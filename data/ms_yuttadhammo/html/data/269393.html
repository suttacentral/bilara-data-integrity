<html>
<div class="i">15.1.4 Sirīmantajātaka</div>
<div class="h">Vīsatinipāta</div>
<div class="h">Mātaṅgavagga</div>
<div class="h">Sirīmantajātaka</div>
<div class="q" id="p_22J_2938"> <div class="divNumber">83.</div> <div class="p"> <table class="singleColumn"> <tr> <td> <div class="pN">2938</div> <div class="G">“Paññāyupetaṁ siriyā vihīnaṁ,</div> </td> </tr> <tr> <td> <div class="G">Yasassinaṁ vāpi apetapaññaṁ;</div> </td> </tr> <tr> <td> <div class="G">Pucchāmi taṁ senaka etamatthaṁ,</div> </td> </tr> <tr> <td> <div class="G">Kamettha seyyo kusalā vadanti”.</div> </td> </tr> </table> </div>
</div>
<div class="q" id="p_22J_2939"> <div class="divNumber">84.</div> <div class="p"> <table class="singleColumn"> <tr> <td> <div class="pN">2939</div> <div class="G">“Dhīrā ca bālā ca have janinda,</div> </td> </tr> <tr> <td> <div class="G">Sippūpapannā ca asippino ca;</div> </td> </tr> <tr> <td> <div class="G">Sujātimantopi ajātimassa,</div> </td> </tr> <tr> <td> <div class="G">Yasassino pesakarā bhavanti;</div> </td> </tr> <tr> <td> <div class="G">Etampi disvāna ahaṁ vadāmi,</div> </td> </tr> <tr> <td> <div class="G">Pañño nihīno sirīmāva seyyo”.</div> </td> </tr> </table> </div>
</div>
<div class="q" id="p_22J_2940"> <div class="divNumber">85.</div> <div class="p"> <table class="singleColumn"> <tr> <td> <div class="pN">2940</div> <div class="G">“Tuvampi pucchāmi anomapañña,</div> </td> </tr> <tr> <td> <div class="G">Mahosadha kevaladhammadassi;</div> </td> </tr> <tr> <td> <div class="G">Bālaṁ yasassiṁ paṇḍitaṁ appabhogaṁ,</div> </td> </tr> <tr> <td> <div class="G">Kamettha seyyo kusalā vadanti”.</div> </td> </tr> </table> </div>
</div>
<div class="q" id="p_22J_2941"> <div class="divNumber">86.</div> <div class="p"> <table class="singleColumn"> <tr> <td> <div class="pN">2941</div> <div class="G">“Pāpāni kammāni karoti bālo,</div> </td> </tr> <tr> <td> <div class="G">Idhameva seyyo iti maññamāno;</div> </td> </tr> <tr> <td> <div class="G">Idhalokadassī paralokamadassī,</div> </td> </tr> <tr> <td> <div class="G">Ubhayattha bālo kalimaggahesi;</div> </td> </tr> <tr> <td> <div class="G">Etampi disvāna ahaṁ vadāmi,</div> </td> </tr> <tr> <td> <div class="G">Paññova seyyo na yasassi bālo”.</div> </td> </tr> </table> </div>
</div>
<div class="q" id="p_22J_2942"> <div class="divNumber">87.</div> <div class="p"> <table class="singleColumn"> <tr> <td> <div class="pN">2942</div> <div class="G">“Na sippametaṁ vidadhāti bhogaṁ,</div> </td> </tr> <tr> <td> <div class="G">Na bandhuvā na sarīravaṇṇo yo;</div> </td> </tr> <tr> <td> <div class="G">Passeḷamūgaṁ sukhamedhamānaṁ,</div> </td> </tr> <tr> <td> <div class="G">Sirī hi naṁ bhajate goravindaṁ;</div> </td> </tr> <tr> <td> <div class="G">Etampi disvāna ahaṁ vadāmi,</div> </td> </tr> <tr> <td> <div class="G">Pañño nihīno sirīmāva seyyo”.</div> </td> </tr> </table> </div>
</div>
<div class="q" id="p_22J_2943"> <div class="divNumber">88.</div> <div class="p"> <table class="singleColumn"> <tr> <td> <div class="pN">2943</div> <div class="G">“Laddhā sukhaṁ majjati appapañño,</div> </td> </tr> <tr> <td> <div class="G">Dukkhena phuṭṭhopi pamohameti;</div> </td> </tr> <tr> <td> <div class="G">Āgantunā dukkhasukhena phuṭṭho,</div> </td> </tr> <tr> <td> <div class="G">Pavedhati vāricarova ghamme;</div> </td> </tr> <tr> <td> <div class="G">Etampi disvāna ahaṁ vadāmi,</div> </td> </tr> <tr> <td> <div class="G">Paññova seyyo na yasassi bālo”.</div> </td> </tr> </table> </div>
</div>
<div class="q" id="p_22J_2944"> <div class="divNumber">89.</div> <div class="p"> <table class="singleColumn"> <tr> <td> <div class="pN">2944</div> <div class="G">“Dumaṁ yathā sāduphalaṁ araññe,</div> </td> </tr> <tr> <td> <div class="G">Samantato samabhisaranti pakkhī;</div> </td> </tr> <tr> <td> <div class="G">Evampi aḍḍhaṁ sadhanaṁ sabhogaṁ,</div> </td> </tr> <tr> <td> <div class="G">Bahujjano bhajati atthahetu;</div> </td> </tr> <tr> <td> <div class="G">Etampi disvāna ahaṁ vadāmi,</div> </td> </tr> <tr> <td> <div class="G">Pañño nihīno sirīmāva seyyo”.</div> </td> </tr> </table> </div>
</div>
<div class="q" id="p_22J_2945"> <div class="divNumber">90.</div> <div class="p"> <table class="singleColumn"> <tr> <td> <div class="pN">2945</div> <div class="G">“Na sādhu balavā bālo,</div> </td> </tr> <tr> <td> <div class="G">Sāhasā vindate dhanaṁ;</div> </td> </tr> <tr> <td> <div class="G">Kandantametaṁ dummedhaṁ,</div> </td> </tr> <tr> <td> <div class="G">Kaḍḍhanti nirayaṁ bhusaṁ;</div> </td> </tr> <tr> <td> <div class="G">Etampi disvāna ahaṁ vadāmi,</div> </td> </tr> <tr> <td> <div class="G">Paññova seyyo na yasassi bālo”.</div> </td> </tr> </table> </div>
</div>
<div class="q" id="p_22J_2946"> <div class="divNumber">91.</div> <div class="p"> <table class="singleColumn"> <tr> <td> <div class="pN">2946</div> <div class="G">“Yā kāci najjo gaṅgamabhissavanti,</div> </td> </tr> <tr> <td> <div class="G">Sabbāva tā nāmagottaṁ jahanti;</div> </td> </tr> <tr> <td> <div class="G">Gaṅgā samuddaṁ paṭipajjamānā,</div> </td> </tr> <tr> <td> <div class="G">Na khāyate iddhiṁ paññopi loke;</div> </td> </tr> <tr> <td> <div class="G">Etampi disvāna ahaṁ vadāmi,</div> </td> </tr> <tr> <td> <div class="G">Pañño nihīno sirīmāva seyyo”.</div> </td> </tr> </table> </div>
</div>
<div class="q" id="p_22J_2947"> <div class="divNumber">92.</div> <div class="p"> <table class="singleColumn"> <tr> <td> <div class="pN">2947</div> <div class="G">“Yametamakkhā udadhiṁ mahantaṁ,</div> </td> </tr> <tr> <td> <div class="G">Savanti najjo sabbakālamasaṅkhyaṁ;</div> </td> </tr> <tr> <td> <div class="G">So sāgaro niccamuḷāravego,</div> </td> </tr> <tr> <td> <div class="G">Velaṁ na acceti mahāsamuddo.</div> </td> </tr> </table> </div>
</div>
<div class="q" id="p_22J_2948"> <div class="divNumber">93.</div> <div class="p"> <table class="singleColumn"> <tr> <td> <div class="pN">2948</div> <div class="G">Evampi bālassa pajappitāni,</div> </td> </tr> <tr> <td> <div class="G">Paññaṁ na acceti sirī kadāci;</div> </td> </tr> <tr> <td> <div class="G">Etampi disvāna ahaṁ vadāmi,</div> </td> </tr> <tr> <td> <div class="G">Paññova seyyo na yasassi bālo”.</div> </td> </tr> </table> </div>
</div>
<div class="q" id="p_22J_2949"> <div class="divNumber">94.</div> <div class="p"> <table class="singleColumn"> <tr> <td> <div class="pN">2949</div> <div class="G">“Asaññato cepi paresamatthaṁ,</div> </td> </tr> <tr> <td> <div class="G">Bhaṇāti sandhānagato yasassī;</div> </td> </tr> <tr> <td> <div class="G">Tasseva taṁ rūhati ñātimajjhe,</div> </td> </tr> <tr> <td> <div class="G">Sirī hi naṁ kārayate na paññā;</div> </td> </tr> <tr> <td> <div class="G">Etampi disvāna ahaṁ vadāmi,</div> </td> </tr> <tr> <td> <div class="G">Pañño nihīno sirīmāva seyyo”.</div> </td> </tr> </table> </div>
</div>
<div class="q" id="p_22J_2950"> <div class="divNumber">95.</div> <div class="p"> <table class="singleColumn"> <tr> <td> <div class="pN">2950</div> <div class="G">“Parassa vā attano vāpi hetu,</div> </td> </tr> <tr> <td> <div class="G">Bālo musā bhāsati appapañño;</div> </td> </tr> <tr> <td> <div class="G">So nindito hoti sabhāya majjhe,</div> </td> </tr> <tr> <td> <div class="G">Pacchāpi so duggatigāmī hoti;</div> </td> </tr> <tr> <td> <div class="G">Etampi disvāna ahaṁ vadāmi,</div> </td> </tr> <tr> <td> <div class="G">Paññova seyyo na yasassi bālo”.</div> </td> </tr> </table> </div>
</div>
<div class="q" id="p_22J_2951"> <div class="divNumber">96.</div> <div class="p"> <table class="singleColumn"> <tr> <td> <div class="pN">2951</div> <div class="G">“Atthampi ce bhāsati bhūripañño,</div> </td> </tr> <tr> <td> <div class="G">Anāḷhiyo appadhano daliddo;</div> </td> </tr> <tr> <td> <div class="G">Na tassa taṁ rūhati ñātimajjhe,</div> </td> </tr> <tr> <td> <div class="G">Sirī ca paññāṇavato na hoti;</div> </td> </tr> <tr> <td> <div class="G">Etampi disvāna ahaṁ vadāmi,</div> </td> </tr> <tr> <td> <div class="G">Pañño nihīno sirīmāva seyyo”.</div> </td> </tr> </table> </div>
</div>
<div class="q" id="p_22J_2952"> <div class="divNumber">97.</div> <div class="p"> <table class="singleColumn"> <tr> <td> <div class="pN">2952</div> <div class="G">“Parassa vā attano vāpi hetu,</div> </td> </tr> <tr> <td> <div class="G">Na bhāsati alikaṁ bhūripañño;</div> </td> </tr> <tr> <td> <div class="G">So pūjito hoti sabhāya majjhe,</div> </td> </tr> <tr> <td> <div class="G">Pacchāpi so suggatigāmī hoti;</div> </td> </tr> <tr> <td> <div class="G">Etampi disvāna ahaṁ vadāmi,</div> </td> </tr> <tr> <td> <div class="G">Paññova seyyo na yasassi bālo”.</div> </td> </tr> </table> </div>
</div>
<div class="q" id="p_22J_2953"> <div class="divNumber">98.</div> <div class="p"> <table class="singleColumn"> <tr> <td> <div class="pN">2953</div> <div class="G">“Hatthī gavassā maṇikuṇḍalā ca,</div> </td> </tr> <tr> <td> <div class="G">Thiyo ca iddhesu kulesu jātā;</div> </td> </tr> <tr> <td> <div class="G">Sabbāva tā upabhogā bhavanti,</div> </td> </tr> <tr> <td> <div class="G">Iddhassa posassa aniddhimanto;</div> </td> </tr> <tr> <td> <div class="G">Etampi disvāna ahaṁ vadāmi,</div> </td> </tr> <tr> <td> <div class="G">Pañño nihīno sirīmāva seyyo”.</div> </td> </tr> </table> </div>
</div>
<div class="q" id="p_22J_2954"> <div class="divNumber">99.</div> <div class="p"> <table class="singleColumn"> <tr> <td> <div class="pN">2954</div> <div class="G">“Asaṁvihitakammantaṁ,</div> </td> </tr> <tr> <td> <div class="G">Bālaṁ dummedhamantinaṁ;</div> </td> </tr> <tr> <td> <div class="G">Sirī jahati dummedhaṁ,</div> </td> </tr> <tr> <td> <div class="G">Jiṇṇaṁva urago tacaṁ;</div> </td> </tr> <tr> <td> <div class="G">Etampi disvāna ahaṁ vadāmi,</div> </td> </tr> <tr> <td> <div class="G">Paññova seyyo na yasassi bālo”.</div> </td> </tr> </table> </div>
</div>
<div class="q" id="p_22J_2955"> <div class="divNumber">100.</div> <div class="p"> <table class="singleColumn"> <tr> <td> <div class="pN">2955</div> <div class="G">“Pañca paṇḍitā mayaṁ bhaddante,</div> </td> </tr> <tr> <td> <div class="G">Sabbe pañjalikā upaṭṭhitā;</div> </td> </tr> <tr> <td> <div class="G">Tvaṁ no abhibhuyya issarosi,</div> </td> </tr> <tr> <td> <div class="G">Sakkova bhūtapati devarājā;</div> </td> </tr> <tr> <td> <div class="G">Etampi disvāna ahaṁ vadāmi,</div> </td> </tr> <tr> <td> <div class="G">Pañño nihīno sirīmāva seyyo”.</div> </td> </tr> </table> </div>
</div>
<div class="q" id="p_22J_2956"> <div class="divNumber">101.</div> <div class="p"> <table class="singleColumn"> <tr> <td> <div class="pN">2956</div> <div class="G">“Dāsova paññassa yasassi bālo,</div> </td> </tr> <tr> <td> <div class="G">Atthesu jātesu tathāvidhesu;</div> </td> </tr> <tr> <td> <div class="G">Yaṁ paṇḍito nipuṇaṁ saṁvidheti,</div> </td> </tr> <tr> <td> <div class="G">Sammohamāpajjati tattha bālo;</div> </td> </tr> <tr> <td> <div class="G">Etampi disvāna ahaṁ vadāmi,</div> </td> </tr> <tr> <td> <div class="G">Paññova seyyo na yasassi bālo.</div> </td> </tr> </table> </div>
</div>
<div class="q" id="p_22J_2957"> <div class="divNumber">102.</div> <div class="p"> <table class="singleColumn"> <tr> <td> <div class="pN">2957</div> <div class="G">Addhā hi paññāva sataṁ pasatthā,</div> </td> </tr> <tr> <td> <div class="G">Kantā sirī bhogaratā manussā;</div> </td> </tr> <tr> <td> <div class="G">Ñāṇañca buddhānamatulyarūpaṁ,</div> </td> </tr> <tr> <td> <div class="G">Paññaṁ na acceti sirī kadāci”.</div> </td> </tr> </table> </div>
</div>
<div class="q" id="p_22J_2958"> <div class="divNumber">103.</div> <div class="p"> <table class="singleColumn"> <tr> <td> <div class="pN">2958</div> <div class="G">“Yaṁ taṁ apucchimha akittayī no,</div> </td> </tr> <tr> <td> <div class="G">Mahosadha kevaladhammadassī;</div> </td> </tr> <tr> <td> <div class="G">Gavaṁ sahassaṁ usabhañca nāgaṁ,</div> </td> </tr> <tr> <td> <div class="G">Ājaññayutte ca rathe dasa ime;</div> </td> </tr> <tr> <td> <div class="G">Pañhassa veyyākaraṇena tuṭṭho,</div> </td> </tr> <tr> <td> <div class="G">Dadāmi te gāmavarāni soḷasā”ti.</div> </td> </tr> </table> </div>
</div>
<div class="CENTER" id="p_22J_2959">
<span class="pN">2959</span>Sirīmantajātakaṁ catutthaṁ.</div>
</html>
