<html>
<div class="i">1.2 Paccekabuddhaapadāna</div>
<div class="h">Buddhavagga</div>
<div class="h">Paccekabuddhaapadāna</div>
<div class="q" id="p_20Ap1_86"> <div class="p">
<span class="pN">86</span>Atha paccekabuddhāpadānaṁ suṇātha—  </div>
</div>
<div class="q" id="p_20Ap1_87"> <div class="divNumber">83.</div> <div class="p"> <table class="singleColumn"> <tr> <td> <div class="pN">87</div> <div class="G">“Tathāgataṁ jetavane vasantaṁ,</div> </td> </tr> <tr> <td> <div class="G">Apucchi vedehamunī nataṅgo;</div> </td> </tr> <tr> <td> <div class="G">‘Paccekabuddhā kira nāma honti,</div> </td> </tr> <tr> <td> <div class="G">Bhavanti te hetubhi kehi vīra’.</div> </td> </tr> </table> </div>
</div>
<div class="q" id="p_20Ap1_88"> <div class="divNumber">84.</div> <div class="p"> <table class="singleColumn"> <tr> <td> <div class="pN">88</div> <div class="G">Tadāha sabbaññuvaro mahesi,</div> </td> </tr> <tr> <td> <div class="G">Ānandabhaddaṁ madhurassarena;</div> </td> </tr> <tr> <td> <div class="G">‘Ye pubbabuddhesu katādhikārā,</div> </td> </tr> <tr> <td> <div class="G">Aladdhamokkhā jinasāsanesu.</div> </td> </tr> </table> </div>
</div>
<div class="q" id="p_20Ap1_89"> <div class="divNumber">85.</div> <div class="p"> <table class="singleColumn"> <tr> <td> <div class="pN">89</div> <div class="G">Teneva saṁvegamukhena dhīrā,</div> </td> </tr> <tr> <td> <div class="G">Vināpi buddhehi sutikkhapaññā;</div> </td> </tr> <tr> <td> <div class="G">Ārammaṇenāpi parittakena,</div> </td> </tr> <tr> <td> <div class="G">Paccekabodhiṁ anupāpuṇanti.</div> </td> </tr> </table> </div>
</div>
<div class="q" id="p_20Ap1_90"> <div class="divNumber">86.</div> <div class="p"> <table class="singleColumn"> <tr> <td> <div class="pN">90</div> <div class="G">Sabbamhi lokamhi mamaṁ ṭhapetvā,</div> </td> </tr> <tr> <td> <div class="G">Paccekabuddhehi samova natthi;</div> </td> </tr> <tr> <td> <div class="G">Tesaṁ imaṁ vaṇṇapadesamattaṁ,</div> </td> </tr> <tr> <td> <div class="G">Vakkhāmahaṁ sādhu mahāmunīnaṁ.</div> </td> </tr> </table> </div>
</div>
<div class="q" id="p_20Ap1_91"> <div class="divNumber">87.</div> <div class="p"> <table class="singleColumn"> <tr> <td> <div class="pN">91</div> <div class="G">Sayameva buddhānaṁ mahāisīnaṁ,</div> </td> </tr> <tr> <td> <div class="G">Sādhūni vākyāni madhūva khuddaṁ;</div> </td> </tr> <tr> <td> <div class="G">Anuttaraṁ bhesajaṁ patthayantā,</div> </td> </tr> <tr> <td> <div class="G">Suṇātha sabbesu pasannacittā’.</div> </td> </tr> </table> </div>
</div>
<div class="q" id="p_20Ap1_92"> <div class="divNumber">88.</div> <div class="p"> <table class="singleColumn"> <tr> <td> <div class="pN">92</div> <div class="G">Paccekabuddhānaṁ samāgatānaṁ,</div> </td> </tr> <tr> <td> <div class="G">Paramparaṁ byākaraṇāni yāni;</div> </td> </tr> <tr> <td> <div class="G">Ādīnavo yañca virāgavatthuṁ,</div> </td> </tr> <tr> <td> <div class="G">Yathā ca bodhiṁ anupāpuṇiṁsu.</div> </td> </tr> </table> </div>
</div>
<div class="q" id="p_20Ap1_93"> <div class="divNumber">89.</div> <div class="p"> <table class="singleColumn"> <tr> <td> <div class="pN">93</div> <div class="G">Sarāgavatthūsu virāgasaññī,</div> </td> </tr> <tr> <td> <div class="G">Rattamhi lokamhi virattacittā;</div> </td> </tr> <tr> <td> <div class="G">Hitvā papañce jiya phanditāni,</div> </td> </tr> <tr> <td> <div class="G">Tatheva bodhiṁ anupāpuṇiṁsu.</div> </td> </tr> </table> </div>
</div>
<div class="q" id="p_20Ap1_94"> <div class="divNumber">90.</div> <div class="p"> <table class="singleColumn"> <tr> <td> <div class="pN">94</div> <div class="G">Sabbesu bhūtesu nidhāya daṇḍaṁ,</div> </td> </tr> <tr> <td> <div class="G">Aviheṭhayaṁ aññatarampi tesaṁ;</div> </td> </tr> <tr> <td> <div class="G">Mettena cittena hitānukampī,</div> </td> </tr> <tr> <td> <div class="G">Eko care khaggavisāṇakappo.</div> </td> </tr> </table> </div>
</div>
<div class="q" id="p_20Ap1_95"> <div class="divNumber">91.</div> <div class="p"> <table class="singleColumn"> <tr> <td> <div class="pN">95</div> <div class="G">Sabbesu bhūtesu nidhāya daṇḍaṁ,</div> </td> </tr> <tr> <td> <div class="G">Aviheṭhayaṁ aññatarampi tesaṁ;</div> </td> </tr> <tr> <td> <div class="G">Na puttamiccheyya kuto sahāyaṁ,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_96"> <div class="divNumber">92.</div> <div class="p"> <table class="singleColumn"> <tr> <td> <div class="pN">96</div> <div class="G">‘Saṁsaggajātassa bhavanti snehā,</div> </td> </tr> <tr> <td> <div class="G">Snehanvayaṁ dukkhamidaṁ pahoti;</div> </td> </tr> <tr> <td> <div class="G">Ādīnavaṁ snehajaṁ pekkhamāno,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_97"> <div class="divNumber">93.</div> <div class="p"> <table class="singleColumn"> <tr> <td> <div class="pN">97</div> <div class="G">‘Mitte suhajje anukampamāno,</div> </td> </tr> <tr> <td> <div class="G">Hāpeti atthaṁ paṭibaddhacitto;</div> </td> </tr> <tr> <td> <div class="G">Etaṁ bhayaṁ santhave pekkhamāno,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_98"> <div class="divNumber">94.</div> <div class="p"> <table class="singleColumn"> <tr> <td> <div class="pN">98</div> <div class="G">‘Vaṁso visālova yathā visatto,</div> </td> </tr> <tr> <td> <div class="G">Puttesu dāresu ca yā apekkhā;</div> </td> </tr> <tr> <td> <div class="G">Vaṁse kaḷīrova asajjamāno,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_99"> <div class="divNumber">95.</div> <div class="p"> <table class="singleColumn"> <tr> <td> <div class="pN">99</div> <div class="G">‘Migo araññamhi yathā abaddho,</div> </td> </tr> <tr> <td> <div class="G">Yenicchakaṁ gacchati gocarāya;</div> </td> </tr> <tr> <td> <div class="G">Viññū naro seritaṁ pekkhamāno,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_100"> <div class="divNumber">96.</div> <div class="p"> <table class="singleColumn"> <tr> <td> <div class="pN">100</div> <div class="G">‘Āmantanā hoti sahāyamajjhe,</div> </td> </tr> <tr> <td> <div class="G">Vāse ca ṭhāne gamane cārikāya;</div> </td> </tr> <tr> <td> <div class="G">Anabhijjhitaṁ seritaṁ pekkhamāno,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_101"> <div class="divNumber">97.</div> <div class="p"> <table class="singleColumn"> <tr> <td> <div class="pN">101</div> <div class="G">‘Khiḍḍā ratī hoti sahāyamajjhe,</div> </td> </tr> <tr> <td> <div class="G">Puttesu pemaṁ vipulañca hoti;</div> </td> </tr> <tr> <td> <div class="G">Piyavippayogaṁ vijigucchamāno,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_102"> <div class="divNumber">98.</div> <div class="p"> <table class="singleColumn"> <tr> <td> <div class="pN">102</div> <div class="G">‘Cātuddiso appaṭigho ca hoti,</div> </td> </tr> <tr> <td> <div class="G">Santussamāno itarītarena;</div> </td> </tr> <tr> <td> <div class="G">Parissayānaṁ sahitā achambhī,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_103"> <div class="divNumber">99.</div> <div class="p"> <table class="singleColumn"> <tr> <td> <div class="pN">103</div> <div class="G">‘Dussaṅgahā pabbajitāpi eke,</div> </td> </tr> <tr> <td> <div class="G">Atho gahaṭṭhā gharamāvasantā;</div> </td> </tr> <tr> <td> <div class="G">Appossukko paraputtesu hutvā,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_104"> <div class="divNumber">100.</div> <div class="p"> <table class="singleColumn"> <tr> <td> <div class="pN">104</div> <div class="G">‘Oropayitvā gihibyañjanāni,</div> </td> </tr> <tr> <td> <div class="G">Sañchinnapatto yathā koviḷāro;</div> </td> </tr> <tr> <td> <div class="G">Chetvāna vīro gihibandhanāni,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_105"> <div class="divNumber">101.</div> <div class="p"> <table class="singleColumn"> <tr> <td> <div class="pN">105</div> <div class="G">‘Sace labhetha nipakaṁ sahāyaṁ,</div> </td> </tr> <tr> <td> <div class="G">Saddhiṁ caraṁ sādhuvihāridhīraṁ;</div> </td> </tr> <tr> <td> <div class="G">Abhibhuyya sabbāni parissayāni,</div> </td> </tr> <tr> <td> <div class="G">Careyya tenattamano satīmā’.</div> </td> </tr> </table> </div>
</div>
<div class="q" id="p_20Ap1_106"> <div class="divNumber">102.</div> <div class="p"> <table class="singleColumn"> <tr> <td> <div class="pN">106</div> <div class="G">‘No ce labhetha nipakaṁ sahāyaṁ,</div> </td> </tr> <tr> <td> <div class="G">Saddhiṁ caraṁ sādhuvihāri dhīraṁ;</div> </td> </tr> <tr> <td> <div class="G">Rājāva raṭṭhaṁ vijitaṁ pahāya,</div> </td> </tr> <tr> <td> <div class="G">Eko care mātaṅgaraññeva nāgo’.</div> </td> </tr> </table> </div>
</div>
<div class="q" id="p_20Ap1_107"> <div class="divNumber">103.</div> <div class="p"> <table class="singleColumn"> <tr> <td> <div class="pN">107</div> <div class="G">‘Addhā pasaṁsāma sahāyasampadaṁ,</div> </td> </tr> <tr> <td> <div class="G">Seṭṭhā samā sevitabbā sahāyā;</div> </td> </tr> <tr> <td> <div class="G">Ete aladdhā anavajjabhojī,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_108"> <div class="divNumber">104.</div> <div class="p"> <table class="singleColumn"> <tr> <td> <div class="pN">108</div> <div class="G">‘Disvā suvaṇṇassa pabhassarāni,</div> </td> </tr> <tr> <td> <div class="G">Kammāraputtena suniṭṭhitāni;</div> </td> </tr> <tr> <td> <div class="G">Saṅghaṭṭamānāni duve bhujasmiṁ,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_109"> <div class="divNumber">105.</div> <div class="p"> <table class="singleColumn"> <tr> <td> <div class="pN">109</div> <div class="G">‘Evaṁ dutīyena sahā mamassa,</div> </td> </tr> <tr> <td> <div class="G">Vācābhilāpo abhisajjanā vā;</div> </td> </tr> <tr> <td> <div class="G">Etaṁ bhayaṁ āyatiṁ pekkhamāno,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_110"> <div class="divNumber">106.</div> <div class="p"> <table class="singleColumn"> <tr> <td> <div class="pN">110</div> <div class="G">‘Kāmā hi citrā madhurā manoramā,</div> </td> </tr> <tr> <td> <div class="G">Virūparūpena mathenti cittaṁ;</div> </td> </tr> <tr> <td> <div class="G">Ādīnavaṁ kāmaguṇesu disvā,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_111"> <div class="divNumber">107.</div> <div class="p"> <table class="singleColumn"> <tr> <td> <div class="pN">111</div> <div class="G">‘Ītī ca gaṇḍo ca upaddavo ca,</div> </td> </tr> <tr> <td> <div class="G">Rogo ca sallañca bhayañca metaṁ;</div> </td> </tr> <tr> <td> <div class="G">Etaṁ bhayaṁ kāmaguṇesu disvā,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_112"> <div class="divNumber">108.</div> <div class="p"> <table class="singleColumn"> <tr> <td> <div class="pN">112</div> <div class="G">‘Sītañca uṇhañca khudaṁ pipāsaṁ,</div> </td> </tr> <tr> <td> <div class="G">Vātātape ḍaṁsasarīsape ca;</div> </td> </tr> <tr> <td> <div class="G">Sabbānipetāni abhibbhavitvā,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_113"> <div class="divNumber">109.</div> <div class="p"> <table class="singleColumn"> <tr> <td> <div class="pN">113</div> <div class="G">‘Nāgova yūthāni vivajjayitvā,</div> </td> </tr> <tr> <td> <div class="G">Sañjātakhandho padumī uḷāro;</div> </td> </tr> <tr> <td> <div class="G">Yathābhirantaṁ viharaṁ araññe,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_114"> <div class="divNumber">110.</div> <div class="p"> <table class="singleColumn"> <tr> <td> <div class="pN">114</div> <div class="G">‘Aṭṭhāna taṁ saṅgaṇikāratassa,</div> </td> </tr> <tr> <td> <div class="G">Yaṁ phassaye sāmayikaṁ vimuttiṁ;</div> </td> </tr> <tr> <td> <div class="G">Ādiccabandhussa vaco nisamma,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_115"> <div class="divNumber">111.</div> <div class="p"> <table class="singleColumn"> <tr> <td> <div class="pN">115</div> <div class="G">‘Diṭṭhīvisūkāni upātivatto,</div> </td> </tr> <tr> <td> <div class="G">Patto niyāmaṁ paṭiladdhamaggo;</div> </td> </tr> <tr> <td> <div class="G">Uppannañāṇomhi anaññaneyyo,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_116"> <div class="divNumber">112.</div> <div class="p"> <table class="singleColumn"> <tr> <td> <div class="pN">116</div> <div class="G">‘Nillolupo nikkuho nippipāso,</div> </td> </tr> <tr> <td> <div class="G">Nimmakkha niddhantakasāvamoho;</div> </td> </tr> <tr> <td> <div class="G">Nirāsayo sabbaloke bhavitvā,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_117"> <div class="divNumber">113.</div> <div class="p"> <table class="singleColumn"> <tr> <td> <div class="pN">117</div> <div class="G">‘Pāpaṁ sahāyaṁ parivajjayetha,</div> </td> </tr> <tr> <td> <div class="G">Anatthadassiṁ visame niviṭṭhaṁ;</div> </td> </tr> <tr> <td> <div class="G">Sayaṁ na seve pasutaṁ pamattaṁ,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_118"> <div class="divNumber">114.</div> <div class="p"> <table class="singleColumn"> <tr> <td> <div class="pN">118</div> <div class="G">‘Bahussutaṁ dhammadharaṁ bhajetha,</div> </td> </tr> <tr> <td> <div class="G">Mittaṁ uḷāraṁ paṭibhānavantaṁ;</div> </td> </tr> <tr> <td> <div class="G">Aññāya atthāni vineyya kaṅkhaṁ,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_119"> <div class="divNumber">115.</div> <div class="p"> <table class="singleColumn"> <tr> <td> <div class="pN">119</div> <div class="G">‘Khiḍḍaṁ ratiṁ kāmasukhañca loke,</div> </td> </tr> <tr> <td> <div class="G">Analaṅkaritvā anapekkhamāno;</div> </td> </tr> <tr> <td> <div class="G">Vibhūsaṭṭhānā virato saccavādī,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_120"> <div class="divNumber">116.</div> <div class="p"> <table class="singleColumn"> <tr> <td> <div class="pN">120</div> <div class="G">‘Puttañca dāraṁ pitarañca mātaraṁ,</div> </td> </tr> <tr> <td> <div class="G">Dhanāni dhaññāni ca bandhavāni;</div> </td> </tr> <tr> <td> <div class="G">Hitvāna kāmāni yathodhikāni,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_121"> <div class="divNumber">117.</div> <div class="p"> <table class="singleColumn"> <tr> <td> <div class="pN">121</div> <div class="G">‘Saṅgo eso parittamettha sokhyaṁ,</div> </td> </tr> <tr> <td> <div class="G">Appassādo dukkhamevettha bhiyyo;</div> </td> </tr> <tr> <td> <div class="G">Gaḷo eso iti ñatvā matimā,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_122"> <div class="divNumber">118.</div> <div class="p"> <table class="singleColumn"> <tr> <td> <div class="pN">122</div> <div class="G">‘Sandālayitvāna saṁyojanāni,</div> </td> </tr> <tr> <td> <div class="G">Jālaṁva bhetvā salilambucārī;</div> </td> </tr> <tr> <td> <div class="G">Aggīva daḍḍhaṁ anivattamāno,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_123"> <div class="divNumber">119.</div> <div class="p"> <table class="singleColumn"> <tr> <td> <div class="pN">123</div> <div class="G">‘Okkhittacakkhū na ca pādalolo,</div> </td> </tr> <tr> <td> <div class="G">Guttindriyo rakkhitamānasāno;</div> </td> </tr> <tr> <td> <div class="G">Anavassuto apariḍayhamāno,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_124"> <div class="divNumber">120.</div> <div class="p"> <table class="singleColumn"> <tr> <td> <div class="pN">124</div> <div class="G">‘Ohārayitvā gihibyañjanāni,</div> </td> </tr> <tr> <td> <div class="G">Sañchannapatto yathā pārichatto;</div> </td> </tr> <tr> <td> <div class="G">Kāsāyavattho abhinikkhamitvā,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_125"> <div class="divNumber">121.</div> <div class="p"> <table class="singleColumn"> <tr> <td> <div class="pN">125</div> <div class="G">‘Rasesu gedhaṁ akaraṁ alolo,</div> </td> </tr> <tr> <td> <div class="G">Anaññaposī sapadānacārī;</div> </td> </tr> <tr> <td> <div class="G">Kule kule appaṭibaddhacitto,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_126"> <div class="divNumber">122.</div> <div class="p"> <table class="singleColumn"> <tr> <td> <div class="pN">126</div> <div class="G">‘Pahāya pañcāvaraṇāni cetaso,</div> </td> </tr> <tr> <td> <div class="G">Upakkilese byapanujja sabbe;</div> </td> </tr> <tr> <td> <div class="G">Anissito chejja sinehadosaṁ,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_127"> <div class="divNumber">123.</div> <div class="p"> <table class="singleColumn"> <tr> <td> <div class="pN">127</div> <div class="G">‘Vipiṭṭhikatvāna sukhañca dukkhaṁ,</div> </td> </tr> <tr> <td> <div class="G">Pubbeva somanassadomanassaṁ;</div> </td> </tr> <tr> <td> <div class="G">Laddhānupekkhaṁ samathaṁ visuddhaṁ,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_128"> <div class="divNumber">124.</div> <div class="p"> <table class="singleColumn"> <tr> <td> <div class="pN">128</div> <div class="G">‘Āraddhavīriyo paramatthapattiyā,</div> </td> </tr> <tr> <td> <div class="G">Alīnacitto akusītavutti;</div> </td> </tr> <tr> <td> <div class="G">Daḷhanikkamo thāmabalūpapanno,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_129"> <div class="divNumber">125.</div> <div class="p"> <table class="singleColumn"> <tr> <td> <div class="pN">129</div> <div class="G">‘Paṭisallānaṁ jhānamariñcamāno,</div> </td> </tr> <tr> <td> <div class="G">Dhammesu niccaṁ anudhammacārī;</div> </td> </tr> <tr> <td> <div class="G">Ādīnavaṁ sammasitā bhavesu,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_130"> <div class="divNumber">126.</div> <div class="p"> <table class="singleColumn"> <tr> <td> <div class="pN">130</div> <div class="G">‘Taṇhakkhayaṁ patthayamappamatto,</div> </td> </tr> <tr> <td> <div class="G">Aneḷamūgo sutavā satīmā;</div> </td> </tr> <tr> <td> <div class="G">Saṅkhātadhammo niyato padhānavā,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_131"> <div class="divNumber">127.</div> <div class="p"> <table class="singleColumn"> <tr> <td> <div class="pN">131</div> <div class="G">‘Sīhova saddesu asantasanto,</div> </td> </tr> <tr> <td> <div class="G">Vātova jālamhi asajjamāno;</div> </td> </tr> <tr> <td> <div class="G">Padumaṁva toyena alippamāno,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_132"> <div class="divNumber">128.</div> <div class="p"> <table class="singleColumn"> <tr> <td> <div class="pN">132</div> <div class="G">‘Sīho yathā dāṭhabalī pasayha,</div> </td> </tr> <tr> <td> <div class="G">Rājā migānaṁ abhibhuyya cārī;</div> </td> </tr> <tr> <td> <div class="G">Sevetha pantāni senāsanāni,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_133"> <div class="divNumber">129.</div> <div class="p"> <table class="singleColumn"> <tr> <td> <div class="pN">133</div> <div class="G">‘Mettaṁ upekkhaṁ karuṇaṁ vimuttiṁ,</div> </td> </tr> <tr> <td> <div class="G">Āsevamāno muditañca kāle;</div> </td> </tr> <tr> <td> <div class="G">Sabbena lokena avirujjhamāno,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_134"> <div class="divNumber">130.</div> <div class="p"> <table class="singleColumn"> <tr> <td> <div class="pN">134</div> <div class="G">‘Rāgañca dosañca pahāya mohaṁ,</div> </td> </tr> <tr> <td> <div class="G">Sandālayitvāna saṁyojanāni;</div> </td> </tr> <tr> <td> <div class="G">Asantasaṁ jīvitasaṅkhayamhi,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_135"> <div class="divNumber">131.</div> <div class="p"> <table class="singleColumn"> <tr> <td> <div class="pN">135</div> <div class="G">‘Bhajanti sevanti ca kāraṇatthā,</div> </td> </tr> <tr> <td> <div class="G">Nikkāraṇā dullabhā ajja mittā;</div> </td> </tr> <tr> <td> <div class="G">Attatthapaññā asucīmanussā,</div> </td> </tr> <tr> <td> <div class="G">Eko care khaggavisāṇakappo’.</div> </td> </tr> </table> </div>
</div>
<div class="q" id="p_20Ap1_136"> <div class="divNumber">132.</div> <div class="p"> <table class="singleColumn"> <tr> <td> <div class="pN">136</div> <div class="G">Visuddhasīlā suvisuddhapaññā,</div> </td> </tr> <tr> <td> <div class="G">Samāhitā jāgariyānuyuttā;</div> </td> </tr> <tr> <td> <div class="G">Vipassakā dhammavisesadassī,</div> </td> </tr> <tr> <td> <div class="G">Maggaṅgabojjhaṅgagate vijaññā.</div> </td> </tr> </table> </div>
</div>
<div class="q" id="p_20Ap1_137"> <div class="divNumber">133.</div> <div class="p"> <table class="singleColumn"> <tr> <td> <div class="pN">137</div> <div class="G">Suññappaṇidhiñca tathānimittaṁ,</div> </td> </tr> <tr> <td> <div class="G">Āsevayitvā jinasāsanamhi;</div> </td> </tr> <tr> <td> <div class="G">Ye sāvakattaṁ na vajanti dhīrā,</div> </td> </tr> <tr> <td> <div class="G">Bhavanti paccekajinā sayambhū.</div> </td> </tr> </table> </div>
</div>
<div class="q" id="p_20Ap1_138"> <div class="divNumber">134.</div> <div class="p"> <table class="singleColumn"> <tr> <td> <div class="pN">138</div> <div class="G">Mahantadhammā bahudhammakāyā,</div> </td> </tr> <tr> <td> <div class="G">Cittissarā sabbadukkhoghatiṇṇā;</div> </td> </tr> <tr> <td> <div class="G">Udaggacittā paramatthadassī,</div> </td> </tr> <tr> <td> <div class="G">Sīhopamā khaggavisāṇakappā.</div> </td> </tr> </table> </div>
</div>
<div class="q" id="p_20Ap1_139"> <div class="divNumber">135.</div> <div class="p"> <table class="singleColumn"> <tr> <td> <div class="pN">139</div> <div class="G">Santindriyā santamanā samādhī,</div> </td> </tr> <tr> <td> <div class="G">Paccantasattesu patippacārā;</div> </td> </tr> <tr> <td> <div class="G">Dīpā parattha idha vijjalantā,</div> </td> </tr> <tr> <td> <div class="G">Paccekabuddhā satataṁ hitāme.</div> </td> </tr> </table> </div>
</div>
<div class="q" id="p_20Ap1_140"> <div class="divNumber">136.</div> <div class="p"> <table class="singleColumn"> <tr> <td> <div class="pN">140</div> <div class="G">Pahīnasabbāvaraṇā janindā,</div> </td> </tr> <tr> <td> <div class="G">Lokappadīpā ghanakañcanābhā;</div> </td> </tr> <tr> <td> <div class="G">Nissaṁsayaṁ lokasudakkhiṇeyyā,</div> </td> </tr> <tr> <td> <div class="G">Paccekabuddhā satatappitāme.</div> </td> </tr> </table> </div>
</div>
<div class="q" id="p_20Ap1_141"> <div class="divNumber">137.</div> <div class="p"> <table class="singleColumn"> <tr> <td> <div class="pN">141</div> <div class="G">Paccekabuddhānaṁ subhāsitāni,</div> </td> </tr> <tr> <td> <div class="G">Caranti lokamhi sadevakamhi;</div> </td> </tr> <tr> <td> <div class="G">Sutvā tathā ye na karonti bālā,</div> </td> </tr> <tr> <td> <div class="G">Caranti dukkhesu punappunaṁ te.</div> </td> </tr> </table> </div>
</div>
<div class="q" id="p_20Ap1_142"> <div class="divNumber">138.</div> <div class="p"> <table class="singleColumn"> <tr> <td> <div class="pN">142</div> <div class="G">Paccekabuddhāna subhāsitāni,</div> </td> </tr> <tr> <td> <div class="G">Madhuṁ yathā khuddamavassavantaṁ;</div> </td> </tr> <tr> <td> <div class="G">Sutvā tathā ye paṭipattiyuttā,</div> </td> </tr> <tr> <td> <div class="G">Bhavanti te saccadasā sapaññā.</div> </td> </tr> </table> </div>
</div>
<div class="q" id="p_20Ap1_143"> <div class="divNumber">139.</div> <div class="p"> <table class="singleColumn"> <tr> <td> <div class="pN">143</div> <div class="G">Paccekabuddhehi jinehi bhāsitā,</div> </td> </tr> <tr> <td> <div class="G">Kathā uḷārā abhinikkhamitvā;</div> </td> </tr> <tr> <td> <div class="G">Tā sakyasīhena naruttamena,</div> </td> </tr> <tr> <td> <div class="G">Pakāsitā dhammavijānanatthaṁ.</div> </td> </tr> </table> </div>
</div>
<div class="q" id="p_20Ap1_144"> <div class="divNumber">140.</div> <div class="p"> <table class="singleColumn"> <tr> <td> <div class="pN">144</div> <div class="G">Lokānukampāya imāni tesaṁ,</div> </td> </tr> <tr> <td> <div class="G">Paccekabuddhāna vikubbitāni;</div> </td> </tr> <tr> <td> <div class="G">Saṁvegasaṅgamativaḍḍhanatthaṁ,</div> </td> </tr> <tr> <td> <div class="G">Sayambhusīhena pakāsitānī”ti.</div> </td> </tr> </table> </div>
</div>
<div class="CENTER" id="p_20Ap1_145">
<span class="pN">145</span>Paccekabuddhāpadānaṁ samattaṁ.</div>
</html>
