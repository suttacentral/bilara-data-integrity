<html>
<div class="i">7.28--29 Pahūtajivhābrahmassaralakkhaṇāni</div>
<div class="h">Lakkhaṇasutta</div>
<div class="q" id="h_8D_545"> <h2 class="paliSectionName">
<span class="pN">545</span>Pahūtajivhābrahmassaralakkhaṇāni </h2>
</div>
<div class="q" id="p_8D_546"> <div class="divNumber">236.</div> <div class="p">
<span class="pN">546</span>“Yampi, bhikkhave, tathāgato purimaṁ jātiṁ purimaṁ bhavaṁ purimaṁ niketaṁ pubbe manussabhūto samāno pharusaṁ vācaṁ pahāya pharusāya vācāya paṭivirato ahosi. Yā sā vācā nelā kaṇṇasukhā pemanīyā hadayaṅgamā porī bahujanakantā bahujanamanāpā, tathārūpiṁ vācaṁ bhāsitā ahosi. So tassa kammassa kaṭattā upacitattā…pe… so tato cuto itthattaṁ āgato samāno imāni dve mahāpurisalakkhaṇāni paṭilabhati. Pahūtajivho ca hoti brahmassaro ca karavīkabhāṇī. </div>
</div>
<div class="q" id="p_8D_547"> <div class="p">
<span class="pN">547</span>So tehi lakkhaṇehi samannāgato sace agāraṁ ajjhāvasati, rājā hoti cakkavattī…pe… rājā samāno kiṁ labhati? Ādeyyavāco hoti, ādiyantissa vacanaṁ brāhmaṇagahapatikā negamajānapadā gaṇakamahāmattā anīkaṭṭhā dovārikā amaccā pārisajjā rājāno bhogiyā kumārā. Rājā samāno idaṁ labhati…pe… buddho samāno kiṁ labhati? Ādeyyavāco hoti, ādiyantissa vacanaṁ bhikkhū bhikkhuniyo upāsakā upāsikāyo devā manussā asurā nāgā gandhabbā. Buddho samāno idaṁ labhati”. Etamatthaṁ bhagavā avoca. </div>
</div>
<div class="q" id="p_8D_548"> <div class="divNumber">237.</div> <div class="p">
<span class="pN">548</span>Tatthetaṁ vuccati— </div>
</div>
<div class="q" id="p_8D_549"> <div class="p"> <table class="singleColumn"> <tr> <td> <div class="pN">549</div> <div class="G">“Akkosabhaṇḍanavihesakāriṁ,</div> </td> </tr> <tr> <td> <div class="G">Ubbādhikaṁ bahujanappamaddanaṁ;</div> </td> </tr> <tr> <td> <div class="G">Abāḷhaṁ giraṁ so na bhaṇi pharusaṁ,</div> </td> </tr> <tr> <td> <div class="G">Madhuraṁ bhaṇi susaṁhitaṁ sakhilaṁ.</div> </td> </tr> </table> </div>
</div>
<div class="q" id="p_8D_550"> <div class="p"> <table class="singleColumn"> <tr> <td> <div class="pN">550</div> <div class="G">Manaso piyā hadayagāminiyo,</div> </td> </tr> <tr> <td> <div class="G">Vācā so erayati kaṇṇasukhā;</div> </td> </tr> <tr> <td> <div class="G">Vācāsuciṇṇaphalamanubhavi,</div> </td> </tr> <tr> <td> <div class="G">Saggesu vedayatha puññaphalaṁ.</div> </td> </tr> </table> </div>
</div>
<div class="q" id="p_8D_551"> <div class="p"> <table class="singleColumn"> <tr> <td> <div class="pN">551</div> <div class="G">Veditvā so sucaritassa phalaṁ,</div> </td> </tr> <tr> <td> <div class="G">Brahmassarattamidhamajjhagamā;</div> </td> </tr> <tr> <td> <div class="G">Jivhāssa hoti vipulā puthulā,</div> </td> </tr> <tr> <td> <div class="G">Ādeyyavākyavacano bhavati.</div> </td> </tr> </table> </div>
</div>
<div class="q" id="p_8D_552"> <div class="p"> <table class="singleColumn"> <tr> <td> <div class="pN">552</div> <div class="G">Gihinopi ijjhati yathā bhaṇato,</div> </td> </tr> <tr> <td> <div class="G">Atha ce pabbajati so manujo;</div> </td> </tr> <tr> <td> <div class="G">Ādiyantissa vacanaṁ janatā,</div> </td> </tr> <tr> <td> <div class="G">Bahuno bahuṁ subhaṇitaṁ bhaṇato”ti.</div> </td> </tr> </table> </div>
</div>
</html>
