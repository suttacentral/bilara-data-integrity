<html>
<div class="i">4.1.10 Dutiyaāyusutta</div>
<div class="h">Mārasaṁyutta</div>
<div class="h">Paṭhamavagga</div>
<div class="h">Dutiyaāyusutta</div>
<div class="q" id="p_12S1_814"> <div class="divNumber">146.</div> <div class="p">
<span class="pN">814</span>Evaṁ me sutaṁ— ekaṁ samayaṁ bhagavā rājagahe viharati veḷuvane kalandakanivāpe. Tatra kho bhagavā…pe… etadavoca— </div>
</div>
<div class="q" id="p_12S1_815"> <div class="p">
<span class="pN">815</span>“Appamidaṁ, bhikkhave, manussānaṁ āyu. Gamanīyo samparāyo, kattabbaṁ kusalaṁ, caritabbaṁ brahmacariyaṁ. Natthi jātassa amaraṇaṁ. Yo, bhikkhave, ciraṁ jīvati, so vassasataṁ appaṁ vā bhiyyo”ti. </div>
</div>
<div class="q" id="p_12S1_816"> <div class="p">
<span class="pN">816</span>Atha kho māro pāpimā yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi— </div>
</div>
<div class="q" id="p_12S1_817"> <div class="p"> <table class="singleColumn"> <tr> <td> <div class="pN">817</div> <div class="G">“Nāccayanti ahorattā,</div> </td> </tr> <tr> <td> <div class="G">Jīvitaṁ nūparujjhati;</div> </td> </tr> <tr> <td> <div class="G">Āyu anupariyāyati maccānaṁ,</div> </td> </tr> <tr> <td> <div class="G">Nemīva rathakubbaran”ti.</div> </td> </tr> </table> </div>
</div>
<div class="q" id="p_12S1_818"> <div class="p"> <table class="singleColumn"> <tr> <td> <div class="pN">818</div> <div class="G">“Accayanti ahorattā,</div> </td> </tr> <tr> <td> <div class="G">jīvitaṁ uparujjhati;</div> </td> </tr> <tr> <td> <div class="G">Āyu khīyati maccānaṁ,</div> </td> </tr> <tr> <td> <div class="G">kunnadīnaṁva odakan”ti.</div> </td> </tr> </table> </div>
</div>
<div class="q" id="p_12S1_819"> <div class="p">
<span class="pN">819</span>Atha kho māro pāpimā “jānāti maṁ bhagavā, jānāti maṁ sugato”ti dukkhī dummano tatthevantaradhāyīti. </div>
</div>
<div class="CENTER" id="p_12S1_820">
<span class="pN">820</span>Paṭhamo vaggo.</div>
<div class="SUMMARY" id="p_12S1_821">
<span class="pN">821</span><span class="firstLetter">T</span>assuddānaṁ</div>
<div class="q" id="p_12S1_822"> <div class="p"> <table class="singleColumn"> <tr> <td> <div class="pN">822</div> <div class="G">Tapokammañca nāgo ca,</div> </td> </tr> <tr> <td> <div class="G">subhaṁ pāsena te duve;</div> </td> </tr> <tr> <td> <div class="G">Sappo supati nandanaṁ,</div> </td> </tr> <tr> <td> <div class="G">āyunā apare duveti.</div> </td> </tr> </table> </div>
</div>
</html>
