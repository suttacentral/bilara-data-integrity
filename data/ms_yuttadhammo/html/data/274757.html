<html>
<div class="i">4.2.4 Tatiyasaṁkhittasutta</div>
<div class="h">Indriyasaṁyutta</div>
<div class="h">Mudutaravagga</div>
<div class="h">Tatiyasaṁkhittasutta</div>
<div class="q" id="p_14S5_1043"> <div class="divNumber">484.</div> <div class="p">
<span class="pN">1043</span>“Pañcimāni, bhikkhave, indriyāni. Katamāni pañca? Saddhindriyaṁ…pe…  paññindriyaṁ—  imāni kho, bhikkhave, pañcindriyāni. Imesaṁ kho, bhikkhave, pañcannaṁ indriyānaṁ samattā paripūrattā arahaṁ hoti, tato mudutarehi anāgāmī hoti, tato mudutarehi sakadāgāmī hoti, tato mudutarehi sotāpanno hoti, tato mudutarehi dhammānusārī hoti, tato mudutarehi saddhānusārī hoti. Iti kho, bhikkhave, paripūraṁ paripūrakārī ārādheti, padesaṁ padesakārī ārādheti. ‘Avañjhāni tvevāhaṁ, bhikkhave, pañcindriyānī’ti vadāmī”ti. </div>
</div>
<div class="CENTER" id="p_14S5_1044">
<span class="pN">1044</span>Catutthaṁ.</div>
</html>
