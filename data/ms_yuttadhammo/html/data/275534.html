<html>
<div class="i">1.2.2 Sīlasutta</div>
<div class="h">Paṭhamapaṇṇāsaka</div>
<div class="h">Caravagga</div>
<div class="h">Sīlasutta</div>
<div class="q" id="p_15A4_86"> <div class="divNumber">12.</div> <div class="p">
<span class="pN">86</span>“Sampannasīlā, bhikkhave, viharatha sampannapātimokkhā, pātimokkhasaṁvarasaṁvutā viharatha ācāragocarasampannā, aṇumattesu vajjesu bhayadassāvino samādāya sikkhatha sikkhāpadesu. Sampannasīlānaṁ vo, bhikkhave, viharataṁ sampannapātimokkhānaṁ pātimokkhasaṁvarasaṁvutānaṁ viharataṁ ācāragocarasampannānaṁ aṇumattesu vajjesu bhayadassāvīnaṁ samādāya sikkhataṁ sikkhāpadesu, kimassa uttari karaṇīyaṁ? </div>
</div>
<div class="q" id="p_15A4_87"> <div class="p">
<span class="pN">87</span>Carato cepi, bhikkhave, bhikkhuno abhijjhābyāpādo vigato hoti, thinamiddhaṁ… uddhaccakukkuccaṁ… vicikicchā pahīnā hoti, āraddhaṁ hoti vīriyaṁ asallīnaṁ, upaṭṭhitā sati asammuṭṭhā, passaddho kāyo asāraddho, samāhitaṁ cittaṁ ekaggaṁ, carampi, bhikkhave, bhikkhu evaṁbhūto ‘ātāpī ottāpī satataṁ samitaṁ āraddhavīriyo pahitatto’ti vuccati. </div>
</div>
<div class="q" id="p_15A4_88"> <div class="p">
<span class="pN">88</span>Ṭhitassa cepi, bhikkhave, bhikkhuno abhijjhābyāpādo vigato hoti, thinamiddhaṁ… uddhaccakukkuccaṁ… vicikicchā pahīnā hoti, āraddhaṁ hoti vīriyaṁ asallīnaṁ, upaṭṭhitā sati asammuṭṭhā, passaddho kāyo asāraddho, samāhitaṁ cittaṁ ekaggaṁ, ṭhitopi, bhikkhave, bhikkhu evaṁbhūto ‘ātāpī ottāpī satataṁ samitaṁ āraddhavīriyo pahitatto’ti vuccati. </div>
</div>
<div class="q" id="p_15A4_89"> <div class="p">
<span class="pN">89</span>Nisinnassa cepi, bhikkhave, bhikkhuno abhijjhābyāpādo vigato hoti, thinamiddhaṁ… uddhaccakukkuccaṁ… vicikicchā pahīnā hoti, āraddhaṁ hoti vīriyaṁ asallīnaṁ, upaṭṭhitā sati asammuṭṭhā, passaddho kāyo asāraddho, samāhitaṁ cittaṁ ekaggaṁ, nisinnopi, bhikkhave, bhikkhu evaṁbhūto ‘ātāpī ottāpī satataṁ samitaṁ āraddhavīriyo pahitatto’ti vuccati. </div>
</div>
<div class="q" id="p_15A4_90"> <div class="p">
<span class="pN">90</span>Sayānassa cepi, bhikkhave, bhikkhuno jāgarassa abhijjhābyāpādo vigato hoti, thinamiddhaṁ… uddhaccakukkuccaṁ… vicikicchā pahīnā hoti, āraddhaṁ hoti vīriyaṁ asallīnaṁ, upaṭṭhitā sati asammuṭṭhā, passaddho kāyo asāraddho, samāhitaṁ cittaṁ ekaggaṁ, sayānopi, bhikkhave, bhikkhu jāgaro evaṁbhūto ‘ātāpī ottāpī satataṁ samitaṁ āraddhavīriyo pahitatto’ti vuccatīti. </div>
</div>
<div class="q" id="p_15A4_91"> <div class="p"> <table class="singleColumn"> <tr> <td> <div class="pN">91</div> <div class="G">Yataṁ care yataṁ tiṭṭhe,</div> </td> </tr> <tr> <td> <div class="G">Yataṁ acche yataṁ saye;</div> </td> </tr> <tr> <td> <div class="G">Yataṁ samiñjaye bhikkhu,</div> </td> </tr> <tr> <td> <div class="G">Yatamenaṁ pasāraye.</div> </td> </tr> </table> </div>
</div>
<div class="q" id="p_15A4_92"> <div class="p"> <table class="singleColumn"> <tr> <td> <div class="pN">92</div> <div class="G">Uddhaṁ tiriyaṁ apācīnaṁ,</div> </td> </tr> <tr> <td> <div class="G">yāvatājagatogati;</div> </td> </tr> <tr> <td> <div class="G">Samavekkhitā ca dhammānaṁ,</div> </td> </tr> <tr> <td> <div class="G">khandhānaṁ udayabbayaṁ.</div> </td> </tr> </table> </div>
</div>
<div class="q" id="p_15A4_93"> <div class="p"> <table class="singleColumn"> <tr> <td> <div class="pN">93</div> <div class="G">Cetosamathasāmīciṁ,</div> </td> </tr> <tr> <td> <div class="G">sikkhamānaṁ sadā sataṁ;</div> </td> </tr> <tr> <td> <div class="G">Satataṁ pahitattoti,</div> </td> </tr> <tr> <td> <div class="G">āhu bhikkhuṁ tathāvidhan”ti.</div> </td> </tr> </table> </div>
</div>
<div class="CENTER" id="p_15A4_94">
<span class="pN">94</span>Dutiyaṁ.</div>
</html>
