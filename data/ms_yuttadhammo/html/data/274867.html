<html>
<div class="i">8.1.7 Taṇhākkhayasutta</div>
<div class="h">Anuruddhasaṁyutta</div>
<div class="h">Rahogatavagga</div>
<div class="h">Taṇhākkhayasutta</div>
<div class="q" id="p_14S5_1575"> <div class="divNumber">905.</div> <div class="p">
<span class="pN">1575</span>Sāvatthinidānaṁ. Tatra kho āyasmā anuruddho bhikkhū āmantesi—  “āvuso bhikkhavo”ti. “Āvuso”ti kho te bhikkhū āyasmato anuruddhassa paccassosuṁ. Āyasmā anuruddho etadavoca—  </div>
</div>
<div class="q" id="p_14S5_1576"> <div class="p">
<span class="pN">1576</span>“Cattārome, āvuso, satipaṭṭhānā bhāvitā bahulīkatā taṇhākkhayāya saṁvattanti. Katame cattāro? Idhāvuso, bhikkhu kāye kāyānupassī viharati…pe…  vedanāsu…pe…  citte…pe…  dhammesu dhammānupassī viharati ātāpī sampajāno satimā, vineyya loke abhijjhādomanassaṁ—  ime kho, āvuso, cattāro satipaṭṭhānā bhāvitā bahulīkatā taṇhākkhayāya saṁvattantī”ti. </div>
</div>
<div class="CENTER" id="p_14S5_1577">
<span class="pN">1577</span>Sattamaṁ.</div>
</html>
