<html>
<div class="i">6.1.5 Aññatarabrahmasutta</div>
<div class="h">Brahmasaṁyutta</div>
<div class="h">Paṭhamavagga</div>
<div class="h">Aññatarabrahmasutta</div>
<div class="q" id="p_12S1_1050"> <div class="divNumber">176.</div> <div class="p">
<span class="pN">1050</span>Sāvatthinidānaṁ. Tena kho pana samayena aññatarassa brahmuno evarūpaṁ pāpakaṁ diṭṭhigataṁ uppannaṁ hoti—  “natthi so samaṇo vā brāhmaṇo vā yo idha āgaccheyyā”ti. Atha kho bhagavā tassa brahmuno cetasā cetoparivitakkamaññāya—  seyyathāpi nāma balavā puriso…pe…  tasmiṁ brahmaloke pāturahosi. Atha kho bhagavā tassa brahmuno upari vehāsaṁ pallaṅkena nisīdi tejodhātuṁ samāpajjitvā. </div>
</div>
<div class="q" id="p_12S1_1051"> <div class="p">
<span class="pN">1051</span>Atha kho āyasmato mahāmoggallānassa etadahosi—  “kahaṁ nu kho bhagavā etarahi viharatī”ti? Addasā kho āyasmā mahāmoggallāno bhagavantaṁ dibbena cakkhunā visuddhena atikkantamānusakena tassa brahmuno upari vehāsaṁ pallaṅkena nisinnaṁ tejodhātuṁ samāpannaṁ. Disvāna—  seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya; evameva—  jetavane antarahito tasmiṁ brahmaloke pāturahosi. Atha kho āyasmā mahāmoggallāno puratthimaṁ disaṁ nissāya tassa brahmuno upari vehāsaṁ pallaṅkena nisīdi tejodhātuṁ samāpajjitvā nīcataraṁ bhagavato. </div>
</div>
<div class="q" id="p_12S1_1052"> <div class="p">
<span class="pN">1052</span>Atha kho āyasmato mahākassapassa etadahosi—  “kahaṁ nu kho bhagavā etarahi viharatī”ti? Addasā kho āyasmā mahākassapo bhagavantaṁ dibbena cakkhunā…pe…  disvāna—  seyyathāpi nāma balavā puriso…pe…  evameva—  jetavane antarahito tasmiṁ brahmaloke pāturahosi. Atha kho āyasmā mahākassapo dakkhiṇaṁ disaṁ nissāya tassa brahmuno upari vehāsaṁ pallaṅkena nisīdi tejodhātuṁ samāpajjitvā nīcataraṁ bhagavato. </div>
</div>
<div class="q" id="p_12S1_1053"> <div class="p">
<span class="pN">1053</span>Atha kho āyasmato mahākappinassa etadahosi—  “kahaṁ nu kho bhagavā etarahi viharatī”ti? Addasā kho āyasmā mahākappino bhagavantaṁ dibbena cakkhunā…pe…  tejodhātuṁ samāpannaṁ. Disvāna—  seyyathāpi nāma balavā puriso…pe…  evameva—  jetavane antarahito tasmiṁ brahmaloke pāturahosi. Atha kho āyasmā mahākappino pacchimaṁ disaṁ nissāya tassa brahmuno upari vehāsaṁ pallaṅkena nisīdi tejodhātuṁ samāpajjitvā nīcataraṁ bhagavato. </div>
</div>
<div class="q" id="p_12S1_1054"> <div class="p">
<span class="pN">1054</span>Atha kho āyasmato anuruddhassa etadahosi—  “kahaṁ nu kho bhagavā etarahi viharatī”ti? Addasā kho āyasmā anuruddho…pe…  tejodhātuṁ samāpannaṁ. Disvāna—  seyyathāpi nāma balavā puriso…pe…  tasmiṁ brahmaloke pāturahosi. Atha kho āyasmā anuruddho uttaraṁ disaṁ nissāya tassa brahmuno upari vehāsaṁ pallaṅkena nisīdi tejodhātuṁ samāpajjitvā nīcataraṁ bhagavato. </div>
</div>
<div class="q" id="p_12S1_1055"> <div class="p">
<span class="pN">1055</span>Atha kho āyasmā mahāmoggallāno taṁ brahmānaṁ gāthāya ajjhabhāsi—  </div>
</div>
<div class="q" id="p_12S1_1056"> <div class="p"> <table class="singleColumn"> <tr> <td> <div class="pN">1056</div> <div class="G">“Ajjāpi te āvuso sā diṭṭhi,</div> </td> </tr> <tr> <td> <div class="G">Yā te diṭṭhi pure ahu;</div> </td> </tr> <tr> <td> <div class="G">Passasi vītivattantaṁ,</div> </td> </tr> <tr> <td> <div class="G">Brahmaloke pabhassaran”ti.</div> </td> </tr> </table> </div>
</div>
<div class="q" id="p_12S1_1057"> <div class="p"> <table class="singleColumn"> <tr> <td> <div class="pN">1057</div> <div class="G">“Na me mārisa sā diṭṭhi,</div> </td> </tr> <tr> <td> <div class="G">yā me diṭṭhi pure ahu;</div> </td> </tr> <tr> <td> <div class="G">Passāmi vītivattantaṁ,</div> </td> </tr> <tr> <td> <div class="G">brahmaloke pabhassaraṁ;</div> </td> </tr> <tr> <td> <div class="G">Svāhaṁ ajja kathaṁ vajjaṁ,</div> </td> </tr> <tr> <td> <div class="G">ahaṁ niccomhi sassato”ti.</div> </td> </tr> </table> </div>
</div>
<div class="q" id="p_12S1_1058"> <div class="p">
<span class="pN">1058</span>Atha kho bhagavā taṁ brahmānaṁ saṁvejetvā—  seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya; evameva—  tasmiṁ brahmaloke antarahito jetavane pāturahosi. Atha kho so brahmā aññataraṁ brahmapārisajjaṁ āmantesi—  “ehi tvaṁ, mārisa, yenāyasmā mahāmoggallāno tenupasaṅkama; upasaṅkamitvā āyasmantaṁ mahāmoggallānaṁ evaṁ vadehi—  ‘atthi nu kho, mārisa moggallāna, aññepi tassa bhagavato sāvakā evaṁmahiddhikā evaṁmahānubhāvā; seyyathāpi bhavaṁ moggallāno kassapo kappino anuruddho’”ti? “Evaṁ, mārisā”ti kho so brahmapārisajjo tassa brahmuno paṭissutvā yenāyasmā mahāmoggallāno tenupasaṅkami; upasaṅkamitvā āyasmantaṁ mahāmoggallānaṁ etadavoca—  “atthi nu kho, mārisa moggallāna, aññepi tassa bhagavato sāvakā evaṁmahiddhikā evaṁmahānubhāvā; seyyathāpi bhavaṁ moggallāno kassapo kappino anuruddho”ti? Atha kho āyasmā mahāmoggallāno taṁ brahmapārisajjaṁ gāthāya ajjhabhāsi—  </div>
</div>
<div class="q" id="p_12S1_1059"> <div class="p"> <table class="singleColumn"> <tr> <td> <div class="pN">1059</div> <div class="G">“Tevijjā iddhipattā ca,</div> </td> </tr> <tr> <td> <div class="G">cetopariyāyakovidā;</div> </td> </tr> <tr> <td> <div class="G">Khīṇāsavā arahanto,</div> </td> </tr> <tr> <td> <div class="G">bahū buddhassa sāvakā”ti.</div> </td> </tr> </table> </div>
</div>
<div class="q" id="p_12S1_1060"> <div class="p">
<span class="pN">1060</span>Atha kho so brahmapārisajjo āyasmato mahāmoggallānassa bhāsitaṁ abhinanditvā anumoditvā yena so brahmā tenupasaṅkami; upasaṅkamitvā taṁ brahmānaṁ etadavoca—  “āyasmā, mārisa, mahāmoggallāno evamāha—  </div>
</div>
<div class="q" id="p_12S1_1061"> <div class="p"> <table class="singleColumn"> <tr> <td> <div class="pN">1061</div> <div class="G">‘Tevijjā iddhipattā ca,</div> </td> </tr> <tr> <td> <div class="G">cetopariyāyakovidā;</div> </td> </tr> <tr> <td> <div class="G">Khīṇāsavā arahanto,</div> </td> </tr> <tr> <td> <div class="G">bahū buddhassa sāvakā’”ti.</div> </td> </tr> </table> </div>
</div>
<div class="q" id="p_12S1_1062"> <div class="p">
<span class="pN">1062</span>Idamavoca so brahmapārisajjo. Attamano ca so brahmā tassa brahmapārisajjassa bhāsitaṁ abhinandīti. </div>
</div>
</html>
