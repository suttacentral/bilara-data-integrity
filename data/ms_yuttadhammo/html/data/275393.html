<html>
<div class="i">1.3.10 Avakujjasutta</div>
<div class="h">Paṭhamapaṇṇāsaka</div>
<div class="h">Puggalavagga</div>
<div class="h">Avakujjasutta</div>
<div class="q" id="p_15A3_152"> <div class="divNumber">30.</div> <div class="p">
<span class="pN">152</span>“Tayome, bhikkhave, puggalā santo saṁvijjamānā lokasmiṁ. Katame tayo? Avakujjapañño puggalo, ucchaṅgapañño puggalo, puthupañño puggalo. Katamo ca, bhikkhave, avakujjapañño puggalo? Idha, bhikkhave, ekacco puggalo ārāmaṁ gantā hoti abhikkhaṇaṁ bhikkhūnaṁ santike dhammassavanāya. Tassa bhikkhū dhammaṁ desenti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ, kevalaparipuṇṇaṁ parisuddhaṁ brahmacariyaṁ pakāsenti. So tasmiṁ āsane nisinno tassā kathāya neva ādiṁ manasi karoti, na majjhaṁ manasi karoti, na pariyosānaṁ manasi karoti; vuṭṭhitopi tamhā āsanā tassā kathāya neva ādiṁ manasi karoti, na majjhaṁ manasi karoti, na pariyosānaṁ manasi karoti. Seyyathāpi, bhikkhave, kumbho nikujjo tatra udakaṁ āsittaṁ vivaṭṭati, no saṇṭhāti; evamevaṁ kho, bhikkhave, idhekacco puggalo ārāmaṁ gantā hoti abhikkhaṇaṁ bhikkhūnaṁ santike dhammassavanāya. Tassa bhikkhū dhammaṁ desenti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ, kevalaparipuṇṇaṁ parisuddhaṁ brahmacariyaṁ pakāsenti. So tasmiṁ āsane nisinno tassā kathāya neva ādiṁ manasi karoti, na majjhaṁ manasi karoti, na pariyosānaṁ manasi karoti; vuṭṭhitopi tamhā āsanā tassā kathāya neva ādiṁ manasi karoti, na majjhaṁ manasi karoti, na pariyosānaṁ manasi karoti. Ayaṁ vuccati, bhikkhave, avakujjapañño puggalo. </div>
</div>
<div class="q" id="p_15A3_153"> <div class="p">
<span class="pN">153</span>Katamo ca, bhikkhave, ucchaṅgapañño puggalo? Idha, bhikkhave, ekacco puggalo ārāmaṁ gantā hoti abhikkhaṇaṁ bhikkhūnaṁ santike dhammassavanāya. Tassa bhikkhū dhammaṁ desenti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ, kevalaparipuṇṇaṁ parisuddhaṁ brahmacariyaṁ pakāsenti. So tasmiṁ āsane nisinno tassā kathāya ādimpi manasi karoti, majjhampi manasi karoti, pariyosānampi manasi karoti; vuṭṭhito ca kho tamhā āsanā tassā kathāya neva ādiṁ manasi karoti, na majjhaṁ manasi karoti, na pariyosānaṁ manasi karoti. Seyyathāpi, bhikkhave, purisassa ucchaṅge nānākhajjakāni ākiṇṇāni—  tilā taṇḍulā modakā badarā. So tamhā āsanā vuṭṭhahanto satisammosā pakireyya. Evamevaṁ kho, bhikkhave, idhekacco puggalo ārāmaṁ gantā hoti abhikkhaṇaṁ bhikkhūnaṁ santike dhammassavanāya. Tassa bhikkhū dhammaṁ desenti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ, kevalaparipuṇṇaṁ parisuddhaṁ brahmacariyaṁ pakāsenti. So tasmiṁ āsane nisinno tassā kathāya ādimpi manasi karoti, majjhampi manasi karoti, pariyosānampi manasi karoti; vuṭṭhito ca kho tamhā āsanā tassā kathāya neva ādiṁ manasi karoti, na majjhaṁ manasi karoti, na pariyosānaṁ manasi karoti. Ayaṁ vuccati, bhikkhave, ucchaṅgapañño puggalo. </div>
</div>
<div class="q" id="p_15A3_154"> <div class="p">
<span class="pN">154</span>Katamo ca, bhikkhave, puthupañño puggalo? Idha, bhikkhave, ekacco puggalo ārāmaṁ gantā hoti abhikkhaṇaṁ bhikkhūnaṁ santike dhammassavanāya. Tassa bhikkhū dhammaṁ desenti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ, kevalaparipuṇṇaṁ parisuddhaṁ brahmacariyaṁ pakāsenti. So tasmiṁ āsane nisinno tassā kathāya ādimpi manasi karoti, majjhampi manasi karoti, pariyosānampi manasi karoti; vuṭṭhitopi tamhā āsanā tassā kathāya ādimpi manasi karoti, majjhampi manasi karoti, pariyosānampi manasi karoti. Seyyathāpi, bhikkhave, kumbho ukkujjo tatra udakaṁ āsittaṁ saṇṭhāti no vivaṭṭati; evamevaṁ kho, bhikkhave, idhekacco puggalo ārāmaṁ gantā hoti abhikkhaṇaṁ bhikkhūnaṁ santike dhammassavanāya. Tassa bhikkhū dhammaṁ desenti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ, kevalaparipuṇṇaṁ parisuddhaṁ brahmacariyaṁ pakāsenti. So tasmiṁ āsane nisinno tassā kathāya ādimpi manasi karoti, majjhampi manasi karoti, pariyosānampi manasi karoti; vuṭṭhitopi tamhā āsanā tassā kathāya ādimpi manasi karoti, majjhampi manasi karoti, pariyosānampi manasi karoti. Ayaṁ vuccati, bhikkhave, puthupañño puggalo. Ime kho, bhikkhave, tayo puggalā santo saṁvijjamānā lokasminti. </div>
</div>
<div class="q" id="p_15A3_155"> <div class="p"> <table class="singleColumn"> <tr> <td> <div class="pN">155</div> <div class="G">Avakujjapañño puriso,</div> </td> </tr> <tr> <td> <div class="G">dummedho avicakkhaṇo;</div> </td> </tr> <tr> <td> <div class="G">Abhikkhaṇampi ce hoti,</div> </td> </tr> <tr> <td> <div class="G">gantā bhikkhūna santike.</div> </td> </tr> </table> </div>
</div>
<div class="q" id="p_15A3_156"> <div class="p"> <table class="singleColumn"> <tr> <td> <div class="pN">156</div> <div class="G">Ādiṁ kathāya majjhañca,</div> </td> </tr> <tr> <td> <div class="G">pariyosānañca tādiso;</div> </td> </tr> <tr> <td> <div class="G">Uggahetuṁ na sakkoti,</div> </td> </tr> <tr> <td> <div class="G">paññā hissa na vijjati.</div> </td> </tr> </table> </div>
</div>
<div class="q" id="p_15A3_157"> <div class="p"> <table class="singleColumn"> <tr> <td> <div class="pN">157</div> <div class="G">Ucchaṅgapañño puriso,</div> </td> </tr> <tr> <td> <div class="G">seyyo etena vuccati;</div> </td> </tr> <tr> <td> <div class="G">Abhikkhaṇampi ce hoti,</div> </td> </tr> <tr> <td> <div class="G">gantā bhikkhūna santike.</div> </td> </tr> </table> </div>
</div>
<div class="q" id="p_15A3_158"> <div class="p"> <table class="singleColumn"> <tr> <td> <div class="pN">158</div> <div class="G">Ādiṁ kathāya majjhañca,</div> </td> </tr> <tr> <td> <div class="G">pariyosānañca tādiso;</div> </td> </tr> <tr> <td> <div class="G">Nisinno āsane tasmiṁ,</div> </td> </tr> <tr> <td> <div class="G">uggahetvāna byañjanaṁ;</div> </td> </tr> <tr> <td> <div class="G">Vuṭṭhito nappajānāti,</div> </td> </tr> <tr> <td> <div class="G">gahitaṁ hissa mussati.</div> </td> </tr> </table> </div>
</div>
<div class="q" id="p_15A3_159"> <div class="p"> <table class="singleColumn"> <tr> <td> <div class="pN">159</div> <div class="G">Puthupañño ca puriso,</div> </td> </tr> <tr> <td> <div class="G">seyyo etehi vuccati;</div> </td> </tr> <tr> <td> <div class="G">Abhikkhaṇampi ce hoti,</div> </td> </tr> <tr> <td> <div class="G">gantā bhikkhūna santike.</div> </td> </tr> </table> </div>
</div>
<div class="q" id="p_15A3_160"> <div class="p"> <table class="singleColumn"> <tr> <td> <div class="pN">160</div> <div class="G">Ādiṁ kathāya majjhañca,</div> </td> </tr> <tr> <td> <div class="G">pariyosānañca tādiso;</div> </td> </tr> <tr> <td> <div class="G">Nisinno āsane tasmiṁ,</div> </td> </tr> <tr> <td> <div class="G">uggahetvāna byañjanaṁ.</div> </td> </tr> </table> </div>
</div>
<div class="q" id="p_15A3_161"> <div class="p"> <table class="singleColumn"> <tr> <td> <div class="pN">161</div> <div class="G">Dhāreti seṭṭhasaṅkappo,</div> </td> </tr> <tr> <td> <div class="G">Abyaggamānaso naro;</div> </td> </tr> <tr> <td> <div class="G">Dhammānudhammappaṭipanno,</div> </td> </tr> <tr> <td> <div class="G">Dukkhassantakaro siyā”ti.</div> </td> </tr> </table> </div>
</div>
<div class="CENTER" id="p_15A3_162">
<span class="pN">162</span>Dasamaṁ.</div>
<div class="CENTER" id="p_15A3_163">
<span class="pN">163</span>Puggalavaggo tatiyo.</div>
<div class="SUMMARY" id="p_15A3_164">
<span class="pN">164</span><span class="firstLetter">T</span>assuddānaṁ</div>
<div class="q" id="p_15A3_165"> <div class="p"> <table class="singleColumn"> <tr> <td> <div class="pN">165</div> <div class="G">Samiddha gilāna saṅkhārā,</div> </td> </tr> <tr> <td> <div class="G">bahukārā vajirena ca;</div> </td> </tr> <tr> <td> <div class="G">Sevi jiguccha gūthabhāṇī,</div> </td> </tr> <tr> <td> <div class="G">andho ca avakujjatāti.</div> </td> </tr> </table> </div>
</div>
</html>
