<html>
<div class="i">43.2 Ekadussadāyakattheraapadāna</div>
<div class="h">Sakiṁsammajjakavagga</div>
<div class="h">Ekadussadāyakattheraapadāna</div>
<div class="q" id="p_20Ap1_5486"> <div class="divNumber">15.</div> <div class="p"> <table class="singleColumn"> <tr> <td> <div class="pN">5486</div> <div class="G">“Nagare haṁsavatiyā,</div> </td> </tr> <tr> <td> <div class="G">ahosiṁ tiṇahārako;</div> </td> </tr> <tr> <td> <div class="G">Tiṇahārena jīvāmi,</div> </td> </tr> <tr> <td> <div class="G">tena posemi dārake.</div> </td> </tr> </table> </div>
</div>
<div class="q" id="p_20Ap1_5487"> <div class="divNumber">16.</div> <div class="p"> <table class="singleColumn"> <tr> <td> <div class="pN">5487</div> <div class="G">Padumuttaro nāma jino,</div> </td> </tr> <tr> <td> <div class="G">sabbadhammāna pāragū;</div> </td> </tr> <tr> <td> <div class="G">Tamandhakāraṁ nāsetvā,</div> </td> </tr> <tr> <td> <div class="G">uppajji lokanāyako.</div> </td> </tr> </table> </div>
</div>
<div class="q" id="p_20Ap1_5488"> <div class="divNumber">17.</div> <div class="p"> <table class="singleColumn"> <tr> <td> <div class="pN">5488</div> <div class="G">Sake ghare nisīditvā,</div> </td> </tr> <tr> <td> <div class="G">evaṁ cintesi tāvade;</div> </td> </tr> <tr> <td> <div class="G">‘Buddho loke samuppanno,</div> </td> </tr> <tr> <td> <div class="G">deyyadhammo na vijjati.</div> </td> </tr> </table> </div>
</div>
<div class="q" id="p_20Ap1_5489"> <div class="divNumber">18.</div> <div class="p"> <table class="singleColumn"> <tr> <td> <div class="pN">5489</div> <div class="G">Idaṁ me sāṭakaṁ ekaṁ,</div> </td> </tr> <tr> <td> <div class="G">natthi me koci dāyako;</div> </td> </tr> <tr> <td> <div class="G">Dukkho nirayasamphasso,</div> </td> </tr> <tr> <td> <div class="G">ropayissāmi dakkhiṇaṁ’.</div> </td> </tr> </table> </div>
</div>
<div class="q" id="p_20Ap1_5490"> <div class="divNumber">19.</div> <div class="p"> <table class="singleColumn"> <tr> <td> <div class="pN">5490</div> <div class="G">Evāhaṁ cintayitvāna,</div> </td> </tr> <tr> <td> <div class="G">sakaṁ cittaṁ pasādayiṁ;</div> </td> </tr> <tr> <td> <div class="G">Ekaṁ dussaṁ gahetvāna,</div> </td> </tr> <tr> <td> <div class="G">buddhaseṭṭhassadāsahaṁ.</div> </td> </tr> </table> </div>
</div>
<div class="q" id="p_20Ap1_5491"> <div class="divNumber">20.</div> <div class="p"> <table class="singleColumn"> <tr> <td> <div class="pN">5491</div> <div class="G">Ekaṁ dussaṁ daditvāna,</div> </td> </tr> <tr> <td> <div class="G">ukkuṭṭhiṁ sampavattayiṁ;</div> </td> </tr> <tr> <td> <div class="G">‘Yadi buddho tuvaṁ vīra,</div> </td> </tr> <tr> <td> <div class="G">tārehi maṁ mahāmuni’.</div> </td> </tr> </table> </div>
</div>
<div class="q" id="p_20Ap1_5492"> <div class="divNumber">21.</div> <div class="p"> <table class="singleColumn"> <tr> <td> <div class="pN">5492</div> <div class="G">Padumuttaro lokavidū,</div> </td> </tr> <tr> <td> <div class="G">āhutīnaṁ paṭiggaho;</div> </td> </tr> <tr> <td> <div class="G">Mama dānaṁ pakittento,</div> </td> </tr> <tr> <td> <div class="G">akā me anumodanaṁ.</div> </td> </tr> </table> </div>
</div>
<div class="q" id="p_20Ap1_5493"> <div class="divNumber">22.</div> <div class="p"> <table class="singleColumn"> <tr> <td> <div class="pN">5493</div> <div class="G">‘Iminā ekadussena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Kappasatasahassāni,</div> </td> </tr> <tr> <td> <div class="G">vinipātaṁ na gacchasi.</div> </td> </tr> </table> </div>
</div>
<div class="q" id="p_20Ap1_5494"> <div class="divNumber">23.</div> <div class="p"> <table class="singleColumn"> <tr> <td> <div class="pN">5494</div> <div class="G">Chattiṁsakkhattuṁ devindo,</div> </td> </tr> <tr> <td> <div class="G">devarajjaṁ karissasi;</div> </td> </tr> <tr> <td> <div class="G">Tettiṁsakkhattuṁ rājā ca,</div> </td> </tr> <tr> <td> <div class="G">cakkavattī bhavissasi.</div> </td> </tr> </table> </div>
</div>
<div class="q" id="p_20Ap1_5495"> <div class="divNumber">24.</div> <div class="p"> <table class="singleColumn"> <tr> <td> <div class="pN">5495</div> <div class="G">Padesarajjaṁ vipulaṁ,</div> </td> </tr> <tr> <td> <div class="G">gaṇanāto asaṅkhiyaṁ;</div> </td> </tr> <tr> <td> <div class="G">Devaloke manusse vā,</div> </td> </tr> <tr> <td> <div class="G">saṁsaranto tuvaṁ bhave.</div> </td> </tr> </table> </div>
</div>
<div class="q" id="p_20Ap1_5496"> <div class="divNumber">25.</div> <div class="p"> <table class="singleColumn"> <tr> <td> <div class="pN">5496</div> <div class="G">Rūpavā guṇasampanno,</div> </td> </tr> <tr> <td> <div class="G">anavakkantadehavā;</div> </td> </tr> <tr> <td> <div class="G">Akkhobhaṁ amitaṁ dussaṁ,</div> </td> </tr> <tr> <td> <div class="G">labhissasi yadicchakaṁ’.</div> </td> </tr> </table> </div>
</div>
<div class="q" id="p_20Ap1_5497"> <div class="divNumber">26.</div> <div class="p"> <table class="singleColumn"> <tr> <td> <div class="pN">5497</div> <div class="G">Idaṁ vatvāna sambuddho,</div> </td> </tr> <tr> <td> <div class="G">jalajuttamanāmako;</div> </td> </tr> <tr> <td> <div class="G">Nabhaṁ abbhuggamī vīro,</div> </td> </tr> <tr> <td> <div class="G">haṁsarājāva ambare.</div> </td> </tr> </table> </div>
</div>
<div class="q" id="p_20Ap1_5498"> <div class="divNumber">27.</div> <div class="p"> <table class="singleColumn"> <tr> <td> <div class="pN">5498</div> <div class="G">Yaṁ yaṁ yonupapajjāmi,</div> </td> </tr> <tr> <td> <div class="G">devattaṁ atha mānusaṁ;</div> </td> </tr> <tr> <td> <div class="G">Bhoge me ūnatā natthi,</div> </td> </tr> <tr> <td> <div class="G">ekadussassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_5499"> <div class="divNumber">28.</div> <div class="p"> <table class="singleColumn"> <tr> <td> <div class="pN">5499</div> <div class="G">Paduddhāre paduddhāre,</div> </td> </tr> <tr> <td> <div class="G">dussaṁ nibbattate mamaṁ;</div> </td> </tr> <tr> <td> <div class="G">Heṭṭhā dussamhi tiṭṭhāmi,</div> </td> </tr> <tr> <td> <div class="G">uparicchadanaṁ mama.</div> </td> </tr> </table> </div>
</div>
<div class="q" id="p_20Ap1_5500"> <div class="divNumber">29.</div> <div class="p"> <table class="singleColumn"> <tr> <td> <div class="pN">5500</div> <div class="G">Cakkavāḷaṁ upādāya,</div> </td> </tr> <tr> <td> <div class="G">sakānanaṁ sapabbataṁ;</div> </td> </tr> <tr> <td> <div class="G">Icchamāno cahaṁ ajja,</div> </td> </tr> <tr> <td> <div class="G">dussehacchādayeyya taṁ.</div> </td> </tr> </table> </div>
</div>
<div class="q" id="p_20Ap1_5501"> <div class="divNumber">30.</div> <div class="p"> <table class="singleColumn"> <tr> <td> <div class="pN">5501</div> <div class="G">Teneva ekadussena,</div> </td> </tr> <tr> <td> <div class="G">saṁsaranto bhavābhave;</div> </td> </tr> <tr> <td> <div class="G">Suvaṇṇavaṇṇo hutvāna,</div> </td> </tr> <tr> <td> <div class="G">saṁsarāmi bhavābhave.</div> </td> </tr> </table> </div>
</div>
<div class="q" id="p_20Ap1_5502"> <div class="divNumber">31.</div> <div class="p"> <table class="singleColumn"> <tr> <td> <div class="pN">5502</div> <div class="G">Vipākaṁ ekadussassa,</div> </td> </tr> <tr> <td> <div class="G">nājjhagaṁ katthacikkhayaṁ;</div> </td> </tr> <tr> <td> <div class="G">Ayaṁ me antimā jāti,</div> </td> </tr> <tr> <td> <div class="G">vipaccati idhāpi me.</div> </td> </tr> </table> </div>
</div>
<div class="q" id="p_20Ap1_5503"> <div class="divNumber">32.</div> <div class="p"> <table class="singleColumn"> <tr> <td> <div class="pN">5503</div> <div class="G">Satasahassito kappe,</div> </td> </tr> <tr> <td> <div class="G">yaṁ dussamadadiṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">ekadussassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_5504"> <div class="divNumber">33.</div> <div class="p"> <table class="singleColumn"> <tr> <td> <div class="pN">5504</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_5505"> <div class="divNumber">34.</div> <div class="p"> <table class="singleColumn"> <tr> <td> <div class="pN">5505</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_5506"> <div class="divNumber">35.</div> <div class="p"> <table class="singleColumn"> <tr> <td> <div class="pN">5506</div> <div class="G">Paṭisambhidā catasso,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_5507"> <div class="p">
<span class="pN">5507</span>Itthaṁ sudaṁ āyasmā ekadussadāyako thero imā gāthāyo abhāsitthāti. </div>
</div>
<div class="CENTER" id="p_20Ap1_5508">
<span class="pN">5508</span>Ekadussadāyakattherassāpadānaṁ dutiyaṁ.</div>
</html>
