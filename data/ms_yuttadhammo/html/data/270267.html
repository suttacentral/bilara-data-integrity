<html>
<div class="i">3.4.4 Ariyarūpakathā</div>
<div class="h">Anusayapaṇṇāsaka</div>
<div class="h">Cuddasamavagga</div>
<div class="h">Ariyarūpakathā</div>
<div class="q" id="p_32Kv_2239"> <div class="divNumber">698.</div> <div class="p">
<span class="pN">2239</span>๐ Ariyarūpaṁ mahābhūtānaṁ upādāyāti? Āmantā. Ariyarūpaṁ kusalanti? Āmantā. Mahābhūtā kusalāti? Na hevaṁ vattabbe…pe…  mahābhūtā abyākatāti? Āmantā. Ariyarūpaṁ abyākatanti? Na hevaṁ vattabbe…pe…  ariyarūpaṁ mahābhūtānaṁ upādāyāti? Āmantā. Ariyarūpaṁ anāsavaṁ asaṁyojaniyaṁ aganthaniyaṁ anoghaniyaṁ ayoganiyaṁ anīvaraṇiyaṁ aparāmaṭṭhaṁ anupādāniyaṁ asaṁkilesiyanti? Āmantā. Mahābhūtā anāsavā…pe…  asaṁkilesiyāti? Na hevaṁ vattabbe…pe…  mahābhūtā sāsavā saṁyojaniyā…pe…  saṁkilesiyāti? Āmantā. Ariyarūpaṁ sāsavaṁ saṁyojaniyaṁ…pe…  saṁkilesiyanti? Na hevaṁ vattabbe…pe… . </div>
</div>
<div class="q" id="p_32Kv_2240"> <div class="divNumber">699.</div> <div class="p">
<span class="pN">2240</span>× Na vattabbaṁ—  “ariyarūpaṁ mahābhūtānaṁ upādāyā”ti? Āmantā. Nanu vuttaṁ bhagavatā—  “yaṁ kiñci, bhikkhave, rūpaṁ cattāri mahābhūtāni catunnañca mahābhūtānaṁ upādāyarūpan”ti. Attheva suttantoti? Āmantā. Tena hi ariyarūpaṁ mahābhūtānaṁ upādāyāti. </div>
</div>
<div class="CENTER" id="p_32Kv_2241">
<span class="pN">2241</span>Ariyarūpakathā niṭṭhitā.</div>
</html>
