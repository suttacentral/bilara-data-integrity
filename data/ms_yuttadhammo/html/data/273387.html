<html>
<div class="i">4.1.2 Sukkapakkhanavaka</div>
<div class="h">Samathakkhandhaka</div>
<div class="h">Sammukhāvinaya</div>
<div class="h">Sukkapakkhanavaka</div>
<div class="q" id="p_4V_797"> <div class="divNumber">188.</div> <div class="p">
<span class="pN">797</span>Dhammavādī puggalo adhammavādiṁ puggalaṁ saññāpeti nijjhāpeti pekkheti anupekkheti dasseti anudasseti— ‘ayaṁ dhammo, ayaṁ vinayo, idaṁ satthusāsanaṁ, imaṁ gaṇhāhi, imaṁ rocehī’ti. Evañcetaṁ adhikaraṇaṁ vūpasammati, dhammena vūpasammati sammukhāvinayena. (1) </div>
</div>
<div class="q" id="p_4V_798"> <div class="p">
<span class="pN">798</span>Dhammavādī puggalo adhammavādī sambahule saññāpeti nijjhāpeti pekkheti anupekkheti dasseti anudasseti— ‘ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā’ti. Evañcetaṁ adhikaraṇaṁ vūpasammati, dhammena vūpasammati sammukhāvinayena. (2) </div>
</div>
<div class="q" id="p_4V_799"> <div class="p">
<span class="pN">799</span>Dhammavādī puggalo adhammavādiṁ saṁghaṁ saññāpeti nijjhāpeti pekkheti anupekkheti dasseti anudasseti— ‘ayaṁ dhammo, ayaṁ vinayo, idaṁ satthusāsanaṁ, imaṁ gaṇhāhi, imaṁ rocehī’ti. Evañcetaṁ adhikaraṇaṁ vūpasammati, dhammena vūpasammati sammukhāvinayena. (3) </div>
</div>
<div class="q" id="p_4V_800"> <div class="p">
<span class="pN">800</span>Dhammavādī sambahulā adhammavādiṁ puggalaṁ saññāpenti nijjhāpenti pekkhenti anupekkhenti dassenti anudassenti— ‘ayaṁ dhammo, ayaṁ vinayo, idaṁ satthusāsanaṁ, imaṁ gaṇhāhi, imaṁ rocehī’ti. Evañcetaṁ adhikaraṇaṁ vūpasammati, dhammena vūpasammati sammukhāvinayena. (4) </div>
</div>
<div class="q" id="p_4V_801"> <div class="p">
<span class="pN">801</span>Dhammavādī sambahulā adhammavādī sambahule saññāpenti nijjhāpenti pekkhenti anupekkhenti dassenti anudassenti— ‘ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā’ti. Evañcetaṁ adhikaraṇaṁ vūpasammati, dhammena vūpasammati sammukhāvinayena. (5) </div>
</div>
<div class="q" id="p_4V_802"> <div class="p">
<span class="pN">802</span>Dhammavādī sambahulā adhammavādiṁ saṁghaṁ saññāpenti nijjhāpenti pekkhenti anupekkhenti dassenti anudassenti— ‘ayaṁ dhammo, ayaṁ vinayo, idaṁ satthusāsanaṁ, imaṁ gaṇhāhi, imaṁ rocehī’ti. Evañcetaṁ adhikaraṇaṁ vūpasammati, dhammena vūpasammati sammukhāvinayena. (6) </div>
</div>
<div class="q" id="p_4V_803"> <div class="p">
<span class="pN">803</span>Dhammavādī saṁgho adhammavādiṁ puggalaṁ saññāpeti nijjhāpeti pekkheti anupekkheti dasseti anudasseti— ‘ayaṁ dhammo, ayaṁ vinayo, idaṁ satthusāsanaṁ, imaṁ gaṇhāhi, imaṁ rocehī’ti. Evañcetaṁ adhikaraṇaṁ vūpasammati, dhammena vūpasammati sammukhāvinayena. (7) </div>
</div>
<div class="q" id="p_4V_804"> <div class="p">
<span class="pN">804</span>Dhammavādī saṁgho adhammavādī sambahule saññāpeti nijjhāpeti pekkheti anupekkheti dasseti anudasseti— ‘ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā’ti. Evañcetaṁ adhikaraṇaṁ vūpasammati, dhammena vūpasammati sammukhāvinayena. (8) </div>
</div>
<div class="q" id="p_4V_805"> <div class="p">
<span class="pN">805</span>Dhammavādī saṁgho adhammavādiṁ saṁghaṁ saññāpeti nijjhāpeti pekkheti anupekkheti dasseti anudasseti— ‘ayaṁ dhammo, ayaṁ vinayo, idaṁ satthusāsanaṁ, imaṁ gaṇhāhi, imaṁ rocehī’ti. Evañcetaṁ adhikaraṇaṁ vūpasammati, dhammena vūpasammati sammukhāvinayenā”ti. (9) </div>
</div>
<div class="CENTER" id="p_4V_806">
<span class="pN">806</span>Sukkapakkhanavakaṁ niṭṭhitaṁ.</div>
</html>
