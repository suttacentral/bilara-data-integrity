<html>
<div class="i">7.2.7 Navakammikasutta</div>
<div class="h">Brāhmaṇasaṁyutta</div>
<div class="h">Upāsakavagga</div>
<div class="h">Navakammikasutta</div>
<div class="q" id="p_12S1_1271"> <div class="divNumber">203.</div> <div class="p">
<span class="pN">1271</span>Ekaṁ samayaṁ bhagavā kosalesu viharati aññatarasmiṁ vanasaṇḍe. Tena kho pana samayena navakammikabhāradvājo brāhmaṇo tasmiṁ vanasaṇḍe kammantaṁ kārāpeti. Addasā kho navakammikabhāradvājo brāhmaṇo bhagavantaṁ aññatarasmiṁ sālarukkhamūle nisinnaṁ pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. Disvānassa etadahosi—  “ahaṁ kho imasmiṁ vanasaṇḍe kammantaṁ kārāpento ramāmi. Ayaṁ samaṇo gotamo kiṁ kārāpento ramatī”ti? Atha kho navakammikabhāradvājo brāhmaṇo yena bhagavā tenupasaṅkami. Upasaṅkamitvā bhagavantaṁ gāthāya ajjhabhāsi—  </div>
</div>
<div class="q" id="p_12S1_1272"> <div class="p"> <table class="singleColumn"> <tr> <td> <div class="pN">1272</div> <div class="G">“Ke nu kammantā karīyanti,</div> </td> </tr> <tr> <td> <div class="G">bhikkhu sālavane tava;</div> </td> </tr> <tr> <td> <div class="G">Yadekako araññasmiṁ,</div> </td> </tr> <tr> <td> <div class="G">ratiṁ vindati gotamo”ti.</div> </td> </tr> </table> </div>
</div>
<div class="q" id="p_12S1_1273"> <div class="p"> <table class="singleColumn"> <tr> <td> <div class="pN">1273</div> <div class="G">“Na me vanasmiṁ karaṇīyamatthi,</div> </td> </tr> <tr> <td> <div class="G">Ucchinnamūlaṁ me vanaṁ visūkaṁ;</div> </td> </tr> <tr> <td> <div class="G">Svāhaṁ vane nibbanatho visallo,</div> </td> </tr> <tr> <td> <div class="G">Eko rame aratiṁ vippahāyā”ti.</div> </td> </tr> </table> </div>
</div>
<div class="q" id="p_12S1_1274"> <div class="p">
<span class="pN">1274</span>Evaṁ vutte, navakammikabhāradvājo brāhmaṇo bhagavantaṁ etadavoca—  “abhikkantaṁ, bho gotama…pe…  upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti. </div>
</div>
</html>
