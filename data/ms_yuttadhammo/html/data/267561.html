<html>
<div class="i">43.7 Ekadhammassavaniyattheraapadāna</div>
<div class="h">Sakiṁsammajjakavagga</div>
<div class="h">Ekadhammassavaniyattheraapadāna</div>
<div class="q" id="p_20Ap1_5569"> <div class="divNumber">88.</div> <div class="p"> <table class="singleColumn"> <tr> <td> <div class="pN">5569</div> <div class="G">“Padumuttaro nāma jino,</div> </td> </tr> <tr> <td> <div class="G">sabbadhammāna pāragū;</div> </td> </tr> <tr> <td> <div class="G">Catusaccaṁ pakāsento,</div> </td> </tr> <tr> <td> <div class="G">santāresi bahuṁ janaṁ.</div> </td> </tr> </table> </div>
</div>
<div class="q" id="p_20Ap1_5570"> <div class="divNumber">89.</div> <div class="p"> <table class="singleColumn"> <tr> <td> <div class="pN">5570</div> <div class="G">Ahaṁ tena samayena,</div> </td> </tr> <tr> <td> <div class="G">jaṭilo uggatāpano;</div> </td> </tr> <tr> <td> <div class="G">Dhunanto vākacīrāni,</div> </td> </tr> <tr> <td> <div class="G">gacchāmi ambare tadā.</div> </td> </tr> </table> </div>
</div>
<div class="q" id="p_20Ap1_5571"> <div class="divNumber">90.</div> <div class="p"> <table class="singleColumn"> <tr> <td> <div class="pN">5571</div> <div class="G">Buddhaseṭṭhassa upari,</div> </td> </tr> <tr> <td> <div class="G">gantuṁ na visahāmahaṁ;</div> </td> </tr> <tr> <td> <div class="G">Pakkhīva selamāsajja,</div> </td> </tr> <tr> <td> <div class="G">gamanaṁ na labhāmahaṁ.</div> </td> </tr> </table> </div>
</div>
<div class="q" id="p_20Ap1_5572"> <div class="divNumber">91.</div> <div class="p"> <table class="singleColumn"> <tr> <td> <div class="pN">5572</div> <div class="G">Udake vokkamitvāna,</div> </td> </tr> <tr> <td> <div class="G">evaṁ gacchāmi ambare;</div> </td> </tr> <tr> <td> <div class="G">Na me idaṁ bhūtapubbaṁ,</div> </td> </tr> <tr> <td> <div class="G">iriyāpathavikopanaṁ.</div> </td> </tr> </table> </div>
</div>
<div class="q" id="p_20Ap1_5573"> <div class="divNumber">92.</div> <div class="p"> <table class="singleColumn"> <tr> <td> <div class="pN">5573</div> <div class="G">Handa metaṁ gavesissaṁ,</div> </td> </tr> <tr> <td> <div class="G">appevatthaṁ labheyyahaṁ;</div> </td> </tr> <tr> <td> <div class="G">Orohanto antalikkhā,</div> </td> </tr> <tr> <td> <div class="G">saddamassosi satthuno.</div> </td> </tr> </table> </div>
</div>
<div class="q" id="p_20Ap1_5574"> <div class="divNumber">93.</div> <div class="p"> <table class="singleColumn"> <tr> <td> <div class="pN">5574</div> <div class="G">Sarena rajanīyena,</div> </td> </tr> <tr> <td> <div class="G">savanīyena vaggunā;</div> </td> </tr> <tr> <td> <div class="G">Aniccataṁ kathentassa,</div> </td> </tr> <tr> <td> <div class="G">taññeva uggahiṁ tadā;</div> </td> </tr> <tr> <td> <div class="G">Aniccasaññamuggayha,</div> </td> </tr> <tr> <td> <div class="G">agamāsiṁ mamassamaṁ.</div> </td> </tr> </table> </div>
</div>
<div class="q" id="p_20Ap1_5575"> <div class="divNumber">94.</div> <div class="p"> <table class="singleColumn"> <tr> <td> <div class="pN">5575</div> <div class="G">Yāvatāyuṁ vasitvāna,</div> </td> </tr> <tr> <td> <div class="G">tattha kālaṅkato ahaṁ;</div> </td> </tr> <tr> <td> <div class="G">Carime vattamānamhi,</div> </td> </tr> <tr> <td> <div class="G">saddhammassavanaṁ sariṁ.</div> </td> </tr> </table> </div>
</div>
<div class="q" id="p_20Ap1_5576"> <div class="divNumber">95.</div> <div class="p"> <table class="singleColumn"> <tr> <td> <div class="pN">5576</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṁ dehaṁ,</div> </td> </tr> <tr> <td> <div class="G">tāvatiṁsamagacchahaṁ.</div> </td> </tr> </table> </div>
</div>
<div class="q" id="p_20Ap1_5577"> <div class="divNumber">96.</div> <div class="p"> <table class="singleColumn"> <tr> <td> <div class="pN">5577</div> <div class="G">Tiṁsakappasahassāni,</div> </td> </tr> <tr> <td> <div class="G">devaloke ramiṁ ahaṁ;</div> </td> </tr> <tr> <td> <div class="G">Ekapaññāsakkhattuñca,</div> </td> </tr> <tr> <td> <div class="G">devarajjamakārayiṁ.</div> </td> </tr> </table> </div>
</div>
<div class="q" id="p_20Ap1_5578"> <div class="divNumber">97.</div> <div class="p"> <table class="singleColumn"> <tr> <td> <div class="pN">5578</div> <div class="G">Ekavīsatikkhattuñca,</div> </td> </tr> <tr> <td> <div class="G">cakkavattī ahosahaṁ;</div> </td> </tr> <tr> <td> <div class="G">Padesarajjaṁ vipulaṁ,</div> </td> </tr> <tr> <td> <div class="G">gaṇanāto asaṅkhiyaṁ.</div> </td> </tr> </table> </div>
</div>
<div class="q" id="p_20Ap1_5579"> <div class="divNumber">98.</div> <div class="p"> <table class="singleColumn"> <tr> <td> <div class="pN">5579</div> <div class="G">Anubhomi sakaṁ puññaṁ,</div> </td> </tr> <tr> <td> <div class="G">sukhitohaṁ bhavābhave;</div> </td> </tr> <tr> <td> <div class="G">Anussarāmi taṁ saññaṁ,</div> </td> </tr> <tr> <td> <div class="G">saṁsaranto bhavābhave;</div> </td> </tr> <tr> <td> <div class="G">Na koṭiṁ paṭivijjhāmi,</div> </td> </tr> <tr> <td> <div class="G">nibbānaṁ accutaṁ padaṁ.</div> </td> </tr> </table> </div>
</div>
<div class="q" id="p_20Ap1_5580"> <div class="divNumber">99.</div> <div class="p"> <table class="singleColumn"> <tr> <td> <div class="pN">5580</div> <div class="G">Pitugehe nisīditvā,</div> </td> </tr> <tr> <td> <div class="G">samaṇo bhāvitindriyo;</div> </td> </tr> <tr> <td> <div class="G">Kathaṁsa paridīpento,</div> </td> </tr> <tr> <td> <div class="G">aniccatamudāhari.</div> </td> </tr> </table> </div>
</div>
<div class="q" id="p_20Ap1_5581"> <div class="divNumber">100.</div> <div class="p"> <table class="singleColumn"> <tr> <td> <div class="pN">5581</div> <div class="G">‘Aniccā vata saṅkhārā,</div> </td> </tr> <tr> <td> <div class="G">uppādavayadhammino;</div> </td> </tr> <tr> <td> <div class="G">Uppajjitvā nirujjhanti,</div> </td> </tr> <tr> <td> <div class="G">tesaṁ vūpasamo sukho’.</div> </td> </tr> </table> </div>
</div>
<div class="q" id="p_20Ap1_5582"> <div class="divNumber">101.</div> <div class="p"> <table class="singleColumn"> <tr> <td> <div class="pN">5582</div> <div class="G">Saha gāthaṁ suṇitvāna,</div> </td> </tr> <tr> <td> <div class="G">pubbasaññamanussariṁ;</div> </td> </tr> <tr> <td> <div class="G">Ekāsane nisīditvā,</div> </td> </tr> <tr> <td> <div class="G">arahattamapāpuṇiṁ.</div> </td> </tr> </table> </div>
</div>
<div class="q" id="p_20Ap1_5583"> <div class="divNumber">102.</div> <div class="p"> <table class="singleColumn"> <tr> <td> <div class="pN">5583</div> <div class="G">
<span class="bold">Jātiyā sattavassena</span>, </div> </td> </tr> <tr> <td> <div class="G">arahattamapāpuṇiṁ;</div> </td> </tr> <tr> <td> <div class="G">Upasampādayī buddho,</div> </td> </tr> <tr> <td> <div class="G">dhammassavanassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_5584"> <div class="divNumber">103.</div> <div class="p"> <table class="singleColumn"> <tr> <td> <div class="pN">5584</div> <div class="G">Satasahassito kappe,</div> </td> </tr> <tr> <td> <div class="G">yaṁ dhammamasuṇiṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">dhammassavanassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_5585"> <div class="divNumber">104.</div> <div class="p"> <table class="singleColumn"> <tr> <td> <div class="pN">5585</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_5586"> <div class="divNumber">105.</div> <div class="p"> <table class="singleColumn"> <tr> <td> <div class="pN">5586</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_5587"> <div class="divNumber">106.</div> <div class="p"> <table class="singleColumn"> <tr> <td> <div class="pN">5587</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_5588"> <div class="p">
<span class="pN">5588</span>Itthaṁ sudaṁ āyasmā ekadhammassavaniyo thero imā gāthāyo abhāsitthāti. </div>
</div>
<div class="CENTER" id="p_20Ap1_5589">
<span class="pN">5589</span>Ekadhammassavaniyattherassāpadānaṁ sattamaṁ.</div>
</html>
