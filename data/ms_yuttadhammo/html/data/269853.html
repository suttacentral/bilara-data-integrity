<html>
<div class="i">7.7.7 Issāsaṅgapañha</div>
<div class="h">Opammakathāpañha</div>
<div class="h">Kumbhavagga</div>
<div class="h">Issāsaṅgapañha</div>
<div class="q" id="p_28Mi_2013"> <div class="divNumber">291.</div> <div class="p">
<span class="pN">2013</span>“Bhante nāgasena, ‘issāsassa cattāri aṅgāni gahetabbānī’ti yaṁ vadesi, katamāni tāni cattāri aṅgāni gahetabbānī”ti? “Yathā, mahārāja, issāso sare pātayanto ubho pāde pathaviyaṁ daḷhaṁ patiṭṭhāpeti, jaṇṇuavekallaṁ karoti, sarakalāpaṁ kaṭisandhimhi ṭhapeti, kāyaṁ upatthaddhaṁ karoti, dve hatthe sandhiṭṭhānaṁ āropeti, muṭṭhiṁ pīḷayati, aṅguliyo nirantaraṁ karoti, gīvaṁ paggaṇhāti, cakkhūni mukhañca pidahati, nimittaṁ ujuṁ karoti, hāsamuppādeti ‘vijjhissāmī’ti; evameva kho, mahārāja, yoginā yogāvacarena sīlapathaviyaṁ vīriyapāde patiṭṭhāpetabbaṁ, khantisoraccaṁ avekallaṁ kātabbaṁ, saṁvare cittaṁ ṭhapetabbaṁ, saṁyamaniyame attā upanetabbo, icchā mucchā pīḷayitabbā, yoniso manasikāre cittaṁ nirantaraṁ kātabbaṁ, vīriyaṁ paggahetabbaṁ, cha dvārā pidahitabbā, sati upaṭṭhapetabbā, hāsamuppādetabbaṁ ‘sabbakilese ñāṇanārācena vijjhissāmī’ti. Idaṁ, mahārāja, issāsassa paṭhamaṁ aṅgaṁ gahetabbaṁ. </div>
</div>
<div class="q" id="p_28Mi_2014"> <div class="p">
<span class="pN">2014</span>Puna caparaṁ, mahārāja, issāso āḷakaṁ pariharati vaṅkajimhakuṭilanārācassa ujukaraṇāya; evameva kho, mahārāja, yoginā yogāvacarena imasmiṁ kāye satipaṭṭhānaāḷakaṁ pariharitabbaṁ vaṅkajimhakuṭilacittassa ujukaraṇāya. Idaṁ, mahārāja, issāsassa dutiyaṁ aṅgaṁ gahetabbaṁ. </div>
</div>
<div class="q" id="p_28Mi_2015"> <div class="p">
<span class="pN">2015</span>Puna caparaṁ, mahārāja, issāso lakkhe upāseti; evameva kho, mahārāja, yoginā yogāvacarena imasmiṁ kāye upāsitabbaṁ. Kathaṁ, mahārāja yoginā yogāvacarena imasmiṁ kāye upāsitabbaṁ? Aniccato upāsitabbaṁ, dukkhato upāsitabbaṁ, anattato upāsitabbaṁ, rogato…pe…  gaṇḍato…  sallato…  aghato…  ābādhato…  parato…  palokato…  ītito…  upaddavato…  bhayato…  upasaggato…  calato…  pabhaṅguto…  addhuvato…  atāṇato…  aleṇato…  asaraṇato…  rittato…  tucchato…  suññato…  ādīnavato…  vipariṇāmadhammato…  asārato…  aghamūlato…  vadhakato…  vibhavato…  sāsavato…  saṅkhatato…  mārāmisato…  jātidhammato…  jarādhammato…  byādhidhammato…  maraṇadhammato…  sokadhammato…  paridevadhammato…  upāyāsadhammato…  saṁkilesadhammato…  evaṁ kho, mahārāja, yoginā yogāvacarena imasmiṁ kāye upāsitabbaṁ. Idaṁ, mahārāja, issāsassa tatiyaṁ aṅgaṁ gahetabbaṁ. </div>
</div>
<div class="q" id="p_28Mi_2016"> <div class="p">
<span class="pN">2016</span>Puna caparaṁ, mahārāja, issāso sāyaṁ pātaṁ upāsati; evameva kho, mahārāja, yoginā yogāvacarena sāyaṁ pātaṁ ārammaṇe upāsitabbaṁ. Idaṁ, mahārāja, issāsassa catutthaṁ aṅgaṁ gahetabbaṁ. Bhāsitampetaṁ, mahārāja, therena sāriputtena dhammasenāpatinā—  </div>
</div>
<div class="q" id="p_28Mi_2017"> <div class="p"> <table class="singleColumn"> <tr> <td> <div class="pN">2017</div> <div class="G">‘Yathā issāsako nāma,</div> </td> </tr> <tr> <td> <div class="G">sāyaṁ pātaṁ upāsati;</div> </td> </tr> <tr> <td> <div class="G">Upāsanaṁ ariñcanto,</div> </td> </tr> <tr> <td> <div class="G">labhate bhattavetanaṁ.</div> </td> </tr> </table> </div>
</div>
<div class="q" id="p_28Mi_2018"> <div class="p"> <table class="singleColumn"> <tr> <td> <div class="pN">2018</div> <div class="G">Tatheva buddhaputtopi,</div> </td> </tr> <tr> <td> <div class="G">Karoti kāyupāsanaṁ;</div> </td> </tr> <tr> <td> <div class="G">Kāyupāsanaṁ ariñcanto,</div> </td> </tr> <tr> <td> <div class="G">Arahattamadhigacchatī’”ti.</div> </td> </tr> </table> </div>
</div>
<div class="CENTER" id="p_28Mi_2019">
<span class="pN">2019</span>Issāsaṅgapañho sattamo.</div>
<div class="ENDH3" id="p_28Mi_2020">
<span class="pN">2020</span>Kumbhavaggo sattamo.</div>
<div class="SUMMARY" id="p_28Mi_2021">
<span class="pN">2021</span><span class="firstLetter">T</span>assuddānaṁ</div>
<div class="q" id="p_28Mi_2022"> <div class="p"> <table class="singleColumn"> <tr> <td> <div class="pN">2022</div> <div class="G">Kumbho ca kāḷāyaso ca,</div> </td> </tr> <tr> <td> <div class="G">chattaṁ khettañca agado;</div> </td> </tr> <tr> <td> <div class="G">Bhojanena ca issāso,</div> </td> </tr> <tr> <td> <div class="G">vuttaṁ dāni vidūhīti.</div> </td> </tr> </table> </div>
</div>
<div class="ENDH3" id="p_28Mi_2023">
<span class="pN">2023</span>Opammakathāpañho niṭṭhito.</div>
</html>
