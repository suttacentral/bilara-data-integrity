<html>
<div class="i">1.5.7.9 Ukkhittasambhogasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Sappāṇakavagga
</div>
<div class="h">
Ukkhittasambhogasikkhāpada
</div>
<div class="q" id="p_2V_1265">
<div class="divNumber">
423.
</div>
<div class="p">
<span class="pN">1265</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena chabbaggiyā bhikkhū jānaṁ tathāvādinā ariṭṭhena bhikkhunā akaṭānudhammena taṁ diṭṭhiṁ appaṭinissaṭṭhena saddhiṁ sambhuñjantipi saṁvasantipi sahāpi seyyaṁ kappenti.
</div>
</div>
<div class="q" id="p_2V_1266">
<div class="p">
<span class="pN">1266</span>Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū jānaṁ tathāvādinā ariṭṭhena bhikkhunā akaṭānudhammena taṁ diṭṭhiṁ appaṭinissaṭṭhena saddhiṁ sambhuñjissantipi saṁvasissantipi sahāpi seyyaṁ kappessantī”ti…pe…  “saccaṁ kira tumhe, bhikkhave, jānaṁ tathāvādinā ariṭṭhena bhikkhunā akaṭānudhammena taṁ diṭṭhiṁ appaṭinissaṭṭhena saddhiṁ sambhuñjathāpi saṁvasathāpi sahāpi seyyaṁ kappethā”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, jānaṁ tathāvādinā ariṭṭhena bhikkhunā akaṭānudhammena taṁ diṭṭhiṁ appaṭinissaṭṭhena saddhiṁ sambhuñjissathāpi saṁvasissathāpi sahāpi seyyaṁ kappessatha. Netaṁ, moghapurisā, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_1267">
<div class="divNumber">
424.
</div>
<div class="p">
<span class="pN">1267</span><span class="bold">“Yo pana bhikkhu jānaṁ tathāvādinā bhikkhunā akaṭānudhammena taṁ diṭṭhiṁ appaṭinissaṭṭhena saddhiṁ sambhuñjeyya vā saṁvaseyya vā saha vā seyyaṁ kappeyya, pācittiyan”</span>ti. (<span class="italic">69</span>:<span class="bold">118</span>)
</div>
</div>
<div class="q" id="p_2V_1268">
<div class="divNumber">
425.
</div>
<div class="p">
<span class="pN">1268</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_1269">
<div class="p">
<span class="pN">1269</span><span class="bold">Jānāti</span> nāma sāmaṁ vā jānāti, aññe vā tassa ārocenti, so vā āroceti.
</div>
</div>
<div class="q" id="p_2V_1270">
<div class="p">
<span class="pN">1270</span><span class="bold">Tathāvādinā</span>ti—  “tathāhaṁ bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā, te paṭisevato nālaṁ antarāyāyā”ti evaṁ vādinā.
</div>
</div>
<div class="q" id="p_2V_1271">
<div class="p">
<span class="pN">1271</span><span class="bold">Akaṭānudhammo</span> nāma ukkhitto anosārito.
</div>
</div>
<div class="q" id="p_2V_1272">
<div class="p">
<span class="pN">1272</span><span class="bold">Taṁ diṭṭhiṁ appaṭinissaṭṭhena saddhin</span>ti etaṁ diṭṭhiṁ appaṭinissaṭṭhena saddhiṁ.
</div>
</div>
<div class="q" id="p_2V_1273">
<div class="p">
<span class="pN">1273</span><span class="bold">Sambhuñjeyya vā</span>ti sambhogo nāma dve sambhogā—  āmisasambhogo ca dhammasambhogo ca. <span class="bold">Āmisasambhogo</span> nāma āmisaṁ deti vā paṭiggaṇhāti vā, āpatti pācittiyassa. <span class="bold">Dhammasambhogo</span> nāma uddisati vā uddisāpeti vā, padena uddisati vā uddisāpeti vā, pade pade āpatti pācittiyassa. Akkharāya uddisati vā uddisāpeti vā, akkharakkharāya āpatti pācittiyassa.
</div>
</div>
<div class="q" id="p_2V_1274">
<div class="p">
<span class="pN">1274</span><span class="bold">Saṁvaseyya vā</span>ti ukkhittakena saddhiṁ uposathaṁ vā pavāraṇaṁ vā saṁghakammaṁ vā karoti, āpatti pācittiyassa.
</div>
</div>
<div class="q" id="p_2V_1275">
<div class="p">
<span class="pN">1275</span><span class="bold">Saha vā seyyaṁ kappeyyā</span>ti ekacchanne ukkhittake nipanne bhikkhu nipajjati, āpatti pācittiyassa. Bhikkhu nipanne ukkhittako nipajjati, āpatti pācittiyassa. Ubho vā nipajjanti, āpatti pācittiyassa. Uṭṭhahitvā punappunaṁ nipajjanti, āpatti pācittiyassa.
</div>
</div>
<div class="q" id="p_2V_1276">
<div class="divNumber">
426.
</div>
<div class="p">
<span class="pN">1276</span>Ukkhittake ukkhittakasaññī sambhuñjati vā saṁvasati vā saha vā seyyaṁ kappeti, āpatti pācittiyassa. Ukkhittake vematiko sambhuñjati vā saṁvasati vā saha vā seyyaṁ kappeti, āpatti dukkaṭassa. Ukkhittake anukkhittakasaññī sambhuñjati vā saṁvasati vā saha vā seyyaṁ kappeti, anāpatti. Anukkhittake ukkhittakasaññī, āpatti dukkaṭassa. Anukkhittake vematiko, āpatti dukkaṭassa. Anukkhittake anukkhittakasaññī, anāpatti.
</div>
</div>
<div class="q" id="p_2V_1277">
<div class="divNumber">
427.
</div>
<div class="p">
<span class="pN">1277</span>Anāpatti—  anukkhittoti jānāti, ukkhitto osāritoti jānāti, taṁ diṭṭhiṁ paṭinissaṭṭhoti jānāti, ummattakassa, ādikammikassāti.
</div>
</div>
<div class="CENTER" id="p_2V_1278">
<span class="pN">1278</span>Ukkhittasambhogasikkhāpadaṁ niṭṭhitaṁ navamaṁ.
</div>
</html>
