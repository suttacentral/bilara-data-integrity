<html>
<div class="i">7.5.8 Jalūkaṅgapañha</div>
<div class="h">Opammakathāpañha</div>
<div class="h">Sīhavagga</div>
<div class="h">Jalūkaṅgapañha</div>
<div class="q" id="p_28Mi_1920"> <div class="divNumber">272.</div> <div class="p">
<span class="pN">1920</span>“Bhante nāgasena, ‘jalūkāya ekaṁ aṅgaṁ gahetabban’ti yaṁ vadesi, katamaṁ taṁ ekaṁ aṅgaṁ gahetabban”ti? “Yathā, mahārāja, jalūkā yattha allīyati, tattheva daḷhaṁ allīyitvā ruhiraṁ pivati; evameva kho, mahārāja, yoginā yogāvacarena yasmiṁ ārammaṇe cittaṁ allīyati, taṁ ārammaṇaṁ vaṇṇato ca saṇṭhānato ca disato ca okāsato ca paricchedato ca liṅgato ca nimittato ca daḷhaṁ patiṭṭhāpetvā tenevārammaṇena vimuttirasamasecanakaṁ pātabbaṁ. Idaṁ, mahārāja, jalūkāya ekaṁ aṅgaṁ gahetabbaṁ. Bhāsitampetaṁ, mahārāja, therena anuruddhena—  </div>
</div>
<div class="q" id="p_28Mi_1921"> <div class="p"> <table class="singleColumn"> <tr> <td> <div class="pN">1921</div> <div class="G">‘Parisuddhena cittena,</div> </td> </tr> <tr> <td> <div class="G">Ārammaṇe patiṭṭhāya;</div> </td> </tr> <tr> <td> <div class="G">Tena cittena pātabbaṁ,</div> </td> </tr> <tr> <td> <div class="G">Vimuttirasamasecanan’”ti.</div> </td> </tr> </table> </div>
</div>
<div class="CENTER" id="p_28Mi_1922">
<span class="pN">1922</span>Jalūkaṅgapañho aṭṭhamo.</div>
</html>
