<html>
<div class="i">2.6 Isigilisutta</div>
<div class="h">Anupadavagga</div>
<div class="h">Isigilisutta</div>
<div class="q" id="p_11M_368"> <div class="divNumber">133.</div> <div class="p">
<span class="pN">368</span>Evaṁ me sutaṁ—  ekaṁ samayaṁ bhagavā rājagahe viharati isigilismiṁ pabbate. Tatra kho bhagavā bhikkhū āmantesi—  “bhikkhavo”ti. “Bhadante”ti te bhikkhū bhagavato paccassosuṁ. Bhagavā etadavoca—  </div>
</div>
<div class="q" id="p_11M_369"> <div class="p">
<span class="pN">369</span>“Passatha no tumhe, bhikkhave, etaṁ vebhāraṁ pabbatan”ti? “Evaṁ, bhante”. “Etassapi kho, bhikkhave, vebhārassa pabbatassa aññāva samaññā ahosi aññā paññatti. </div>
</div>
<div class="q" id="p_11M_370"> <div class="p">
<span class="pN">370</span>Passatha no tumhe, bhikkhave, etaṁ paṇḍavaṁ pabbatan”ti? “Evaṁ, bhante”. “Etassapi kho, bhikkhave, paṇḍavassa pabbatassa aññāva samaññā ahosi aññā paññatti. </div>
</div>
<div class="q" id="p_11M_371"> <div class="p">
<span class="pN">371</span>Passatha no tumhe, bhikkhave, etaṁ vepullaṁ pabbatan”ti? “Evaṁ, bhante”. “Etassapi kho, bhikkhave, vepullassa pabbatassa aññāva samaññā ahosi aññā paññatti. </div>
</div>
<div class="q" id="p_11M_372"> <div class="p">
<span class="pN">372</span>Passatha no tumhe, bhikkhave, etaṁ gijjhakūṭaṁ pabbatan”ti? “Evaṁ, bhante”. “Etassapi kho, bhikkhave, gijjhakūṭassa pabbatassa aññāva samaññā ahosi aññā paññatti. </div>
</div>
<div class="q" id="p_11M_373"> <div class="p">
<span class="pN">373</span>Passatha no tumhe, bhikkhave, imaṁ isigiliṁ pabbatan”ti? “Evaṁ, bhante”. “Imassa kho pana, bhikkhave, isigilissa pabbatassa esāva samaññā ahosi esā paññatti. </div>
</div>
<div class="q" id="p_11M_374"> <div class="p">
<span class="pN">374</span>Bhūtapubbaṁ, bhikkhave, pañca paccekabuddhasatāni imasmiṁ isigilismiṁ pabbate ciranivāsino ahesuṁ. Te imaṁ pabbataṁ pavisantā dissanti, paviṭṭhā na dissanti. Tamenaṁ manussā disvā evamāhaṁsu—  ‘ayaṁ pabbato ime isī gilatī’ti; ‘isigili isigili’ tveva samaññā udapādi. Ācikkhissāmi, bhikkhave, paccekabuddhānaṁ nāmāni; kittayissāmi, bhikkhave, paccekabuddhānaṁ nāmāni; desessāmi, bhikkhave, paccekabuddhānaṁ nāmāni. Taṁ suṇātha, sādhukaṁ manasi karotha, bhāsissāmī”ti. “Evaṁ, bhante”ti kho te bhikkhū bhagavato paccassosuṁ. Bhagavā etadavoca—  </div>
</div>
<div class="q" id="p_11M_375"> <div class="divNumber">134.</div> <div class="p">
<span class="pN">375</span>“Ariṭṭho nāma, bhikkhave, paccekasambuddho imasmiṁ isigilismiṁ pabbate ciranivāsī ahosi; upariṭṭho nāma, bhikkhave, paccekasambuddho imasmiṁ isigilismiṁ pabbate ciranivāsī ahosi; tagarasikhī nāma, bhikkhave, paccekasambuddho imasmiṁ isigilismiṁ pabbate ciranivāsī ahosi; yasassī nāma, bhikkhave, paccekasambuddho imasmiṁ isigilismiṁ pabbate ciranivāsī ahosi; sudassano nāma, bhikkhave, paccekasambuddho imasmiṁ isigilismiṁ pabbate ciranivāsī ahosi; piyadassī nāma, bhikkhave, paccekasambuddho imasmiṁ isigilismiṁ pabbate ciranivāsī ahosi; gandhāro nāma, bhikkhave, paccekasambuddho imasmiṁ isigilismiṁ pabbate ciranivāsī ahosi; piṇḍolo nāma, bhikkhave, paccekasambuddho imasmiṁ isigilismiṁ pabbate ciranivāsī ahosi; upāsabho nāma, bhikkhave, paccekasambuddho imasmiṁ isigilismiṁ pabbate ciranivāsī ahosi; nīto nāma, bhikkhave, paccekasambuddho imasmiṁ isigilismiṁ pabbate ciranivāsī ahosi; tatho nāma, bhikkhave, paccekasambuddho imasmiṁ isigilismiṁ pabbate ciranivāsī ahosi, sutavā nāma , bhikkhave, paccekasambuddho imasmiṁ isigilismiṁ pabbate ciranivāsī ahosi; bhāvitatto nāma, bhikkhave, paccekasambuddho imasmiṁ isigilismiṁ pabbate ciranivāsī ahosi. </div>
</div>
<div class="q" id="p_11M_376"> <div class="divNumber">135.</div> <div class="p"> <table class="singleColumn"> <tr> <td> <div class="pN">376</div> <div class="G">Ye sattasārā anīghā nirāsā,</div> </td> </tr> <tr> <td> <div class="G">Paccekamevajjhagamaṁsu bodhiṁ;</div> </td> </tr> <tr> <td> <div class="G">Tesaṁ visallāna naruttamānaṁ,</div> </td> </tr> <tr> <td> <div class="G">Nāmāni me kittayato suṇātha.</div> </td> </tr> </table> </div>
</div>
<div class="q" id="p_11M_377"> <div class="p"> <table class="singleColumn"> <tr> <td> <div class="pN">377</div> <div class="G">Ariṭṭho upariṭṭho tagarasikhī yasassī,</div> </td> </tr> <tr> <td> <div class="G">Sudassano piyadassī ca susambuddho;</div> </td> </tr> <tr> <td> <div class="G">Gandhāro piṇḍolo upāsabho ca,</div> </td> </tr> <tr> <td> <div class="G">Nīto tatho sutavā bhāvitatto.</div> </td> </tr> </table> </div>
</div>
<div class="q" id="p_11M_378"> <div class="p"> <table class="singleColumn"> <tr> <td> <div class="pN">378</div> <div class="G">Sumbho subho matulo aṭṭhamo ca,</div> </td> </tr> <tr> <td> <div class="G">Athassumegho anīgho sudāṭho;</div> </td> </tr> <tr> <td> <div class="G">Paccekabuddhā bhavanettikhīṇā,</div> </td> </tr> <tr> <td> <div class="G">Hiṅgū ca hiṅgo ca mahānubhāvā.</div> </td> </tr> </table> </div>
</div>
<div class="q" id="p_11M_379"> <div class="p"> <table class="singleColumn"> <tr> <td> <div class="pN">379</div> <div class="G">Dve jālino munino aṭṭhako ca,</div> </td> </tr> <tr> <td> <div class="G">Atha kosallo buddho atho subāhu;</div> </td> </tr> <tr> <td> <div class="G">Upanemiso nemiso santacitto,</div> </td> </tr> <tr> <td> <div class="G">Sacco tatho virajo paṇḍito ca.</div> </td> </tr> </table> </div>
</div>
<div class="q" id="p_11M_380"> <div class="p"> <table class="singleColumn"> <tr> <td> <div class="pN">380</div> <div class="G">Kāḷūpakāḷā vijito jito ca,</div> </td> </tr> <tr> <td> <div class="G">Aṅgo ca paṅgo ca guttijito ca;</div> </td> </tr> <tr> <td> <div class="G">Passi jahi upadhidukkhamūlaṁ,</div> </td> </tr> <tr> <td> <div class="G">Aparājito mārabalaṁ ajesi.</div> </td> </tr> </table> </div>
</div>
<div class="q" id="p_11M_381"> <div class="p"> <table class="singleColumn"> <tr> <td> <div class="pN">381</div> <div class="G">Satthā pavattā sarabhaṅgo lomahaṁso,</div> </td> </tr> <tr> <td> <div class="G">Uccaṅgamāyo asito anāsavo;</div> </td> </tr> <tr> <td> <div class="G">Manomayo mānacchido ca bandhumā,</div> </td> </tr> <tr> <td> <div class="G">Tadādhimutto vimalo ca ketumā.</div> </td> </tr> </table> </div>
</div>
<div class="q" id="p_11M_382"> <div class="p"> <table class="singleColumn"> <tr> <td> <div class="pN">382</div> <div class="G">Ketumbharāgo ca mātaṅgo ariyo,</div> </td> </tr> <tr> <td> <div class="G">Athaccuto accutagāmabyāmako;</div> </td> </tr> <tr> <td> <div class="G">Sumaṅgalo dabbilo supatiṭṭhito,</div> </td> </tr> <tr> <td> <div class="G">Asayho khemābhirato ca sorato.</div> </td> </tr> </table> </div>
</div>
<div class="q" id="p_11M_383"> <div class="p"> <table class="singleColumn"> <tr> <td> <div class="pN">383</div> <div class="G">Durannayo saṁgho athopi ujjayo,</div> </td> </tr> <tr> <td> <div class="G">Aparo muni sayho anomanikkamo;</div> </td> </tr> <tr> <td> <div class="G">Ānando nando upanando dvādasa,</div> </td> </tr> <tr> <td> <div class="G">Bhāradvājo antimadehadhārī.</div> </td> </tr> </table> </div>
</div>
<div class="q" id="p_11M_384"> <div class="p"> <table class="singleColumn"> <tr> <td> <div class="pN">384</div> <div class="G">Bodhi mahānāmo athopi uttaro,</div> </td> </tr> <tr> <td> <div class="G">Kesī sikhī sundaro dvārabhājo;</div> </td> </tr> <tr> <td> <div class="G">Tissūpatissā bhavabandhanacchidā,</div> </td> </tr> <tr> <td> <div class="G">Upasikhi taṇhacchido ca sikhari.</div> </td> </tr> </table> </div>
</div>
<div class="q" id="p_11M_385"> <div class="p"> <table class="singleColumn"> <tr> <td> <div class="pN">385</div> <div class="G">Buddho ahu maṅgalo vītarāgo,</div> </td> </tr> <tr> <td> <div class="G">Usabhacchidā jāliniṁ dukkhamūlaṁ;</div> </td> </tr> <tr> <td> <div class="G">Santaṁ padaṁ ajjhagamopanīto,</div> </td> </tr> <tr> <td> <div class="G">Uposatho sundaro saccanāmo.</div> </td> </tr> </table> </div>
</div>
<div class="q" id="p_11M_386"> <div class="p"> <table class="singleColumn"> <tr> <td> <div class="pN">386</div> <div class="G">Jeto jayanto padumo uppalo ca,</div> </td> </tr> <tr> <td> <div class="G">Padumuttaro rakkhito pabbato ca;</div> </td> </tr> <tr> <td> <div class="G">Mānatthaddho sobhito vītarāgo,</div> </td> </tr> <tr> <td> <div class="G">Kaṇho ca buddho suvimuttacitto.</div> </td> </tr> </table> </div>
</div>
<div class="q" id="p_11M_387"> <div class="p"> <table class="singleColumn"> <tr> <td> <div class="pN">387</div> <div class="G">Ete ca aññe ca mahānubhāvā,</div> </td> </tr> <tr> <td> <div class="G">Paccekabuddhā bhavanettikhīṇā;</div> </td> </tr> <tr> <td> <div class="G">Te sabbasaṅgātigate mahesī,</div> </td> </tr> <tr> <td> <div class="G">Parinibbute vandatha appameyye”ti.</div> </td> </tr> </table> </div>
</div>
<div class="CENTER" id="p_11M_388">
<span class="pN">388</span>Isigilisuttaṁ niṭṭhitaṁ chaṭṭhaṁ.</div>
</html>
