<html>
<div class="i">6.6.3 Brahmunāsākacchā</div>
<div class="h">Mahāgovindasutta</div>
<div class="h">Mahāgovindavatthu</div>
<div class="h">Brahmunāsākacchā</div>
<div class="q" id="p_7D_702"> <div class="divNumber">318.</div> <div class="p">
<span class="pN">702</span>Atha kho, bho, brahmā sanaṅkumāro mahāgovindassa brāhmaṇassa cetasā cetoparivitakkamaññāya— seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya; evameva— brahmaloke antarahito mahāgovindassa brāhmaṇassa sammukhe pāturahosi. Atha kho, bho, mahāgovindassa brāhmaṇassa ahudeva bhayaṁ ahu chambhitattaṁ ahu lomahaṁso yathā taṁ adiṭṭhapubbaṁ rūpaṁ disvā. Atha kho, bho, mahāgovindo brāhmaṇo bhīto saṁviggo lomahaṭṭhajāto brahmānaṁ sanaṅkumāraṁ gāthāya ajjhabhāsi— </div>
</div>
<div class="q" id="p_7D_703"> <div class="p"> <table class="singleColumn"> <tr> <td> <div class="pN">703</div> <div class="G">
“Vaṇṇavā yasavā sirimā, </div> </td> </tr> <tr> <td> <div class="G">ko nu tvamasi mārisa;</div> </td> </tr> <tr> <td> <div class="G">Ajānantā taṁ pucchāma,</div> </td> </tr> <tr> <td> <div class="G">kathaṁ jānemu taṁ mayan”ti. </div> </td> </tr> </table> </div>
</div>
<div class="q" id="p_7D_704"> <div class="p"> <table class="singleColumn"> <tr> <td> <div class="pN">704</div> <div class="G">
“Maṁ ve kumāraṁ jānanti, </div> </td> </tr> <tr> <td> <div class="G">brahmaloke sanantanaṁ;</div> </td> </tr> <tr> <td> <div class="G">Sabbe jānanti maṁ devā,</div> </td> </tr> <tr> <td> <div class="G">evaṁ govinda jānahi”. </div> </td> </tr> </table> </div>
</div>
<div class="q" id="p_7D_705"> <div class="p"> <table class="singleColumn"> <tr> <td> <div class="pN">705</div> <div class="G">
“Āsanaṁ udakaṁ pajjaṁ, </div> </td> </tr> <tr> <td> <div class="G">madhusākañca brahmuno;</div> </td> </tr> <tr> <td> <div class="G">Agghe bhavantaṁ pucchāma,</div> </td> </tr> <tr> <td> <div class="G">agghaṁ kurutu no bhavaṁ”. </div> </td> </tr> </table> </div>
</div>
<div class="q" id="p_7D_706"> <div class="p"> <table class="singleColumn"> <tr> <td> <div class="pN">706</div> <div class="G">
“Paṭiggaṇhāma te agghaṁ, </div> </td> </tr> <tr> <td> <div class="G">yaṁ tvaṁ govinda bhāsasi;</div> </td> </tr> <tr> <td> <div class="G">Diṭṭhadhammahitatthāya,</div> </td> </tr> <tr> <td> <div class="G">samparāya sukhāya ca;</div> </td> </tr> <tr> <td> <div class="G">Katāvakāso pucchassu,</div> </td> </tr> <tr> <td> <div class="G">yaṁ kiñci abhipatthitan”ti. </div> </td> </tr> </table> </div>
</div>
<div class="q" id="p_7D_707"> <div class="divNumber">319.</div> <div class="p">
<span class="pN">707</span>Atha kho, bho, mahāgovindassa brāhmaṇassa etadahosi— “katāvakāso khomhi brahmunā sanaṅkumārena. Kiṁ nu kho ahaṁ brahmānaṁ sanaṅkumāraṁ puccheyyaṁ diṭṭhadhammikaṁ vā atthaṁ samparāyikaṁ vā”ti? Atha kho, bho, mahāgovindassa brāhmaṇassa etadahosi— “kusalo kho ahaṁ diṭṭhadhammikānaṁ atthānaṁ, aññepi maṁ diṭṭhadhammikaṁ atthaṁ pucchanti. Yannūnāhaṁ brahmānaṁ sanaṅkumāraṁ samparāyikaññeva atthaṁ puccheyyan”ti. Atha kho, bho, mahāgovindo brāhmaṇo brahmānaṁ sanaṅkumāraṁ gāthāya ajjhabhāsi— </div>
</div>
<div class="q" id="p_7D_708"> <div class="p"> <table class="singleColumn"> <tr> <td> <div class="pN">708</div> <div class="G">
“Pucchāmi brahmānaṁ sanaṅkumāraṁ, </div> </td> </tr> <tr> <td> <div class="G">Kaṅkhī akaṅkhiṁ paravediyesu;</div> </td> </tr> <tr> <td> <div class="G">Katthaṭṭhito kimhi ca sikkhamāno,</div> </td> </tr> <tr> <td> <div class="G">Pappoti macco amataṁ brahmalokan”ti. </div> </td> </tr> </table> </div>
</div>
<div class="q" id="p_7D_709"> <div class="p"> <table class="singleColumn"> <tr> <td> <div class="pN">709</div> <div class="G">
“Hitvā mamattaṁ manujesu brahme, </div> </td> </tr> <tr> <td> <div class="G">Ekodibhūto karuṇedhimutto;</div> </td> </tr> <tr> <td> <div class="G">Nirāmagandho virato methunasmā,</div> </td> </tr> <tr> <td> <div class="G">Etthaṭṭhito ettha ca sikkhamāno;</div> </td> </tr> <tr> <td> <div class="G">Pappoti macco amataṁ brahmalokan”ti. </div> </td> </tr> </table> </div>
</div>
<div class="q" id="p_7D_710"> <div class="divNumber">320.</div> <div class="p">
<span class="pN">710</span>“‘Hitvā mamattan’ti ahaṁ, bhoto, ājānāmi. Idhekacco appaṁ vā bhogakkhandhaṁ pahāya mahantaṁ vā bhogakkhandhaṁ pahāya appaṁ vā ñātiparivaṭṭaṁ pahāya mahantaṁ vā ñātiparivaṭṭaṁ pahāya kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajati, iti ‘hitvā mamattan’ti ahaṁ, bhoto, ājānāmi. </div>
</div>
<div class="q" id="p_7D_711"> <div class="p">
<span class="pN">711</span>‘Ekodibhūto’ti ahaṁ, bhoto, ājānāmi. Idhekacco vivittaṁ senāsanaṁ bhajati araññaṁ rukkhamūlaṁ pabbataṁ kandaraṁ giriguhaṁ susānaṁ vanapatthaṁ abbhokāsaṁ palālapuñjaṁ, iti ‘ekodibhūto’ti ahaṁ, bhoto, ājānāmi. </div>
</div>
<div class="q" id="p_7D_712"> <div class="p">
<span class="pN">712</span>‘Karuṇedhimutto’ti ahaṁ, bhoto, ājānāmi. Idhekacco karuṇāsahagatena cetasā ekaṁ disaṁ pharitvā viharati, tathā dutiyaṁ, tathā tatiyaṁ, tathā catutthaṁ. Iti uddhamadhotiriyaṁ sabbadhi sabbattatāya sabbāvantaṁ lokaṁ karuṇāsahagatena cetasā vipulena mahaggatena appamāṇena averena abyāpajjena pharitvā viharati. Iti ‘karuṇedhimutto’ti ahaṁ, bhoto, ājānāmi. Āmagandhe ca kho ahaṁ, bhoto, bhāsamānassa na ājānāmi. </div>
</div>
<div class="q" id="p_7D_713"> <div class="p"> <table class="singleColumn"> <tr> <td> <div class="pN">713</div> <div class="G">Ke āmagandhā manujesu brahme,</div> </td> </tr> <tr> <td> <div class="G">Ete avidvā idha brūhi dhīra;</div> </td> </tr> <tr> <td> <div class="G">Kenāvaṭā vāti pajā kurutu,</div> </td> </tr> <tr> <td> <div class="G">Āpāyikā nivutabrahmalokā”ti. </div> </td> </tr> </table> </div>
</div>
<div class="q" id="p_7D_714"> <div class="p"> <table class="singleColumn"> <tr> <td> <div class="pN">714</div> <div class="G">
“Kodho mosavajjaṁ nikati ca dubbho, </div> </td> </tr> <tr> <td> <div class="G">Kadariyatā atimāno usūyā;</div> </td> </tr> <tr> <td> <div class="G">Icchā vivicchā paraheṭhanā ca,</div> </td> </tr> <tr> <td> <div class="G">Lobho ca doso ca mado ca moho;</div> </td> </tr> <tr> <td> <div class="G">Etesu yuttā anirāmagandhā,</div> </td> </tr> <tr> <td> <div class="G">Āpāyikā nivutabrahmalokā”ti. </div> </td> </tr> </table> </div>
</div>
<div class="q" id="p_7D_715"> <div class="p">
<span class="pN">715</span>“Yathā kho ahaṁ, bhoto, āmagandhe bhāsamānassa ājānāmi. Te na sunimmadayā agāraṁ ajjhāvasatā. Pabbajissāmahaṁ, bho, agārasmā anagāriyan”ti. “Yassadāni bhavaṁ govindo kālaṁ maññatī”ti. </div>
</div>
</html>
