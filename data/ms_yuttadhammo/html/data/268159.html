<html>
<div class="i">1.4.1 Upālisutta</div>
<div class="h">Paṭhamapaṇṇāsaka</div>
<div class="h">Upālivagga</div>
<div class="h">Upālisutta</div>
<div class="q" id="p_17A10_267"> <div class="divNumber">31.</div> <div class="p">
<span class="pN">267</span>Atha kho āyasmā upāli yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā upāli bhagavantaṁ etadavoca—  “kati nu kho, bhante, atthavase paṭicca tathāgatena sāvakānaṁ sikkhāpadaṁ paññattaṁ, pātimokkhaṁ uddiṭṭhan”ti? </div>
</div>
<div class="q" id="p_17A10_268"> <div class="p">
<span class="pN">268</span>“Dasa kho, upāli, atthavase paṭicca tathāgatena sāvakānaṁ sikkhāpadaṁ paññattaṁ, pātimokkhaṁ uddiṭṭhaṁ. Katame dasa? Saṁghasuṭṭhutāya, saṁghaphāsutāya, dummaṅkūnaṁ puggalānaṁ niggahāya, pesalānaṁ bhikkhūnaṁ phāsuvihārāya, diṭṭhadhammikānaṁ āsavānaṁ saṁvarāya, samparāyikānaṁ āsavānaṁ paṭighātāya, appasannānaṁ pasādāya, pasannānaṁ bhiyyobhāvāya, saddhammaṭṭhitiyā, vinayānuggahāya—  ime kho, upāli, dasa atthavase paṭicca tathāgatena sāvakānaṁ sikkhāpadaṁ paññattaṁ, pātimokkhaṁ uddiṭṭhan”ti. </div>
</div>
<div class="CENTER" id="p_17A10_269">
<span class="pN">269</span>Paṭhamaṁ.</div>
</html>
