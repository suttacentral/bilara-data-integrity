<html>
<div class="i">2.2.3 Niṭṭhaṅgatasutta</div>
<div class="h">Dutiyapaṇṇāsaka</div>
<div class="h">Yamakavagga</div>
<div class="h">Niṭṭhaṅgatasutta</div>
<div class="q" id="p_17A10_466"> <div class="divNumber">63.</div> <div class="p">
<span class="pN">466</span>“Ye keci, bhikkhave, mayi niṭṭhaṁ gatā sabbe te diṭṭhisampannā. Tesaṁ diṭṭhisampannānaṁ pañcannaṁ idha niṭṭhā, pañcannaṁ idha vihāya niṭṭhā. Katamesaṁ pañcannaṁ idha niṭṭhā? Sattakkhattuparamassa, kolaṁkolassa, ekabījissa, sakadāgāmissa, yo ca diṭṭheva dhamme arahā—  imesaṁ pañcannaṁ idha niṭṭhā. Katamesaṁ pañcannaṁ idha vihāya niṭṭhā? Antarāparinibbāyissa, upahaccaparinibbāyissa, asaṅkhāraparinibbāyissa, sasaṅkhāraparinibbāyissa, uddhaṁsotassa akaniṭṭhagāmino—  imesaṁ pañcannaṁ idha vihāya niṭṭhā. Ye keci, bhikkhave, mayi niṭṭhaṁ gatā, sabbe te diṭṭhisampannā. Tesaṁ diṭṭhisampannānaṁ imesaṁ pañcannaṁ idha niṭṭhā, imesaṁ pañcannaṁ idha vihāya niṭṭhā”ti. </div>
</div>
<div class="CENTER" id="p_17A10_467">
<span class="pN">467</span>Tatiyaṁ.</div>
</html>
