<html>
<div class="i">1.2.6 Sokhummasutta</div>
<div class="h">Paṭhamapaṇṇāsaka</div>
<div class="h">Caravagga</div>
<div class="h">Sokhummasutta</div>
<div class="q" id="p_15A4_108"> <div class="divNumber">16.</div> <div class="p">
<span class="pN">108</span>“Cattārimāni, bhikkhave, sokhummāni. Katamāni cattāri? Idha, bhikkhave, bhikkhu rūpasokhummena samannāgato hoti paramena; tena ca rūpasokhummena aññaṁ rūpasokhummaṁ uttaritaraṁ vā paṇītataraṁ vā na samanupassati; tena ca rūpasokhummena aññaṁ rūpasokhummaṁ uttaritaraṁ vā paṇītataraṁ vā na pattheti. Vedanāsokhummena samannāgato hoti paramena; tena ca vedanāsokhummena aññaṁ vedanāsokhummaṁ uttaritaraṁ vā paṇītataraṁ vā na samanupassati; tena ca vedanāsokhummena aññaṁ vedanāsokhummaṁ uttaritaraṁ vā paṇītataraṁ vā na pattheti. Saññāsokhummena samannāgato hoti paramena; tena ca saññāsokhummena aññaṁ saññāsokhummaṁ uttaritaraṁ vā paṇītataraṁ vā na samanupassati; tena ca saññāsokhummena aññaṁ saññāsokhummaṁ uttaritaraṁ vā paṇītataraṁ vā na pattheti. Saṅkhārasokhummena samannāgato hoti paramena; tena ca saṅkhārasokhummena aññaṁ saṅkhārasokhummaṁ uttaritaraṁ vā paṇītataraṁ vā na samanupassati; tena ca saṅkhārasokhummena aññaṁ saṅkhārasokhummaṁ uttaritaraṁ vā paṇītataraṁ vā na pattheti. Imāni kho, bhikkhave, cattāri sokhummānīti. </div>
</div>
<div class="q" id="p_15A4_109"> <div class="p"> <table class="singleColumn"> <tr> <td> <div class="pN">109</div> <div class="G">Rūpasokhummataṁ ñatvā,</div> </td> </tr> <tr> <td> <div class="G">vedanānañca sambhavaṁ;</div> </td> </tr> <tr> <td> <div class="G">Saññā yato samudeti,</div> </td> </tr> <tr> <td> <div class="G">atthaṁ gacchati yattha ca;</div> </td> </tr> <tr> <td> <div class="G">Saṅkhāre parato ñatvā,</div> </td> </tr> <tr> <td> <div class="G">dukkhato no ca attato.</div> </td> </tr> </table> </div>
</div>
<div class="q" id="p_15A4_110"> <div class="p"> <table class="singleColumn"> <tr> <td> <div class="pN">110</div> <div class="G">Sa ve sammaddaso bhikkhu,</div> </td> </tr> <tr> <td> <div class="G">santo santipade rato;</div> </td> </tr> <tr> <td> <div class="G">Dhāreti antimaṁ dehaṁ,</div> </td> </tr> <tr> <td> <div class="G">jetvā māraṁ savāhinin”ti.</div> </td> </tr> </table> </div>
</div>
<div class="CENTER" id="p_15A4_111">
<span class="pN">111</span>Chaṭṭhaṁ.</div>
</html>
