<html>
<div class="i">2.2 Pātimokkhuddesānujānana</div>
<div class="h">Uposathakkhandhaka</div>
<div class="h">Pātimokkhuddesānujānana</div>
<div class="q" id="p_3V_583"> <div class="divNumber">133.</div> <div class="p">
<span class="pN">583</span>Atha kho bhagavato rahogatassa paṭisallīnassa evaṁ cetaso parivitakko udapādi—  “yannūnāhaṁ yāni mayā bhikkhūnaṁ paññattāni sikkhāpadāni, tāni nesaṁ pātimokkhuddesaṁ anujāneyyaṁ. So nesaṁ bhavissati uposathakamman”ti. Atha kho bhagavā sāyanhasamayaṁ paṭisallānā vuṭṭhito etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—  “idha mayhaṁ, bhikkhave, rahogatassa paṭisallīnassa evaṁ cetaso parivitakko udapādi ‘yannūnāhaṁ yāni mayā bhikkhūnaṁ paññattāni sikkhāpadāni, tāni nesaṁ pātimokkhuddesaṁ anujāneyyaṁ. So nesaṁ bhavissati uposathakamman’ti. Anujānāmi, bhikkhave, pātimokkhaṁ uddisituṁ. Evañca pana, bhikkhave, uddisitabbaṁ. Byattena bhikkhunā paṭibalena saṁgho ñāpetabbo—  </div>
</div>
<div class="q" id="p_3V_584"> <div class="divNumber">134.</div> <div class="p">
<span class="pN">584</span>‘Suṇātu me, bhante, saṁgho. Yadi saṁghassa pattakallaṁ, saṁgho uposathaṁ kareyya, pātimokkhaṁ uddiseyya. Kiṁ saṁghassa pubbakiccaṁ? Pārisuddhiṁ āyasmanto ārocetha. Pātimokkhaṁ uddisissāmi. Taṁ sabbeva santā sādhukaṁ suṇoma manasi karoma. Yassa siyā āpatti, so āvikareyya. Asantiyā āpattiyā tuṇhī bhavitabbaṁ. Tuṇhībhāvena kho panāyasmante parisuddhāti vedissāmi. Yathā kho pana paccekapuṭṭhassa veyyākaraṇaṁ hoti, evamevaṁ evarūpāya parisāya yāvatatiyaṁ anussāvitaṁ hoti. Yo pana bhikkhu yāvatatiyaṁ anussāviyamāne saramāno santiṁ āpattiṁ nāvikareyya, sampajānamusāvādassa hoti. Sampajānamusāvādo kho panāyasmanto antarāyiko dhammo vutto bhagavatā. Tasmā, saramānena bhikkhunā āpannena visuddhāpekkhena santī āpatti āvikātabbā; āvikatā hissa phāsu hotī’”ti. </div>
</div>
<div class="q" id="p_3V_585"> <div class="divNumber">135.</div> <div class="p">
<span class="pN">585</span><span class="bold">Pātimokkhan</span>ti ādimetaṁ mukhametaṁ pamukhametaṁ kusalānaṁ dhammānaṁ. Tena vuccati pātimokkhanti. <span class="bold">Āyasmanto</span>ti piyavacanametaṁ garuvacanametaṁ sagāravasappatissādhivacanametaṁ āyasmantoti. <span class="bold">Uddisissāmī</span>ti ācikkhissāmi desessāmi paññapessāmi paṭṭhapessāmi vivarissāmi vibhajissāmi uttāniṁ karissāmi pakāsessāmi. <span class="bold">Tan</span>ti pātimokkhaṁ vuccati. <span class="bold">Sabbeva santā</span>ti yāvatikā tassā parisāya therā ca navā ca majjhimā ca, ete vuccanti sabbeva santāti. <span class="bold">Sādhukaṁ suṇomā</span>ti aṭṭhiṁ katvā manasi katvā sabbacetasā samannāharāma. <span class="bold">Manasi karomā</span>ti ekaggacittā avikkhittacittā avisāhaṭacittā nisāmema. <span class="bold">Yassa siyā āpattī</span>ti therassa vā navassa vā majjhimassa vā, pañcannaṁ vā āpattikkhandhānaṁ aññatarā āpatti, sattannaṁ vā āpattikkhandhānaṁ aññatarā āpatti. <span class="bold">So āvikareyyā</span>ti so deseyya, so vivareyya, so uttāniṁ kareyya, so pakāseyya saṁghamajjhe vā gaṇamajjhe vā ekapuggale vā. <span class="bold">Asantī</span> nāma <span class="bold">āpatti</span> anajjhāpannā vā hoti, āpajjitvā vā vuṭṭhitā. <span class="bold">Tuṇhī bhavitabban</span>ti adhivāsetabbaṁ na byāharitabbaṁ. <span class="bold">Parisuddhāti vedissāmī</span>ti jānissāmi dhāressāmi. <span class="bold">Yathā kho pana paccekapuṭṭhassa veyyākaraṇaṁ hotī</span>ti yathā ekena eko puṭṭho byākareyya, evameva tassā parisāya jānitabbaṁ maṁ pucchatīti. <span class="bold">Evarūpā</span> nāma <span class="bold">parisā</span> bhikkhuparisā vuccati. <span class="bold">Yāvatatiyaṁ anussāvitaṁ hotī</span>ti sakimpi anussāvitaṁ hoti, dutiyampi anussāvitaṁ hoti, tatiyampi anussāvitaṁ hoti. <span class="bold">Saramāno</span>ti jānamāno sañjānamāno. <span class="bold">Santī</span> nāma <span class="bold">āpatti</span> ajjhāpannā vā hoti, āpajjitvā vā avuṭṭhitā. <span class="bold">Nāvikareyyā</span>ti na deseyya, na vivareyya, na uttāniṁ kareyya, na pakāseyya saṁghamajjhe vā gaṇamajjhe vā ekapuggale vā. <span class="bold">Sampajānamusāvādassa hotī</span>ti sampajānamusāvāde kiṁ hoti? Dukkaṭaṁ hoti. <span class="bold">Antarāyiko dhammo vutto bhagavatā</span>ti. Kissa antarāyiko? Paṭhamassa jhānassa adhigamāya antarāyiko, dutiyassa jhānassa adhigamāya antarāyiko, tatiyassa jhānassa adhigamāya antarāyiko, catutthassa jhānassa adhigamāya antarāyiko, jhānānaṁ vimokkhānaṁ samādhīnaṁ samāpattīnaṁ nekkhammānaṁ nissaraṇānaṁ pavivekānaṁ kusalānaṁ dhammānaṁ adhigamāya antarāyiko. <span class="bold">Tasmā</span>ti taṁkāraṇā. <span class="bold">Saramānenā</span>ti jānamānena sañjānamānena. <span class="bold">Visuddhāpekkhenā</span>ti vuṭṭhātukāmena visujjhitukāmena. <span class="bold">Santī</span> nāma <span class="bold">āpatti</span> ajjhāpannā vā hoti, āpajjitvā vā avuṭṭhitā. <span class="bold">Āvikātabbā</span>ti āvikātabbā saṁghamajjhe vā gaṇamajjhe vā ekapuggale vā. <span class="bold">Āvikatā hissa phāsu hotī</span>ti kissa phāsu hoti? Paṭhamassa jhānassa adhigamāya phāsu hoti, dutiyassa jhānassa adhigamāya phāsu hoti, tatiyassa jhānassa adhigamāya phāsu hoti, catutthassa jhānassa adhigamāya phāsu hoti, jhānānaṁ vimokkhānaṁ samādhīnaṁ samāpattīnaṁ nekkhammānaṁ nissaraṇānaṁ pavivekānaṁ kusalānaṁ dhammānaṁ adhigamāya phāsu hotīti. </div>
</div>
<div class="q" id="p_3V_586"> <div class="divNumber">136.</div> <div class="p">
<span class="pN">586</span>Tena kho pana samayena bhikkhū—  “bhagavatā pātimokkhuddeso anuññāto”ti—  devasikaṁ pātimokkhaṁ uddisanti. Bhagavato etamatthaṁ ārocesuṁ. “Na, bhikkhave, devasikaṁ pātimokkhaṁ uddisitabbaṁ. Yo uddiseyya, āpatti dukkaṭassa. Anujānāmi, bhikkhave, uposathe pātimokkhaṁ uddisitun”ti. </div>
</div>
<div class="q" id="p_3V_587"> <div class="p">
<span class="pN">587</span>Tena kho pana samayena bhikkhū—  “bhagavatā uposathe pātimokkhuddeso anuññāto”ti—  pakkhassa tikkhattuṁ pātimokkhaṁ uddisanti, cātuddase pannarase aṭṭhamiyā ca pakkhassa. Bhagavato etamatthaṁ ārocesuṁ. “Na, bhikkhave, pakkhassa tikkhattuṁ pātimokkhaṁ uddisitabbaṁ. Yo uddiseyya, āpatti dukkaṭassa. Anujānāmi, bhikkhave, sakiṁ pakkhassa cātuddase vā pannarase vā pātimokkhaṁ uddisitun”ti. </div>
</div>
<div class="q" id="p_3V_588"> <div class="p">
<span class="pN">588</span>Tena kho pana samayena chabbaggiyā bhikkhū yathāparisāya pātimokkhaṁ uddisanti sakāya sakāya parisāya. Bhagavato etamatthaṁ ārocesuṁ. “Na, bhikkhave, yathāparisāya pātimokkhaṁ uddisitabbaṁ sakāya sakāya parisāya. Yo uddiseyya, āpatti dukkaṭassa. Anujānāmi, bhikkhave, samaggānaṁ uposathakamman”ti. </div>
</div>
<div class="q" id="p_3V_589"> <div class="p">
<span class="pN">589</span>Atha kho bhikkhūnaṁ etadahosi—  “bhagavatā paññattaṁ—  ‘samaggānaṁ uposathakamman’ti. Kittāvatā nu kho sāmaggī hoti, yāvatā ekāvāso, udāhu sabbā pathavī”ti? Bhagavato etamatthaṁ ārocesuṁ. “Anujānāmi, bhikkhave, ettāvatā sāmaggī yāvatā ekāvāso”ti. </div>
</div>
</html>
