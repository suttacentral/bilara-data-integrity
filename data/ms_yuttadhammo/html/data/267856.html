<html>
<div class="i">3.10 Mātikākathā</div>
<div class="h">Paññāvagga</div>
<div class="h">Mātikākathā</div>
<div class="q" id="p_26Ps_1924"> <div class="divNumber">40.</div> <div class="p">
<span class="pN">1924</span>Nicchāto, mokkho vimokkho, vijjāvimutti, adhisīlaṁ, adhicittaṁ, adhipaññā, passaddhi, ñāṇaṁ, dassanaṁ, visuddhi, nekkhammaṁ, nissaraṇaṁ, paviveko, vosaggo, cariyā, jhānavimokkho, bhāvanā, adhiṭṭhānaṁ, jīvitaṁ. [19] </div>
</div>
<div class="q" id="p_26Ps_1925"> <div class="divNumber">41.</div> <div class="p">
<span class="pN">1925</span><span class="bold">Nicchāto</span>ti nekkhammena kāmacchandato nicchāto, abyāpādena byāpādato nicchāto…pe… paṭhamena jhānena nīvaraṇehi nicchāto…pe… arahattamaggena sabbakilesehi nicchāto. (1) </div>
</div>
<div class="q" id="p_26Ps_1926"> <div class="p">
<span class="pN">1926</span><span class="bold">Mokkho vimokkho</span>ti nekkhammena kāmacchandato muccatīti— mokkho vimokkho. Abyāpādena byāpādato muccatīti— mokkho vimokkho…pe… paṭhamena jhānena nīvaraṇehi muccatīti— mokkho vimokkho…pe… arahattamaggena sabbakilesehi muccatīti— mokkho vimokkho. (2) </div>
</div>
<div class="q" id="p_26Ps_1927"> <div class="p">
<span class="pN">1927</span><span class="bold">Vijjāvimuttī</span>ti nekkhammaṁ vijjatīti vijjā, kāmacchandato muccatīti vimutti. Vijjanto muccati, muccanto vijjatīti— vijjāvimutti. Abyāpādo vijjatīti vijjā, byāpādato vimuccatīti vimutti. Vijjanto muccati, muccanto vijjatīti— vijjāvimutti…pe… arahattamaggo vijjatīti vijjā, sabbakilesehi muccatīti vimutti. Vijjanto muccati, muccanto vijjatīti— vijjāvimutti. (3) </div>
</div>
<div class="q" id="p_26Ps_1928"> <div class="p">
<span class="pN">1928</span><span class="bold">Adhisīlaṁ adhicittaṁ adhipaññā</span>ti nekkhammena kāmacchandaṁ, saṁvaraṭṭhena sīlavisuddhi, avikkhepaṭṭhena cittavisuddhi, dassanaṭṭhena diṭṭhivisuddhi. Yo tattha saṁvaraṭṭho, ayaṁ adhisīlasikkhā. Yo tattha avikkhepaṭṭho, ayaṁ adhicittasikkhā. Yo tattha dassanaṭṭho, ayaṁ adhipaññāsikkhā. Abyāpādena byāpādaṁ saṁvaraṭṭhena sīlavisuddhi…pe… arahattamaggena sabbakilese saṁvaraṭṭhena sīlavisuddhi, avikkhepaṭṭhena cittavisuddhi. Dassanaṭṭhena diṭṭhivisuddhi. Yo tattha saṁvaraṭṭho, ayaṁ adhisīlasikkhā. Yo tattha avikkhepaṭṭho, ayaṁ adhicittasikkhā. Yo tattha dassanaṭṭho, ayaṁ adhipaññāsikkhā. (4--6) </div>
</div>
<div class="q" id="p_26Ps_1929"> <div class="p">
<span class="pN">1929</span><span class="bold">Passaddhī</span>ti nekkhammena kāmacchandaṁ paṭippassambheti, abyāpādena byāpādaṁ paṭippassambheti…pe… arahattamaggena sabbakilese paṭippassambheti. (7) </div>
</div>
<div class="q" id="p_26Ps_1930"> <div class="p">
<span class="pN">1930</span><span class="bold">Ñāṇan</span>ti kāmacchandassa pahīnattā nekkhammaṁ ñātaṭṭhena ñāṇaṁ; byāpādassa pahīnattā abyāpādo ñātaṭṭhena ñāṇaṁ…pe… sabbakilesānaṁ pahīnattā arahattamaggo ñātaṭṭhena ñāṇaṁ. (8) </div>
</div>
<div class="q" id="p_26Ps_1931"> <div class="p">
<span class="pN">1931</span><span class="bold">Dassanan</span>ti kāmacchandassa pahīnattā nekkhammaṁ diṭṭhattā dassanaṁ. Byāpādassa pahīnattā abyāpādo diṭṭhattā dassanaṁ…pe… sabbakilesānaṁ pahīnattā arahattamaggo diṭṭhattā dassanaṁ. (9) </div>
</div>
<div class="q" id="p_26Ps_1932"> <div class="p">
<span class="pN">1932</span><span class="bold">Visuddhī</span>ti kāmacchandaṁ pajahanto nekkhammena visujjhati. Byāpādaṁ pajahanto abyāpādena visujjhati…pe… sabbakilese pajahanto arahattamaggena visujjhati. (10) </div>
</div>
<div class="q" id="p_26Ps_1933"> <div class="p">
<span class="pN">1933</span><span class="bold">Nekkhamman</span>ti kāmānametaṁ nissaraṇaṁ, yadidaṁ nekkhammaṁ. Rūpānametaṁ nissaraṇaṁ, yadidaṁ āruppaṁ. Yaṁ kho pana kiñci bhūtaṁ saṅkhataṁ paṭiccasamuppannaṁ, nirodho tassa nekkhammaṁ. Byāpādassa abyāpādo nekkhammaṁ. Thinamiddhassa ālokasaññā nekkhammaṁ…pe… sabbakilesānaṁ arahattamaggo nekkhammaṁ. (11) </div>
</div>
<div class="q" id="p_26Ps_1934"> <div class="p">
<span class="pN">1934</span><span class="bold">Nissaraṇan</span>ti kāmānametaṁ nissaraṇaṁ, yadidaṁ nekkhammaṁ. Rūpānametaṁ nissaraṇaṁ, yadidaṁ āruppaṁ. Yaṁ kho pana kiñci bhūtaṁ saṅkhataṁ paṭiccasamuppannaṁ, nirodho tassa nissaraṇaṁ. Kāmacchandassa nekkhammaṁ nissaraṇaṁ. Byāpādassa abyāpādo nissaraṇaṁ…pe… sabbakilesānaṁ arahattamaggo nissaraṇaṁ. (12) </div>
</div>
<div class="q" id="p_26Ps_1935"> <div class="p">
<span class="pN">1935</span><span class="bold">Paviveko</span>ti kāmacchandassa nekkhammaṁ paviveko …pe… sabbakilesānaṁ arahattamaggo paviveko. (13) </div>
</div>
<div class="q" id="p_26Ps_1936"> <div class="p">
<span class="pN">1936</span><span class="bold">Vosaggo</span>ti nekkhammena kāmacchandaṁ vosajjatīti— vosaggo. Abyāpādena byāpādaṁ vosajjatīti— vosaggo…pe… arahattamaggena sabbakilese vosajjatīti— vosaggo. (14) </div>
</div>
<div class="q" id="p_26Ps_1937"> <div class="p">
<span class="pN">1937</span><span class="bold">Cariyā</span>ti kāmacchandaṁ pajahanto nekkhammena carati. Byāpādaṁ pajahanto abyāpādena carati…pe… sabbakilese pajahanto arahattamaggena carati. (15) </div>
</div>
<div class="q" id="p_26Ps_1938"> <div class="p">
<span class="pN">1938</span><span class="bold">Jhānavimokkho</span>ti nekkhammaṁ jhāyatīti— jhānaṁ. Kāmacchandaṁ jhāpetīti— jhānaṁ. Jhāyanto muccatīti— jhānavimokkho. Jhāpento muccatīti— jhānavimokkho. Jhāyantīti dhammā. Jhāpentīti kilese. Jhāte ca jhāpe ca jānātīti— jhānajhāyī. Abyāpādo jhāyatīti jhānaṁ. Byāpādaṁ jhāpetīti— jhānaṁ…pe… ālokasaññā jhāyatīti— jhānaṁ. Thinamiddhaṁ jhāpetīti— jhānaṁ…pe… arahattamaggo jhāyatīti— jhānaṁ. Sabbakilese jhāpetīti— jhānaṁ. Jhāyanto muccatīti— jhānavimokkho. Jhāpento muccatīti— jhānavimokkho. Jhāyantīti— dhammā. Jhāpentīti— kilese. Jhāte ca jhāpe ca jānātīti— jhānajhāyī. (16) </div>
</div>
<div class="q" id="p_26Ps_1939"> <div class="divNumber">42.</div> <div class="p">
<span class="pN">1939</span><span class="bold">Bhāvanā adhiṭṭhānaṁ jīvitan</span>ti kāmacchandaṁ pajahanto nekkhammaṁ bhāvetīti— bhāvanāsampanno. Nekkhammavasena cittaṁ adhiṭṭhātīti— adhiṭṭhānasampanno. Svāyaṁ evaṁ bhāvanāsampanno adhiṭṭhānasampanno samaṁ jīvati, no visamaṁ; sammā jīvati, no micchā; visuddhaṁ jīvati, no kiliṭṭhanti— ājīvasampanno. Svāyaṁ evaṁ bhāvanāsampanno adhiṭṭhānasampanno ājīvasampanno yaññadeva parisaṁ upasaṅkamati— yadi khattiyaparisaṁ yadi brāhmaṇaparisaṁ yadi gahapatiparisaṁ yadi samaṇaparisaṁ— visārado upasaṅkamati amaṅkubhūto. Taṁ kissa hetu? Tathā hi so bhāvanāsampanno adhiṭṭhānasampanno ājīvasampanno. </div>
</div>
<div class="q" id="p_26Ps_1940"> <div class="p">
<span class="pN">1940</span>Byāpādaṁ pajahanto abyāpādaṁ bhāvetīti— bhāvanāsampanno…pe… thinamiddhaṁ pajahanto ālokasaññaṁ bhāvetīti— bhāvanāsampanno…pe… uddhaccaṁ pajahanto avikkhepaṁ bhāvetīti— bhāvanāsampanno…pe… vicikicchaṁ pajahanto dhammavavatthānaṁ bhāvetīti— bhāvanāsampanno…pe… avijjaṁ pajahanto vijjaṁ bhāvetīti— bhāvanāsampanno…pe… aratiṁ pajahanto pāmojjaṁ bhāvetīti— bhāvanāsampanno…pe… nīvaraṇe pajahanto paṭhamaṁ jhānaṁ bhāvetīti— bhāvanāsampanno…pe… sabbakilese pajahanto arahattamaggaṁ bhāvetīti— bhāvanāsampanno. Arahattamaggavasena cittaṁ adhiṭṭhātīti— adhiṭṭhānasampanno. Svāyaṁ evaṁ bhāvanāsampanno adhiṭṭhānasampanno samaṁ jīvati, no visamaṁ; sammā jīvati, no micchā; visuddhaṁ jīvati, no kiliṭṭhanti— ājīvasampanno. Svāyaṁ evaṁ bhāvanāsampanno adhiṭṭhānasampanno ājīvasampanno yaññadeva parisaṁ upasaṅkamati— yadi khattiyaparisaṁ yadi brāhmaṇaparisaṁ yadi gahapatiparisaṁ yadi samaṇaparisaṁ— visārado upasaṅkamati amaṅkubhūto. Taṁ kissa hetu? Tathā hi so bhāvanāsampanno adhiṭṭhānasampanno ājīvasampannoti. (17--19) </div>
</div>
<div class="CENTER" id="p_26Ps_1941">
<span class="pN">1941</span>Mātikākathā niṭṭhitā.</div>
<div class="ENDH3" id="p_26Ps_1942">
<span class="pN">1942</span>Paññāvaggo tatiyo.</div>
<div class="SUMMARY" id="p_26Ps_1943">
<span class="pN">1943</span><span class="firstLetter">T</span>assuddānaṁ</div>
<div class="q" id="p_26Ps_1944"> <div class="p"> <table class="singleColumn"> <tr> <td> <div class="pN">1944</div> <div class="G">Paññā iddhi abhisamayo,</div> </td> </tr> <tr> <td> <div class="G">viveko cariyapañcamo;</div> </td> </tr> <tr> <td> <div class="G">Pāṭihāri samasīsi,</div> </td> </tr> <tr> <td> <div class="G">satipaṭṭhānā vipassanā;</div> </td> </tr> <tr> <td> <div class="G">Tatiye paññāvaggamhi,</div> </td> </tr> <tr> <td> <div class="G">mātikāya ca te dasāti.</div> </td> </tr> </table> </div>
</div>
<div class="q" id="p_26Ps_1945"> <div class="p"> <table class="singleColumn"> <tr> <td> <div class="pN">1945</div> <div class="G">Mahāvaggo yuganaddho,</div> </td> </tr> <tr> <td> <div class="G">paññāvaggo ca nāmato;</div> </td> </tr> <tr> <td> <div class="G">Tayova vaggā imamhi,</div> </td> </tr> <tr> <td> <div class="G">paṭisambhidāpakaraṇe.</div> </td> </tr> </table> </div>
</div>
<div class="q" id="p_26Ps_1946"> <div class="p"> <table class="singleColumn"> <tr> <td> <div class="pN">1946</div> <div class="G">Anantanayamaggesu,</div> </td> </tr> <tr> <td> <div class="G">gambhīro sāgarūpamo;</div> </td> </tr> <tr> <td> <div class="G">Nabhañca tārakākiṇṇaṁ,</div> </td> </tr> <tr> <td> <div class="G">thūlo jātassaro yathā;</div> </td> </tr> <tr> <td> <div class="G">Kathikānaṁ visālāya,</div> </td> </tr> <tr> <td> <div class="G">yogīnaṁ ñāṇajotananti.</div> </td> </tr> </table> </div>
</div>
<div class="ENDBOOK" id="p_26Ps_1947">
<span class="pN">1947</span>Paṭisambhidāmaggapāḷi niṭṭhitā.</div>
</html>
