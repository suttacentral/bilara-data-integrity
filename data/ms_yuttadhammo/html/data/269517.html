<html>
<div class="i">1.1.69 Āsayānusayañāṇaniddesa</div>
<div class="h">Mahāvagga</div>
<div class="h">Ñāṇakathā</div>
<div class="h">Āsayānusayañāṇaniddesa</div>
<div class="q" id="p_26Ps_670"> <div class="divNumber">113.</div> <div class="p">
<span class="pN">670</span>Katamaṁ <span class="bold">tathāgatassa sattānaṁ āsayānusaye ñāṇaṁ</span>? Idha tathāgato sattānaṁ āsayaṁ jānāti, anusayaṁ jānāti, caritaṁ jānāti, adhimuttiṁ jānāti, bhabbābhabbe satte pajānāti. Katamo sattānaṁ āsayo? “Sassato loko”ti vā, “asassato loko”ti vā, “antavā loko”ti vā, “anantavā loko”ti vā, “taṁ jīvaṁ taṁ sarīran”ti vā, “aññaṁ jīvaṁ aññaṁ sarīran”ti vā, “hoti tathāgato paraṁ maraṇā”ti vā, “na hoti tathāgato paraṁ maraṇā”ti vā, “hoti ca na ca hoti tathāgato paraṁ maraṇā”ti vā, “neva hoti na na hoti tathāgato paraṁ maraṇā”ti vā. Iti bhavadiṭṭhisannissitā vā sattā honti vibhavadiṭṭhisannissitā vā. </div>
</div>
<div class="q" id="p_26Ps_671"> <div class="p">
<span class="pN">671</span>Ete vā pana ubho ante anupagamma idappaccayatāpaṭiccasamuppannesu dhammesu anulomikā khanti paṭiladdhā hoti, yathābhūtaṁ vā ñāṇaṁ. Kāmaṁ sevantaññeva jānāti— “ayaṁ puggalo kāmagaruko kāmāsayo kāmādhimutto”ti. Kāmaṁ sevantaññeva jānāti— “ayaṁ puggalo nekkhammagaruko nekkhammāsayo nekkhammādhimutto”ti. Nekkhammaṁ sevantaññeva jānāti— “ayaṁ puggalo nekkhammagaruko nekkhammāsayo nekkhammādhimutto”ti. Nekkhammaṁ sevantaññeva jānāti— “ayaṁ puggalo kāmagaruko kāmāsayo kāmādhimutto”ti. Byāpādaṁ sevantaññeva jānāti— “ayaṁ puggalo byāpādagaruko byāpādāsayo byāpādādhimutto”ti. Byāpādaṁ sevantaññeva jānāti— “ayaṁ puggalo abyāpādagaruko abyāpādāsayo abyāpādādhimutto”ti. Abyāpādaṁ sevantaññeva jānāti— “ayaṁ puggalo abyāpādagaruko abyāpādāsayo abyāpādādhimutto”ti. Abyāpādaṁ sevantaññeva jānāti— “ayaṁ puggalo byāpādagaruko byāpādāsayo byāpādādhimutto”ti. Thinamiddhaṁ sevantaññeva jānāti— “ayaṁ puggalo thinamiddhagaruko thinamiddhāsayo thinamiddhādhimutto”ti. Thinamiddhaṁ sevantaññeva jānāti— “ayaṁ puggalo ālokasaññāgaruko ālokasaññāsayo ālokasaññādhimutto”ti. Ālokasaññaṁ sevantaññeva jānāti— “ayaṁ puggalo ālokasaññāgaruko ālokasaññāsayo ālokasaññādhimutto”ti. Ālokasaññaṁ sevantaññeva jānāti— “ayaṁ puggalo thinamiddhagaruko thinamiddhāsayo thinamiddhādhimutto”ti. Ayaṁ <span class="bold">sattānaṁ āsayo</span>. </div>
</div>
<div class="q" id="p_26Ps_672"> <div class="divNumber">114.</div> <div class="p">
<span class="pN">672</span>Katamo ca <span class="bold">sattānaṁ anusayo</span>? Sattānusayā— kāmarāgānusayo, paṭighānusayo, mānānusayo, diṭṭhānusayo, vicikicchānusayo, bhavarāgānusayo, avijjānusayo. Yaṁ loke piyarūpaṁ sātarūpaṁ, ettha sattānaṁ kāmarāgānusayo anuseti. Yaṁ loke appiyarūpaṁ asātarūpaṁ, ettha sattānaṁ paṭighānusayo anuseti. Iti imesu dvīsu dhammesu avijjā anupatitā, tadekaṭṭho māno ca diṭṭhi ca vicikicchā ca daṭṭhabbā. Ayaṁ sattānaṁ anusayo. </div>
</div>
<div class="q" id="p_26Ps_673"> <div class="p">
<span class="pN">673</span>Katamañca <span class="bold">sattānaṁ caritaṁ</span>? Puññābhisaṅkhāro apuññābhisaṅkhāro āneñjābhisaṅkhāro parittabhūmako vā mahābhūmako vā. Idaṁ sattānaṁ caritaṁ. </div>
</div>
<div class="q" id="p_26Ps_674"> <div class="divNumber">115.</div> <div class="p">
<span class="pN">674</span>Katamā ca <span class="bold">sattānaṁ adhimutti</span>? Santi sattā hīnādhimuttikā, santi sattā paṇītādhimuttikā. Hīnādhimuttikā sattā hīnādhimuttike satte sevanti bhajanti payirupāsanti. Paṇītādhimuttikā sattā paṇītādhimuttike satte sevanti bhajanti payirupāsanti. Atītampi addhānaṁ hīnādhimuttikā sattā hīnādhimuttike satte seviṁsu bhajiṁsu payirupāsiṁsu; paṇītādhimuttikā sattā paṇītādhimuttike satte seviṁsu bhajiṁsu payirupāsiṁsu. Anāgatampi addhānaṁ hīnādhimuttikā sattā hīnādhimuttike satte sevissanti bhajissanti payirupāsissanti; paṇītādhimuttikā sattā paṇītādhimuttike satte sevissanti bhajissanti payirupāsissanti. Ayaṁ sattānaṁ adhimutti. </div>
</div>
<div class="q" id="p_26Ps_675"> <div class="p">
<span class="pN">675</span>Katame <span class="bold">sattā abhabbā</span>? Ye te sattā kammāvaraṇena samannāgatā, kilesāvaraṇena samannāgatā, vipākāvaraṇena samannāgatā, assaddhā acchandikā duppaññā, abhabbā niyāmaṁ okkamituṁ kusalesu dhammesu sammattaṁ— ime te sattā abhabbā. </div>
</div>
<div class="q" id="p_26Ps_676"> <div class="p">
<span class="pN">676</span>Katame <span class="bold">sattā bhabbā</span>? Ye te sattā na kammāvaraṇena samannāgatā, na kilesāvaraṇena samannāgatā, na vipākāvaraṇena samannāgatā, saddhā chandikā paññavanto, bhabbā niyāmaṁ okkamituṁ kusalesu dhammesu sammattaṁ— ime te sattā bhabbā. Idaṁ tathāgatassa sattānaṁ āsayānusaye ñāṇaṁ. </div>
</div>
<div class="CENTER" id="p_26Ps_677">
<span class="pN">677</span>Āsayānusayañāṇaniddeso navasaṭṭhimo.</div>
</html>
