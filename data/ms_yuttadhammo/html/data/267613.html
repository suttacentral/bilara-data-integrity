<html>
<div class="i">48.9 Pānadhidāyakattheraapadāna</div>
<div class="h">Naḷamālivagga</div>
<div class="h">Pānadhidāyakattheraapadāna</div>
<div class="q" id="p_20Ap1_6152"> <div class="divNumber">71.</div> <div class="p"> <table class="singleColumn"> <tr> <td> <div class="pN">6152</div> <div class="G">“Anomadassī bhagavā,</div> </td> </tr> <tr> <td> <div class="G">lokajeṭṭho narāsabho;</div> </td> </tr> <tr> <td> <div class="G">Divāvihārā nikkhamma,</div> </td> </tr> <tr> <td> <div class="G">pathamāruhi cakkhumā.</div> </td> </tr> </table> </div>
</div>
<div class="q" id="p_20Ap1_6153"> <div class="divNumber">72.</div> <div class="p"> <table class="singleColumn"> <tr> <td> <div class="pN">6153</div> <div class="G">Pānadhiṁ sukataṁ gayha,</div> </td> </tr> <tr> <td> <div class="G">addhānaṁ paṭipajjahaṁ;</div> </td> </tr> <tr> <td> <div class="G">Tatthaddasāsiṁ sambuddhaṁ,</div> </td> </tr> <tr> <td> <div class="G">pattikaṁ cārudassanaṁ.</div> </td> </tr> </table> </div>
</div>
<div class="q" id="p_20Ap1_6154"> <div class="divNumber">73.</div> <div class="p"> <table class="singleColumn"> <tr> <td> <div class="pN">6154</div> <div class="G">Sakaṁ cittaṁ pasādetvā,</div> </td> </tr> <tr> <td> <div class="G">nīharitvāna pānadhiṁ;</div> </td> </tr> <tr> <td> <div class="G">Pādamūle ṭhapetvāna,</div> </td> </tr> <tr> <td> <div class="G">idaṁ vacanamabraviṁ.</div> </td> </tr> </table> </div>
</div>
<div class="q" id="p_20Ap1_6155"> <div class="divNumber">74.</div> <div class="p"> <table class="singleColumn"> <tr> <td> <div class="pN">6155</div> <div class="G">‘Abhirūha mahāvīra,</div> </td> </tr> <tr> <td> <div class="G">sugatinda vināyaka;</div> </td> </tr> <tr> <td> <div class="G">Ito phalaṁ labhissāmi,</div> </td> </tr> <tr> <td> <div class="G">so me attho samijjhatu’.</div> </td> </tr> </table> </div>
</div>
<div class="q" id="p_20Ap1_6156"> <div class="divNumber">75.</div> <div class="p"> <table class="singleColumn"> <tr> <td> <div class="pN">6156</div> <div class="G">Anomadassī bhagavā,</div> </td> </tr> <tr> <td> <div class="G">lokajeṭṭho narāsabho;</div> </td> </tr> <tr> <td> <div class="G">Pānadhiṁ abhirūhitvā,</div> </td> </tr> <tr> <td> <div class="G">idaṁ vacanamabravi.</div> </td> </tr> </table> </div>
</div>
<div class="q" id="p_20Ap1_6157"> <div class="divNumber">76.</div> <div class="p"> <table class="singleColumn"> <tr> <td> <div class="pN">6157</div> <div class="G">‘Yo pānadhiṁ me adāsi,</div> </td> </tr> <tr> <td> <div class="G">pasanno sehi pāṇibhi;</div> </td> </tr> <tr> <td> <div class="G">Tamahaṁ kittayissāmi,</div> </td> </tr> <tr> <td> <div class="G">suṇātha mama bhāsato’.</div> </td> </tr> </table> </div>
</div>
<div class="q" id="p_20Ap1_6158"> <div class="divNumber">77.</div> <div class="p"> <table class="singleColumn"> <tr> <td> <div class="pN">6158</div> <div class="G">Buddhassa giramaññāya,</div> </td> </tr> <tr> <td> <div class="G">sabbe devā samāgatā;</div> </td> </tr> <tr> <td> <div class="G">Udaggacittā sumanā,</div> </td> </tr> <tr> <td> <div class="G">vedajātā katañjalī.</div> </td> </tr> </table> </div>
</div>
<div class="q" id="p_20Ap1_6159"> <div class="divNumber">78.</div> <div class="p"> <table class="singleColumn"> <tr> <td> <div class="pN">6159</div> <div class="G">‘Pānadhīnaṁ padānena,</div> </td> </tr> <tr> <td> <div class="G">sukhitoyaṁ bhavissati;</div> </td> </tr> <tr> <td> <div class="G">Pañcapaññāsakkhattuñca,</div> </td> </tr> <tr> <td> <div class="G">devarajjaṁ karissati.</div> </td> </tr> </table> </div>
</div>
<div class="q" id="p_20Ap1_6160"> <div class="divNumber">79.</div> <div class="p"> <table class="singleColumn"> <tr> <td> <div class="pN">6160</div> <div class="G">Sahassakkhattuṁ rājā ca,</div> </td> </tr> <tr> <td> <div class="G">cakkavattī bhavissati;</div> </td> </tr> <tr> <td> <div class="G">Padesarajjaṁ vipulaṁ,</div> </td> </tr> <tr> <td> <div class="G">gaṇanāto asaṅkhiyaṁ.</div> </td> </tr> </table> </div>
</div>
<div class="q" id="p_20Ap1_6161"> <div class="divNumber">80.</div> <div class="p"> <table class="singleColumn"> <tr> <td> <div class="pN">6161</div> <div class="G">Aparimeyye ito kappe,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_6162"> <div class="divNumber">81.</div> <div class="p"> <table class="singleColumn"> <tr> <td> <div class="pN">6162</div> <div class="G">Tassa dhammesu dāyādo,</div> </td> </tr> <tr> <td> <div class="G">oraso dhammanimmito;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">nibbāyissatināsavo.</div> </td> </tr> </table> </div>
</div>
<div class="q" id="p_20Ap1_6163"> <div class="divNumber">82.</div> <div class="p"> <table class="singleColumn"> <tr> <td> <div class="pN">6163</div> <div class="G">Devaloke manusse vā,</div> </td> </tr> <tr> <td> <div class="G">nibbattissati puññavā;</div> </td> </tr> <tr> <td> <div class="G">Devayānapaṭibhāgaṁ,</div> </td> </tr> <tr> <td> <div class="G">yānaṁ paṭilabhissati’.</div> </td> </tr> </table> </div>
</div>
<div class="q" id="p_20Ap1_6164"> <div class="divNumber">83.</div> <div class="p"> <table class="singleColumn"> <tr> <td> <div class="pN">6164</div> <div class="G">Pāsādā sivikā vayhaṁ,</div> </td> </tr> <tr> <td> <div class="G">hatthino samalaṅkatā;</div> </td> </tr> <tr> <td> <div class="G">Rathā vājaññasaṁyuttā,</div> </td> </tr> <tr> <td> <div class="G">sadā pātubhavanti me.</div> </td> </tr> </table> </div>
</div>
<div class="q" id="p_20Ap1_6165"> <div class="divNumber">84.</div> <div class="p"> <table class="singleColumn"> <tr> <td> <div class="pN">6165</div> <div class="G">Agārā nikkhamantopi,</div> </td> </tr> <tr> <td> <div class="G">rathena nikkhamiṁ ahaṁ;</div> </td> </tr> <tr> <td> <div class="G">Kesesu chijjamānesu,</div> </td> </tr> <tr> <td> <div class="G">arahattamapāpuṇiṁ.</div> </td> </tr> </table> </div>
</div>
<div class="q" id="p_20Ap1_6166"> <div class="divNumber">85.</div> <div class="p"> <table class="singleColumn"> <tr> <td> <div class="pN">6166</div> <div class="G">Lābhā mayhaṁ suladdhaṁ me,</div> </td> </tr> <tr> <td> <div class="G">vāṇijjaṁ suppayojitaṁ;</div> </td> </tr> <tr> <td> <div class="G">Datvāna pānadhiṁ ekaṁ,</div> </td> </tr> <tr> <td> <div class="G">pattomhi acalaṁ padaṁ.</div> </td> </tr> </table> </div>
</div>
<div class="q" id="p_20Ap1_6167"> <div class="divNumber">86.</div> <div class="p"> <table class="singleColumn"> <tr> <td> <div class="pN">6167</div> <div class="G">Aparimeyye ito kappe,</div> </td> </tr> <tr> <td> <div class="G">yaṁ pānadhimadāsahaṁ;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">pānadhissa idaṁ phalaṁ.</div> </td> </tr> </table> </div>
</div>
<div class="q" id="p_20Ap1_6168"> <div class="divNumber">87.</div> <div class="p"> <table class="singleColumn"> <tr> <td> <div class="pN">6168</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_6169"> <div class="divNumber">88.</div> <div class="p"> <table class="singleColumn"> <tr> <td> <div class="pN">6169</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_6170"> <div class="divNumber">89.</div> <div class="p"> <table class="singleColumn"> <tr> <td> <div class="pN">6170</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_6171"> <div class="p">
<span class="pN">6171</span>Itthaṁ sudaṁ āyasmā pānadhidāyako thero imā gāthāyo abhāsitthāti. </div>
</div>
<div class="CENTER" id="p_20Ap1_6172">
<span class="pN">6172</span>Pānadhidāyakattherassāpadānaṁ navamaṁ.</div>
</html>
