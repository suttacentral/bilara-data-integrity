<html>
<div class="i">2.4.3.6 Gaṇacīvarasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Naggavagga</div>
<div class="h">Gaṇacīvarasikkhāpada</div>
<div class="q" id="p_2V_2833"> <div class="divNumber">907.</div> <div class="p">
<span class="pN">2833</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena thullanandāya bhikkhuniyā upaṭṭhākakulaṁ thullanandaṁ bhikkhuniṁ etadavoca—  “bhikkhunisaṁghassa, ayye, cīvaraṁ dassāmā”ti. Thullanandā bhikkhunī—  “tumhe bahukiccā bahukaraṇīyā”ti antarāyaṁ akāsi. Tena kho pana samayena tassa kulassa gharaṁ ḍayhati. Te ujjhāyanti khiyyanti vipācenti—  “kathañhi nāma ayyā thullanandā amhākaṁ deyyadhammaṁ antarāyaṁ karissati. Ubhayenāmha paribāhirā bhogehi ca puññena cā”ti. </div>
</div>
<div class="q" id="p_2V_2834"> <div class="p">
<span class="pN">2834</span>Assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā gaṇassa cīvaralābhaṁ antarāyaṁ karissatī”ti…pe…  “saccaṁ kira, bhikkhave, thullanandā bhikkhunī gaṇassa cīvaralābhaṁ antarāyaṁ akāsī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī gaṇassa cīvaralābhaṁ antarāyaṁ karissati. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_2835"> <div class="divNumber">908.</div> <div class="p">
<span class="pN">2835</span><span class="bold">“Yā pana bhikkhunī gaṇassa cīvaralābhaṁ antarāyaṁ kareyya, pācittiyan”</span>ti. (<span class="italic">26</span>:<span class="bold">81</span>) </div>
</div>
<div class="q" id="p_2V_2836"> <div class="divNumber">909.</div> <div class="p">
<span class="pN">2836</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2837"> <div class="p">
<span class="pN">2837</span><span class="bold">Gaṇo</span> nāma bhikkhunisaṁgho vuccati. </div>
</div>
<div class="q" id="p_2V_2838"> <div class="p">
<span class="pN">2838</span><span class="bold">Cīvaraṁ</span> nāma channaṁ cīvarānaṁ aññataraṁ cīvaraṁ vikappanupagaṁ pacchimaṁ. </div>
</div>
<div class="q" id="p_2V_2839"> <div class="p">
<span class="pN">2839</span><span class="bold">Antarāyaṁ kareyyā</span>ti “kathaṁ ime cīvaraṁ na dadeyyun”ti antarāyaṁ karoti, āpatti pācittiyassa. Aññaṁ parikkhāraṁ antarāyaṁ karoti, āpatti dukkaṭassa. Sambahulānaṁ bhikkhunīnaṁ vā ekabhikkhuniyā vā anupasampannāya vā cīvaraṁ vā aññaṁ vā parikkhāraṁ antarāyaṁ karoti, āpatti dukkaṭassa. </div>
</div>
<div class="q" id="p_2V_2840"> <div class="divNumber">910.</div> <div class="p">
<span class="pN">2840</span>Anāpatti—  ānisaṁsaṁ dassetvā nivāreti, ummattikāya, ādikammikāyāti. </div>
</div>
<div class="CENTER" id="p_2V_2841">
<span class="pN">2841</span>Chaṭṭhasikkhāpadaṁ niṭṭhitaṁ.</div>
</html>
