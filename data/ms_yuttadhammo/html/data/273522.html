<html>
<div class="i">9.2.1 Ekaṁsikadhammā</div>
<div class="h">Poṭṭhapādasutta</div>
<div class="h">Cittahatthisāriputtapoṭṭhapādavatthu</div>
<div class="h">Ekaṁsikadhammā</div>
<div class="q" id="p_6D_724"> <div class="divNumber">424.</div> <div class="p">
<span class="pN">724</span>Katame ca te, poṭṭhapāda, mayā ekaṁsikā dhammā desitā paññattā? Idaṁ dukkhanti kho, poṭṭhapāda, mayā ekaṁsiko dhammo desito paññatto. Ayaṁ dukkhasamudayoti kho, poṭṭhapāda, mayā ekaṁsiko dhammo desito paññatto. Ayaṁ dukkhanirodhoti kho, poṭṭhapāda, mayā ekaṁsiko dhammo desito paññatto. Ayaṁ dukkhanirodhagāminī paṭipadāti kho, poṭṭhapāda, mayā ekaṁsiko dhammo desito paññatto. </div>
</div>
<div class="q" id="p_6D_725"> <div class="p">
<span class="pN">725</span>Kasmā ca te, poṭṭhapāda, mayā ekaṁsikā dhammā desitā paññattā? Ete hi, poṭṭhapāda, atthasaṁhitā, ete dhammasaṁhitā, ete ādibrahmacariyakā ete nibbidāya virāgāya nirodhāya upasamāya abhiññāya sambodhāya nibbānāya saṁvattanti. Tasmā te mayā ekaṁsikā dhammā desitā paññattā. </div>
</div>
<div class="q" id="p_6D_726"> <div class="divNumber">425.</div> <div class="p">
<span class="pN">726</span>Santi, poṭṭhapāda, eke samaṇabrāhmaṇā evaṁvādino evaṁdiṭṭhino—  ‘ekantasukhī attā hoti arogo paraṁ maraṇā’ti. Tyāhaṁ upasaṅkamitvā evaṁ vadāmi—  ‘saccaṁ kira tumhe āyasmanto evaṁvādino evaṁdiṭṭhino—  <span class="smallFont">“</span>ekantasukhī attā hoti arogo paraṁ maraṇā<span class="smallFont">”</span>’ti? Te ce me evaṁ puṭṭhā ‘āmā’ti paṭijānanti. Tyāhaṁ evaṁ vadāmi—  ‘api pana tumhe āyasmanto ekantasukhaṁ lokaṁ jānaṁ passaṁ viharathā’ti? Iti puṭṭhā ‘no’ti vadanti. </div>
</div>
<div class="q" id="p_6D_727"> <div class="p">
<span class="pN">727</span>Tyāhaṁ evaṁ vadāmi—  ‘api pana tumhe āyasmanto ekaṁ vā rattiṁ ekaṁ vā divasaṁ upaḍḍhaṁ vā rattiṁ upaḍḍhaṁ vā divasaṁ ekantasukhiṁ attānaṁ sañjānāthā’ti? Iti puṭṭhā ‘no’ti vadanti. </div>
</div>
<div class="q" id="p_6D_728"> <div class="p">
<span class="pN">728</span>Tyāhaṁ evaṁ vadāmi—  ‘api pana tumhe āyasmanto jānātha—  <span class="smallFont">“</span>ayaṁ maggo ayaṁ paṭipadā ekantasukhassa lokassa sacchikiriyāyā<span class="smallFont">”</span>’ti? Iti puṭṭhā ‘no’ti vadanti. </div>
</div>
<div class="q" id="p_6D_729"> <div class="p">
<span class="pN">729</span>Tyāhaṁ evaṁ vadāmi—  ‘api pana tumhe āyasmanto yā tā devatā ekantasukhaṁ lokaṁ upapannā, tāsaṁ bhāsamānānaṁ saddaṁ suṇātha—  <span class="smallFont">“</span>suppaṭipannāttha, mārisā, ujuppaṭipannāttha, mārisā, ekantasukhassa lokassa sacchikiriyāya; mayampi hi, mārisā, evaṁpaṭipannā ekantasukhaṁ lokaṁ upapannā<span class="smallFont">”</span>’ti? Iti puṭṭhā ‘no’ti vadanti. </div>
</div>
<div class="q" id="p_6D_730"> <div class="p">
<span class="pN">730</span>Taṁ kiṁ maññasi, poṭṭhapāda, nanu evaṁ sante tesaṁ samaṇabrāhmaṇānaṁ appāṭihīrakataṁ bhāsitaṁ sampajjatī”ti? “Addhā kho, bhante, evaṁ sante tesaṁ samaṇabrāhmaṇānaṁ appāṭihīrakataṁ bhāsitaṁ sampajjatī”ti. </div>
</div>
<div class="q" id="p_6D_731"> <div class="divNumber">426.</div> <div class="p">
<span class="pN">731</span>“Seyyathāpi, poṭṭhapāda, puriso evaṁ vadeyya—  ‘ahaṁ yā imasmiṁ janapade janapadakalyāṇī, taṁ icchāmi taṁ kāmemī’ti. Tamenaṁ evaṁ vadeyyuṁ—  ‘ambho purisa, yaṁ tvaṁ janapadakalyāṇiṁ icchasi kāmesi, jānāsi taṁ janapadakalyāṇiṁ khattiyī vā brāhmaṇī vā vessī vā suddī vā’ti? Iti puṭṭho ‘no’ti vadeyya. Tamenaṁ evaṁ vadeyyuṁ—  ‘ambho purisa, yaṁ tvaṁ janapadakalyāṇiṁ icchasi kāmesi, jānāsi taṁ janapadakalyāṇiṁ evaṁnāmā evaṁgottāti vā, dīghā vā rassā vā majjhimā vā kāḷī vā sāmā vā maṅguracchavī vāti, amukasmiṁ gāme vā nigame vā nagare vā’ti? Iti puṭṭho ‘no’ti vadeyya. Tamenaṁ evaṁ vadeyyuṁ—  ‘ambho purisa, yaṁ tvaṁ na jānāsi na passasi, taṁ tvaṁ icchasi kāmesī’ti? Iti puṭṭho ‘āmā’ti vadeyya. </div>
</div>
<div class="q" id="p_6D_732"> <div class="p">
<span class="pN">732</span>Taṁ kiṁ maññasi, poṭṭhapāda, nanu evaṁ sante tassa purisassa appāṭihīrakataṁ bhāsitaṁ sampajjatī”ti? “Addhā kho, bhante, evaṁ sante tassa purisassa appāṭihīrakataṁ bhāsitaṁ sampajjatī”ti. </div>
</div>
<div class="q" id="p_6D_733"> <div class="p">
<span class="pN">733</span>“Evameva kho, poṭṭhapāda, ye te samaṇabrāhmaṇā evaṁvādino evaṁdiṭṭhino—  ‘ekantasukhī attā hoti arogo paraṁ maraṇā’ti. Tyāhaṁ upasaṅkamitvā evaṁ vadāmi—  ‘saccaṁ kira tumhe āyasmanto evaṁvādino evaṁdiṭṭhino—  <span class="smallFont">“</span>ekantasukhī attā hoti arogo paraṁ maraṇā<span class="smallFont">”</span>’ti? Te ce me evaṁ puṭṭhā ‘āmā’ti paṭijānanti. Tyāhaṁ evaṁ vadāmi—  ‘api pana tumhe āyasmanto ekantasukhaṁ lokaṁ jānaṁ passaṁ viharathā’ti? Iti puṭṭhā ‘no’ti vadanti. </div>
</div>
<div class="q" id="p_6D_734"> <div class="p">
<span class="pN">734</span>Tyāhaṁ evaṁ vadāmi—  ‘api pana tumhe āyasmanto ekaṁ vā rattiṁ ekaṁ vā divasaṁ upaḍḍhaṁ vā rattiṁ upaḍḍhaṁ vā divasaṁ ekantasukhiṁ attānaṁ sañjānāthā’ti? Iti puṭṭhā ‘no’ti vadanti. </div>
</div>
<div class="q" id="p_6D_735"> <div class="p">
<span class="pN">735</span>Tyāhaṁ evaṁ vadāmi—  ‘api pana tumhe āyasmanto jānātha—  <span class="smallFont">“</span>ayaṁ maggo ayaṁ paṭipadā ekantasukhassa lokassa sacchikiriyāyā<span class="smallFont">”</span>’ti? Iti puṭṭhā ‘no’ti vadanti. </div>
</div>
<div class="q" id="p_6D_736"> <div class="p">
<span class="pN">736</span>Tyāhaṁ evaṁ vadāmi—  ‘api pana tumhe āyasmanto yā tā devatā ekantasukhaṁ lokaṁ upapannā, tāsaṁ bhāsamānānaṁ saddaṁ suṇātha—  <span class="smallFont">“</span>suppaṭipannāttha, mārisā, ujuppaṭipannāttha, mārisā, ekantasukhassa lokassa sacchikiriyāya; mayampi hi, mārisā, evaṁpaṭipannā ekantasukhaṁ lokaṁ upapannā<span class="smallFont">”</span>’ti? Iti puṭṭhā ‘no’ti vadanti. </div>
</div>
<div class="q" id="p_6D_737"> <div class="p">
<span class="pN">737</span>Taṁ kiṁ maññasi, poṭṭhapāda, nanu evaṁ sante tesaṁ samaṇabrāhmaṇānaṁ appāṭihīrakataṁ bhāsitaṁ sampajjatī”ti? “Addhā kho, bhante, evaṁ sante tesaṁ samaṇabrāhmaṇānaṁ appāṭihīrakataṁ bhāsitaṁ sampajjatī”ti. </div>
</div>
<div class="q" id="p_6D_738"> <div class="divNumber">427.</div> <div class="p">
<span class="pN">738</span>“Seyyathāpi, poṭṭhapāda, puriso cātumahāpathe nisseṇiṁ kareyya pāsādassa ārohaṇāya. Tamenaṁ evaṁ vadeyyuṁ—  ‘ambho purisa, yassa tvaṁ pāsādassa ārohaṇāya nisseṇiṁ karosi, jānāsi taṁ pāsādaṁ puratthimāya vā disāya dakkhiṇāya vā disāya pacchimāya vā disāya uttarāya vā disāya ucco vā nīco vā majjhimo vā’ti? Iti puṭṭho ‘no’ti vadeyya. Tamenaṁ evaṁ vadeyyuṁ—  ‘ambho purisa, yaṁ tvaṁ na jānāsi na passasi, tassa tvaṁ pāsādassa ārohaṇāya nisseṇiṁ karosī’ti? Iti puṭṭho ‘āmā’ti vadeyya. </div>
</div>
<div class="q" id="p_6D_739"> <div class="p">
<span class="pN">739</span>Taṁ kiṁ maññasi, poṭṭhapāda, nanu evaṁ sante tassa purisassa appāṭihīrakataṁ bhāsitaṁ sampajjatī”ti? “Addhā kho, bhante, evaṁ sante tassa purisassa appāṭihīrakataṁ bhāsitaṁ sampajjatī”ti. </div>
</div>
<div class="q" id="p_6D_740"> <div class="p">
<span class="pN">740</span>“Evameva kho, poṭṭhapāda, ye te samaṇabrāhmaṇā evaṁvādino evaṁdiṭṭhino—  ‘ekantasukhī attā hoti arogo paraṁ maraṇā’ti. Tyāhaṁ upasaṅkamitvā evaṁ vadāmi—  ‘saccaṁ kira tumhe āyasmanto evaṁvādino evaṁdiṭṭhino—  <span class="smallFont">“</span>ekantasukhī attā hoti arogo paraṁ maraṇā<span class="smallFont">”</span>’ti? Te ce me evaṁ puṭṭhā ‘āmā’ti paṭijānanti. Tyāhaṁ evaṁ vadāmi—  ‘api pana tumhe āyasmanto ekantasukhaṁ lokaṁ jānaṁ passaṁ viharathā’ti? Iti puṭṭhā ‘no’ti vadanti. </div>
</div>
<div class="q" id="p_6D_741"> <div class="p">
<span class="pN">741</span>Tyāhaṁ evaṁ vadāmi—  ‘api pana tumhe āyasmanto ekaṁ vā rattiṁ ekaṁ vā divasaṁ upaḍḍhaṁ vā rattiṁ upaḍḍhaṁ vā divasaṁ ekantasukhiṁ attānaṁ sañjānāthā’ti? Iti puṭṭhā ‘no’ti vadanti. </div>
</div>
<div class="q" id="p_6D_742"> <div class="p">
<span class="pN">742</span>Tyāhaṁ evaṁ vadāmi—  ‘api pana tumhe āyasmanto jānātha ayaṁ maggo ayaṁ paṭipadā ekantasukhassa lokassa sacchikiriyāyā’ti? Iti puṭṭhā ‘no’ti vadanti. </div>
</div>
<div class="q" id="p_6D_743"> <div class="p">
<span class="pN">743</span>Tyāhaṁ evaṁ vadāmi—  ‘api pana tumhe āyasmanto yā tā devatā ekantasukhaṁ lokaṁ upapannā tāsaṁ devatānaṁ bhāsamānānaṁ saddaṁ suṇātha—  <span class="smallFont">“</span>suppaṭipannāttha, mārisā, ujuppaṭipannāttha, mārisā, ekantasukhassa lokassa sacchikiriyāya; mayampi hi, mārisā, evaṁ paṭipannā ekantasukhaṁ lokaṁ upapannā<span class="smallFont">”</span>’ti? Iti puṭṭhā ‘no’ti vadanti. </div>
</div>
<div class="q" id="p_6D_744"> <div class="p">
<span class="pN">744</span>Taṁ kiṁ maññasi, poṭṭhapāda, nanu evaṁ sante tesaṁ samaṇabrāhmaṇānaṁ appāṭihīrakataṁ bhāsitaṁ sampajjatī”ti? “Addhā kho, bhante, evaṁ sante tesaṁ samaṇabrāhmaṇānaṁ appāṭihīrakataṁ bhāsitaṁ sampajjatī”ti. </div>
</div>
</html>
