<html>
<div class="i">2.18 Pubbakaraṇānujānana</div>
<div class="h">Uposathakkhandhaka</div>
<div class="h">Pubbakaraṇānujānana</div>
<div class="q" id="p_3V_661"> <div class="divNumber">159.</div> <div class="p">
<span class="pN">661</span>Tena kho pana samayena aññatarasmiṁ āvāse uposathāgāraṁ uklāpaṁ hoti. Āgantukā bhikkhū ujjhāyanti khiyyanti vipācenti—  “kathañhi nāma āvāsikā bhikkhū uposathāgāraṁ na sammajjissantī”ti. Bhagavato etamatthaṁ ārocesuṁ. “Anujānāmi, bhikkhave, uposathāgāraṁ sammajjitun”ti. </div>
</div>
<div class="q" id="p_3V_662"> <div class="p">
<span class="pN">662</span>Atha kho bhikkhūnaṁ etadahosi—  “kena nu kho uposathāgāraṁ sammajjitabban”ti? Bhagavato etamatthaṁ ārocesuṁ. “Anujānāmi, bhikkhave, therena bhikkhunā navaṁ bhikkhuṁ āṇāpetun”ti. </div>
</div>
<div class="q" id="p_3V_663"> <div class="p">
<span class="pN">663</span>Therena āṇattā navā bhikkhū na sammajjanti. Bhagavato etamatthaṁ ārocesuṁ. “Na, bhikkhave, therena āṇattena agilānena na sammajjitabbaṁ. Yo na sammajjeyya, āpatti dukkaṭassā”ti. </div>
</div>
<div class="q" id="p_3V_664"> <div class="divNumber">160.</div> <div class="p">
<span class="pN">664</span>Tena kho pana samayena uposathāgāre āsanaṁ apaññattaṁ hoti. Bhikkhū chamāyaṁ nisīdanti, gattānipi cīvarānipi paṁsukitāni honti. Bhagavato etamatthaṁ ārocesuṁ. “Anujānāmi, bhikkhave, uposathāgāre āsanaṁ paññapetun”ti. </div>
</div>
<div class="q" id="p_3V_665"> <div class="p">
<span class="pN">665</span>Atha kho bhikkhūnaṁ etadahosi—  “kena nu kho uposathāgāre āsanaṁ paññapetabban”ti? Bhagavato etamatthaṁ ārocesuṁ. “Anujānāmi, bhikkhave, therena bhikkhunā navaṁ bhikkhuṁ āṇāpetun”ti. </div>
</div>
<div class="q" id="p_3V_666"> <div class="p">
<span class="pN">666</span>Therena āṇattā navā bhikkhū na paññapenti. Bhagavato etamatthaṁ ārocesuṁ. “Na, bhikkhave, therena āṇattena agilānena na paññapetabbaṁ. Yo na paññapeyya, āpatti dukkaṭassā”ti. </div>
</div>
<div class="q" id="p_3V_667"> <div class="divNumber">161.</div> <div class="p">
<span class="pN">667</span>Tena kho pana samayena uposathāgāre padīpo na hoti. Bhikkhū andhakāre kāyampi cīvarampi akkamanti. Bhagavato etamatthaṁ ārocesuṁ. “Anujānāmi, bhikkhave, uposathāgāre padīpaṁ kātun”ti. </div>
</div>
<div class="q" id="p_3V_668"> <div class="p">
<span class="pN">668</span>Atha kho bhikkhūnaṁ etadahosi—  “kena nu kho uposathāgāre padīpo kātabbo”ti? Bhagavato etamatthaṁ ārocesuṁ. “Anujānāmi, bhikkhave, therena bhikkhunā navaṁ bhikkhuṁ āṇāpetun”ti. </div>
</div>
<div class="q" id="p_3V_669"> <div class="p">
<span class="pN">669</span>Therena āṇattā navā bhikkhū na padīpenti. Bhagavato etamatthaṁ ārocesuṁ. “Na, bhikkhave, therena āṇattena agilānena na padīpetabbo. Yo na padīpeyya, āpatti dukkaṭassā”ti. </div>
</div>
<div class="q" id="p_3V_670"> <div class="divNumber">162.</div> <div class="p">
<span class="pN">670</span>Tena kho pana samayena aññatarasmiṁ āvāse āvāsikā bhikkhū neva pānīyaṁ upaṭṭhāpenti, na paribhojanīyaṁ upaṭṭhāpenti. Āgantukā bhikkhū ujjhāyanti khiyyanti vipācenti—  “kathañhi nāma āvāsikā bhikkhū neva pānīyaṁ upaṭṭhāpessanti, na paribhojanīyaṁ upaṭṭhāpessantī”ti. Bhagavato etamatthaṁ ārocesuṁ. “Anujānāmi, bhikkhave, pānīyaṁ paribhojanīyaṁ upaṭṭhāpetun”ti. </div>
</div>
<div class="q" id="p_3V_671"> <div class="p">
<span class="pN">671</span>Atha kho bhikkhūnaṁ etadahosi—  “kena nu kho pānīyaṁ paribhojanīyaṁ upaṭṭhāpetabban”ti? Bhagavato etamatthaṁ ārocesuṁ. “Anujānāmi, bhikkhave, therena bhikkhunā navaṁ bhikkhuṁ āṇāpetun”ti. </div>
</div>
<div class="q" id="p_3V_672"> <div class="p">
<span class="pN">672</span>Therena āṇattā navā bhikkhū na upaṭṭhāpenti. Bhagavato etamatthaṁ ārocesuṁ. “Na, bhikkhave, therena āṇattena agilānena na upaṭṭhāpetabbaṁ. Yo na upaṭṭhāpeyya, āpatti dukkaṭassā”ti. </div>
</div>
</html>
