<html>
<div class="i">2.6 Gabbhinīsutta</div>
<div class="h">Mucalindavagga</div>
<div class="h">Gabbhinīsutta</div>
<div class="q" id="p_18Ud_100"> <div class="divNumber">16.</div> <div class="p">
<span class="pN">100</span>Evaṁ me sutaṁ—  ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena aññatarassa paribbājakassa daharamāṇavikā pajāpati hoti gabbhinī upavijaññā. Atha kho sā paribbājikā taṁ paribbājakaṁ etadavoca—  “gaccha tvaṁ, brāhmaṇa, telaṁ āhara, yaṁ me vijātāya bhavissatī”ti. </div>
</div>
<div class="q" id="p_18Ud_101"> <div class="p">
<span class="pN">101</span>Evaṁ vutte, so paribbājako taṁ paribbājikaṁ etadavoca—  “kuto panāhaṁ, bhoti, telaṁ āharāmī”ti? Dutiyampi kho sā paribbājikā taṁ paribbājakaṁ etadavoca—  “gaccha tvaṁ, brāhmaṇa, telaṁ āhara, yaṁ me vijātāya bhavissatī”ti. Dutiyampi kho so paribbājako taṁ paribbājikaṁ etadavoca—  “kuto panāhaṁ, bhoti, telaṁ āharāmī”ti? Tatiyampi kho sā paribbājikā taṁ paribbājakaṁ etadavoca—  “gaccha tvaṁ, brāhmaṇa, telaṁ āhara, yaṁ me vijātāya bhavissatī”ti. </div>
</div>
<div class="q" id="p_18Ud_102"> <div class="p">
<span class="pN">102</span>Tena kho pana samayena rañño pasenadissa kosalassa koṭṭhāgāre samaṇassa vā brāhmaṇassa vā sappissa vā telassa vā yāvadatthaṁ pātuṁ dīyati, no nīharituṁ. </div>
</div>
<div class="q" id="p_18Ud_103"> <div class="p">
<span class="pN">103</span>Atha kho tassa paribbājakassa etadahosi—  “rañño kho pana pasenadissa kosalassa koṭṭhāgāre samaṇassa vā brāhmaṇassa vā sappissa vā telassa vā yāvadatthaṁ pātuṁ dīyati, no nīharituṁ. Yannūnāhaṁ rañño pasenadissa kosalassa koṭṭhāgāraṁ gantvā telassa yāvadatthaṁ pivitvā gharaṁ āgantvā ucchadditvāna dadeyyaṁ, yaṁ imissā vijātāya bhavissatī”ti. </div>
</div>
<div class="q" id="p_18Ud_104"> <div class="p">
<span class="pN">104</span>Atha kho so paribbājako rañño pasenadissa kosalassa koṭṭhāgāraṁ gantvā telassa yāvadatthaṁ pivitvā gharaṁ āgantvā neva sakkoti uddhaṁ kātuṁ, na pana adho. So dukkhāhi tibbāhi kharāhi kaṭukāhi vedanāhi phuṭṭho āvaṭṭati parivaṭṭati. </div>
</div>
<div class="q" id="p_18Ud_105"> <div class="p">
<span class="pN">105</span>Atha kho bhagavā pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi. Addasā kho bhagavā taṁ paribbājakaṁ dukkhāhi tibbāhi kharāhi kaṭukāhi vedanāhi phuṭṭhaṁ āvaṭṭamānaṁ parivaṭṭamānaṁ. </div>
</div>
<div class="q" id="p_18Ud_106"> <div class="p">
<span class="pN">106</span>Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi—  </div>
</div>
<div class="q" id="p_18Ud_107"> <div class="p"> <table class="singleColumn"> <tr> <td> <div class="pN">107</div> <div class="G">“Sukhino vata ye akiñcanā,</div> </td> </tr> <tr> <td> <div class="G">Vedaguno hi janā akiñcanā;</div> </td> </tr> <tr> <td> <div class="G">Sakiñcanaṁ passa vihaññamānaṁ,</div> </td> </tr> <tr> <td> <div class="G">Jano janasmiṁ paṭibandhacitto”ti. (19)</div> </td> </tr> </table> </div>
</div>
<div class="CENTER" id="p_18Ud_108">
<span class="pN">108</span>Chaṭṭhaṁ.</div>
</html>
