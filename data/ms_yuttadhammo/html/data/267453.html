<html>
<div class="i">32.9 Kandalipupphiyattheraapadāna</div>
<div class="h">Ārakkhadāyakavagga</div>
<div class="h">Kandalipupphiyattheraapadāna</div>
<div class="q" id="p_20Ap1_3568"> <div class="divNumber">47.</div> <div class="p"> <table class="singleColumn"> <tr> <td> <div class="pN">3568</div> <div class="G">“Sindhuyā nadiyā tīre,</div> </td> </tr> <tr> <td> <div class="G">ahosiṁ kassako tadā;</div> </td> </tr> <tr> <td> <div class="G">Parakammāyane yutto,</div> </td> </tr> <tr> <td> <div class="G">parabhattaṁ apassito.</div> </td> </tr> </table> </div>
</div>
<div class="q" id="p_20Ap1_3569"> <div class="divNumber">48.</div> <div class="p"> <table class="singleColumn"> <tr> <td> <div class="pN">3569</div> <div class="G">Sindhuṁ anucarantohaṁ,</div> </td> </tr> <tr> <td> <div class="G">siddhatthaṁ jinamaddasaṁ;</div> </td> </tr> <tr> <td> <div class="G">Samādhinā nisinnaṁva,</div> </td> </tr> <tr> <td> <div class="G">satapattaṁva pupphitaṁ.</div> </td> </tr> </table> </div>
</div>
<div class="q" id="p_20Ap1_3570"> <div class="divNumber">49.</div> <div class="p"> <table class="singleColumn"> <tr> <td> <div class="pN">3570</div> <div class="G">Satta kandalipupphāni,</div> </td> </tr> <tr> <td> <div class="G">vaṇṭe chetvānahaṁ tadā;</div> </td> </tr> <tr> <td> <div class="G">Matthake abhiropesiṁ,</div> </td> </tr> <tr> <td> <div class="G">buddhassādiccabandhuno.</div> </td> </tr> </table> </div>
</div>
<div class="q" id="p_20Ap1_3571"> <div class="divNumber">50.</div> <div class="p"> <table class="singleColumn"> <tr> <td> <div class="pN">3571</div> <div class="G">Suvaṇṇavaṇṇaṁ sambuddhaṁ,</div> </td> </tr> <tr> <td> <div class="G">Anukūle samāhitaṁ;</div> </td> </tr> <tr> <td> <div class="G">Tidhāpabhinnamātaṅgaṁ,</div> </td> </tr> <tr> <td> <div class="G">Kuñjaraṁva durāsadaṁ.</div> </td> </tr> </table> </div>
</div>
<div class="q" id="p_20Ap1_3572"> <div class="divNumber">51.</div> <div class="p"> <table class="singleColumn"> <tr> <td> <div class="pN">3572</div> <div class="G">Tamahaṁ upagantvāna,</div> </td> </tr> <tr> <td> <div class="G">nipakaṁ bhāvitindriyaṁ;</div> </td> </tr> <tr> <td> <div class="G">Añjaliṁ paggahetvāna,</div> </td> </tr> <tr> <td> <div class="G">avandiṁ satthuno ahaṁ.</div> </td> </tr> </table> </div>
</div>
<div class="q" id="p_20Ap1_3573"> <div class="divNumber">52.</div> <div class="p"> <table class="singleColumn"> <tr> <td> <div class="pN">3573</div> <div class="G">Catunnavutito kappe,</div> </td> </tr> <tr> <td> <div class="G">yaṁ pupphamabhiropayiṁ;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">buddhapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_3574"> <div class="divNumber">53.</div> <div class="p"> <table class="singleColumn"> <tr> <td> <div class="pN">3574</div> <div class="G">Paṭisambhidā catasso,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_3575"> <div class="p">
<span class="pN">3575</span>Itthaṁ sudaṁ āyasmā kandalipupphiyo thero imā gāthāyo abhāsitthāti. </div>
</div>
<div class="CENTER" id="p_20Ap1_3576">
<span class="pN">3576</span>Kandalipupphiyattherassāpadānaṁ navamaṁ.</div>
</html>
