<html>
<div class="i">7.2.9 Kammakāraṅgapañha</div>
<div class="h">Opammakathāpañha</div>
<div class="h">Samuddavagga</div>
<div class="h">Kammakāraṅgapañha</div>
<div class="q" id="p_28Mi_1741"> <div class="divNumber">243.</div> <div class="p">
<span class="pN">1741</span>“Bhante nāgasena, ‘kammakārassa ekaṁ aṅgaṁ gahetabban’ti yaṁ vadesi, katamaṁ taṁ ekaṁ aṅgaṁ gahetabban”ti? “Yathā, mahārāja, kammakāro evaṁ cintayati ‘bhatako ahaṁ imāya nāvāya kammaṁ karomi, imāyāhaṁ nāvāya vāhasā bhattavetanaṁ labhāmi, na me pamādo karaṇīyo, appamādena me ayaṁ nāvā vāhetabbā’ti; evameva kho, mahārāja, yoginā yogāvacarena evaṁ cintayitabbaṁ ‘imaṁ kho ahaṁ cātumahābhūtikaṁ kāyaṁ sammasanto satataṁ samitaṁ appamatto upaṭṭhitassati sato sampajāno samāhito ekaggacitto jātijarābyādhimaraṇasokaparidevadukkhadomanassupāyāsehi parimuccissāmīti appamādo me karaṇīyo’ti. Idaṁ, mahārāja, kammakārassa ekaṁ aṅgaṁ gahetabbaṁ. Bhāsitampetaṁ, mahārāja, therena sāriputtena dhammasenāpatinā— </div>
</div>
<div class="q" id="p_28Mi_1742"> <div class="p"> <table class="singleColumn"> <tr> <td> <div class="pN">1742</div> <div class="G">‘Kāyaṁ imaṁ sammasatha,</div> </td> </tr> <tr> <td> <div class="G">parijānātha punappunaṁ;</div> </td> </tr> <tr> <td> <div class="G">Kāye sabhāvaṁ disvāna,</div> </td> </tr> <tr> <td> <div class="G">dukkhassantaṁ karissathā’”ti.</div> </td> </tr> </table> </div>
</div>
<div class="CENTER" id="p_28Mi_1743">
<span class="pN">1743</span>Kammakāraṅgapañho navamo.</div>
</html>
