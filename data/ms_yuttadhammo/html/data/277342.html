<html>
<div class="i">1.1.2.5.7 Sappāṇakavagga</div>
<div class="h">Bhikkhuvibhaṅga</div>
<div class="h">Paṭhamabhāga</div>
<div class="h">Katāpattivāra</div>
<div class="h">Pācittiyakaṇḍa</div>
<div class="h">Sappāṇakavagga</div>
<div class="q" id="p_5V_451"> <div class="divNumber">171.</div> <div class="p">
<span class="pN">451</span>Sañcicca pāṇaṁ jīvitā voropento kati āpattiyo āpajjati? Sañcicca pāṇaṁ jīvitā voropento catasso āpattiyo āpajjati. Anodissa opātaṁ khaṇati—  “yo koci papatitvā marissatī”ti, āpatti dukkaṭassa; manusso tasmiṁ papatitvā marati, āpatti pārājikassa; yakkho vā peto vā tiracchānagatamanussaviggaho vā tasmiṁ papatitvā marati, āpatti thullaccayassa; tiracchānagato tasmiṁ papatitvā marati, āpatti pācittiyassa—  sañcicca pāṇaṁ jīvitā voropento imā catasso āpattiyo āpajjati. (1) </div>
</div>
<div class="q" id="p_5V_452"> <div class="p">
<span class="pN">452</span>Jānaṁ sappāṇakaṁ udakaṁ paribhuñjanto dve āpattiyo āpajjati. Paribhuñjati, payoge dukkaṭaṁ; paribhutte āpatti pācittiyassa. (2) </div>
</div>
<div class="q" id="p_5V_453"> <div class="p">
<span class="pN">453</span>Jānaṁ yathādhammaṁ nihatādhikaraṇaṁ punakammāya ukkoṭento dve āpattiyo āpajjati. Ukkoṭeti, payoge dukkaṭaṁ; ukkoṭite āpatti pācittiyassa. (3) </div>
</div>
<div class="q" id="p_5V_454"> <div class="p">
<span class="pN">454</span>Bhikkhussa jānaṁ duṭṭhullaṁ āpattiṁ paṭicchādento ekaṁ āpattiṁ āpajjati, pācittiyaṁ. (4) </div>
</div>
<div class="q" id="p_5V_455"> <div class="p">
<span class="pN">455</span>Jānaṁ ūnavīsativassaṁ puggalaṁ upasampādento dve āpattiyo āpajjati. Upasampādeti, payoge dukkaṭaṁ; upasampādite āpatti pācittiyassa. (5) </div>
</div>
<div class="q" id="p_5V_456"> <div class="p">
<span class="pN">456</span>Jānaṁ theyyasatthena saddhiṁ saṁvidhāya ekaddhānamaggaṁ paṭipajjanto dve āpattiyo āpajjati. Paṭipajjati, payoge dukkaṭaṁ; paṭipanne āpatti pācittiyassa. (6) </div>
</div>
<div class="q" id="p_5V_457"> <div class="p">
<span class="pN">457</span>Mātugāmena saddhiṁ saṁvidhāya ekaddhānamaggaṁ paṭipajjanto dve āpattiyo āpajjati. Paṭipajjati, payoge dukkaṭaṁ; paṭipanne āpatti pācittiyassa. (7) </div>
</div>
<div class="q" id="p_5V_458"> <div class="p">
<span class="pN">458</span>Pāpikāya diṭṭhiyā yāvatatiyaṁ samanubhāsanāya na paṭinissajjanto dve āpattiyo āpajjati. Ñattiyā dukkaṭaṁ; kammavācāpariyosāne āpatti pācittiyassa. (8) </div>
</div>
<div class="q" id="p_5V_459"> <div class="p">
<span class="pN">459</span>Jānaṁ tathāvādinā bhikkhunā akaṭānudhammena taṁ diṭṭhiṁ appaṭinissaṭṭhena saddhiṁ sambhuñjanto dve āpattiyo āpajjati. Sambhuñjati, payoge dukkaṭaṁ; sambhutte āpatti pācittiyassa. (9) </div>
</div>
<div class="q" id="p_5V_460"> <div class="p">
<span class="pN">460</span>Jānaṁ tathānāsitaṁ samaṇuddesaṁ upalāpento dve āpattiyo āpajjati. Upalāpeti, payoge dukkaṭaṁ; upalāpite āpatti pācittiyassa. (10) </div>
</div>
<div class="CENTER" id="p_5V_461">
<span class="pN">461</span>Sappāṇakavaggo sattamo.</div>
</html>
