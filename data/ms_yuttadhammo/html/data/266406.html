<html>
<div class="i">3 Suttādhiṭṭhānatatiyabhūmi</div>
<div class="h">Suttādhiṭṭhānatatiyabhūmi</div>
<div class="q" id="p_27Pe_361"> <div class="divNumber">32.</div> <div class="p">
<span class="pN">361</span>Tattha katamaṁ suttādhiṭṭhānaṁ? </div>
</div>
<div class="q" id="p_27Pe_362"> <div class="p">
<span class="pN">362</span>Lobhādhiṭṭhānaṁ dosādhiṭṭhānaṁ mohādhiṭṭhānaṁ alobhādhiṭṭhānaṁ adosādhiṭṭhānaṁ amohādhiṭṭhānaṁ kāyakammādhiṭṭhānaṁ vācākammādhiṭṭhānaṁ manokammādhiṭṭhānaṁ saddhindriyādhiṭṭhānaṁ vīriyindriyādhiṭṭhānaṁ satindriyādhiṭṭhānaṁ samādhindriyādhiṭṭhānaṁ paññindriyādhiṭṭhānaṁ. </div>
</div>
<div class="q" id="p_27Pe_363"> <div class="p">
<span class="pN">363</span>Tattha katamaṁ lobhādhiṭṭhānaṁ? </div>
</div>
<div class="q" id="p_27Pe_364"> <div class="p"> <table class="singleColumn"> <tr> <td> <div class="pN">364</div> <div class="G">“Vitakkamathitassa jantuno,</div> </td> </tr> <tr> <td> <div class="G">Tibbarāgassa subhānupassino;</div> </td> </tr> <tr> <td> <div class="G">Bhiyyo taṇhā pavaḍḍhati,</div> </td> </tr> <tr> <td> <div class="G">Esa kho gāḷhaṁ karoti bandhanaṁ”.</div> </td> </tr> </table> </div>
</div>
<div class="q" id="p_27Pe_365"> <div class="p">
<span class="pN">365</span>Vitakkamathitassāti kāmarāgo. Subhānupassinoti kāmarāgavatthu. Bhiyyo taṇhā pavaḍḍhatīti kāmataṇhā. Esa gāḷhaṁ karoti bandhananti rāgaṁ, iti yo yo dhammo mūlanikkhitto, so yevettha dhammo uggāvahitabbo. Na bhagavā ekaṁ dhammaṁ ārabbha aññaṁ dhammaṁ deseti. Yassa vitakketi kāmavitakko tameva vitakkaṁ kāmavitakkena niddisīyati. Tibbarāgassāti tasseva vitakkassa vatthuṁ niddisati. Subhānupassino bhiyyo taṇhā pavaḍḍhatīti tameva rāgaṁ kāmataṇhāti niddisati. Esa gāḷhaṁ karoti bandhananti tameva taṇhāsaṁyojanaṁ niddisati. Evaṁ gāthāsu anuminitabbaṁ. Evaṁ saveyyākaraṇesu. </div>
</div>
<div class="q" id="p_27Pe_366"> <div class="p">
<span class="pN">366</span>Tattha bhagavā ekaṁ dhammaṁ tividhaṁ niddisati, nissandato hetuto phalato. </div>
</div>
<div class="q" id="p_27Pe_367"> <div class="p"> <table class="singleColumn"> <tr> <td> <div class="pN">367</div> <div class="G">“Dadaṁ piyo hoti bhajanti naṁ bahū,</div> </td> </tr> <tr> <td> <div class="G">Kittiñca pappoti yaso ca vaḍḍhati;</div> </td> </tr> <tr> <td> <div class="G">Amaṅkubhūto parisaṁ vigāhati,</div> </td> </tr> <tr> <td> <div class="G">Visārado hoti naro amaccharī”.</div> </td> </tr> </table> </div>
</div>
<div class="q" id="p_27Pe_368"> <div class="p">
<span class="pN">368</span>Dadanti yaṁ yaṁ dānaṁ, idaṁ dānamayikaṁ puññakriyaṁ. Tattha hetu. Yañcetaṁ. Bhajanti naṁ bahū, kittinti yo ca kalyāṇo kittisaddo loke abbhuggacchati, yaṁ bahukassa janassa piyo bhavati manāpo ca. Yañca avippaṭisārī kālaṁ karoti ayaṁ nissando. Yaṁ kāyassa bhedā devesu upapajjatīti idaṁ phalaṁ. Idaṁ lobhādhiṭṭhānaṁ. </div>
</div>
<div class="q" id="p_27Pe_369"> <div class="divNumber">33.</div> <div class="p">
<span class="pN">369</span>Tattha katamaṁ dosādhiṭṭhānaṁ? </div>
</div>
<div class="q" id="p_27Pe_370"> <div class="p"> <table class="singleColumn"> <tr> <td> <div class="pN">370</div> <div class="G">“Yo pāṇamatipāteti,</div> </td> </tr> <tr> <td> <div class="G">musāvādañca bhāsati;</div> </td> </tr> <tr> <td> <div class="G">Loke adinnaṁ ādiyati,</div> </td> </tr> <tr> <td> <div class="G">paradārañca gacchati;</div> </td> </tr> <tr> <td> <div class="G">Surāmerayapānañca,</div> </td> </tr> <tr> <td> <div class="G">yo naro anuyuñjati.</div> </td> </tr> </table> </div>
</div>
<div class="q" id="p_27Pe_371"> <div class="p"> <table class="singleColumn"> <tr> <td> <div class="pN">371</div> <div class="G">Appahāya pañca verāni,</div> </td> </tr> <tr> <td> <div class="G">dussīlo iti vuccati;</div> </td> </tr> <tr> <td> <div class="G">Kāyassa bhedā duppañño,</div> </td> </tr> <tr> <td> <div class="G">nirayaṁ sopapajjati”.</div> </td> </tr> </table> </div>
</div>
<div class="q" id="p_27Pe_372"> <div class="p">
<span class="pN">372</span>Yo pāṇamatipātetīti duṭṭho pāṇamatipāteti. Musāvādañca bhāsatīti dosopaghātāya musāvādañca bhāsati. Surāmerayapānañca, yo naro anuyuñjatīti doso nidānaṁ. Yo ca surāmerayapānaṁ anuyuñjati yathāparadāravihārī amittā janayanti. </div>
</div>
<div class="q" id="p_27Pe_373"> <div class="p">
<span class="pN">373</span>Pañca verāni appahāyāti pañcannaṁ bhikkhāpadānaṁ samatikkamanaṁ sabbesaṁ dosajānaṁ sā paṇṇatti, teneva dosajanitena kammena dussīlo iti vuccati sopi dhammo hetunā niddisitabbo, nissandena phalena ca. </div>
</div>
<div class="q" id="p_27Pe_374"> <div class="p">
<span class="pN">374</span>Tīṇi bālassa bālalakkhaṇāni—  dubbhāsitabhāsī ca hoti, duccintitacintī ca dukkaṭakammakārī ca. Tattha yaṁ kāyena ca vācāya ca parakkamati, idamassa dukkaṭakammakārī. Tāyaṁ yathā ca musāvādaṁ bhāsati yathā pubbaniddiṭṭhaṁ, idamassa dubbhāsitā. Yañca saṅkappeti manoduccaritaṁ byāpādaṁ, idamassa duccintitacintitā. Yaṁ so imehi tīhi bālalakkhaṇehi samannāgato tīṇi tajjāni dukkhāni domanassāni anubhavati, so ca hoti sabhaggato vā parisaggato vā tajjaṁ kathaṁ kathanti. Yadā bhavati so ca pāṇātipātādidasaakusalakammapatho, so tatonidānaṁ dukkhaṁ domanassaṁ paṭisaṁvedetīti. Puna caparaṁ yadā passati coraṁ rājāparādhikaṁ raññā gahitaṁ jīvitā voropetaṁ, tassevaṁ bhavati sace mamampi rājā jāneyya mamampi rājā gāhāpetvā jīvitā voropeyyāti, so tatonidānaṁ dukkhaṁ domanassaṁ paṭisaṁvedeti. Puna caparaṁ bālo yadā bhavati āsanā samārūḷho yāva yā me gati bhavissati ito pecca paraṁ maraṇāti so tatonidānaṁ dukkhaṁ domanassaṁ paṭisaṁvedeti iti bālalakkhaṇaṁ hetu. Tīṇi tajjāni dukkhāni nissando. Kāyassa bhedā nirayesu upapajjati, idaṁ phalaṁ. Idaṁ dosādhiṭṭhānaṁ. </div>
</div>
<div class="q" id="p_27Pe_375"> <div class="divNumber">34.</div> <div class="p">
<span class="pN">375</span>Tattha katamaṁ mohādhiṭṭhānaṁ? </div>
</div>
<div class="q" id="p_27Pe_376"> <div class="p"> <table class="singleColumn"> <tr> <td> <div class="pN">376</div> <div class="G">“Satañceva sahassānaṁ,</div> </td> </tr> <tr> <td> <div class="G">kappānaṁ saṁsarissati;</div> </td> </tr> <tr> <td> <div class="G">Atha vāpi tato bhiyyo,</div> </td> </tr> <tr> <td> <div class="G">gabbhā gabbhaṁ gamissatha.</div> </td> </tr> </table> </div>
</div>
<div class="q" id="p_27Pe_377"> <div class="p"> <table class="singleColumn"> <tr> <td> <div class="pN">377</div> <div class="G">Anupādāya buddhavacanaṁ,</div> </td> </tr> <tr> <td> <div class="G">Saṅkhāre attato upādāya;</div> </td> </tr> <tr> <td> <div class="G">Dukkhassantaṁ karissanti,</div> </td> </tr> <tr> <td> <div class="G">Ṭhānametaṁ na vijjati”.</div> </td> </tr> </table> </div>
</div>
<div class="q" id="p_27Pe_378"> <div class="p">
<span class="pN">378</span>Yo yaṁ anamataggasaṁsāraṁ samāpanno jāyate ca mīyate ca, ayaṁ avijjāhetukā. Yānipi ca saṅkhārānaṁ payojanāni, tānipi avijjāpaccayāni, yaṁ adassanaṁ buddhavacanassa, ayaṁ avijjāsutteyeva niddiṭṭhaṁ. Yo ca saṅkhāre attato harati pañcakkhandhe pañca diṭṭhiyo upagacchati. “Etaṁ mama, esohamasmi, eso me attā”ti idaṁ suttaṁ avijjāya nikkhittaṁ, avijjāya nikkhipitaṁ. Evaṁ satthā sutte nayena dhammena niddisati. Asādhāraṇena taṁyeva tattha niddisitabbaṁ. Na aññaṁ. </div>
</div>
<div class="q" id="p_27Pe_379"> <div class="p">
<span class="pN">379</span>Ye hi keci, bhikkhave, samaṇā vā brāhmaṇā vā “idaṁ dukkhan”ti nappajānanti cattāri saccāni vitthārena, yaṁ tattha appajānanā, idaṁ dukkhaṁ, ayaṁ hetu. Appajānanto vividhe saṅkhāre abhisaṅkharoti, ayaṁ nissando. Yañca diṭṭhigatāni parāmasati “idameva saccaṁ moghamaññan”ti ayaṁ nissando. Yaṁ punabbhavaṁ nibbatteti, idaṁ phalaṁ. Ayampi dhammo saniddiṭṭho hetuto ca phalato ca nissandato ca. </div>
</div>
<div class="q" id="p_27Pe_380"> <div class="p">
<span class="pN">380</span>Ettha pana keci dhammā sādhāraṇā bhavanti. Hetu khalu āditoyeva sutte nikkhipissanti. Yathā kiṁ bhave cattārimāni, bhikkhave, agatigamanāni. Tattha yañca chandāgatiṁ gacchati yañca bhayāgatiṁ gacchati, ayaṁ lobho akusalamūlaṁ. Yaṁ dosā, ayaṁ dosoyeva. Yaṁ mohā, ayaṁ mohoyeva. Evaṁ imāni tīṇi akusalamūlāni āditoyeva upaparikkhitabbāni. Yattha ekaṁ niddisitabbaṁ, tattha ekaṁ niddisīyati. Tathā dve yathā tīṇi, na hi ādīhi anikkhitte hetu vā nissando vā phalaṁ vā niddisitabbaṁ. </div>
</div>
<div class="q" id="p_27Pe_381"> <div class="p">
<span class="pN">381</span>Ayañcettha gāthā—  </div>
</div>
<div class="q" id="p_27Pe_382"> <div class="p"> <table class="singleColumn"> <tr> <td> <div class="pN">382</div> <div class="G">“Chandā dosā bhayā mohā,</div> </td> </tr> <tr> <td> <div class="G">yo dhammaṁ ativattati;</div> </td> </tr> <tr> <td> <div class="G">Nihīyati tassa yaso,</div> </td> </tr> <tr> <td> <div class="G">kāḷapakkheva candimā”.</div> </td> </tr> </table> </div>
</div>
<div class="q" id="p_27Pe_383"> <div class="p">
<span class="pN">383</span>Kattha chandā ca ayaṁ lobho yathā niddiṭṭhaṁ pubbe. Idaṁ mohādhiṭṭhānaṁ. </div>
</div>
<div class="q" id="p_27Pe_384"> <div class="divNumber">35.</div> <div class="p">
<span class="pN">384</span>Tattha katamaṁ alobhādhiṭṭhānaṁ? </div>
</div>
<div class="q" id="p_27Pe_385"> <div class="p"> <table class="singleColumn"> <tr> <td> <div class="pN">385</div> <div class="G">“Asubhānupassiṁ viharantaṁ,</div> </td> </tr> <tr> <td> <div class="G">Indriyesu susaṁvutaṁ;</div> </td> </tr> <tr> <td> <div class="G">Bhojanamhi ca mattaññuṁ,</div> </td> </tr> <tr> <td> <div class="G">Saddhaṁ āraddhavīriyaṁ;</div> </td> </tr> <tr> <td> <div class="G">Taṁ ve nappasahati māro,</div> </td> </tr> <tr> <td> <div class="G">Vāto selaṁva pabbatan”ti.</div> </td> </tr> </table> </div>
</div>
<div class="q" id="p_27Pe_386"> <div class="p">
<span class="pN">386</span>Tattha yā asubhāya upaparikkhā, ayaṁ kāmesu ādīnavadassanena pariccāgo. Indriyesu susaṁvuto tasseva alobhassa pāripūriyaṁ mama āyatanasocitaṁ anupādāya. Bhojanamhi ca mattaññunti rasataṇhāpahānaṁ. Iti ayaṁ alobho asubhānupassitāya vatthuto dhārayati, so alobho hetu. Indriyesu guttadvāratāya gocarato dhārayati, bhojanemattaññutāya parato dhārayati, ayaṁ nissando. Taṁ ve nappasahati māro, vāto selaṁ va pabbatanti, idaṁ phalaṁ. Iti yoyeva dhammo ādimhi nikkhitto, soyeva majjhe ceva avasāne ca. </div>
</div>
<div class="q" id="p_27Pe_387"> <div class="p">
<span class="pN">387</span>Nāhaṁ, bhikkhave, aññaṁ ekadhammampi samanupassāmi asamuppannassa kāmacchandassa anuppādāya uppannassa vā pahānāya, yathayidaṁ asubhanimittaṁ. Tattha asubhanimittaṁ manasikarontassa anuppanno ceva kāmacchando na uppajjati, uppanno ca kāmacchando pahīyati. Idaṁ alobhassa vatthu. Yaṁ puna anuppanno kāmarāgo pariyādiyati rūparāgaṁ arūparāgaṁ, iti phalaṁ. Iti ayampi ca dhammo niddiṭṭho hetuto ca nissandato ca phalato ca. Idaṁ alobhādhiṭṭhānaṁ. </div>
</div>
<div class="q" id="p_27Pe_388"> <div class="p">
<span class="pN">388</span>Tattha katamaṁ adosādhiṭṭhānaṁ? </div>
</div>
<div class="q" id="p_27Pe_389"> <div class="p"> <table class="singleColumn"> <tr> <td> <div class="pN">389</div> <div class="G">“Ekampi ce pāṇamaduṭṭhacitto,</div> </td> </tr> <tr> <td> <div class="G">Mettāyati kusalo tena hoti;</div> </td> </tr> <tr> <td> <div class="G">Sabbe ca pāṇe manasānukampaṁ,</div> </td> </tr> <tr> <td> <div class="G">Pahūtamariyo pakaroti puññaṁ”.</div> </td> </tr> </table> </div>
</div>
<div class="q" id="p_27Pe_390"> <div class="p">
<span class="pN">390</span>Ekampi ce pāṇamaduṭṭhacitto mettāyatīti ayaṁ adoso. Nigghātena assādo, kusalo tena hotīti tena kusalena dhammena saṁyutto dhammapaññattiṁ gacchati. Kusaloti yathā paññāya pañño paṇḍiccena paṇḍito. Pahūtamariyo pakaroti puññanti tassāyeva vipāko ayaṁ lokiyassa, na hi lokuttarassa. Tattha yā mettāyanā, ayaṁ hetu. Yaṁ kusalo bhavati ayaṁ nissando. Yāva abyāpajjo bhūmiyaṁ bahupuññaṁ pasavati, idaṁ phalaṁ. Iti adoso niddiṭṭho hetuto ca nissandato ca phalato ca. </div>
</div>
<div class="q" id="p_27Pe_391"> <div class="p">
<span class="pN">391</span>Ekādasānisaṁsā mettāya cetovimuttiyā. Tattha yā mettācetovimutti, ayaṁ ariyadhammesu rāgavirāgā cetovimutti, lokikāya bhūmikā hetu, yaṁ sukhaṁ āyatiṁ manāpo hoti manussānaṁ, ime ekādasa dhammā nissando. Yañca akatāvī brahmakāye upapajjati. Idaṁ phalaṁ. Idaṁ adosādhiṭṭhānaṁ. </div>
</div>
<div class="q" id="p_27Pe_392"> <div class="divNumber">36.</div> <div class="p">
<span class="pN">392</span>Tattha katamaṁ amohādhiṭṭhānaṁ? </div>
</div>
<div class="q" id="p_27Pe_393"> <div class="p"> <table class="singleColumn"> <tr> <td> <div class="pN">393</div> <div class="G">“Paññā hi seṭṭhā lokasmiṁ,</div> </td> </tr> <tr> <td> <div class="G">yāyaṁ nibbedhagāminī;</div> </td> </tr> <tr> <td> <div class="G">Yāya sammā pajānāti,</div> </td> </tr> <tr> <td> <div class="G">jātimaraṇasaṅkhayaṁ”.</div> </td> </tr> </table> </div>
</div>
<div class="q" id="p_27Pe_394"> <div class="p">
<span class="pN">394</span>Paññā hi seṭṭhāti vatthuṁ. Nibbedhagāminīti nibbānagāminiyaṁ yathābhūtaṁ paṭivijjhati. Sammā pajānāti, jātimaraṇasaṅkhayanti amoho. Paññāti hetu. Yaṁ pajānāti ayaṁ nissando. Yo jātimaraṇasaṅkhayo, idaṁ phalaṁ. Iti amoho niddiṭṭho hetunā ca nissandena ca phalena ca. </div>
</div>
<div class="q" id="p_27Pe_395"> <div class="p">
<span class="pN">395</span>Tīṇimāni, bhikkhave, indriyāni anaññātaññassāmītindriyaṁ aññindriyaṁ aññātāvindriyaṁ. Tattha katamaṁ anaññātaññassāmītindriyaṁ? Idha, bhikkhave, bhikkhu anabhisametassa dukkhassa ariyasaccassa abhisamayāya chandaṁ janeti vāyamati, vīriyaṁ ārabhati, cittaṁ paggaṇhāti padahati. Evaṁ catunnaṁ ariyasaccānaṁ kātabbaṁ. Tattha katamaṁ aññindriyaṁ? Idha, bhikkhave, bhikkhu “idaṁ dukkhaṁ ariyasaccan”ti yathābhūtaṁ pajānāti, yā ca maggo, idaṁ aññindriyaṁ. Āsavakkhayā anāsavo hoti, idaṁ vuccati aññātāvindriyaṁ. Tathāyaṁ paññā, ayaṁ hetu. Yaṁ chandaṁ janeti vāyamati, yā pajānāti, ayaṁ nissando. Yena sabbaso āsavānaṁ khayā hetu, yaṁ khaye ñāṇamuppajjati, anuppāde ñāṇañca, ayaṁ nissando. Yaṁ arahattaṁ, idaṁ phalaṁ. Tattha khīṇā me jāti, vusitaṁ brahmacariyaṁ, kataṁ karaṇīyanti, idaṁ khaye ñāṇaṁ. Nāparaṁ itthattāyāti pajānāmīti idaṁ anuppāde ñāṇaṁ. Iti imāni indriyāni amoho niddiṭṭho hetunā ca nissandena ca phalena ca. Imāni asādhāraṇāni niddiṭṭhāni. </div>
</div>
<div class="q" id="p_27Pe_396"> <div class="p">
<span class="pN">396</span>Tattha katamāni kusalamūlāni sādhāraṇāni? Kusalañca vo, bhikkhave, desessāmi kusalamūlañceva. Tattha katamaṁ kusalamūlaṁ? Alobho adoso amoho. Tattha katamaṁ kusalaṁ? Aṭṭha sammattāni sammādiṭṭhi yāva sammāsamādhi. Tattha yāni kusalamūlāni, ayaṁ hetu. Yañca alobho tīṇi kammāni samuṭṭhāpeti saṅkappaṁ vāyāmaṁ samādhiñca, ayaṁ alobhassa nissando. Tattha yo adoso, ayaṁ hetu. Yaṁ tayo dhamme paṭṭhapeti sammāvācaṁ sammākammantaṁ sammāājīvañca, ayaṁ nissando. Tattha yo amoho hetu, yaṁ dve dhamme upaṭṭhapeti aviparītadassanampi ca anabhilāpanaṁ, ayaṁ nissando. Imassa brahmacariyassa yaṁ phalaṁ, tā dve vimuttiyo rāgavirāgā cetovimutti avijjā virāgā ca paññāvimutti, idaṁ phalaṁ. Iti imāni tīṇi kusalamūlāni niddiṭṭhāni hetuto ca nissandato ca phalato ca. Evaṁ sādhāraṇāni kusalāni paṭivijjhitabbāni. </div>
</div>
<div class="q" id="p_27Pe_397"> <div class="p">
<span class="pN">397</span>Yattha duve yattha tīṇi. Ayañcettha gāthā. </div>
</div>
<div class="q" id="p_27Pe_398"> <div class="p"> <table class="singleColumn"> <tr> <td> <div class="pN">398</div> <div class="G">“Tulamatulañca sambhavaṁ,</div> </td> </tr> <tr> <td> <div class="G">Bhavasaṅkhāramavassaji muni;</div> </td> </tr> <tr> <td> <div class="G">Ajjhattarato samāhito,</div> </td> </tr> <tr> <td> <div class="G">Abhindi kavacamivattasambhavan”ti.</div> </td> </tr> </table> </div>
</div>
<div class="q" id="p_27Pe_399"> <div class="p">
<span class="pN">399</span>Tulamatulañca sambhavanti tulasaṅkhataṁ atulasaṅkhataṁ. Tattha ye saṅkhatā tulaṁ, te dve dhammā assādo ca ādīnavo ca tulitā bhavanti. Ettako kāmesu assādo. Ettako ādīnavo imassa, idaṁ nissaraṇanti iti nibbānaṁ pajānāti. Dvīhi kāraṇehi atulaṁ na ca sakkā tulayituṁ. Ettakaṁ etaṁ netaṁ paramatthīti tena atulaṁ. Atha pāpuṇā ratanaṁ karitvā acchariyabhāvena atulaṁ. Tattha kusalassa ca abhisambhavā jānanā passanā, ayaṁ amoho. Yaṁ tattha ñātā osiraṇā bhavasaṅkhārānaṁ, ayaṁ alobho. Yaṁ ajjhattarato samāhitoti vikkhepapaṭisaṁharaṇā, ayaṁ adoso. Iti imāni tīṇi kusalamūlāni. Tulamatulasambhavanti ayaṁ amoho. Yo bhavasaṅkhārānaṁ samosaraṇaṁ lobho sammāsamādhīnaṁ assādo, ayaṁ hetu. Yaṁ ajjhattarato avijjaṇḍakosaṁ sambhedo, ayaṁ nissando. Sā pavatti imāni tīṇi niddiṭṭhāni kusalamūlāni hetuto ca nissandato ca phalato ca. </div>
</div>
<div class="q" id="p_27Pe_400"> <div class="p">
<span class="pN">400</span>Ettāvatā esā pavatti ca nivatti ca akusalamūlehi pavattati, kusalamūlehi nivattatīti imehi ca tīhi sabbaṁ akusalamūlaṁ samosaraṇaṁ gacchati. So dhamme vā vacanato niddiṭṭho taṇhāti vā kodhoti vā asampajaññanti vā anusayoti vā makkhoti vā paḷāsoti vā assatīti vā issāti vā macchariyanti vā aññāṇanti vā, tehi ye ca vatthūhi niddisitabbaṁ. Yassimāni dve vacanāni dhammapadāni niddiṭṭhāni na so atthi kilesā, yo imesu navasu padesu samodhānaṁ samosaraṇaṁ gacchati. Ayaṁ kileso, na ca lobho, na ca doso, na ca moho. </div>
</div>
<div class="q" id="p_27Pe_401"> <div class="p">
<span class="pN">401</span>Yathā akusalamūlāni, evaṁ kusalāni paṭikkhepena niddisitabbāni. Idaṁ amohādhiṭṭhānaṁ. </div>
</div>
<div class="q" id="p_27Pe_402"> <div class="divNumber">37.</div> <div class="p">
<span class="pN">402</span>Tattha katamaṁ kāyakammādhiṭṭhānaṁ? </div>
</div>
<div class="q" id="p_27Pe_403"> <div class="p"> <table class="singleColumn"> <tr> <td> <div class="pN">403</div> <div class="G">“Kāyena kusalaṁ kare,</div> </td> </tr> <tr> <td> <div class="G">assa kāyena saṁvuto;</div> </td> </tr> <tr> <td> <div class="G">Kāyaduccaritaṁ hitvā,</div> </td> </tr> <tr> <td> <div class="G">kāyena sucaritaṁ care”.</div> </td> </tr> </table> </div>
</div>
<div class="q" id="p_27Pe_404"> <div class="p">
<span class="pN">404</span>Tīṇimāni, bhikkhave, sucaritāni. Pāṇātipātā veramaṇī, adinnādānā veramaṇī, kāmesumicchācārā veramaṇī, idaṁ kāyakammādhiṭṭhānaṁ. </div>
</div>
<div class="q" id="p_27Pe_405"> <div class="p">
<span class="pN">405</span>Tattha katamaṁ vācākammādhiṭṭhānaṁ? </div>
</div>
<div class="q" id="p_27Pe_406"> <div class="p"> <table class="singleColumn"> <tr> <td> <div class="pN">406</div> <div class="G">“Subhāsitaṁ uttamamāhu santo,</div> </td> </tr> <tr> <td> <div class="G">Dhammaṁ bhaṇe nādhammaṁ taṁ dutiyaṁ;</div> </td> </tr> <tr> <td> <div class="G">Piyaṁ bhaṇe nāppiyaṁ taṁ tatiyaṁ,</div> </td> </tr> <tr> <td> <div class="G">Saccaṁ bhaṇe nālikaṁ taṁ catutthaṁ”.</div> </td> </tr> </table> </div>
</div>
<div class="q" id="p_27Pe_407"> <div class="p">
<span class="pN">407</span>Cattārimāni ca vacīsucaritāni idaṁ vācākammādhiṭṭhānaṁ. </div>
</div>
<div class="q" id="p_27Pe_408"> <div class="p">
<span class="pN">408</span>Tattha katamaṁ manokammādhiṭṭhānaṁ? </div>
</div>
<div class="q" id="p_27Pe_409"> <div class="p"> <table class="singleColumn"> <tr> <td> <div class="pN">409</div> <div class="G">“Manena kusalaṁ kammaṁ,</div> </td> </tr> <tr> <td> <div class="G">manasā saṁvuto bhave;</div> </td> </tr> <tr> <td> <div class="G">Manoduccaritaṁ hitvā,</div> </td> </tr> <tr> <td> <div class="G">manasā sucaritaṁ care”.</div> </td> </tr> </table> </div>
</div>
<div class="q" id="p_27Pe_410"> <div class="p">
<span class="pN">410</span>Tīṇimāni manosucaritāni, anabhijjhā, abyāpādo, sammādiṭṭhi, idaṁ manokammādhiṭṭhānaṁ. Imāni asādhāraṇāni suttāni. </div>
</div>
<div class="q" id="p_27Pe_411"> <div class="p">
<span class="pN">411</span>Tattha katamāni sādhāraṇāni suttāni? </div>
</div>
<div class="q" id="p_27Pe_412"> <div class="p"> <table class="singleColumn"> <tr> <td> <div class="pN">412</div> <div class="G">“Vācānurakkhī manasā susaṁvuto,</div> </td> </tr> <tr> <td> <div class="G">Kāyena ca nākusalaṁ kayirā;</div> </td> </tr> <tr> <td> <div class="G">Ete tayo kammapathe visodhaye,</div> </td> </tr> <tr> <td> <div class="G">Ārādhaye maggamisippaveditaṁ”.</div> </td> </tr> </table> </div>
</div>
<div class="q" id="p_27Pe_413"> <div class="p">
<span class="pN">413</span>Tisso imā, bhikkhave, pārisuddhiyo—  kāyakammapārisuddhi, vācākammapārisuddhi, manokammapārisuddhi. </div>
</div>
<div class="q" id="p_27Pe_414"> <div class="p">
<span class="pN">414</span>Tattha katamā kāyakammapārisuddhi? Pāṇātipātā veramaṇī, adinnādānā veramaṇī, kāmesumicchācārā veramaṇī. Tattha katamā vacīkammapārisuddhi? Musāvādā veramaṇī…pe…  samphappalāpā veramaṇī. Tattha katamā manokammapārisuddhi? Anabhijjhā abyāpādo sammādiṭṭhi. Idaṁ sādhāraṇasuttaṁ. </div>
</div>
<div class="q" id="p_27Pe_415"> <div class="p">
<span class="pN">415</span>Iti sādhāraṇāni ca suttāni asādhāraṇāni ca suttāni paṭivijjhitabbāni. Paṭivijjhitvā vācāya kāyena ca suttassa attho niddisitabbo. </div>
</div>
<div class="q" id="p_27Pe_416"> <div class="divNumber">38.</div> <div class="p">
<span class="pN">416</span>Tattha katamaṁ saddhindriyādhiṭṭhānaṁ? </div>
</div>
<div class="q" id="p_27Pe_417"> <div class="p"> <table class="singleColumn"> <tr> <td> <div class="pN">417</div> <div class="G">“Yassa saddhā tathāgate,</div> </td> </tr> <tr> <td> <div class="G">acalā suppatiṭṭhitā;</div> </td> </tr> <tr> <td> <div class="G">Sīlañca yassa kalyāṇaṁ,</div> </td> </tr> <tr> <td> <div class="G">ariyakantaṁ pasaṁsitaṁ.</div> </td> </tr> </table> </div>
</div>
<div class="q" id="p_27Pe_418"> <div class="p"> <table class="singleColumn"> <tr> <td> <div class="pN">418</div> <div class="G">Saṁghe pasādo yassatthi,</div> </td> </tr> <tr> <td> <div class="G">ujubhūtañca dassanaṁ;</div> </td> </tr> <tr> <td> <div class="G">Adaliddoti taṁ āhu,</div> </td> </tr> <tr> <td> <div class="G">amoghaṁ tassa jīvitaṁ.</div> </td> </tr> </table> </div>
</div>
<div class="q" id="p_27Pe_419"> <div class="p"> <table class="singleColumn"> <tr> <td> <div class="pN">419</div> <div class="G">Saddhā ve nandikā ārādhiko,</div> </td> </tr> <tr> <td> <div class="G">No tassa saddhoti;</div> </td> </tr> <tr> <td> <div class="G">Sabbaṁ siyāti bhagavantaṁ,</div> </td> </tr> <tr> <td> <div class="G">Tathārūpo dhammasampasādo”.</div> </td> </tr> </table> </div>
</div>
<div class="CENTER" id="p_27Pe_420">
<span class="pN">420</span>Idaṁ saddhindriyādhiṭṭhānaṁ.</div>
<div class="q" id="p_27Pe_421"> <div class="p">
<span class="pN">421</span>Tattha katamaṁ vīriyādhiṭṭhānaṁ? </div>
</div>
<div class="q" id="p_27Pe_422"> <div class="p"> <table class="singleColumn"> <tr> <td> <div class="pN">422</div> <div class="G">“Ārambhatha nikkamatha,</div> </td> </tr> <tr> <td> <div class="G">yuñjatha buddhasāsane;</div> </td> </tr> <tr> <td> <div class="G">Dhunātha maccuno senaṁ,</div> </td> </tr> <tr> <td> <div class="G">naḷāgāraṁva kuñjaro”.</div> </td> </tr> </table> </div>
</div>
<div class="q" id="p_27Pe_423"> <div class="p">
<span class="pN">423</span>Cattārome, bhikkhave, sammappadhānā, idaṁ vīriyādhiṭṭhānaṁ. </div>
</div>
<div class="q" id="p_27Pe_424"> <div class="p">
<span class="pN">424</span>Tattha katamaṁ satindriyādhiṭṭhānaṁ? </div>
</div>
<div class="q" id="p_27Pe_425"> <div class="p"> <table class="singleColumn"> <tr> <td> <div class="pN">425</div> <div class="G">“Satīmato sadā bhaddaṁ,</div> </td> </tr> <tr> <td> <div class="G">bhaddamatthu satīmato;</div> </td> </tr> <tr> <td> <div class="G">Satīmato sadā seyyo,</div> </td> </tr> <tr> <td> <div class="G">satīmā sukhamedhati”.</div> </td> </tr> </table> </div>
</div>
<div class="q" id="p_27Pe_426"> <div class="p">
<span class="pN">426</span>Cattāro satipaṭṭhānā vitthārena kātabbā, idaṁ satindriyādhiṭṭhānaṁ. </div>
</div>
<div class="q" id="p_27Pe_427"> <div class="p">
<span class="pN">427</span>Tattha katamaṁ samādhindriyādhiṭṭhānaṁ? </div>
</div>
<div class="q" id="p_27Pe_428"> <div class="p"> <table class="singleColumn"> <tr> <td> <div class="pN">428</div> <div class="G">“Ākaṅkhato te naradammasārathi,</div> </td> </tr> <tr> <td> <div class="G">Devā manussā manasā vicintitaṁ;</div> </td> </tr> <tr> <td> <div class="G">Sabbe na jaññā kasiṇāpi pāṇino,</div> </td> </tr> <tr> <td> <div class="G">Santaṁ samādhiṁ araṇaṁ nisevato”.</div> </td> </tr> </table> </div>
</div>
<div class="q" id="p_27Pe_429"> <div class="p">
<span class="pN">429</span>Tayome, bhikkhave, samādhī—  savitakko savicāro, avitakko vicāramatto, avitakko avicāro. Idaṁ samādhindriyādhiṭṭhānaṁ. </div>
</div>
<div class="q" id="p_27Pe_430"> <div class="p">
<span class="pN">430</span>Tattha katamaṁ paññindriyādhiṭṭhānaṁ? </div>
</div>
<div class="q" id="p_27Pe_431"> <div class="p">
<span class="pN">431</span>Paññā hi seṭṭhā lokasminti vitthārena. </div>
</div>
<div class="q" id="p_27Pe_432"> <div class="p">
<span class="pN">432</span>Tisso imā, bhikkhave, paññā—  sutamayī, cintāmayī, bhāvanāmayī, idaṁ paññindriyādhiṭṭhānaṁ suttaṁ, imāni indriyādhiṭṭhānāni asādhāraṇāni suttāni. </div>
</div>
<div class="q" id="p_27Pe_433"> <div class="divNumber">39.</div> <div class="p">
<span class="pN">433</span>Tattha katamāni sādhāraṇāni indriyādhiṭṭhānāni suttāni? </div>
</div>
<div class="q" id="p_27Pe_434"> <div class="p"> <table class="singleColumn"> <tr> <td> <div class="pN">434</div> <div class="G">“Avītarāgo kāmesu,</div> </td> </tr> <tr> <td> <div class="G">yassa pañcindriyā mudū;</div> </td> </tr> <tr> <td> <div class="G">Saddhā sati ca vīriyaṁ,</div> </td> </tr> <tr> <td> <div class="G">samatho ca vipassanā;</div> </td> </tr> <tr> <td> <div class="G">Tādisaṁ bhikkhumāsajja,</div> </td> </tr> <tr> <td> <div class="G">pubbeva upahaññati”.</div> </td> </tr> </table> </div>
</div>
<div class="q" id="p_27Pe_435"> <div class="p">
<span class="pN">435</span>Pañcimāni indriyāni. Saddhindriyādiindriyaṁ daṭṭhabbaṁ. Tīsu aveccappasāde vitthārena suttaṁ kātabbaṁ. Imāni sādhāraṇāni indriyādhiṭṭhānāni suttāni. Yaṁ yassa sambandhaṁ kusalassa vā akusalassa vā tena tena adhiṭṭhānena taṁ suttaṁ niddisitabbaṁ, natthañño dhammo niddisitabbo. Tattha sādhāraṇaṁ kusalaṁ nāpi kusalaṁ akusalaṁ yathā sādhāraṇāni ca kusalamūlāni sādhāraṇāni ca akusalamūlāni uppannaṁ kāmavitakkaṁ pajahati…pe…  cattāro sammappadhānā kusalaṁ akusalañca. </div>
</div>
<div class="SUMMARY" id="p_27Pe_436">
<span class="pN">436</span><span class="firstLetter">T</span>atthimā <span class="firstLetter">u</span>ddānagāthā</div>
<div class="q" id="p_27Pe_437"> <div class="p"> <table class="singleColumn"> <tr> <td> <div class="pN">437</div> <div class="G">Vitakko hi mamatthiko,</div> </td> </tr> <tr> <td> <div class="G">dadaṁ piyo naro iti;</div> </td> </tr> <tr> <td> <div class="G">Yo pāṇamatipāteti,</div> </td> </tr> <tr> <td> <div class="G">tīṇi tassa bālalakkhaṇaṁ.</div> </td> </tr> </table> </div>
</div>
<div class="q" id="p_27Pe_438"> <div class="p"> <table class="singleColumn"> <tr> <td> <div class="pN">438</div> <div class="G">Satañceva sahassānaṁ,</div> </td> </tr> <tr> <td> <div class="G">ye ca samaṇabrāhmaṇā;</div> </td> </tr> <tr> <td> <div class="G">Chandā dosā bhayā mohā,</div> </td> </tr> <tr> <td> <div class="G">catūhi agatīhi ca.</div> </td> </tr> </table> </div>
</div>
<div class="q" id="p_27Pe_439"> <div class="p"> <table class="singleColumn"> <tr> <td> <div class="pN">439</div> <div class="G">Asubhānupassiṁ viharantaṁ,</div> </td> </tr> <tr> <td> <div class="G">Nimittesu asubhā ca;</div> </td> </tr> <tr> <td> <div class="G">Ekampi ce piyaṁ pāṇaṁ,</div> </td> </tr> <tr> <td> <div class="G">Mittā sace subhāsitā.</div> </td> </tr> </table> </div>
</div>
<div class="q" id="p_27Pe_440"> <div class="p"> <table class="singleColumn"> <tr> <td> <div class="pN">440</div> <div class="G">Paññā hi seṭṭhā lokasmiṁ,</div> </td> </tr> <tr> <td> <div class="G">Anuññā tīṇi indriyāni;</div> </td> </tr> <tr> <td> <div class="G">Kusalākusalamūlāni ca,</div> </td> </tr> <tr> <td> <div class="G">Tulamatulañca sambhavaṁ.</div> </td> </tr> </table> </div>
</div>
<div class="q" id="p_27Pe_441"> <div class="p"> <table class="singleColumn"> <tr> <td> <div class="pN">441</div> <div class="G">Kāyena kusalaṁ kare,</div> </td> </tr> <tr> <td> <div class="G">Tīṇi sucaritāni ca;</div> </td> </tr> <tr> <td> <div class="G">Subhāsitaṁ uttamamāhu,</div> </td> </tr> <tr> <td> <div class="G">Santo vacīsucaritāni ca.</div> </td> </tr> </table> </div>
</div>
<div class="q" id="p_27Pe_442"> <div class="p"> <table class="singleColumn"> <tr> <td> <div class="pN">442</div> <div class="G">Kāyena ca kusalaṁ kayirā,</div> </td> </tr> <tr> <td> <div class="G">Manoduccaritāni ca;</div> </td> </tr> <tr> <td> <div class="G">Kāyānurakkhī ca sadā,</div> </td> </tr> <tr> <td> <div class="G">Tisso ca pārisuddhiyo.</div> </td> </tr> </table> </div>
</div>
<div class="q" id="p_27Pe_443"> <div class="p"> <table class="singleColumn"> <tr> <td> <div class="pN">443</div> <div class="G">Yassa saddhā tathāgate,</div> </td> </tr> <tr> <td> <div class="G">samuppāde ca desito;</div> </td> </tr> <tr> <td> <div class="G">Ārambhatha nikkamatha,</div> </td> </tr> <tr> <td> <div class="G">yā ca sammappadhānatā.</div> </td> </tr> </table> </div>
</div>
<div class="q" id="p_27Pe_444"> <div class="p"> <table class="singleColumn"> <tr> <td> <div class="pN">444</div> <div class="G">Satīmato sadā bhaddaṁ,</div> </td> </tr> <tr> <td> <div class="G">satipaṭṭhānabhāvanā;</div> </td> </tr> <tr> <td> <div class="G">Ākaṅkhato ca anaññāṇaṁ,</div> </td> </tr> <tr> <td> <div class="G">ye ca tīṇi samādhayo.</div> </td> </tr> </table> </div>
</div>
<div class="q" id="p_27Pe_445"> <div class="p"> <table class="singleColumn"> <tr> <td> <div class="pN">445</div> <div class="G">Paññā hi seṭṭhā lokasmiṁ,</div> </td> </tr> <tr> <td> <div class="G">tisso paññā pakāsitā;</div> </td> </tr> <tr> <td> <div class="G">Avītarāgo kāmesu,</div> </td> </tr> <tr> <td> <div class="G">tatheva pañcindriyā.</div> </td> </tr> </table> </div>
</div>
<div class="CENTER" id="p_27Pe_446">
<span class="pN">446</span>Iti therassa mahākaccāyanassa<br> jambuvanavāsino peṭakopadese<br> tatiyabhūmi suttādhiṭṭhānaṁ nāma.</div>
</html>
