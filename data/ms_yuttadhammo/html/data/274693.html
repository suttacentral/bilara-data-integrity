<html>
<div class="i">3.1.5 Akusalarāsisutta</div>
<div class="h">Satipaṭṭhānasaṁyutta</div>
<div class="h">Ambapālivagga</div>
<div class="h">Akusalarāsisutta</div>
<div class="q" id="p_14S5_768"> <div class="divNumber">371.</div> <div class="p">
<span class="pN">768</span>Sāvatthinidānaṁ. Tatra kho bhagavā etadavoca— “‘akusalarāsī’ti, bhikkhave, vadamāno pañca nīvaraṇe sammā vadamāno vadeyya. Kevalo hāyaṁ, bhikkhave, akusalarāsi, yadidaṁ— pañca nīvaraṇā. Katame pañca? Kāmacchandanīvaraṇaṁ, byāpādanīvaraṇaṁ, thinamiddhanīvaraṇaṁ, uddhaccakukkuccanīvaraṇaṁ, vicikicchānīvaraṇaṁ. ‘Akusalarāsī’ti, bhikkhave, vadamāno ime pañca nīvaraṇe sammā vadamāno vadeyya. Kevalo hāyaṁ, bhikkhave, akusalarāsi, yadidaṁ— pañca nīvaraṇā. </div>
</div>
<div class="q" id="p_14S5_769"> <div class="p">
<span class="pN">769</span>‘Kusalarāsī’ti, bhikkhave, vadamāno cattāro satipaṭṭhāne sammā vadamāno vadeyya. Kevalo hāyaṁ, bhikkhave, kusalarāsi, yadidaṁ— cattāro satipaṭṭhānā. Katame cattāro? Idha, bhikkhave, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṁ; vedanāsu…pe… citte…pe… dhammesu dhammānupassī viharati ātāpī sampajāno satimā, vineyya loke abhijjhādomanassaṁ. ‘Kusalarāsī’ti, bhikkhave, vadamāno ime cattāro satipaṭṭhāne sammā vadamāno vadeyya. Kevalo hāyaṁ, bhikkhave, kusalarāsi, yadidaṁ— cattāro satipaṭṭhānā”ti. </div>
</div>
<div class="CENTER" id="p_14S5_770">
<span class="pN">770</span>Pañcamaṁ.</div>
</html>
