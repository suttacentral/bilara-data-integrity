<html>
<div class="i">32.8 Tiraṁsiyattheraapadāna</div>
<div class="h">Ārakkhadāyakavagga</div>
<div class="h">Tiraṁsiyattheraapadāna</div>
<div class="q" id="p_20Ap1_3558"> <div class="divNumber">39.</div> <div class="p"> <table class="singleColumn"> <tr> <td> <div class="pN">3558</div> <div class="G">“Kesariṁ abhijātaṁva,</div> </td> </tr> <tr> <td> <div class="G">aggikkhandhaṁva pabbate;</div> </td> </tr> <tr> <td> <div class="G">Obhāsentaṁ disā sabbā,</div> </td> </tr> <tr> <td> <div class="G">siddhatthaṁ pabbatantare.</div> </td> </tr> </table> </div>
</div>
<div class="q" id="p_20Ap1_3559"> <div class="divNumber">40.</div> <div class="p"> <table class="singleColumn"> <tr> <td> <div class="pN">3559</div> <div class="G">Sūriyassa ca ālokaṁ,</div> </td> </tr> <tr> <td> <div class="G">candālokaṁ tatheva ca;</div> </td> </tr> <tr> <td> <div class="G">Buddhālokañca disvāna,</div> </td> </tr> <tr> <td> <div class="G">vitti me udapajjatha.</div> </td> </tr> </table> </div>
</div>
<div class="q" id="p_20Ap1_3560"> <div class="divNumber">41.</div> <div class="p"> <table class="singleColumn"> <tr> <td> <div class="pN">3560</div> <div class="G">Tayo āloke disvāna,</div> </td> </tr> <tr> <td> <div class="G">sambuddhaṁ sāvakuttamaṁ;</div> </td> </tr> <tr> <td> <div class="G">Ekaṁsaṁ ajinaṁ katvā,</div> </td> </tr> <tr> <td> <div class="G">santhaviṁ lokanāyakaṁ.</div> </td> </tr> </table> </div>
</div>
<div class="q" id="p_20Ap1_3561"> <div class="divNumber">42.</div> <div class="p"> <table class="singleColumn"> <tr> <td> <div class="pN">3561</div> <div class="G">Tayo hi ālokakarā,</div> </td> </tr> <tr> <td> <div class="G">loke lokatamonudā;</div> </td> </tr> <tr> <td> <div class="G">Cando ca sūriyo cāpi,</div> </td> </tr> <tr> <td> <div class="G">buddho ca lokanāyako.</div> </td> </tr> </table> </div>
</div>
<div class="q" id="p_20Ap1_3562"> <div class="divNumber">43.</div> <div class="p"> <table class="singleColumn"> <tr> <td> <div class="pN">3562</div> <div class="G">Opammaṁ upadassetvā,</div> </td> </tr> <tr> <td> <div class="G">kittito me mahāmuni;</div> </td> </tr> <tr> <td> <div class="G">Buddhassa vaṇṇaṁ kittetvā,</div> </td> </tr> <tr> <td> <div class="G">kappaṁ saggamhi modahaṁ.</div> </td> </tr> </table> </div>
</div>
<div class="q" id="p_20Ap1_3563"> <div class="divNumber">44.</div> <div class="p"> <table class="singleColumn"> <tr> <td> <div class="pN">3563</div> <div class="G">Catunnavutito kappe,</div> </td> </tr> <tr> <td> <div class="G">yaṁ buddhamabhikittayiṁ;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">kittanāya idaṁ phalaṁ.</div> </td> </tr> </table> </div>
</div>
<div class="q" id="p_20Ap1_3564"> <div class="divNumber">45.</div> <div class="p"> <table class="singleColumn"> <tr> <td> <div class="pN">3564</div> <div class="G">Ekasaṭṭhimhito kappe,</div> </td> </tr> <tr> <td> <div class="G">eko ñāṇadharo ahu;</div> </td> </tr> <tr> <td> <div class="G">Sattaratanasampanno,</div> </td> </tr> <tr> <td> <div class="G">cakkavattī mahabbalo.</div> </td> </tr> </table> </div>
</div>
<div class="q" id="p_20Ap1_3565"> <div class="divNumber">46.</div> <div class="p"> <table class="singleColumn"> <tr> <td> <div class="pN">3565</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_3566"> <div class="p">
<span class="pN">3566</span>Itthaṁ sudaṁ āyasmā tiraṁsiyo thero imā gāthāyo abhāsitthāti. </div>
</div>
<div class="CENTER" id="p_20Ap1_3567">
<span class="pN">3567</span>Tiraṁsiyattherassāpadānaṁ aṭṭhamaṁ.</div>
</html>
