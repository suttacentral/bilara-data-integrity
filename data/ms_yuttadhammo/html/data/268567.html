<html>
<div class="i">2.3.6 Gopālavimānavatthu</div>
<div class="h">Purisavimāna</div>
<div class="h">Sunikkhittavagga</div>
<div class="h">Gopālavimānavatthu</div>
<div class="q" id="p_19Vv_1008"> <div class="divNumber">1159.</div> <div class="p"> <table class="singleColumn"> <tr> <td> <div class="pN">1008</div> <div class="G">“Disvāna devaṁ paṭipucchi bhikkhu,</div> </td> </tr> <tr> <td> <div class="G">Ucce vimānamhi ciraṭṭhitike;</div> </td> </tr> <tr> <td> <div class="G">Āmuttahatthābharaṇaṁ yasassiṁ,</div> </td> </tr> <tr> <td> <div class="G">Dibbe vimānamhi yathāpi candimā.</div> </td> </tr> </table> </div>
</div>
<div class="q" id="p_19Vv_1009"> <div class="divNumber">1160.</div> <div class="p"> <table class="singleColumn"> <tr> <td> <div class="pN">1009</div> <div class="G">Alaṅkato malyadharo suvattho,</div> </td> </tr> <tr> <td> <div class="G">Sukuṇḍalī kappitakesamassu;</div> </td> </tr> <tr> <td> <div class="G">Āmuttahatthābharaṇo yasassī,</div> </td> </tr> <tr> <td> <div class="G">Dibbe vimānamhi yathāpi candimā.</div> </td> </tr> </table> </div>
</div>
<div class="q" id="p_19Vv_1010"> <div class="divNumber">1161.</div> <div class="p"> <table class="singleColumn"> <tr> <td> <div class="pN">1010</div> <div class="G">Dibbā ca vīṇā pavadanti vagguṁ,</div> </td> </tr> <tr> <td> <div class="G">Aṭṭhaṭṭhakā sikkhitā sādhurūpā;</div> </td> </tr> <tr> <td> <div class="G">Dibbā ca kaññā tidasacarā uḷārā,</div> </td> </tr> <tr> <td> <div class="G">Naccanti gāyanti pamodayanti.</div> </td> </tr> </table> </div>
</div>
<div class="q" id="p_19Vv_1011"> <div class="divNumber">1162.</div> <div class="p"> <table class="singleColumn"> <tr> <td> <div class="pN">1011</div> <div class="G">Deviddhipattosi mahānubhāvo,</div> </td> </tr> <tr> <td> <div class="G">Manussabhūto kimakāsi puññaṁ;</div> </td> </tr> <tr> <td> <div class="G">Kenāsi evaṁ jalitānubhāvo,</div> </td> </tr> <tr> <td> <div class="G">Vaṇṇo ca te sabbadisā pabhāsatī”ti.</div> </td> </tr> </table> </div>
</div>
<div class="q" id="p_19Vv_1012"> <div class="divNumber">1163.</div> <div class="p"> <table class="singleColumn"> <tr> <td> <div class="pN">1012</div> <div class="G">So devaputto attamano,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">yassa kammassidaṁ phalaṁ.</div> </td> </tr> </table> </div>
</div>
<div class="q" id="p_19Vv_1013"> <div class="divNumber">1164.</div> <div class="p"> <table class="singleColumn"> <tr> <td> <div class="pN">1013</div> <div class="G">“Ahaṁ manussesu manussabhūto,</div> </td> </tr> <tr> <td> <div class="G">Saṅgamma rakkhissaṁ paresaṁ dhenuyo;</div> </td> </tr> <tr> <td> <div class="G">Tato ca āgā samaṇo mamantike,</div> </td> </tr> <tr> <td> <div class="G">Gāvo ca māse agamaṁsu khādituṁ.</div> </td> </tr> </table> </div>
</div>
<div class="q" id="p_19Vv_1014"> <div class="divNumber">1165.</div> <div class="p"> <table class="singleColumn"> <tr> <td> <div class="pN">1014</div> <div class="G">Dvayajja kiccaṁ ubhayañca kāriyaṁ,</div> </td> </tr> <tr> <td> <div class="G">Iccevahaṁ bhante tadā vicintayiṁ;</div> </td> </tr> <tr> <td> <div class="G">Tato ca saññaṁ paṭiladdha yoniso,</div> </td> </tr> <tr> <td> <div class="G">Dadāmi bhanteti khipiṁ anantakaṁ.</div> </td> </tr> </table> </div>
</div>
<div class="q" id="p_19Vv_1015"> <div class="divNumber">1166.</div> <div class="p"> <table class="singleColumn"> <tr> <td> <div class="pN">1015</div> <div class="G">So māsakhettaṁ turito avāsariṁ,</div> </td> </tr> <tr> <td> <div class="G">Purā ayaṁ bhañjati yassidaṁ dhanaṁ;</div> </td> </tr> <tr> <td> <div class="G">Tato ca kaṇho urago mahāviso,</div> </td> </tr> <tr> <td> <div class="G">Aḍaṁsi pāde turitassa me sato.</div> </td> </tr> </table> </div>
</div>
<div class="q" id="p_19Vv_1016"> <div class="divNumber">1167.</div> <div class="p"> <table class="singleColumn"> <tr> <td> <div class="pN">1016</div> <div class="G">Svāhaṁ aṭṭomhi dukkhena pīḷito,</div> </td> </tr> <tr> <td> <div class="G">Bhikkhu ca taṁ sāmaṁ muñcitvānantakaṁ;</div> </td> </tr> <tr> <td> <div class="G">Ahāsi kummāsaṁ mamānukampayā,</div> </td> </tr> <tr> <td> <div class="G">Tato cuto kālakatomhi devatā.</div> </td> </tr> </table> </div>
</div>
<div class="q" id="p_19Vv_1017"> <div class="divNumber">1168.</div> <div class="p"> <table class="singleColumn"> <tr> <td> <div class="pN">1017</div> <div class="G">Tadeva kammaṁ kusalaṁ kataṁ mayā,</div> </td> </tr> <tr> <td> <div class="G">Sukhañca kammaṁ anubhomi attanā;</div> </td> </tr> <tr> <td> <div class="G">Tayā hi bhante anukampito bhusaṁ,</div> </td> </tr> <tr> <td> <div class="G">Kataññutāya abhivādayāmi taṁ.</div> </td> </tr> </table> </div>
</div>
<div class="q" id="p_19Vv_1018"> <div class="divNumber">1169.</div> <div class="p"> <table class="singleColumn"> <tr> <td> <div class="pN">1018</div> <div class="G">Sadevake loke samārake ca,</div> </td> </tr> <tr> <td> <div class="G">Añño muni natthi tayānukampako;</div> </td> </tr> <tr> <td> <div class="G">Tayā hi bhante anukampito bhusaṁ,</div> </td> </tr> <tr> <td> <div class="G">Kataññutāya abhivādayāmi taṁ.</div> </td> </tr> </table> </div>
</div>
<div class="q" id="p_19Vv_1019"> <div class="divNumber">1170.</div> <div class="p"> <table class="singleColumn"> <tr> <td> <div class="pN">1019</div> <div class="G">Imasmiṁ loke parasmiṁ vā pana,</div> </td> </tr> <tr> <td> <div class="G">Añño munī natthi tayānukampako;</div> </td> </tr> <tr> <td> <div class="G">Tayā hi bhante anukampito bhusaṁ,</div> </td> </tr> <tr> <td> <div class="G">Kataññutāya abhivādayāmi tan”ti.</div> </td> </tr> </table> </div>
</div>
<div class="CENTER" id="p_19Vv_1020">
<span class="pN">1020</span>Gopālavimānaṁ chaṭṭhaṁ.</div>
</html>
