<html>
<div class="i">3.2.6 Sagāthāsutta</div>
<div class="h">Dhātusaṁyutta</div>
<div class="h">Dutiyavagga</div>
<div class="h">Sagāthāsutta</div>
<div class="q" id="p_12S2_717"> <div class="divNumber">100.</div> <div class="p">
<span class="pN">717</span>Sāvatthiyaṁ viharati. “Dhātusova, bhikkhave, sattā saṁsandanti samenti. Hīnādhimuttikā hīnādhimuttikehi saddhiṁ saṁsandanti samenti. Atītampi kho, bhikkhave, addhānaṁ dhātusova sattā saṁsandiṁsu samiṁsu. Hīnādhimuttikā hīnādhimuttikehi saddhiṁ saṁsandiṁsu samiṁsu. </div>
</div>
<div class="q" id="p_12S2_718"> <div class="p">
<span class="pN">718</span>Anāgatampi kho, bhikkhave, addhānaṁ dhātusova sattā saṁsandissanti samessanti. Hīnādhimuttikā hīnādhimuttikehi saddhiṁ saṁsandissanti samessanti. </div>
</div>
<div class="q" id="p_12S2_719"> <div class="p">
<span class="pN">719</span>Etarahipi kho, bhikkhave, paccuppannaṁ addhānaṁ dhātusova sattā saṁsandanti samenti. Hīnādhimuttikā hīnādhimuttikehi saddhiṁ saṁsandanti samenti. </div>
</div>
<div class="q" id="p_12S2_720"> <div class="p">
<span class="pN">720</span>Seyyathāpi, bhikkhave, gūtho gūthena saṁsandati sameti; muttaṁ muttena saṁsandati sameti; kheḷo kheḷena saṁsandati sameti; pubbo pubbena saṁsandati sameti; lohitaṁ lohitena saṁsandati sameti; evameva kho, bhikkhave, dhātusova sattā saṁsandanti samenti. Hīnādhimuttikā hīnādhimuttikehi saddhiṁ saṁsandanti samenti. Atītampi kho addhānaṁ…pe… anāgatampi kho addhānaṁ…pe… etarahipi kho paccuppannaṁ addhānaṁ dhātusova sattā saṁsandanti samenti. Hīnādhimuttikā hīnādhimuttikehi saddhiṁ saṁsandanti samenti. </div>
</div>
<div class="q" id="p_12S2_721"> <div class="p">
<span class="pN">721</span>Dhātusova, bhikkhave, sattā saṁsandanti samenti. Kalyāṇādhimuttikā kalyāṇādhimuttikehi saddhiṁ saṁsandanti samenti. Atītampi kho, bhikkhave, addhānaṁ dhātusova sattā saṁsandiṁsu samiṁsu. Kalyāṇādhimuttikā kalyāṇādhimuttikehi saddhiṁ saṁsandiṁsu samiṁsu. </div>
</div>
<div class="q" id="p_12S2_722"> <div class="p">
<span class="pN">722</span>Anāgatampi kho, bhikkhave, addhānaṁ…pe… etarahipi kho, bhikkhave, paccuppannaṁ addhānaṁ dhātusova sattā saṁsandanti samenti. Kalyāṇādhimuttikā kalyāṇādhimuttikehi saddhiṁ saṁsandanti samenti. </div>
</div>
<div class="q" id="p_12S2_723"> <div class="p">
<span class="pN">723</span>Seyyathāpi, bhikkhave, khīraṁ khīrena saṁsandati sameti; telaṁ telena saṁsandati sameti; sappi sappinā saṁsandati sameti; madhu madhunā saṁsandati sameti; phāṇitaṁ phāṇitena saṁsandati sameti; evameva kho, bhikkhave, dhātusova sattā saṁsandanti samenti. Kalyāṇādhimuttikā kalyāṇādhimuttikehi saddhiṁ saṁsandanti samenti. Atītampi kho addhānaṁ… anāgatampi kho addhānaṁ… etarahipi kho paccuppannaṁ addhānaṁ dhātusova sattā saṁsandanti samenti. Kalyāṇādhimuttikā kalyāṇādhimuttikehi saddhiṁ saṁsandanti samentī”ti. </div>
</div>
<div class="q" id="p_12S2_724"> <div class="p">
<span class="pN">724</span>Idamavoca bhagavā. Idaṁ vatvāna sugato athāparaṁ etadavoca satthā— </div>
</div>
<div class="q" id="p_12S2_725"> <div class="p"> <table class="singleColumn"> <tr> <td> <div class="pN">725</div> <div class="G">“Saṁsaggā vanatho jāto,</div> </td> </tr> <tr> <td> <div class="G">asaṁsaggena chijjati;</div> </td> </tr> <tr> <td> <div class="G">Parittaṁ dārumāruyha,</div> </td> </tr> <tr> <td> <div class="G">yathā sīde mahaṇṇave.</div> </td> </tr> </table> </div>
</div>
<div class="q" id="p_12S2_726"> <div class="p"> <table class="singleColumn"> <tr> <td> <div class="pN">726</div> <div class="G">Evaṁ kusītamāgamma,</div> </td> </tr> <tr> <td> <div class="G">sādhujīvipi sīdati;</div> </td> </tr> <tr> <td> <div class="G">Tasmā taṁ parivajjeyya,</div> </td> </tr> <tr> <td> <div class="G">kusītaṁ hīnavīriyaṁ.</div> </td> </tr> </table> </div>
</div>
<div class="q" id="p_12S2_727"> <div class="p"> <table class="singleColumn"> <tr> <td> <div class="pN">727</div> <div class="G">Pavivittehi ariyehi,</div> </td> </tr> <tr> <td> <div class="G">pahitattehi jhāyīhi;</div> </td> </tr> <tr> <td> <div class="G">Niccaṁ āraddhavīriyehi,</div> </td> </tr> <tr> <td> <div class="G">paṇḍitehi sahāvase”ti.</div> </td> </tr> </table> </div>
</div>
<div class="CENTER" id="p_12S2_728">
<span class="pN">728</span>Chaṭṭhaṁ.</div>
</html>
