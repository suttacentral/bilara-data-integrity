<html>
<div class="i">54.8 Uruveḷakassapattheraapadāna</div>
<div class="h">Kaccāyanavagga</div>
<div class="h">Uruveḷakassapattheraapadāna</div>
<div class="q" id="p_20Ap1_7212"> <div class="divNumber">251.</div> <div class="p"> <table class="singleColumn"> <tr> <td> <div class="pN">7212</div> <div class="G">“Padumuttaro nāma jino,</div> </td> </tr> <tr> <td> <div class="G">sabbalokavidū muni;</div> </td> </tr> <tr> <td> <div class="G">Ito satasahassamhi,</div> </td> </tr> <tr> <td> <div class="G">kappe uppajji cakkhumā.</div> </td> </tr> </table> </div>
</div>
<div class="q" id="p_20Ap1_7213"> <div class="divNumber">252.</div> <div class="p"> <table class="singleColumn"> <tr> <td> <div class="pN">7213</div> <div class="G">Ovādako viññāpako,</div> </td> </tr> <tr> <td> <div class="G">tārako sabbapāṇinaṁ;</div> </td> </tr> <tr> <td> <div class="G">Desanākusalo buddho,</div> </td> </tr> <tr> <td> <div class="G">tāresi janataṁ bahuṁ.</div> </td> </tr> </table> </div>
</div>
<div class="q" id="p_20Ap1_7214"> <div class="divNumber">253.</div> <div class="p"> <table class="singleColumn"> <tr> <td> <div class="pN">7214</div> <div class="G">Anukampako kāruṇiko,</div> </td> </tr> <tr> <td> <div class="G">hitesī sabbapāṇinaṁ;</div> </td> </tr> <tr> <td> <div class="G">Sampatte titthiye sabbe,</div> </td> </tr> <tr> <td> <div class="G">pañcasīle patiṭṭhapi.</div> </td> </tr> </table> </div>
</div>
<div class="q" id="p_20Ap1_7215"> <div class="divNumber">254.</div> <div class="p"> <table class="singleColumn"> <tr> <td> <div class="pN">7215</div> <div class="G">Evaṁ nirākulaṁ āsi,</div> </td> </tr> <tr> <td> <div class="G">suññataṁ titthiyehi ca;</div> </td> </tr> <tr> <td> <div class="G">Vicittaṁ arahantehi,</div> </td> </tr> <tr> <td> <div class="G">vasībhūtehi tādibhi.</div> </td> </tr> </table> </div>
</div>
<div class="q" id="p_20Ap1_7216"> <div class="divNumber">255.</div> <div class="p"> <table class="singleColumn"> <tr> <td> <div class="pN">7216</div> <div class="G">Ratanānaṭṭhapaññāsaṁ,</div> </td> </tr> <tr> <td> <div class="G">uggato so mahāmuni;</div> </td> </tr> <tr> <td> <div class="G">Kañcanagghiyasaṅkāso,</div> </td> </tr> <tr> <td> <div class="G">bāttiṁsavaralakkhaṇo.</div> </td> </tr> </table> </div>
</div>
<div class="q" id="p_20Ap1_7217"> <div class="divNumber">256.</div> <div class="p"> <table class="singleColumn"> <tr> <td> <div class="pN">7217</div> <div class="G">Vassasatasahassāni,</div> </td> </tr> <tr> <td> <div class="G">āyu vijjati tāvade;</div> </td> </tr> <tr> <td> <div class="G">Tāvatā tiṭṭhamāno so,</div> </td> </tr> <tr> <td> <div class="G">tāresi janataṁ bahuṁ.</div> </td> </tr> </table> </div>
</div>
<div class="q" id="p_20Ap1_7218"> <div class="divNumber">257.</div> <div class="p"> <table class="singleColumn"> <tr> <td> <div class="pN">7218</div> <div class="G">Tadāhaṁ haṁsavatiyā,</div> </td> </tr> <tr> <td> <div class="G">brāhmaṇo sādhusammato;</div> </td> </tr> <tr> <td> <div class="G">Upecca lokapajjotaṁ,</div> </td> </tr> <tr> <td> <div class="G">assosiṁ dhammadesanaṁ.</div> </td> </tr> </table> </div>
</div>
<div class="q" id="p_20Ap1_7219"> <div class="divNumber">258.</div> <div class="p"> <table class="singleColumn"> <tr> <td> <div class="pN">7219</div> <div class="G">Tadā mahāparisatiṁ,</div> </td> </tr> <tr> <td> <div class="G">mahāparisasāvakaṁ;</div> </td> </tr> <tr> <td> <div class="G">Ṭhapentaṁ etadaggamhi,</div> </td> </tr> <tr> <td> <div class="G">sutvāna mudito ahaṁ.</div> </td> </tr> </table> </div>
</div>
<div class="q" id="p_20Ap1_7220"> <div class="divNumber">259.</div> <div class="p"> <table class="singleColumn"> <tr> <td> <div class="pN">7220</div> <div class="G">Mahatā parivārena,</div> </td> </tr> <tr> <td> <div class="G">nimantetvā mahājinaṁ;</div> </td> </tr> <tr> <td> <div class="G">Brāhmaṇānaṁ sahassena,</div> </td> </tr> <tr> <td> <div class="G">sahadānamadāsahaṁ.</div> </td> </tr> </table> </div>
</div>
<div class="q" id="p_20Ap1_7221"> <div class="divNumber">260.</div> <div class="p"> <table class="singleColumn"> <tr> <td> <div class="pN">7221</div> <div class="G">Mahādānaṁ daditvāna,</div> </td> </tr> <tr> <td> <div class="G">abhivādiya nāyakaṁ;</div> </td> </tr> <tr> <td> <div class="G">Ekamantaṁ ṭhito haṭṭho,</div> </td> </tr> <tr> <td> <div class="G">idaṁ vacanamabraviṁ.</div> </td> </tr> </table> </div>
</div>
<div class="q" id="p_20Ap1_7222"> <div class="divNumber">261.</div> <div class="p"> <table class="singleColumn"> <tr> <td> <div class="pN">7222</div> <div class="G">‘Tayi saddhāya me vīra,</div> </td> </tr> <tr> <td> <div class="G">adhikāraguṇena ca;</div> </td> </tr> <tr> <td> <div class="G">Parisā mahatī hotu,</div> </td> </tr> <tr> <td> <div class="G">nibbattassa tahiṁ tahiṁ’.</div> </td> </tr> </table> </div>
</div>
<div class="q" id="p_20Ap1_7223"> <div class="divNumber">262.</div> <div class="p"> <table class="singleColumn"> <tr> <td> <div class="pN">7223</div> <div class="G">Tadā avoca parisaṁ,</div> </td> </tr> <tr> <td> <div class="G">gajagajjitasussaro;</div> </td> </tr> <tr> <td> <div class="G">Karavīkaruto satthā,</div> </td> </tr> <tr> <td> <div class="G">‘etaṁ passatha brāhmaṇaṁ.</div> </td> </tr> </table> </div>
</div>
<div class="q" id="p_20Ap1_7224"> <div class="divNumber">263.</div> <div class="p"> <table class="singleColumn"> <tr> <td> <div class="pN">7224</div> <div class="G">Hemavaṇṇaṁ mahābāhuṁ,</div> </td> </tr> <tr> <td> <div class="G">kamalānanalocanaṁ;</div> </td> </tr> <tr> <td> <div class="G">Udaggatanujaṁ haṭṭhaṁ,</div> </td> </tr> <tr> <td> <div class="G">saddhavantaṁ guṇe mama.</div> </td> </tr> </table> </div>
</div>
<div class="q" id="p_20Ap1_7225"> <div class="divNumber">264.</div> <div class="p"> <table class="singleColumn"> <tr> <td> <div class="pN">7225</div> <div class="G">Esa patthayate ṭhānaṁ,</div> </td> </tr> <tr> <td> <div class="G">sīhaghosassa bhikkhuno;</div> </td> </tr> <tr> <td> <div class="G">Anāgatamhi addhāne,</div> </td> </tr> <tr> <td> <div class="G">lacchase taṁ manorathaṁ.</div> </td> </tr> </table> </div>
</div>
<div class="q" id="p_20Ap1_7226"> <div class="divNumber">265.</div> <div class="p"> <table class="singleColumn"> <tr> <td> <div class="pN">7226</div> <div class="G">Satasahassito kappe,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_7227"> <div class="divNumber">266.</div> <div class="p"> <table class="singleColumn"> <tr> <td> <div class="pN">7227</div> <div class="G">Tassa dhammesu dāyādo,</div> </td> </tr> <tr> <td> <div class="G">oraso dhammanimmito;</div> </td> </tr> <tr> <td> <div class="G">Kassapo nāma gottena,</div> </td> </tr> <tr> <td> <div class="G">hessati satthu sāvako’.</div> </td> </tr> </table> </div>
</div>
<div class="q" id="p_20Ap1_7228"> <div class="divNumber">267.</div> <div class="p"> <table class="singleColumn"> <tr> <td> <div class="pN">7228</div> <div class="G">Ito dvenavute kappe,</div> </td> </tr> <tr> <td> <div class="G">ahu satthā anuttaro;</div> </td> </tr> <tr> <td> <div class="G">Anūpamo asadiso,</div> </td> </tr> <tr> <td> <div class="G">phusso lokagganāyako.</div> </td> </tr> </table> </div>
</div>
<div class="q" id="p_20Ap1_7229"> <div class="divNumber">268.</div> <div class="p"> <table class="singleColumn"> <tr> <td> <div class="pN">7229</div> <div class="G">So ca sabbaṁ tamaṁ hantvā,</div> </td> </tr> <tr> <td> <div class="G">vijaṭetvā mahājaṭaṁ;</div> </td> </tr> <tr> <td> <div class="G">Vassate amataṁ vuṭṭhiṁ,</div> </td> </tr> <tr> <td> <div class="G">tappayanto sadevakaṁ.</div> </td> </tr> </table> </div>
</div>
<div class="q" id="p_20Ap1_7230"> <div class="divNumber">269.</div> <div class="p"> <table class="singleColumn"> <tr> <td> <div class="pN">7230</div> <div class="G">Tadā hi bārāṇasiyaṁ,</div> </td> </tr> <tr> <td> <div class="G">rājā paccā ahumhase;</div> </td> </tr> <tr> <td> <div class="G">Bhātaromha tayo sabbe,</div> </td> </tr> <tr> <td> <div class="G">saṁvisaṭṭhāva rājino.</div> </td> </tr> </table> </div>
</div>
<div class="q" id="p_20Ap1_7231"> <div class="divNumber">270.</div> <div class="p"> <table class="singleColumn"> <tr> <td> <div class="pN">7231</div> <div class="G">Vīraṅgarūpā balino,</div> </td> </tr> <tr> <td> <div class="G">saṅgāme aparājitā;</div> </td> </tr> <tr> <td> <div class="G">Tadā kupitapaccanto,</div> </td> </tr> <tr> <td> <div class="G">amhe āha mahīpati.</div> </td> </tr> </table> </div>
</div>
<div class="q" id="p_20Ap1_7232"> <div class="divNumber">271.</div> <div class="p"> <table class="singleColumn"> <tr> <td> <div class="pN">7232</div> <div class="G">‘Etha gantvāna paccantaṁ,</div> </td> </tr> <tr> <td> <div class="G">sodhetvā aṭṭavībalaṁ;</div> </td> </tr> <tr> <td> <div class="G">Khemaṁ vijiritaṁ katvā,</div> </td> </tr> <tr> <td> <div class="G">puna dethāti bhāsatha’.</div> </td> </tr> </table> </div>
</div>
<div class="q" id="p_20Ap1_7233"> <div class="divNumber">272.</div> <div class="p"> <table class="singleColumn"> <tr> <td> <div class="pN">7233</div> <div class="G">Tato mayaṁ avocumha,</div> </td> </tr> <tr> <td> <div class="G">yadi deyyāsi nāyakaṁ;</div> </td> </tr> <tr> <td> <div class="G">Upaṭṭhānāya amhākaṁ,</div> </td> </tr> <tr> <td> <div class="G">sādhayissāma vo tato.</div> </td> </tr> </table> </div>
</div>
<div class="q" id="p_20Ap1_7234"> <div class="divNumber">273.</div> <div class="p"> <table class="singleColumn"> <tr> <td> <div class="pN">7234</div> <div class="G">Tato mayaṁ laddhavarā,</div> </td> </tr> <tr> <td> <div class="G">bhūmipālena pesitā;</div> </td> </tr> <tr> <td> <div class="G">Nikkhittasatthaṁ paccantaṁ,</div> </td> </tr> <tr> <td> <div class="G">katvā punarupacca taṁ.</div> </td> </tr> </table> </div>
</div>
<div class="q" id="p_20Ap1_7235"> <div class="divNumber">274.</div> <div class="p"> <table class="singleColumn"> <tr> <td> <div class="pN">7235</div> <div class="G">Yācitvā satthupaṭṭhānaṁ,</div> </td> </tr> <tr> <td> <div class="G">rājānaṁ lokanāyakaṁ;</div> </td> </tr> <tr> <td> <div class="G">Munivīraṁ labhitvāna,</div> </td> </tr> <tr> <td> <div class="G">yāvajīvaṁ yajimha taṁ.</div> </td> </tr> </table> </div>
</div>
<div class="q" id="p_20Ap1_7236"> <div class="divNumber">275.</div> <div class="p"> <table class="singleColumn"> <tr> <td> <div class="pN">7236</div> <div class="G">Mahagghāni ca vatthāni,</div> </td> </tr> <tr> <td> <div class="G">paṇītāni rasāni ca;</div> </td> </tr> <tr> <td> <div class="G">Senāsanāni rammāni,</div> </td> </tr> <tr> <td> <div class="G">bhesajjāni hitāni ca.</div> </td> </tr> </table> </div>
</div>
<div class="q" id="p_20Ap1_7237"> <div class="divNumber">276.</div> <div class="p"> <table class="singleColumn"> <tr> <td> <div class="pN">7237</div> <div class="G">Datvā sasaṁghamunino,</div> </td> </tr> <tr> <td> <div class="G">dhammenuppāditāni no;</div> </td> </tr> <tr> <td> <div class="G">Sīlavanto kāruṇikā,</div> </td> </tr> <tr> <td> <div class="G">bhāvanāyuttamānasā.</div> </td> </tr> </table> </div>
</div>
<div class="q" id="p_20Ap1_7238"> <div class="divNumber">277.</div> <div class="p"> <table class="singleColumn"> <tr> <td> <div class="pN">7238</div> <div class="G">Saddhā paricaritvāna,</div> </td> </tr> <tr> <td> <div class="G">mettacittena nāyakaṁ;</div> </td> </tr> <tr> <td> <div class="G">Nibbute tamhi lokagge,</div> </td> </tr> <tr> <td> <div class="G">pūjaṁ katvā yathābalaṁ.</div> </td> </tr> </table> </div>
</div>
<div class="q" id="p_20Ap1_7239"> <div class="divNumber">278.</div> <div class="p"> <table class="singleColumn"> <tr> <td> <div class="pN">7239</div> <div class="G">Tato cutā santusitaṁ,</div> </td> </tr> <tr> <td> <div class="G">gatā tattha mahāsukhaṁ;</div> </td> </tr> <tr> <td> <div class="G">Anubhūtā mayaṁ sabbe,</div> </td> </tr> <tr> <td> <div class="G">buddhapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_7240"> <div class="divNumber">279.</div> <div class="p"> <table class="singleColumn"> <tr> <td> <div class="pN">7240</div> <div class="G">Māyākāro yathā raṅge,</div> </td> </tr> <tr> <td> <div class="G">dassesi vikatiṁ bahuṁ;</div> </td> </tr> <tr> <td> <div class="G">Tathā bhave bhamantohaṁ,</div> </td> </tr> <tr> <td> <div class="G">videhādhipatī ahuṁ.</div> </td> </tr> </table> </div>
</div>
<div class="q" id="p_20Ap1_7241"> <div class="divNumber">280.</div> <div class="p"> <table class="singleColumn"> <tr> <td> <div class="pN">7241</div> <div class="G">Guṇāceḷassa vākyena,</div> </td> </tr> <tr> <td> <div class="G">micchādiṭṭhigatāsayo;</div> </td> </tr> <tr> <td> <div class="G">Narakaṁ maggamārūḷho,</div> </td> </tr> <tr> <td> <div class="G">rucāya mama dhītuyā.</div> </td> </tr> </table> </div>
</div>
<div class="q" id="p_20Ap1_7242"> <div class="divNumber">281.</div> <div class="p"> <table class="singleColumn"> <tr> <td> <div class="pN">7242</div> <div class="G">Ovādaṁ nādiyitvāna,</div> </td> </tr> <tr> <td> <div class="G">brahmunā nāradenahaṁ;</div> </td> </tr> <tr> <td> <div class="G">Bahudhā saṁsito santo,</div> </td> </tr> <tr> <td> <div class="G">diṭṭhiṁ hitvāna pāpikaṁ.</div> </td> </tr> </table> </div>
</div>
<div class="q" id="p_20Ap1_7243"> <div class="divNumber">282.</div> <div class="p"> <table class="singleColumn"> <tr> <td> <div class="pN">7243</div> <div class="G">Pūrayitvā visesena,</div> </td> </tr> <tr> <td> <div class="G">dasa kammapathānihaṁ;</div> </td> </tr> <tr> <td> <div class="G">Hitvāna dehamagamiṁ,</div> </td> </tr> <tr> <td> <div class="G">saggaṁ sabhavanaṁ yathā.</div> </td> </tr> </table> </div>
</div>
<div class="q" id="p_20Ap1_7244"> <div class="divNumber">283.</div> <div class="p"> <table class="singleColumn"> <tr> <td> <div class="pN">7244</div> <div class="G">Pacchime bhave sampatte,</div> </td> </tr> <tr> <td> <div class="G">brahmabandhu ahosahaṁ;</div> </td> </tr> <tr> <td> <div class="G">Bārāṇasiyaṁ phītāyaṁ,</div> </td> </tr> <tr> <td> <div class="G">jāto vippamahākule.</div> </td> </tr> </table> </div>
</div>
<div class="q" id="p_20Ap1_7245"> <div class="divNumber">284.</div> <div class="p"> <table class="singleColumn"> <tr> <td> <div class="pN">7245</div> <div class="G">Maccubyādhijarā bhīto,</div> </td> </tr> <tr> <td> <div class="G">ogāhetvā mahāvanaṁ;</div> </td> </tr> <tr> <td> <div class="G">Nibbānaṁ padamesanto,</div> </td> </tr> <tr> <td> <div class="G">jaṭilesu paribbajiṁ.</div> </td> </tr> </table> </div>
</div>
<div class="q" id="p_20Ap1_7246"> <div class="divNumber">285.</div> <div class="p"> <table class="singleColumn"> <tr> <td> <div class="pN">7246</div> <div class="G">Tadā dve bhātaro mayhaṁ,</div> </td> </tr> <tr> <td> <div class="G">pabbajiṁsu mayā saha;</div> </td> </tr> <tr> <td> <div class="G">Uruvelāyaṁ māpetvā,</div> </td> </tr> <tr> <td> <div class="G">assamaṁ nivasiṁ ahaṁ.</div> </td> </tr> </table> </div>
</div>
<div class="q" id="p_20Ap1_7247"> <div class="divNumber">286.</div> <div class="p"> <table class="singleColumn"> <tr> <td> <div class="pN">7247</div> <div class="G">Kassapo nāma gottena,</div> </td> </tr> <tr> <td> <div class="G">uruveḷanivāsiko;</div> </td> </tr> <tr> <td> <div class="G">Tato me āsi paññatti,</div> </td> </tr> <tr> <td> <div class="G">uruveḷakassapo iti.</div> </td> </tr> </table> </div>
</div>
<div class="q" id="p_20Ap1_7248"> <div class="divNumber">287.</div> <div class="p"> <table class="singleColumn"> <tr> <td> <div class="pN">7248</div> <div class="G">Nadīsakāse bhātā me,</div> </td> </tr> <tr> <td> <div class="G">nadīkassapasavhayo;</div> </td> </tr> <tr> <td> <div class="G">Āsī sakāsanāmena,</div> </td> </tr> <tr> <td> <div class="G">gayāyaṁ gayākassapo.</div> </td> </tr> </table> </div>
</div>
<div class="q" id="p_20Ap1_7249"> <div class="divNumber">288.</div> <div class="p"> <table class="singleColumn"> <tr> <td> <div class="pN">7249</div> <div class="G">Dve satāni kaniṭṭhassa,</div> </td> </tr> <tr> <td> <div class="G">tīṇi majjhassa bhātuno;</div> </td> </tr> <tr> <td> <div class="G">Mama pañca satānūnā,</div> </td> </tr> <tr> <td> <div class="G">sissā sabbe mamānugā.</div> </td> </tr> </table> </div>
</div>
<div class="q" id="p_20Ap1_7250"> <div class="divNumber">289.</div> <div class="p"> <table class="singleColumn"> <tr> <td> <div class="pN">7250</div> <div class="G">Tadā upecca maṁ buddho,</div> </td> </tr> <tr> <td> <div class="G">katvāna vividhāni me;</div> </td> </tr> <tr> <td> <div class="G">Pāṭihīrāni lokaggo,</div> </td> </tr> <tr> <td> <div class="G">vinesi narasārathi.</div> </td> </tr> </table> </div>
</div>
<div class="q" id="p_20Ap1_7251"> <div class="divNumber">290.</div> <div class="p"> <table class="singleColumn"> <tr> <td> <div class="pN">7251</div> <div class="G">Sahassaparivārena,</div> </td> </tr> <tr> <td> <div class="G">ahosiṁ ehibhikkhuko;</div> </td> </tr> <tr> <td> <div class="G">Teheva saha sabbehi,</div> </td> </tr> <tr> <td> <div class="G">arahattamapāpuṇiṁ.</div> </td> </tr> </table> </div>
</div>
<div class="q" id="p_20Ap1_7252"> <div class="divNumber">291.</div> <div class="p"> <table class="singleColumn"> <tr> <td> <div class="pN">7252</div> <div class="G">Te cevaññe ca bahavo,</div> </td> </tr> <tr> <td> <div class="G">sissā maṁ parivārayuṁ;</div> </td> </tr> <tr> <td> <div class="G">Sāsituñca samatthohaṁ,</div> </td> </tr> <tr> <td> <div class="G">tato maṁ isisattamo.</div> </td> </tr> </table> </div>
</div>
<div class="q" id="p_20Ap1_7253"> <div class="divNumber">292.</div> <div class="p"> <table class="singleColumn"> <tr> <td> <div class="pN">7253</div> <div class="G">Mahāparisabhāvasmiṁ,</div> </td> </tr> <tr> <td> <div class="G">etadagge ṭhapesi maṁ;</div> </td> </tr> <tr> <td> <div class="G">Aho buddhe kataṁ kāraṁ,</div> </td> </tr> <tr> <td> <div class="G">saphalaṁ me ajāyatha.</div> </td> </tr> </table> </div>
</div>
<div class="q" id="p_20Ap1_7254"> <div class="divNumber">293.</div> <div class="p"> <table class="singleColumn"> <tr> <td> <div class="pN">7254</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_7255"> <div class="divNumber">294.</div> <div class="p"> <table class="singleColumn"> <tr> <td> <div class="pN">7255</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_7256"> <div class="divNumber">295.</div> <div class="p"> <table class="singleColumn"> <tr> <td> <div class="pN">7256</div> <div class="G">Paṭisambhidā catasso,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_7257"> <div class="p">
<span class="pN">7257</span>Itthaṁ sudaṁ āyasmā uruveḷakassapo thero imā gāthāyo abhāsitthāti. </div>
</div>
<div class="CENTER" id="p_20Ap1_7258">
<span class="pN">7258</span>Uruveḷakassapattherassāpadānaṁ aṭṭhamaṁ.</div>
</html>
