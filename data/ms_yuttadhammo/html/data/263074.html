<html>
<div class="i"> Ārammaṇa</div>
<div class="h">Sekkhattika</div>
<div class="h">Pañhāvāra</div>
<div class="h">Paccayānuloma</div>
<div class="h">Vibhaṅgavāra</div>
<div class="h">Ārammaṇa</div>
<div class="q" id="p_37P1_1776"> <div class="divNumber">43.</div> <div class="p">
<span class="pN">1776</span>Sekkho dhammo nevasekkhanāsekkhassa dhammassa ārammaṇapaccayena paccayo—  ariyā maggā vuṭṭhahitvā maggaṁ paccavekkhanti, sekkhaṁ phalaṁ paccavekkhanti, cetopariyañāṇena sekkhacittasamaṅgissa cittaṁ jānanti, sekkhā khandhā cetopariyañāṇassa, pubbenivāsānussatiñāṇassa, anāgataṁsañāṇassa, āvajjanāya ārammaṇapaccayena paccayo. (1) </div>
</div>
<div class="q" id="p_37P1_1777"> <div class="p">
<span class="pN">1777</span>Asekkho dhammo nevasekkhanāsekkhassa dhammassa ārammaṇapaccayena paccayo—  arahā asekkhaṁ phalaṁ paccavekkhati, cetopariyañāṇena asekkhacittasamaṅgissa cittaṁ jānāti, asekkhā khandhā cetopariyañāṇassa, pubbenivāsānussatiñāṇassa, anāgataṁsañāṇassa, āvajjanāya ārammaṇapaccayena paccayo. (1) </div>
</div>
<div class="q" id="p_37P1_1778"> <div class="divNumber">44.</div> <div class="p">
<span class="pN">1778</span>Nevasekkhanāsekkho dhammo nevasekkhanāsekkhassa dhammassa ārammaṇapaccayena paccayo—  dānaṁ datvā sīlaṁ samādiyitvā uposathakammaṁ katvā taṁ paccavekkhati, pubbe suciṇṇāni…pe…  jhānā vuṭṭhahitvā jhānaṁ paccavekkhati, ariyā nibbānaṁ paccavekkhanti. Nibbānaṁ gotrabhussa, vodānassa, āvajjanāya ārammaṇapaccayena paccayo. Ariyā pahīne kilese paccavekkhanti vikkhambhite kilese paccavekkhanti, pubbe samudāciṇṇe kilese jānanti, cakkhuṁ aniccato dukkhato anattato vipassanti, assādenti abhinandanti, taṁ ārabbha rāgo uppajjati…pe…  domanassaṁ uppajjati, sotaṁ…pe…  vatthuṁ nevasekkhanāsekkhe khandhe aniccato dukkhato anattato vipassanti, assādenti…pe…  domanassaṁ uppajjati, dibbena cakkhunā rūpaṁ passati, dibbāya sotadhātuyā saddaṁ suṇāti, cetopariyañāṇena nevasekkhanāsekkhacittasamaṅgissa cittaṁ jānāti, ākāsānañcāyatanaṁ viññāṇañcāyatanassa…pe…  ākiñcaññāyatanaṁ nevasaññānāsaññāyatanassa ārammaṇapaccayena paccayo. Rūpāyatanaṁ cakkhuviññāṇassa…pe…  phoṭṭhabbāyatanaṁ kāyaviññāṇassa…pe…  nevasekkhanāsekkhā khandhā iddhividhañāṇassa, cetopariyañāṇassa, pubbenivāsānussatiñāṇassa, yathākammūpagañāṇassa, anāgataṁsañāṇassa, āvajjanāya ārammaṇapaccayena paccayo. (1) </div>
</div>
<div class="q" id="p_37P1_1779"> <div class="p">
<span class="pN">1779</span>Nevasekkhanāsekkho dhammo sekkhassa dhammassa ārammaṇapaccayena paccayo—  nibbānaṁ maggassa, sekkhassa phalassa ārammaṇapaccayena paccayo. (2) </div>
</div>
<div class="q" id="p_37P1_1780"> <div class="p">
<span class="pN">1780</span>Nevasekkhanāsekkho dhammo asekkhassa dhammassa ārammaṇapaccayena paccayo—  nibbānaṁ asekkhassa phalassa ārammaṇapaccayena paccayo. (3) </div>
</div>
</html>
