<html>
<div class="i">10.2 Catuvipatti</div>
<div class="h">Gāthāsaṅgaṇika</div>
<div class="h">Catuvipatti</div>
<div class="q" id="p_5V_1641"> <div class="divNumber">336.</div> <div class="p"> <table class="singleColumn"> <tr> <td> <div class="pN">1641</div> <div class="G">“Yaṁ taṁ pucchimha akittayi no,</div> </td> </tr> <tr> <td> <div class="G">Taṁ taṁ byākataṁ anaññathā;</div> </td> </tr> <tr> <td> <div class="G">Aññaṁ taṁ pucchāmi tadiṅgha brūhi,</div> </td> </tr> <tr> <td> <div class="G">Garuka lahukañcāpi sāvasesaṁ;</div> </td> </tr> <tr> <td> <div class="G">Anavasesaṁ duṭṭhullañca aduṭṭhullaṁ,</div> </td> </tr> <tr> <td> <div class="G">Ye ca yāvatatiyakā.</div> </td> </tr> </table> </div>
</div>
<div class="q" id="p_5V_1642"> <div class="p"> <table class="singleColumn"> <tr> <td> <div class="pN">1642</div> <div class="G">Sādhāraṇaṁ asādhāraṇaṁ,</div> </td> </tr> <tr> <td> <div class="G">Vibhattiyo ca yehi samathehi sammanti;</div> </td> </tr> <tr> <td> <div class="G">Sabbānipetāni viyākarohi,</div> </td> </tr> <tr> <td> <div class="G">Handa vākyaṁ suṇoma te”.</div> </td> </tr> </table> </div>
</div>
<div class="q" id="p_5V_1643"> <div class="p"> <table class="singleColumn"> <tr> <td> <div class="pN">1643</div> <div class="G">“Ekatiṁsā ye garukā,</div> </td> </tr> <tr> <td> <div class="G">Aṭṭhettha anavasesā;</div> </td> </tr> <tr> <td> <div class="G">Ye garukā te duṭṭhullā,</div> </td> </tr> <tr> <td> <div class="G">Ye duṭṭhullā sā sīlavipatti;</div> </td> </tr> <tr> <td> <div class="G">Pārājikaṁ saṁghādiseso,</div> </td> </tr> <tr> <td> <div class="G">‘Sīlavipattī’ti vuccati.</div> </td> </tr> </table> </div>
</div>
<div class="q" id="p_5V_1644"> <div class="p"> <table class="singleColumn"> <tr> <td> <div class="pN">1644</div> <div class="G">Thullaccayaṁ pācittiyā,</div> </td> </tr> <tr> <td> <div class="G">Pāṭidesanīyaṁ dukkaṭaṁ;</div> </td> </tr> <tr> <td> <div class="G">Dubbhāsitaṁ yo cāyaṁ,</div> </td> </tr> <tr> <td> <div class="G">Akkosati hasādhippāyo;</div> </td> </tr> <tr> <td> <div class="G">Ayaṁ sā ācāravipattisammatā.</div> </td> </tr> </table> </div>
</div>
<div class="q" id="p_5V_1645"> <div class="p"> <table class="singleColumn"> <tr> <td> <div class="pN">1645</div> <div class="G">Viparītadiṭṭhiṁ gaṇhanti,</div> </td> </tr> <tr> <td> <div class="G">Asaddhammehi purakkhatā;</div> </td> </tr> <tr> <td> <div class="G">Abbhācikkhanti sambuddhaṁ,</div> </td> </tr> <tr> <td> <div class="G">Duppaññā mohapārutā;</div> </td> </tr> <tr> <td> <div class="G">Ayaṁ sā diṭṭhivipattisammatā.</div> </td> </tr> </table> </div>
</div>
<div class="q" id="p_5V_1646"> <div class="p">
<span class="pN">1646</span>Ājīvahetu ājīvakāraṇā pāpiccho icchāpakato asantaṁ abhūtaṁ uttarimanussadhammaṁ ullapati, ājīvahetu ājīvakāraṇā sañcarittaṁ samāpajjati, ājīvahetu ājīvakāraṇā— ‘yo te vihāre vasati, so bhikkhu arahā’ti bhaṇati, ājīvahetu ājīvakāraṇā bhikkhu paṇītabhojanāni attano atthāya viññāpetvā bhuñjati, ājīvahetu ājīvakāraṇā bhikkhunī paṇītabhojanāni attano atthāya viññāpetvā bhuñjati, ājīvahetu ājīvakāraṇā sūpaṁ vā odanaṁ vā agilāno attano atthāya viññāpetvā bhuñjati. Ayaṁ sā ājīvavipatti sammatā. </div>
</div>
<div class="q" id="p_5V_1647"> <div class="p"> <table class="singleColumn"> <tr> <td> <div class="pN">1647</div> <div class="G">Ekādasa yāvatatiyakā,</div> </td> </tr> <tr> <td> <div class="G">Te suṇohi yathātathaṁ;</div> </td> </tr> <tr> <td> <div class="G">Ukkhittānuvattikā,</div> </td> </tr> <tr> <td> <div class="G">Aṭṭha yāvatatiyakā;</div> </td> </tr> <tr> <td> <div class="G">Ariṭṭho caṇḍakāḷī ca,</div> </td> </tr> <tr> <td> <div class="G">Ime te yāvatatiyakā”.</div> </td> </tr> </table> </div>
</div>
</html>
