<html>
<div class="i">2.3.1 Tika</div>
<div class="h">Āyatanavibhaṅga</div>
<div class="h">Pañhāpucchaka</div>
<div class="h">Tika</div>
<div class="q" id="p_30Vbh_575"> <div class="divNumber">170.</div> <div class="p">
<span class="pN">575</span>Dasāyatanā abyākatā. Dvāyatanā siyā kusalā, siyā akusalā, siyā abyākatā. (1) </div>
</div>
<div class="q" id="p_30Vbh_576"> <div class="p">
<span class="pN">576</span>Dasāyatanā na vattabbā—  “sukhāya vedanāya sampayuttā”tipi, “dukkhāya vedanāya sampayuttā”tipi, “adukkhamasukhāya vedanāya sampayuttā”tipi. Manāyatanaṁ siyā sukhāya vedanāya sampayuttaṁ, siyā dukkhāya vedanāya sampayuttaṁ, siyā adukkhamasukhāya vedanāya sampayuttaṁ. Dhammāyatanaṁ siyā sukhāya vedanāya sampayuttaṁ, siyā dukkhāya vedanāya sampayuttaṁ, siyā adukkhamasukhāya vedanāya sampayuttaṁ, siyā na vattabbaṁ—  “sukhāya vedanāya sampayuttan”tipi, “dukkhāya vedanāya sampayuttan”tipi, “adukkhamasukhāya vedanāya sampayuttan”tipi. (2) </div>
</div>
<div class="q" id="p_30Vbh_577"> <div class="p">
<span class="pN">577</span>Dasāyatanā nevavipākanavipākadhammadhammā. Dvāyatanā siyā vipākā, siyā vipākadhammadhammā, siyā nevavipākanavipākadhammadhammā. (3) </div>
</div>
<div class="q" id="p_30Vbh_578"> <div class="p">
<span class="pN">578</span>Pañcāyatanā upādinnupādāniyā. Saddāyatanaṁ anupādinnupādāniyaṁ. Cattāro āyatanā siyā upādinnupādāniyā, siyā anupādinnupādāniyā, siyā anupādāniyā. Dvāyatanā siyā upādinnupādāniyā, siyā anupādinnupādāniyā, siyā anupādinnaanupādāniyā. (4) </div>
</div>
<div class="q" id="p_30Vbh_579"> <div class="p">
<span class="pN">579</span>Dasāyatanā asaṁkiliṭṭhasaṁkilesikā. Dvāyatanā siyā saṁkiliṭṭhasaṁkilesikā, siyā asaṁkiliṭṭhasaṁkilesikā, siyā asaṁkiliṭṭhaasaṁkilesikā. (5) </div>
</div>
<div class="q" id="p_30Vbh_580"> <div class="p">
<span class="pN">580</span>Dasāyatanā avitakkaavicārā. Manāyatanaṁ siyā savitakkasavicāraṁ, siyā avitakkavicāramattaṁ, siyā avitakkaavicāraṁ. Dhammāyatanaṁ siyā savitakkasavicāraṁ, siyā avitakkavicāramattaṁ, siyā avitakkaavicāraṁ, siyā na vattabbaṁ—  “savitakkasavicāran”tipi, “avitakkavicāramattan”tipi, “avitakkaavicāran”tipi. (6) </div>
</div>
<div class="q" id="p_30Vbh_581"> <div class="p">
<span class="pN">581</span>Dasāyatanā na vattabbā—  “pītisahagatā”tipi, “sukhasahagatā”tipi, “upekkhāsahagatā”tipi. Dvāyatanā siyā pītisahagatā, siyā sukhasahagatā, siyā upekkhāsahagatā, siyā na vattabbā—  “pītisahagatā”tipi, “sukhasahagatā”tipi, “upekkhāsahagatā”tipi. (7) </div>
</div>
<div class="q" id="p_30Vbh_582"> <div class="p">
<span class="pN">582</span>Dasāyatanā neva dassanena na bhāvanāya pahātabbā. Dvāyatanā siyā dassanena pahātabbā, siyā bhāvanāya pahātabbā, siyā neva dassanena na bhāvanāya pahātabbā. (8) </div>
</div>
<div class="q" id="p_30Vbh_583"> <div class="p">
<span class="pN">583</span>Dasāyatanā neva dassanena na bhāvanāya pahātabbahetukā. Dvāyatanā siyā dassanena na pahātabbahetukā, siyā bhāvanāya pahātabbahetukā, siyā neva dassanena na bhāvanāya pahātabbahetukā. (9) </div>
</div>
<div class="q" id="p_30Vbh_584"> <div class="p">
<span class="pN">584</span>Dasāyatanā nevācayagāmināpacayagāmino. Dvāyatanā siyā ācayagāmino, siyā apacayagāmino, siyā nevācayagāmināpacayagāmino. (10) </div>
</div>
<div class="q" id="p_30Vbh_585"> <div class="p">
<span class="pN">585</span>Dasāyatanā nevasekkhanāsekkhā. Dvāyatanā siyā sekkhā, siyā asekkhā, siyā nevasekkhanāsekkhā. (11) </div>
</div>
<div class="q" id="p_30Vbh_586"> <div class="p">
<span class="pN">586</span>Dasāyatanā parittā. Dvāyatanā siyā parittā, siyā mahaggatā, siyā appamāṇā. (12) </div>
</div>
<div class="q" id="p_30Vbh_587"> <div class="p">
<span class="pN">587</span>Dasāyatanā anārammaṇā. Dvāyatanā siyā parittārammaṇā, siyā mahaggatārammaṇā, siyā appamāṇārammaṇā, siyā na vattabbā—  “parittārammaṇā”tipi, “mahaggatārammaṇā”tipi, “appamāṇārammaṇā”tipi. (13) </div>
</div>
<div class="q" id="p_30Vbh_588"> <div class="p">
<span class="pN">588</span>Dasāyatanā majjhimā. Dvāyatanā siyā hīnā, siyā majjhimā, siyā paṇītā. (14) </div>
</div>
<div class="q" id="p_30Vbh_589"> <div class="p">
<span class="pN">589</span>Dasāyatanā aniyatā. Dvāyatanā siyā micchattaniyatā, siyā sammattaniyatā, siyā aniyatā. (15) </div>
</div>
<div class="q" id="p_30Vbh_590"> <div class="p">
<span class="pN">590</span>Dasāyatanā anārammaṇā. Dvāyatanā siyā maggārammaṇā, siyā maggahetukā, siyā maggādhipatino, siyā na vattabbā—  “maggārammaṇā”tipi, “maggahetukā”tipi, “maggādhipatino”tipi. (16) </div>
</div>
<div class="q" id="p_30Vbh_591"> <div class="p">
<span class="pN">591</span>Pañcāyatanā siyā uppannā, siyā uppādino, na vattabbā—  “anuppannā”ti. Saddāyatanaṁ siyā uppannaṁ, siyā anuppannaṁ, na vattabbaṁ—  “uppādī”ti. Pañcāyatanā siyā uppannā, siyā anuppannā, siyā uppādino. Dhammāyatanaṁ siyā uppannaṁ, siyā anuppannaṁ, siyā uppādī, siyā na vattabbaṁ—  “uppannan”tipi, “anuppannan”tipi, “uppādī”tipi. (17) </div>
</div>
<div class="q" id="p_30Vbh_592"> <div class="p">
<span class="pN">592</span>Ekādasāyatanā siyā atītā, siyā anāgatā, siyā paccuppannā. Dhammāyatanaṁ siyā atītaṁ, siyā anāgataṁ, siyā paccuppannaṁ, siyā na vattabbaṁ—  “atītan”tipi, “anāgatan”tipi, “paccuppannan”tipi. Dasāyatanā anārammaṇā. (18) </div>
</div>
<div class="q" id="p_30Vbh_593"> <div class="p">
<span class="pN">593</span>Dvāyatanā siyā atītārammaṇā, siyā anāgatārammaṇā, siyā paccuppannārammaṇā, siyā na vattabbā—  “atītārammaṇā”tipi, “anāgatārammaṇā”tipi, “paccuppannārammaṇā”tipi. (19) </div>
</div>
<div class="q" id="p_30Vbh_594"> <div class="p">
<span class="pN">594</span>Siyā ajjhattā, siyā bahiddhā, siyā ajjhattabahiddhā. (20) </div>
</div>
<div class="q" id="p_30Vbh_595"> <div class="p">
<span class="pN">595</span>Dasāyatanā anārammaṇā. Dvāyatanā siyā ajjhattārammaṇā, siyā bahiddhārammaṇā, siyā ajjhattabahiddhārammaṇā, siyā na vattabbā—  “ajjhattārammaṇā”tipi, “bahiddhārammaṇā”tipi, “ajjhattabahiddhārammaṇā”tipi. (21) </div>
</div>
<div class="q" id="p_30Vbh_596"> <div class="p">
<span class="pN">596</span>Rūpāyatanaṁ sanidassanasappaṭighaṁ. Navāyatanā anidassanasappaṭighā. Dvāyatanā anidassanaappaṭighā. (22) </div>
</div>
</html>
