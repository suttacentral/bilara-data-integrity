<html>
<div class="i">7.1.9 Vāyasaṅgapañha</div>
<div class="h">Opammakathāpañha</div>
<div class="h">Gadrabhavagga</div>
<div class="h">Vāyasaṅgapañha</div>
<div class="q" id="p_28Mi_1696"> <div class="divNumber">233.</div> <div class="p">
<span class="pN">1696</span>“Bhante nāgasena, ‘vāyasassa dve aṅgāni gahetabbānī’ti yaṁ vadesi, katamāni tāni dve aṅgāni gahetabbānī”ti? “Yathā, mahārāja, vāyaso āsaṅkitaparisaṅkito yattappayatto carati; evameva kho, mahārāja, yoginā yogāvacarena āsaṅkitaparisaṅkitena yattapayattena upaṭṭhitāya satiyā saṁvutehi indriyehi caritabbaṁ. Idaṁ, mahārāja, vāyasassa paṭhamaṁ aṅgaṁ gahetabbaṁ. </div>
</div>
<div class="q" id="p_28Mi_1697"> <div class="p">
<span class="pN">1697</span>Puna caparaṁ, mahārāja, vāyaso yaṁ kiñci bhojanaṁ disvā ñātīhi saṁvibhajitvā bhuñjati; evameva kho, mahārāja, yoginā yogāvacarena ye te lābhā dhammikā dhammaladdhā antamaso pattapariyāpannamattampi, tathārūpehi lābhehi paṭivibhattabhoginā bhavitabbaṁ sīlavantehi sabrahmacārīhi. Idaṁ, mahārāja, vāyasassa dutiyaṁ aṅgaṁ gahetabbaṁ. Bhāsitampetaṁ, mahārāja, therena sāriputtena dhammasenāpatinā— </div>
</div>
<div class="q" id="p_28Mi_1698"> <div class="p"> <table class="singleColumn"> <tr> <td> <div class="pN">1698</div> <div class="G">‘Sace me upanāmenti,</div> </td> </tr> <tr> <td> <div class="G">yathāladdhaṁ tapassino;</div> </td> </tr> <tr> <td> <div class="G">Sabbe saṁvibhajitvāna,</div> </td> </tr> <tr> <td> <div class="G">tato bhuñjāmi bhojanan’”ti.</div> </td> </tr> </table> </div>
</div>
<div class="CENTER" id="p_28Mi_1699">
<span class="pN">1699</span>Vāyasaṅgapañho navamo.</div>
</html>
