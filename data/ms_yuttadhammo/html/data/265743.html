<html>
<div class="i"> Ārammaṇa</div>
<div class="h">Piṭṭhiduka</div>
<div class="h">Niyataduka</div>
<div class="h">Pañhāvāra</div>
<div class="h">Paccayānuloma</div>
<div class="h">Vibhaṅgavāra</div>
<div class="h">Ārammaṇa</div>
<div class="q" id="p_38P2_4768"> <div class="divNumber">331.</div> <div class="p">
<span class="pN">4768</span>Niyato dhammo aniyatassa dhammassa ārammaṇapaccayena paccayo—  ariyā maggā vuṭṭhahitvā maggaṁ paccavekkhanti, niyate pahīne kilese paccavekkhanti, pubbe samudāciṇṇe…pe…  niyate khandhe aniccato…pe…  vipassati, cetopariyañāṇena niyatacittasamaṅgissa cittaṁ jānāti, niyatā khandhā cetopariyañāṇassa, pubbenivāsānussatiñāṇassa yathākammūpagañāṇassa, anāgataṁsañāṇassa, āvajjanāya ārammaṇapaccayena paccayo. (1) </div>
</div>
<div class="q" id="p_38P2_4769"> <div class="p">
<span class="pN">4769</span>Aniyato dhammo aniyatassa dhammassa ārammaṇapaccayena paccayo—  dānaṁ datvā sīlaṁ…pe…  uposathakammaṁ…pe…  pubbe suciṇṇāni…pe…  jhānā vuṭṭhahitvā jhānaṁ paccavekkhati assādeti abhinandati, taṁ ārabbha aniyato rāgo uppajjati, diṭṭhi…pe…  vicikicchā…pe…  uddhaccaṁ…pe…  aniyataṁ domanassaṁ uppajjati, ariyā phalaṁ paccavekkhanti, nibbānaṁ paccavekkhanti, nibbānaṁ gotrabhussa, vodānassa, phalassa, āvajjanāya ārammaṇapaccayena paccayo; ariyā aniyate pahīne kilese paccavekkhanti, vikkhambhite kilese…pe…  pubbe samudāciṇṇe…pe…  cakkhuṁ…pe…  vatthuṁ aniyate khandhe aniccato…pe…  vipassati assādeti abhinandati, taṁ ārabbha aniyato rāgo…pe…  domanassaṁ uppajjati, dibbena cakkhunā rūpaṁ passati…pe…  āvajjanāya ārammaṇapaccayena paccayo. Aniyato dhammo niyatassa dhammassa ārammaṇapaccayena paccayo; nibbānaṁ maggassa ārammaṇapaccayena paccayo; rūpajīvitindriyaṁ mātughātikammassa…  pitughātikammassa…  arahantaghātikammassa…  ruhiruppādakammassa ārammaṇapaccayena paccayo; yaṁ vatthuṁ āmasantassa micchattaniyatā khandhā uppajjanti, taṁ vatthu micchattaniyatānaṁ khandhānaṁ ārammaṇapaccayena paccayo. (2) </div>
</div>
</html>
