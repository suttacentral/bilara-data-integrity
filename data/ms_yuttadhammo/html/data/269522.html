<html>
<div class="i">1.2.2 Attānudiṭṭhiniddesa</div>
<div class="h">Mahāvagga</div>
<div class="h">Diṭṭhikathā</div>
<div class="h">Attānudiṭṭhiniddesa</div>
<div class="q" id="p_26Ps_752"> <div class="divNumber">130.</div> <div class="p">
<span class="pN">752</span>Attānudiṭṭhiyā katamehi vīsatiyā ākārehi abhiniveso hoti? Idha assutavā puthujjano ariyānaṁ adassāvī ariyadhammassa akovido ariyadhamme avinīto, sappurisānaṁ adassāvī sappurisadhammassa akovido sappurisadhamme avinīto rūpaṁ attato samanupassati rūpavantaṁ vā attānaṁ attani vā rūpaṁ rūpasmiṁ vā attānaṁ; vedanaṁ…pe…  saññaṁ…pe…  saṅkhāre…pe…  viññāṇaṁ attato samanupassati viññāṇavantaṁ vā attānaṁ attani vā viññāṇaṁ viññāṇasmiṁ vā attānaṁ. </div>
</div>
<div class="q" id="p_26Ps_753"> <div class="divNumber">131.</div> <div class="p">
<span class="pN">753</span>Kathaṁ <span class="bold">rūpaṁ attato samanupassati?</span> Idhekacco pathavīkasiṇaṁ attato samanupassati—  “yaṁ pathavīkasiṇaṁ, so ahaṁ; yo ahaṁ, taṁ pathavīkasiṇan”ti. Pathavīkasiṇañca attañca advayaṁ samanupassati. Seyyathāpi telappadīpassa jhāyato “yā acci so vaṇṇo, yo vaṇṇo sā accī”ti—  acciñca vaṇṇañca advayaṁ samanupassati. Evamevaṁ idhekacco pathavīkasiṇaṁ attato samanupassati—  “yaṁ pathavīkasiṇaṁ, so ahaṁ; yo ahaṁ, taṁ pathavīkasiṇan”ti. Pathavīkasiṇañca attañca advayaṁ samanupassati. Abhinivesaparāmāso diṭṭhi. Diṭṭhi na vatthu, vatthu na diṭṭhi. Aññā diṭṭhi, aññaṁ vatthu. Yā ca diṭṭhi yañca vatthu—  ayaṁ paṭhamā rūpavatthukā attānudiṭṭhi. Attānudiṭṭhi micchādiṭṭhi diṭṭhivipatti…pe…  attānudiṭṭhi micchādiṭṭhi. Micchādiṭṭhikassa purisapuggalassa dveva gatiyo…pe…  imāni saññojanāni, na ca diṭṭhiyo. </div>
</div>
<div class="q" id="p_26Ps_754"> <div class="p">
<span class="pN">754</span>Idhekacco āpokasiṇaṁ…  tejokasiṇaṁ…  vāyokasiṇaṁ…  nīlakasiṇaṁ…  pītakasiṇaṁ…  lohitakasiṇaṁ…  odātakasiṇaṁ attato samanupassati—  “yaṁ odātakasiṇaṁ, so ahaṁ; yo ahaṁ, taṁ odātakasiṇan”ti. Odātakasiṇañca attañca advayaṁ samanupassati. Seyyathāpi telappadīpassa jhāyato “yā acci, so vaṇṇo; yo vaṇṇo, sā accī”ti—  acciñca vaṇṇañca advayaṁ samanupassati. Evamevaṁ idhekacco…pe…  odātakasiṇañca attañca advayaṁ samanupassati. Abhinivesaparāmāso diṭṭhi. Diṭṭhi na vatthu, vatthu na diṭṭhi. Aññā diṭṭhi, aññaṁ vatthu. Yā ca diṭṭhi yañca vatthu—  ayaṁ paṭhamā rūpavatthukā attānudiṭṭhi. Attānudiṭṭhi micchādiṭṭhi diṭṭhivipatti…pe…  imāni saññojanāni, na ca diṭṭhiyo. Evaṁ rūpaṁ attato samanupassati. (1:<span class="italic">1</span>) </div>
</div>
<div class="q" id="p_26Ps_755"> <div class="p">
<span class="pN">755</span>Kathaṁ <span class="bold">rūpavantaṁ attānaṁ samanupassati?</span> Idhekacco vedanaṁ…  saññaṁ…  saṅkhāre…  viññāṇaṁ attato samanupassati. Tassa evaṁ hoti—  “ayaṁ kho me attā. So kho pana me ayaṁ attā iminā rūpena rūpavā”ti. Rūpavantaṁ attānaṁ samanupassati. Seyyathāpi rukkho chāyāsampanno assa. Tamenaṁ puriso evaṁ vadeyya—  “ayaṁ rukkho, ayaṁ chāyā. Añño rukkho, aññā chāyā. So kho panāyaṁ rukkho imāya chāyāya chāyāvā”ti. Chāyāvantaṁ rukkhaṁ samanupassati. Evamevaṁ idhekacco vedanaṁ…  saññaṁ…  saṅkhāre…  viññāṇaṁ attato samanupassati. Tassa evaṁ hoti—  “ayaṁ kho me attā. So kho pana ayaṁ attā iminā rūpena rūpavā”ti. Rūpavantaṁ attānaṁ samanupassati. Abhinivesaparāmāso diṭṭhi. Diṭṭhi na vatthu, vatthu na diṭṭhi. Aññā diṭṭhi, aññaṁ vatthu. Yā ca diṭṭhi yañca vatthu—  ayaṁ dutiyā rūpavatthukā attānudiṭṭhi. Attānudiṭṭhi micchādiṭṭhi diṭṭhivipatti…pe…  imāni saññojanāni, na ca diṭṭhiyo. Evaṁ rūpavantaṁ attānaṁ samanupassati. (1:<span class="italic">2</span>) </div>
</div>
<div class="q" id="p_26Ps_756"> <div class="p">
<span class="pN">756</span>Kathaṁ <span class="bold">attani rūpaṁ samanupassati?</span> Idhekacco vedanaṁ…  saññaṁ…  saṅkhāre…  viññāṇaṁ attato samanupassati. Tassa evaṁ hoti—  “ayaṁ kho me attā. Imasmiñca pana attani idaṁ rūpan”ti. Attani rūpaṁ samanupassati. Seyyathāpi pupphaṁ gandhasampannaṁ assa. Tamenaṁ puriso evaṁ vadeyya—  “idaṁ pupphaṁ, ayaṁ gandho; aññaṁ pupphaṁ, añño gandho. So kho panāyaṁ gandho imasmiṁ pupphe”ti. Pupphasmiṁ gandhaṁ samanupassati. Evamevaṁ idhekacco vedanaṁ…  saññaṁ…  saṅkhāre…  viññāṇaṁ attato samanupassati. Tassa evaṁ hoti—  “ayaṁ kho me attā. Imasmiñca pana attani idaṁ rūpan”ti. Attani rūpaṁ samanupassati. Abhinivesaparāmāso diṭṭhi. Diṭṭhi na vatthu, vatthu na diṭṭhi. Aññā diṭṭhi, aññaṁ vatthu. Yā ca diṭṭhi yañca vatthu—  ayaṁ tatiyā rūpavatthukā attānudiṭṭhi. Attānudiṭṭhi micchādiṭṭhi diṭṭhivipatti…pe…  imāni saññojanāni, na ca diṭṭhiyo. Evaṁ attani rūpaṁ samanupassati. (1:<span class="italic">3</span>) </div>
</div>
<div class="q" id="p_26Ps_757"> <div class="p">
<span class="pN">757</span>Kathaṁ <span class="bold">rūpasmiṁ attānaṁ samanupassati?</span> Idhekacco vedanaṁ…  saññaṁ…  saṅkhāre…  viññāṇaṁ attato samanupassati. Tassa evaṁ hoti—  “ayaṁ kho me attā. So kho pana me ayaṁ attā imasmiṁ rūpe”ti. Rūpasmiṁ attānaṁ samanupassati. Seyyathāpi maṇi karaṇḍake pakkhitto assa. Tamenaṁ puriso evaṁ vadeyya—  “ayaṁ maṇi, ayaṁ karaṇḍako. Añño maṇi, añño karaṇḍako. So kho panāyaṁ maṇi imasmiṁ karaṇḍake”ti. Karaṇḍakasmiṁ maṇiṁ samanupassati. Evamevaṁ idhekacco vedanaṁ…  saññaṁ…  saṅkhāre…  viññāṇaṁ attato samanupassati. Tassa evaṁ hoti—  “ayaṁ kho me attā. So kho pana me ayaṁ attā imasmiṁ rūpe”ti. Rūpasmiṁ attānaṁ samanupassati. Abhinivesaparāmāso diṭṭhi. Diṭṭhi na vatthu, vatthu na diṭṭhi. Aññā diṭṭhi, aññaṁ vatthu. Yā ca diṭṭhi yañca vatthu—  ayaṁ catutthā rūpavatthukā attānudiṭṭhi. Attānudiṭṭhi micchādiṭṭhi diṭṭhivipatti…pe…  imāni saññojanāni, na ca diṭṭhiyo. Evaṁ rūpasmiṁ attānaṁ samanupassati. (1:<span class="italic">4</span>) </div>
</div>
<div class="q" id="p_26Ps_758"> <div class="divNumber">132.</div> <div class="p">
<span class="pN">758</span>Kathaṁ <span class="bold">vedanaṁ attato samanupassati?</span> Idhekacco cakkhusamphassajaṁ vedanaṁ sotasamphassajaṁ vedanaṁ ghānasamphassajaṁ vedanaṁ jivhāsamphassajaṁ vedanaṁ kāyasamphassajaṁ vedanaṁ manosamphassajaṁ vedanaṁ attato samanupassati. “Yā manosamphassajā vedanā so ahaṁ, yo ahaṁ sā manosamphassajā vedanā”ti—  manosamphassajaṁ vedanañca attañca advayaṁ samanupassati. Seyyathāpi telappadīpassa jhāyato “yā acci so vaṇṇo, yo vaṇṇo sā accī”ti—  acciñca vaṇṇañca advayaṁ samanupassati. Evamevaṁ idhekacco manosamphassajaṁ vedanaṁ attato samanupassati. “Yā manosamphassajā vedanā so ahaṁ, yo ahaṁ sā manosamphassajā vedanā”ti—  manosamphassajaṁ vedanañca attañca advayaṁ samanupassati. Abhinivesaparāmāso diṭṭhi. Diṭṭhi na vatthu, vatthu na diṭṭhi. Aññā diṭṭhi, aññaṁ vatthu. Yā ca diṭṭhi yañca vatthu—  ayaṁ paṭhamā vedanāvatthukā attānudiṭṭhi. Attānudiṭṭhi micchādiṭṭhi diṭṭhivipatti…pe…  imāni saññojanāni, na ca diṭṭhiyo. Evaṁ vedanaṁ attato samanupassati. (1:<span class="italic">5</span>) </div>
</div>
<div class="q" id="p_26Ps_759"> <div class="p">
<span class="pN">759</span>Kathaṁ <span class="bold">vedanāvantaṁ attānaṁ samanupassati?</span> Idhekacco saññaṁ…  saṅkhāre…  viññāṇaṁ…  rūpaṁ attato samanupassati. Tassa evaṁ hoti—  “ayaṁ kho me attā. So kho pana me ayaṁ attā imāya vedanāya vedanāvā”ti. Vedanāvantaṁ attānaṁ samanupassati. Seyyathāpi rukkho chāyāsampanno assa. Tamenaṁ puriso evaṁ vadeyya—  “ayaṁ rukkho, ayaṁ chāyā. Añño rukkho, aññā chāyā. So kho panāyaṁ rukkho imāya chāyāya chāyāvā”ti. Chāyāvantaṁ rukkhaṁ samanupassati. Evamevaṁ idhekacco saññaṁ…  saṅkhāre…  viññāṇaṁ…  rūpaṁ attato samanupassati. Tassa evaṁ hoti—  “ayaṁ kho me attā. So kho pana me ayaṁ attā imāya vedanāya vedanāvā”ti. Vedanāvantaṁ attānaṁ samanupassati. Abhinivesaparāmāso diṭṭhi. Diṭṭhi na vatthu, vatthu na diṭṭhi. Aññā diṭṭhi, aññaṁ vatthu. Yā ca diṭṭhi yañca vatthu—  ayaṁ dutiyā vedanāvatthukā attānudiṭṭhi. Attānudiṭṭhi micchādiṭṭhi diṭṭhivipatti…pe…  imāni saññojanāni, na ca diṭṭhiyo. Evaṁ vedanāvantaṁ attānaṁ samanupassati. (2:<span class="italic">6</span>) </div>
</div>
<div class="q" id="p_26Ps_760"> <div class="p">
<span class="pN">760</span>Kathaṁ <span class="bold">attani vedanaṁ samanupassati?</span> Idhekacco saññaṁ…  saṅkhāre…  viññāṇaṁ…  rūpaṁ attato samanupassati. Tassa evaṁ hoti—  “ayaṁ kho me attā. Imasmiñca pana attani ayaṁ vedanā”ti. Attani vedanaṁ samanupassati. Seyyathāpi pupphaṁ gandhasampannaṁ assa. Tamenaṁ puriso evaṁ vadeyya—  “idaṁ pupphaṁ, ayaṁ gandho; aññaṁ pupphaṁ, añño gandho. So kho panāyaṁ gandho imasmiṁ pupphe”ti. Pupphasmiṁ gandhaṁ samanupassati. Evamevaṁ idhekacco saññaṁ…  saṅkhāre…  viññāṇaṁ…  rūpaṁ attato samanupassati. Tassa evaṁ hoti—  “ayaṁ kho me attā. Imasmiñca pana attani ayaṁ vedanā”ti. Attani vedanaṁ samanupassati. Abhinivesaparāmāso diṭṭhi. Diṭṭhi na vatthu, vatthu na diṭṭhi. Aññā diṭṭhi, aññaṁ vatthu. Yā ca diṭṭhi yañca vatthu—  ayaṁ tatiyā vedanāvatthukā attānudiṭṭhi. Attānudiṭṭhi micchādiṭṭhi diṭṭhivipatti…pe…  imāni saññojanāni, na ca diṭṭhiyo. Evaṁ attani vedanaṁ samanupassati. (3:<span class="italic">7</span>) </div>
</div>
<div class="q" id="p_26Ps_761"> <div class="p">
<span class="pN">761</span>Kathaṁ <span class="bold">vedanāya attānaṁ samanupassati?</span> Idhekacco saññaṁ…  saṅkhāre…  viññāṇaṁ…  rūpaṁ attato samanupassati. Tassa evaṁ hoti—  “ayaṁ kho me attā. So kho pana me ayaṁ attā imāya vedanāyā”ti. Vedanāya attānaṁ samanupassati. Seyyathāpi maṇi karaṇḍake pakkhitto assa. Tamenaṁ puriso evaṁ vadeyya—  “ayaṁ maṇi, ayaṁ karaṇḍako. Añño maṇi, añño karaṇḍako. So kho panāyaṁ maṇi imasmiṁ karaṇḍake”ti. Karaṇḍakasmiṁ maṇiṁ samanupassati. Evamevaṁ idhekacco saññaṁ…  saṅkhāre…  viññāṇaṁ…  rūpaṁ attato samanupassati. Tassa evaṁ hoti—  “ayaṁ kho me attā. So kho pana me ayaṁ attā imāya vedanāyā”ti. Vedanāya attānaṁ samanupassati. Abhinivesaparāmāso diṭṭhi. Diṭṭhi na vatthu, vatthu na diṭṭhi. Aññā diṭṭhi, aññaṁ vatthu. Yā ca diṭṭhi yañca vatthu—  ayaṁ catutthā vedanāvatthukā attānudiṭṭhi. Attānudiṭṭhi micchādiṭṭhi diṭṭhivipatti…pe…  imāni saññojanāni, na ca diṭṭhiyo. Evaṁ vedanāya attānaṁ samanupassati. (4:<span class="italic">8</span>) </div>
</div>
<div class="q" id="p_26Ps_762"> <div class="divNumber">133.</div> <div class="p">
<span class="pN">762</span>Kathaṁ <span class="bold">saññaṁ attato samanupassati?</span> Idhekacco cakkhusamphassajaṁ saññaṁ…  sotasamphassajaṁ saññaṁ…  ghānasamphassajaṁ saññaṁ…  jivhāsamphassajaṁ saññaṁ…  kāyasamphassajaṁ saññaṁ…  manosamphassajaṁ saññaṁ attato samanupassati. “Yā manosamphassajā saññā so ahaṁ, yo ahaṁ sā manosamphassajā saññā”ti—  manosamphassajaṁ saññañca attañca advayaṁ samanupassati. Seyyathāpi telappadīpassa jhāyato “yā acci so vaṇṇo, yo vaṇṇo sā accī”ti—  acciñca vaṇṇañca advayaṁ samanupassati. Evamevaṁ idhekacco manosamphassajaṁ saññaṁ attato samanupassati. “Yā manosamphassajā saññā so ahaṁ, yo ahaṁ sā manosamphassajā saññā”ti. Manosamphassajaṁ saññañca attañca advayaṁ samanupassati. Abhinivesaparāmāso diṭṭhi. Diṭṭhi na vatthu, vatthu na diṭṭhi. Aññā diṭṭhi, aññaṁ vatthu. Yā ca diṭṭhi yañca vatthu—  ayaṁ paṭhamā saññāvatthukā attānudiṭṭhi. Attānudiṭṭhi micchādiṭṭhi diṭṭhivipatti…pe…  imāni saññojanāni, na ca diṭṭhiyo. Evaṁ saññaṁ attato samanupassati. (1:<span class="italic">9</span>) </div>
</div>
<div class="q" id="p_26Ps_763"> <div class="p">
<span class="pN">763</span>Kathaṁ <span class="bold">saññāvantaṁ attānaṁ samanupassati?</span> Idhekacco saṅkhāre…  viññāṇaṁ…  rūpaṁ…  vedanaṁ attato samanupassati. Tassa evaṁ hoti—  “ayaṁ kho me attā. So kho pana me ayaṁ attā imāya saññāya saññāvā”ti. Saññāvantaṁ attānaṁ samanupassati. Seyyathāpi rukkho chāyāsampanno assa. Tamenaṁ puriso evaṁ vadeyya—  “ayaṁ rukkho, ayaṁ chāyā. Añño rukkho, aññā chāyā. So kho panāyaṁ rukkho imāya chāyāya chāyāvā”ti. Chāyāvantaṁ rukkhaṁ samanupassati. Evamevaṁ idhekacco saṅkhāre…  viññāṇaṁ…  rūpaṁ…  vedanaṁ attato samanupassati. Tassa evaṁ hoti—  “ayaṁ kho me attā. So kho pana me ayaṁ attā imāya saññāya saññāvā”ti. Saññāvantaṁ attānaṁ samanupassati. Abhinivesaparāmāso diṭṭhi. Diṭṭhi na vatthu, vatthu na diṭṭhi. Aññā diṭṭhi, aññaṁ vatthu. Yā ca diṭṭhi yañca vatthu—  ayaṁ dutiyā saññāvatthukā attānudiṭṭhi. Attānudiṭṭhi micchādiṭṭhi…pe…  imāni saññojanāni, na ca diṭṭhiyo. Evaṁ saññāvantaṁ attānaṁ samanupassati. (2:<span class="italic">10</span>) </div>
</div>
<div class="q" id="p_26Ps_764"> <div class="p">
<span class="pN">764</span>Kathaṁ <span class="bold">attani saññaṁ samanupassati?</span> Idhekacco saṅkhāre…  viññāṇaṁ…  rūpaṁ…  vedanaṁ attato samanupassati. Tassa evaṁ hoti—  “ayaṁ kho me attā. Imasmiñca pana attani ayaṁ saññā”ti. Attani saññaṁ samanupassati. Seyyathāpi pupphaṁ gandhasampannaṁ assa. Tamenaṁ puriso evaṁ vadeyya—  “idaṁ pupphaṁ, ayaṁ gandho. Aññaṁ pupphaṁ, añño gandho. So kho panāyaṁ gandho imasmiṁ pupphe”ti. Pupphasmiṁ gandhaṁ samanupassati. Evamevaṁ idhekacco saṅkhāre…  viññāṇaṁ…  rūpaṁ…  vedanaṁ attato samanupassati. Tassa evaṁ hoti—  “ayaṁ kho me attā. Imasmiñca pana attani ayaṁ saññā”ti. Attani saññaṁ samanupassati. Abhinivesaparāmāso diṭṭhi. Diṭṭhi na vatthu, vatthu na diṭṭhi. Aññā diṭṭhi, aññaṁ vatthu. Yā ca diṭṭhi yañca vatthu—  ayaṁ tatiyā saññāvatthukā attānudiṭṭhi. Attānudiṭṭhi micchādiṭṭhi…pe…  imāni saññojanāni, na ca diṭṭhiyo. Evaṁ attani saññaṁ samanupassati. (3:<span class="italic">11</span>) </div>
</div>
<div class="q" id="p_26Ps_765"> <div class="p">
<span class="pN">765</span>Kathaṁ <span class="bold">saññāya attānaṁ samanupassati?</span> Idhekacco saṅkhāre…  viññāṇaṁ…  rūpaṁ…  vedanaṁ attato samanupassati. Tassa evaṁ hoti—  “ayaṁ kho me attā. So kho pana me ayaṁ attā imāya saññāyā”ti. Saññāya attānaṁ samanupassati. Seyyathāpi maṇi karaṇḍake pakkhitto assa. Tamenaṁ puriso evaṁ vadeyya—  “ayaṁ maṇi, ayaṁ karaṇḍako. Añño maṇi, añño karaṇḍako. So kho panāyaṁ maṇi imasmiṁ karaṇḍake”ti. Karaṇḍakasmiṁ maṇiṁ samanupassati. Evamevaṁ idhekacco saṅkhāre…  viññāṇaṁ…  rūpaṁ…  vedanaṁ attato samanupassati. Tassa evaṁ hoti—  “ayaṁ kho me attā. So kho pana me ayaṁ attā imāya saññāyā”ti. Saññāya attānaṁ samanupassati. Abhinivesaparāmāso diṭṭhi. Diṭṭhi na vatthu, vatthu na diṭṭhi. Aññā diṭṭhi, aññaṁ vatthu. Yā ca diṭṭhi yañca vatthu—  ayaṁ catutthā saññāvatthukā attānudiṭṭhi. Attānudiṭṭhi micchādiṭṭhi…pe…  imāni saññojanāni na ca diṭṭhiyo. Evaṁ saññāya attānaṁ samanupassati. (4:<span class="italic">12</span>) </div>
</div>
<div class="q" id="p_26Ps_766"> <div class="divNumber">134.</div> <div class="p">
<span class="pN">766</span>Kathaṁ <span class="bold">saṅkhāre attato samanupassati?</span> Idhekacco cakkhusamphassajaṁ cetanaṁ sotasamphassajaṁ cetanaṁ ghānasamphassajaṁ cetanaṁ jivhāsamphassajaṁ cetanaṁ kāyasamphassajaṁ cetanaṁ manosamphassajaṁ cetanaṁ attato samanupassati. “Yā manosamphassajā cetanā, so ahaṁ; yo ahaṁ sā manosamphassajā cetanā”ti—  manosamphassajaṁ cetanañca attañca advayaṁ samanupassati. Seyyathāpi telappadīpassa jhāyato “yā acci so vaṇṇo, yo vaṇṇo sā accī”ti—  acciñca vaṇṇañca advayaṁ samanupassati. Evamevaṁ idhekacco manosamphassajaṁ cetanaṁ attato samanupassati. “Yā manosamphassajā cetanā so ahaṁ, yo ahaṁ sā manosamphassajā cetanā”ti—  manosamphassajaṁ cetanañca attañca advayaṁ samanupassati. Abhinivesaparāmāso diṭṭhi. Diṭṭhi na vatthu, vatthu na diṭṭhi. Aññā diṭṭhi, aññaṁ vatthu. Yā ca diṭṭhi yañca vatthu—  ayaṁ paṭhamā saṅkhāravatthukā attānudiṭṭhi. Attānudiṭṭhi micchādiṭṭhi…pe…  imāni saññojanāni, na ca diṭṭhiyo. Evaṁ saṅkhāre attato samanupassati. (1:<span class="italic">13</span>) </div>
</div>
<div class="q" id="p_26Ps_767"> <div class="p">
<span class="pN">767</span>Kathaṁ <span class="bold">saṅkhāravantaṁ attānaṁ samanupassati?</span> Idhekacco viññāṇaṁ…  rūpaṁ…  vedanaṁ…  saññaṁ attato samanupassati. Tassa evaṁ hoti—  “ayaṁ kho me attā. So kho pana me ayaṁ attā imehi saṅkhārehi saṅkhāravā”ti. Saṅkhāravantaṁ attānaṁ samanupassati. Seyyathāpi rukkho chāyāsampanno assa. Tamenaṁ puriso evaṁ vadeyya—  “ayaṁ rukkho, ayaṁ chāyā. Añño rukkho, aññā chāyā. So kho panāyaṁ rukkho imāya chāyāya chāyāvā”ti. Chāyāvantaṁ rukkhaṁ samanupassati. Evamevaṁ idhekacco viññāṇaṁ…  rūpaṁ…  vedanaṁ…  saññaṁ attato samanupassati. Tassa evaṁ hoti—  “ayaṁ kho me attā. So kho pana me ayaṁ attā. Imehi saṅkhārehi saṅkhāravā”ti. Saṅkhāravantaṁ attānaṁ samanupassati. Abhinivesaparāmāso diṭṭhi. Diṭṭhi na vatthu, vatthu na diṭṭhi. Aññā diṭṭhi, aññaṁ vatthu. Yā ca diṭṭhi yañca vatthu—  ayaṁ dutiyā saṅkhāravatthukā attānudiṭṭhi. Attānudiṭṭhi micchādiṭṭhi…pe…  imāni saññojanāni, na ca diṭṭhiyo. Evaṁ saṅkhāravantaṁ attānaṁ samanupassati. (2:<span class="italic">14</span>) </div>
</div>
<div class="q" id="p_26Ps_768"> <div class="p">
<span class="pN">768</span>Kathaṁ <span class="bold">attani saṅkhāre samanupassati? </span> Idhekacco viññāṇaṁ…  rūpaṁ…  vedanaṁ…  saññaṁ attato samanupassati. Tassa evaṁ hoti—  “ayaṁ kho me attā. Imasmiñca pana attani ime saṅkhārā”ti. Attani saṅkhāre samanupassati. Seyyathāpi pupphaṁ gandhasampannaṁ assa. Tamenaṁ puriso evaṁ vadeyya—  “idaṁ pupphaṁ, ayaṁ gandho; aññaṁ pupphaṁ, añño gandho. So kho panāyaṁ gandho imasmiṁ pupphe”ti. Pupphasmiṁ gandhaṁ samanupassati. Evamevaṁ idhekacco viññāṇaṁ…  rūpaṁ…  vedanaṁ…  saññaṁ attato samanupassati. Tassa evaṁ hoti—  “ayaṁ kho me attā. Imasmiñca pana attani ime saṅkhārā”ti. Attani saṅkhāre samanupassati. Abhinivesaparāmāso diṭṭhi. Diṭṭhi na vatthu, vatthu na diṭṭhi. Aññā diṭṭhi, aññaṁ vatthu. Yā ca diṭṭhi yañca vatthu—  ayaṁ tatiyā saṅkhāravatthukā attānudiṭṭhi. Attānudiṭṭhi micchādiṭṭhi…pe…  imāni saññojanāni, na ca diṭṭhiyo. Evaṁ attani saṅkhāre samanupassati. (3:<span class="italic">15</span>) </div>
</div>
<div class="q" id="p_26Ps_769"> <div class="p">
<span class="pN">769</span>Kathaṁ <span class="bold">saṅkhāresu attānaṁ samanupassati?</span> Idhekacco viññāṇaṁ…  rūpaṁ…  vedanaṁ…  saññaṁ attato samanupassati. Tassa evaṁ hoti—  “ayaṁ kho me attā. So kho pana me ayaṁ attā imesu saṅkhāresū”ti. Saṅkhāresu attānaṁ samanupassati. Seyyathāpi maṇi karaṇḍake pakkhitto assa. Tamenaṁ puriso evaṁ vadeyya—  “ayaṁ maṇi, ayaṁ karaṇḍako. Añño maṇi, añño karaṇḍako. So kho panāyaṁ maṇi imasmiṁ karaṇḍake”ti. Karaṇḍakasmiṁ maṇiṁ samanupassati. Evamevaṁ idhekacco viññāṇaṁ…  rūpaṁ…  vedanaṁ…  saññaṁ attato samanupassati. Tassa evaṁ hoti—  “ayaṁ kho me attā. So kho pana me ayaṁ attā imesu saṅkhāresū”ti. Saṅkhāresu attānaṁ samanupassati. Abhinivesaparāmāso diṭṭhi. Diṭṭhi na vatthu, vatthu na diṭṭhi. Aññā diṭṭhi, aññaṁ vatthu. Yā ca diṭṭhi yañca vatthu—  ayaṁ catutthā saṅkhāravatthukā attānudiṭṭhi. Attānudiṭṭhi micchādiṭṭhi…pe…  imāni saññojanāni, na ca diṭṭhiyo. Evaṁ saṅkhāresu attānaṁ samanupassati. (4:<span class="italic">16</span>) </div>
</div>
<div class="q" id="p_26Ps_770"> <div class="divNumber">135.</div> <div class="p">
<span class="pN">770</span>Kathaṁ <span class="bold">viññāṇaṁ attato samanupassati?</span> Idhekacco cakkhuviññāṇaṁ…  sotaviññāṇaṁ…  ghānaviññāṇaṁ…  jivhāviññāṇaṁ kāyaviññāṇaṁ…  manoviññāṇaṁ attato samanupassati. “Yaṁ manoviññāṇaṁ, so ahaṁ; yo ahaṁ, taṁ manoviññāṇan”ti—  manoviññāṇañca attañca advayaṁ samanupassati. Seyyathāpi telappadīpassa jhāyato “yā acci so vaṇṇo, yo vaṇṇo sā accī”ti—  acciñca vaṇṇañca advayaṁ samanupassati. Evamevaṁ idhekacco manoviññāṇaṁ attato samanupassati. “Yaṁ manoviññāṇaṁ, so ahaṁ; yo ahaṁ taṁ manoviññāṇan”ti—  manoviññāṇañca attañca advayaṁ samanupassati. Abhinivesaparāmāso diṭṭhi. Diṭṭhi na vatthu, vatthu na diṭṭhi. Aññā diṭṭhi, aññaṁ vatthu. Yā ca diṭṭhi yañca vatthu—  ayaṁ paṭhamā viññāṇavatthukā attānudiṭṭhi. Attānudiṭṭhi micchādiṭṭhi…pe…  imāni saññojanāni, na ca diṭṭhiyo. Evaṁ viññāṇaṁ attato samanupassati. (1:<span class="italic">17</span>) </div>
</div>
<div class="q" id="p_26Ps_771"> <div class="p">
<span class="pN">771</span>Kathaṁ <span class="bold">viññāṇavantaṁ attānaṁ samanupassati?</span> Idhekacco rūpaṁ…  vedanaṁ…  saññaṁ…  saṅkhāre attato samanupassati. Tassa evaṁ hoti—  “ayaṁ kho me attā. So kho pana me ayaṁ attā iminā viññāṇena viññāṇavā”ti. Viññāṇavantaṁ attānaṁ samanupassati. Seyyathāpi rukkho chāyāsampanno assa. Tamenaṁ puriso evaṁ vadeyya—  “ayaṁ rukkho, ayaṁ chāyā. Añño rukkho, aññā chāyā. So kho panāyaṁ rukkho imāya chāyāya chāyāvā”ti. Chāyāvantaṁ rukkhaṁ samanupassati. Evamevaṁ idhekacco rūpaṁ…  vedanaṁ…  saññaṁ…  saṅkhāre attato samanupassati. Tassa evaṁ hoti—  “ayaṁ kho me attā. So kho pana me ayaṁ attā iminā viññāṇena viññāṇavā”ti. Viññāṇavantaṁ attānaṁ samanupassati. Abhinivesaparāmāso diṭṭhi. Diṭṭhi na vatthu, vatthu na diṭṭhi. Aññā diṭṭhi, aññaṁ vatthu. Yā ca diṭṭhi yañca vatthu—  ayaṁ dutiyā viññāṇavatthukā attānudiṭṭhi. Attānudiṭṭhi micchādiṭṭhi…pe…  imāni saññojanāni, na ca diṭṭhiyo. Evaṁ viññāṇavantaṁ attānaṁ samanupassati. (2:<span class="italic">18</span>) </div>
</div>
<div class="q" id="p_26Ps_772"> <div class="p">
<span class="pN">772</span>Kathaṁ <span class="bold">attani viññāṇaṁ samanupassati?</span> Idhekacco rūpaṁ…  vedanaṁ…  saññaṁ…  saṅkhāre attato samanupassati. Tassa evaṁ hoti—  “ayaṁ kho me attā. Imasmiñca pana attani idaṁ viññāṇan”ti. Attani viññāṇaṁ samanupassati. Seyyathāpi pupphaṁ gandhasampannaṁ assa. Tamenaṁ puriso evaṁ vadeyya—  “idaṁ pupphaṁ, ayaṁ gandho; aññaṁ pupphaṁ, añño gandho. So kho panāyaṁ gandho imasmiṁ pupphe”ti. Pupphasmiṁ gandhaṁ samanupassati. Evamevaṁ idhekacco rūpaṁ…  vedanaṁ…  saññaṁ…  saṅkhāre attato samanupassati. Tassa evaṁ hoti—  “ayaṁ kho me attā. Imasmiñca pana attani idaṁ viññāṇan”ti. Attani viññāṇaṁ samanupassati. Abhinivesaparāmāso diṭṭhi. Diṭṭhi na vatthu, vatthu na diṭṭhi. Aññā diṭṭhi, aññaṁ vatthu. Yā ca diṭṭhi yañca vatthu—  ayaṁ tatiyā viññāṇavatthukā attānudiṭṭhi. Attānudiṭṭhi micchādiṭṭhi…pe…  imāni saññojanāni, na ca diṭṭhiyo. Evaṁ attani viññāṇaṁ samanupassati. (3:<span class="italic">19</span>) </div>
</div>
<div class="q" id="p_26Ps_773"> <div class="p">
<span class="pN">773</span>Kathaṁ <span class="bold">viññāṇasmiṁ attānaṁ samanupassati?</span> Idhekacco rūpaṁ…  vedanaṁ…  saññaṁ…  saṅkhāre attato samanupassati. Tassa evaṁ hoti—  “ayaṁ kho me attā. So kho pana me ayaṁ attā imasmiṁ viññāṇe”ti. Viññāṇasmiṁ attānaṁ samanupassati. Seyyathāpi maṇi karaṇḍake pakkhitto assa. Tamenaṁ puriso evaṁ vadeyya—  “ayaṁ maṇi, ayaṁ karaṇḍako. Añño maṇi, añño karaṇḍako. So kho panāyaṁ maṇi imasmiṁ karaṇḍake”ti. Karaṇḍakasmiṁ maṇiṁ samanupassati. Evamevaṁ idhekacco rūpaṁ…  vedanaṁ…  saññaṁ…  saṅkhāre attato samanupassati. Tassa evaṁ hoti—  “ayaṁ kho me attā. So kho pana me ayaṁ attā imasmiṁ viññāṇe”ti. Viññāṇasmiṁ attānaṁ samanupassati. Abhinivesaparāmāso diṭṭhi. Diṭṭhi na vatthu, vatthu na diṭṭhi. Aññā diṭṭhi, aññaṁ vatthu. Yā ca diṭṭhi yañca vatthu—  ayaṁ catutthā viññāṇavatthukā attānudiṭṭhi. Attānudiṭṭhi micchādiṭṭhi…pe…  imāni saññojanāni, na ca diṭṭhiyo. Evaṁ viññāṇasmiṁ attānaṁ samanupassati. Attānudiṭṭhiyā imehi vīsatiyā ākārehi abhiniveso hoti. (4:<span class="italic">20</span>) </div>
</div>
<div class="CENTER" id="p_26Ps_774">
<span class="pN">774</span>Attānudiṭṭhiniddeso dutiyo.</div>
</html>
