<html>
<div class="i">2.5 Maṭṭhakuṇḍalīpetavatthu</div>
<div class="h">Ubbarivagga</div>
<div class="h">Maṭṭhakuṇḍalīpetavatthu</div>
<div class="q" id="p_19Pv_206"> <div class="divNumber">186.</div> <div class="p"> <table class="singleColumn"> <tr> <td> <div class="pN">206</div> <div class="G">“Alaṅkato maṭṭhakuṇḍalī,</div> </td> </tr> <tr> <td> <div class="G">Māladhārī haricandanussado;</div> </td> </tr> <tr> <td> <div class="G">Bāhā paggayha kandasi,</div> </td> </tr> <tr> <td> <div class="G">Vanamajjhe kiṁ dukkhito tuvan”ti.</div> </td> </tr> </table> </div>
</div>
<div class="q" id="p_19Pv_207"> <div class="divNumber">187.</div> <div class="p"> <table class="singleColumn"> <tr> <td> <div class="pN">207</div> <div class="G">“Sovaṇṇamayo pabhassaro,</div> </td> </tr> <tr> <td> <div class="G">Uppanno rathapañjaro mama;</div> </td> </tr> <tr> <td> <div class="G">Tassa cakkayugaṁ na vindāmi,</div> </td> </tr> <tr> <td> <div class="G">Tena dukkhena jahāmi jīvitan”ti.</div> </td> </tr> </table> </div>
</div>
<div class="q" id="p_19Pv_208"> <div class="divNumber">188.</div> <div class="p"> <table class="singleColumn"> <tr> <td> <div class="pN">208</div> <div class="G">“Sovaṇṇamayaṁ maṇimayaṁ,</div> </td> </tr> <tr> <td> <div class="G">Lohitakamayaṁ atha rūpiyamayaṁ;</div> </td> </tr> <tr> <td> <div class="G">Ācikkha me bhaddamāṇava,</div> </td> </tr> <tr> <td> <div class="G">Cakkayugaṁ paṭipādayāmi te”ti.</div> </td> </tr> </table> </div>
</div>
<div class="q" id="p_19Pv_209"> <div class="divNumber">189.</div> <div class="p"> <table class="singleColumn"> <tr> <td> <div class="pN">209</div> <div class="G">So māṇavo tassa pāvadi,</div> </td> </tr> <tr> <td> <div class="G">“Candasūriyā ubhayettha dissare;</div> </td> </tr> <tr> <td> <div class="G">Sovaṇṇamayo ratho mama,</div> </td> </tr> <tr> <td> <div class="G">Tena cakkayugena sobhatī”ti.</div> </td> </tr> </table> </div>
</div>
<div class="q" id="p_19Pv_210"> <div class="divNumber">190.</div> <div class="p"> <table class="singleColumn"> <tr> <td> <div class="pN">210</div> <div class="G">“Bālo kho tvaṁ asi māṇava,</div> </td> </tr> <tr> <td> <div class="G">Yo tvaṁ patthayase apatthiyaṁ;</div> </td> </tr> <tr> <td> <div class="G">Maññāmi tuvaṁ marissasi,</div> </td> </tr> <tr> <td> <div class="G">Na hi tvaṁ lacchasi candasūriye”ti.</div> </td> </tr> </table> </div>
</div>
<div class="q" id="p_19Pv_211"> <div class="divNumber">191.</div> <div class="p"> <table class="singleColumn"> <tr> <td> <div class="pN">211</div> <div class="G">“Gamanāgamanampi dissati,</div> </td> </tr> <tr> <td> <div class="G">Vaṇṇadhātu ubhayattha vīthiyā;</div> </td> </tr> <tr> <td> <div class="G">Peto kālakato na dissati,</div> </td> </tr> <tr> <td> <div class="G">Ko nidha kandataṁ bālyataro”ti.</div> </td> </tr> </table> </div>
</div>
<div class="q" id="p_19Pv_212"> <div class="divNumber">192.</div> <div class="p"> <table class="singleColumn"> <tr> <td> <div class="pN">212</div> <div class="G">“Saccaṁ kho vadesi māṇava,</div> </td> </tr> <tr> <td> <div class="G">Ahameva kandataṁ bālyataro;</div> </td> </tr> <tr> <td> <div class="G">Candaṁ viya dārako rudaṁ,</div> </td> </tr> <tr> <td> <div class="G">Petaṁ kālakatābhipatthayinti.</div> </td> </tr> </table> </div>
</div>
<div class="q" id="p_19Pv_213"> <div class="divNumber">193.</div> <div class="p"> <table class="singleColumn"> <tr> <td> <div class="pN">213</div> <div class="G">Ādittaṁ vata maṁ santaṁ,</div> </td> </tr> <tr> <td> <div class="G">ghatasittaṁva pāvakaṁ;</div> </td> </tr> <tr> <td> <div class="G">Vārinā viya osiñcaṁ,</div> </td> </tr> <tr> <td> <div class="G">sabbaṁ nibbāpaye daraṁ.</div> </td> </tr> </table> </div>
</div>
<div class="q" id="p_19Pv_214"> <div class="divNumber">194.</div> <div class="p"> <table class="singleColumn"> <tr> <td> <div class="pN">214</div> <div class="G">Abbahī vata me sallaṁ,</div> </td> </tr> <tr> <td> <div class="G">sokaṁ hadayanissitaṁ;</div> </td> </tr> <tr> <td> <div class="G">Yo me sokaparetassa,</div> </td> </tr> <tr> <td> <div class="G">puttasokaṁ apānudi.</div> </td> </tr> </table> </div>
</div>
<div class="q" id="p_19Pv_215"> <div class="divNumber">195.</div> <div class="p"> <table class="singleColumn"> <tr> <td> <div class="pN">215</div> <div class="G">Svāhaṁ abbūḷhasallosmi,</div> </td> </tr> <tr> <td> <div class="G">sītibhūtosmi nibbuto;</div> </td> </tr> <tr> <td> <div class="G">Na socāmi na rodāmi,</div> </td> </tr> <tr> <td> <div class="G">tava sutvāna māṇavā”ti.</div> </td> </tr> </table> </div>
</div>
<div class="q" id="p_19Pv_216"> <div class="divNumber">196.</div> <div class="p"> <table class="singleColumn"> <tr> <td> <div class="pN">216</div> <div class="G">“Devatā nusi gandhabbo,</div> </td> </tr> <tr> <td> <div class="G">adu sakko purindado;</div> </td> </tr> <tr> <td> <div class="G">Ko vā tvaṁ kassa vā putto,</div> </td> </tr> <tr> <td> <div class="G">kathaṁ jānemu taṁ mayan”ti.</div> </td> </tr> </table> </div>
</div>
<div class="q" id="p_19Pv_217"> <div class="divNumber">197.</div> <div class="p"> <table class="singleColumn"> <tr> <td> <div class="pN">217</div> <div class="G">“Yañca kandasi yañca rodasi,</div> </td> </tr> <tr> <td> <div class="G">Puttaṁ āḷāhane sayaṁ dahitvā;</div> </td> </tr> <tr> <td> <div class="G">Svāhaṁ kusalaṁ karitvā kammaṁ,</div> </td> </tr> <tr> <td> <div class="G">Tidasānaṁ sahabyataṁ gato”ti.</div> </td> </tr> </table> </div>
</div>
<div class="q" id="p_19Pv_218"> <div class="divNumber">198.</div> <div class="p"> <table class="singleColumn"> <tr> <td> <div class="pN">218</div> <div class="G">“Appaṁ vā bahuṁ vā nāddasāma,</div> </td> </tr> <tr> <td> <div class="G">Dānaṁ dadantassa sake agāre;</div> </td> </tr> <tr> <td> <div class="G">Uposathakammaṁ vā tādisaṁ,</div> </td> </tr> <tr> <td> <div class="G">Kena kammena gatosi devalokan”ti.</div> </td> </tr> </table> </div>
</div>
<div class="q" id="p_19Pv_219"> <div class="divNumber">199.</div> <div class="p"> <table class="singleColumn"> <tr> <td> <div class="pN">219</div> <div class="G">“Ābādhikohaṁ dukkhito gilāno,</div> </td> </tr> <tr> <td> <div class="G">Āturarūpomhi sake nivesane;</div> </td> </tr> <tr> <td> <div class="G">Buddhaṁ vigatarajaṁ vitiṇṇakaṅkhaṁ,</div> </td> </tr> <tr> <td> <div class="G">Addakkhiṁ sugataṁ anomapaññaṁ.</div> </td> </tr> </table> </div>
</div>
<div class="q" id="p_19Pv_220"> <div class="divNumber">200.</div> <div class="p"> <table class="singleColumn"> <tr> <td> <div class="pN">220</div> <div class="G">Svāhaṁ muditamano pasannacitto,</div> </td> </tr> <tr> <td> <div class="G">Añjaliṁ akariṁ tathāgatassa;</div> </td> </tr> <tr> <td> <div class="G">Tāhaṁ kusalaṁ karitvāna kammaṁ,</div> </td> </tr> <tr> <td> <div class="G">Tidasānaṁ sahabyataṁ gato”ti.</div> </td> </tr> </table> </div>
</div>
<div class="q" id="p_19Pv_221"> <div class="divNumber">201.</div> <div class="p"> <table class="singleColumn"> <tr> <td> <div class="pN">221</div> <div class="G">“Acchariyaṁ vata abbhutaṁ vata,</div> </td> </tr> <tr> <td> <div class="G">Añjalikammassa ayamīdiso vipāko;</div> </td> </tr> <tr> <td> <div class="G">Ahampi muditamano pasannacitto,</div> </td> </tr> <tr> <td> <div class="G">Ajjeva buddhaṁ saraṇaṁ vajāmī”ti.</div> </td> </tr> </table> </div>
</div>
<div class="q" id="p_19Pv_222"> <div class="divNumber">202.</div> <div class="p"> <table class="singleColumn"> <tr> <td> <div class="pN">222</div> <div class="G">“Ajjeva buddhaṁ saraṇaṁ vajāhi,</div> </td> </tr> <tr> <td> <div class="G">Dhammañca saṁghañca pasannacitto;</div> </td> </tr> <tr> <td> <div class="G">Tatheva sikkhāya padāni pañca,</div> </td> </tr> <tr> <td> <div class="G">Akhaṇḍaphullāni samādiyassu.</div> </td> </tr> </table> </div>
</div>
<div class="q" id="p_19Pv_223"> <div class="divNumber">203.</div> <div class="p"> <table class="singleColumn"> <tr> <td> <div class="pN">223</div> <div class="G">Pāṇātipātā viramassu khippaṁ,</div> </td> </tr> <tr> <td> <div class="G">Loke adinnaṁ parivajjayassu;</div> </td> </tr> <tr> <td> <div class="G">Amajjapo mā ca musā bhaṇāhi,</div> </td> </tr> <tr> <td> <div class="G">Sakena dārena ca hohi tuṭṭho”ti.</div> </td> </tr> </table> </div>
</div>
<div class="q" id="p_19Pv_224"> <div class="divNumber">204.</div> <div class="p"> <table class="singleColumn"> <tr> <td> <div class="pN">224</div> <div class="G">“Atthakāmosi me yakkha,</div> </td> </tr> <tr> <td> <div class="G">hitakāmosi devate;</div> </td> </tr> <tr> <td> <div class="G">Karomi tuyhaṁ vacanaṁ,</div> </td> </tr> <tr> <td> <div class="G">tvaṁsi ācariyo mamāti.</div> </td> </tr> </table> </div>
</div>
<div class="q" id="p_19Pv_225"> <div class="divNumber">205.</div> <div class="p"> <table class="singleColumn"> <tr> <td> <div class="pN">225</div> <div class="G">Upemi saraṇaṁ buddhaṁ,</div> </td> </tr> <tr> <td> <div class="G">dhammañcāpi anuttaraṁ;</div> </td> </tr> <tr> <td> <div class="G">Saṁghañca naradevassa,</div> </td> </tr> <tr> <td> <div class="G">gacchāmi saraṇaṁ ahaṁ.</div> </td> </tr> </table> </div>
</div>
<div class="q" id="p_19Pv_226"> <div class="divNumber">206.</div> <div class="p"> <table class="singleColumn"> <tr> <td> <div class="pN">226</div> <div class="G">Pāṇātipātā viramāmi khippaṁ,</div> </td> </tr> <tr> <td> <div class="G">Loke adinnaṁ parivajjayāmi;</div> </td> </tr> <tr> <td> <div class="G">Amajjapo no ca musā bhaṇāmi,</div> </td> </tr> <tr> <td> <div class="G">Sakena dārena ca homi tuṭṭho”ti.</div> </td> </tr> </table> </div>
</div>
<div class="CENTER" id="p_19Pv_227">
<span class="pN">227</span>Maṭṭhakuṇḍalīpetavatthu pañcamaṁ.</div>
</html>
