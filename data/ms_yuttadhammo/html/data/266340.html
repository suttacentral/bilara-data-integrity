<html>
<div class="i">5 Maṅgalabuddhavaṁsa</div>
<div class="h">Maṅgalabuddhavaṁsa</div>
<div class="q" id="p_21Bu_343"> <div class="divNumber">1.</div> <div class="p"> <table class="singleColumn"> <tr> <td> <div class="pN">343</div> <div class="G">“Koṇḍaññassa aparena,</div> </td> </tr> <tr> <td> <div class="G">maṅgalo nāma nāyako;</div> </td> </tr> <tr> <td> <div class="G">Tamaṁ loke nihantvāna,</div> </td> </tr> <tr> <td> <div class="G">dhammokkamabhidhārayi.</div> </td> </tr> </table> </div>
</div>
<div class="q" id="p_21Bu_344"> <div class="divNumber">2.</div> <div class="p"> <table class="singleColumn"> <tr> <td> <div class="pN">344</div> <div class="G">Atulāsi pabhā tassa,</div> </td> </tr> <tr> <td> <div class="G">jinehaññehi uttariṁ;</div> </td> </tr> <tr> <td> <div class="G">Candasūriyapabhaṁ hantvā,</div> </td> </tr> <tr> <td> <div class="G">dasasahassī virocati.</div> </td> </tr> </table> </div>
</div>
<div class="q" id="p_21Bu_345"> <div class="divNumber">3.</div> <div class="p"> <table class="singleColumn"> <tr> <td> <div class="pN">345</div> <div class="G">Sopi buddho pakāsesi,</div> </td> </tr> <tr> <td> <div class="G">caturo saccavaruttame;</div> </td> </tr> <tr> <td> <div class="G">Te te saccarasaṁ pītvā,</div> </td> </tr> <tr> <td> <div class="G">vinodenti mahātamaṁ.</div> </td> </tr> </table> </div>
</div>
<div class="q" id="p_21Bu_346"> <div class="divNumber">4.</div> <div class="p"> <table class="singleColumn"> <tr> <td> <div class="pN">346</div> <div class="G">Patvāna bodhimatulaṁ,</div> </td> </tr> <tr> <td> <div class="G">paṭhame dhammadesane;</div> </td> </tr> <tr> <td> <div class="G">Koṭisatasahassānaṁ,</div> </td> </tr> <tr> <td> <div class="G">dhammābhisamayo ahu.</div> </td> </tr> </table> </div>
</div>
<div class="q" id="p_21Bu_347"> <div class="divNumber">5.</div> <div class="p"> <table class="singleColumn"> <tr> <td> <div class="pN">347</div> <div class="G">Surindadevabhavane,</div> </td> </tr> <tr> <td> <div class="G">buddho dhammamadesayi;</div> </td> </tr> <tr> <td> <div class="G">Tadā koṭisahassānaṁ,</div> </td> </tr> <tr> <td> <div class="G">dutiyo samayo ahu.</div> </td> </tr> </table> </div>
</div>
<div class="q" id="p_21Bu_348"> <div class="divNumber">6.</div> <div class="p"> <table class="singleColumn"> <tr> <td> <div class="pN">348</div> <div class="G">Yadā sunando cakkavattī,</div> </td> </tr> <tr> <td> <div class="G">sambuddhaṁ upasaṅkami;</div> </td> </tr> <tr> <td> <div class="G">Tadā āhani sambuddho,</div> </td> </tr> <tr> <td> <div class="G">dhammabheriṁ varuttamaṁ.</div> </td> </tr> </table> </div>
</div>
<div class="q" id="p_21Bu_349"> <div class="divNumber">7.</div> <div class="p"> <table class="singleColumn"> <tr> <td> <div class="pN">349</div> <div class="G">Sunandassānucarā janatā,</div> </td> </tr> <tr> <td> <div class="G">Tadāsuṁ navutikoṭiyo;</div> </td> </tr> <tr> <td> <div class="G">Sabbepi te niravasesā,</div> </td> </tr> <tr> <td> <div class="G">Ahesuṁ ehi bhikkhukā.</div> </td> </tr> </table> </div>
</div>
<div class="q" id="p_21Bu_350"> <div class="divNumber">8.</div> <div class="p"> <table class="singleColumn"> <tr> <td> <div class="pN">350</div> <div class="G">Sannipātā tayo āsuṁ,</div> </td> </tr> <tr> <td> <div class="G">maṅgalassa mahesino;</div> </td> </tr> <tr> <td> <div class="G">Koṭisatasahassānaṁ,</div> </td> </tr> <tr> <td> <div class="G">paṭhamo āsi samāgamo.</div> </td> </tr> </table> </div>
</div>
<div class="q" id="p_21Bu_351"> <div class="divNumber">9.</div> <div class="p"> <table class="singleColumn"> <tr> <td> <div class="pN">351</div> <div class="G">Dutiyo koṭisatasahassānaṁ,</div> </td> </tr> <tr> <td> <div class="G">Tatiyo navutikoṭinaṁ;</div> </td> </tr> <tr> <td> <div class="G">Khīṇāsavānaṁ vimalānaṁ,</div> </td> </tr> <tr> <td> <div class="G">Tadā āsi samāgamo.</div> </td> </tr> </table> </div>
</div>
<div class="q" id="p_21Bu_352"> <div class="divNumber">10.</div> <div class="p"> <table class="singleColumn"> <tr> <td> <div class="pN">352</div> <div class="G">Ahaṁ tena samayena,</div> </td> </tr> <tr> <td> <div class="G">surucī nāma brāhmaṇo;</div> </td> </tr> <tr> <td> <div class="G">Ajjhāyako mantadharo,</div> </td> </tr> <tr> <td> <div class="G">tiṇṇaṁ vedāna pāragū.</div> </td> </tr> </table> </div>
</div>
<div class="q" id="p_21Bu_353"> <div class="divNumber">11.</div> <div class="p"> <table class="singleColumn"> <tr> <td> <div class="pN">353</div> <div class="G">Tamahaṁ upasaṅkamma,</div> </td> </tr> <tr> <td> <div class="G">Saraṇaṁ gantvāna satthuno;</div> </td> </tr> <tr> <td> <div class="G">Sambuddhappamukhaṁ saṁghaṁ,</div> </td> </tr> <tr> <td> <div class="G">Gandhamālena pūjayiṁ;</div> </td> </tr> <tr> <td> <div class="G">Pūjetvā gandhamālena,</div> </td> </tr> <tr> <td> <div class="G">Gavapānena tappayiṁ.</div> </td> </tr> </table> </div>
</div>
<div class="q" id="p_21Bu_354"> <div class="divNumber">12.</div> <div class="p"> <table class="singleColumn"> <tr> <td> <div class="pN">354</div> <div class="G">Sopi maṁ buddho byākāsi,</div> </td> </tr> <tr> <td> <div class="G">maṅgalo dvipaduttamo;</div> </td> </tr> <tr> <td> <div class="G">‘Aparimeyyito kappe,</div> </td> </tr> <tr> <td> <div class="G">ayaṁ buddho bhavissati.</div> </td> </tr> </table> </div>
</div>
<div class="q" id="p_21Bu_355"> <div class="divNumber">13.</div> <div class="p"> <table class="singleColumn"> <tr> <td> <div class="pN">355</div> <div class="G">Padhānaṁ padahitvāna,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">hessāma sammukhā imaṁ’.</div> </td> </tr> </table> </div>
</div>
<div class="q" id="p_21Bu_356"> <div class="divNumber">14.</div> <div class="p"> <table class="singleColumn"> <tr> <td> <div class="pN">356</div> <div class="G">Tassāpi vacanaṁ sutvā,</div> </td> </tr> <tr> <td> <div class="G">bhiyyo cittaṁ pasādayiṁ;</div> </td> </tr> <tr> <td> <div class="G">Uttariṁ vatamadhiṭṭhāsiṁ,</div> </td> </tr> <tr> <td> <div class="G">dasapāramipūriyā.</div> </td> </tr> </table> </div>
</div>
<div class="q" id="p_21Bu_357"> <div class="divNumber">15.</div> <div class="p"> <table class="singleColumn"> <tr> <td> <div class="pN">357</div> <div class="G">Tadā pītimanubrūhanto,</div> </td> </tr> <tr> <td> <div class="G">sambodhivarapattiyā;</div> </td> </tr> <tr> <td> <div class="G">Buddhe datvāna maṁ gehaṁ,</div> </td> </tr> <tr> <td> <div class="G">pabbajiṁ tassa santike.</div> </td> </tr> </table> </div>
</div>
<div class="q" id="p_21Bu_358"> <div class="divNumber">16.</div> <div class="p"> <table class="singleColumn"> <tr> <td> <div class="pN">358</div> <div class="G">Suttantaṁ vinayañcāpi,</div> </td> </tr> <tr> <td> <div class="G">navaṅgaṁ satthusāsanaṁ;</div> </td> </tr> <tr> <td> <div class="G">Sabbaṁ pariyāpuṇitvā,</div> </td> </tr> <tr> <td> <div class="G">sobhayiṁ jinasāsanaṁ.</div> </td> </tr> </table> </div>
</div>
<div class="q" id="p_21Bu_359"> <div class="divNumber">17.</div> <div class="p"> <table class="singleColumn"> <tr> <td> <div class="pN">359</div> <div class="G">Tatthappamatto viharanto,</div> </td> </tr> <tr> <td> <div class="G">brahmaṁ bhāvetva bhāvanaṁ;</div> </td> </tr> <tr> <td> <div class="G">Abhiññāpāramiṁ gantvā,</div> </td> </tr> <tr> <td> <div class="G">brahmalokamagacchahaṁ.</div> </td> </tr> </table> </div>
</div>
<div class="q" id="p_21Bu_360"> <div class="divNumber">18.</div> <div class="p"> <table class="singleColumn"> <tr> <td> <div class="pN">360</div> <div class="G">Uttaraṁ nāma nagaraṁ,</div> </td> </tr> <tr> <td> <div class="G">uttaro nāma khattiyo;</div> </td> </tr> <tr> <td> <div class="G">Uttarā nāma janikā,</div> </td> </tr> <tr> <td> <div class="G">maṅgalassa mahesino.</div> </td> </tr> </table> </div>
</div>
<div class="q" id="p_21Bu_361"> <div class="divNumber">19.</div> <div class="p"> <table class="singleColumn"> <tr> <td> <div class="pN">361</div> <div class="G">Navavassasahassāni,</div> </td> </tr> <tr> <td> <div class="G">agāraṁ ajjha so vasi;</div> </td> </tr> <tr> <td> <div class="G">Yasavā sucimā sirīmā,</div> </td> </tr> <tr> <td> <div class="G">tayo pāsādamuttamā.</div> </td> </tr> </table> </div>
</div>
<div class="q" id="p_21Bu_362"> <div class="divNumber">20.</div> <div class="p"> <table class="singleColumn"> <tr> <td> <div class="pN">362</div> <div class="G">Samatiṁsasahassāni,</div> </td> </tr> <tr> <td> <div class="G">nāriyo samalaṅkatā;</div> </td> </tr> <tr> <td> <div class="G">Yasavatī nāma nārī,</div> </td> </tr> <tr> <td> <div class="G">sīvalo nāma atrajo.</div> </td> </tr> </table> </div>
</div>
<div class="q" id="p_21Bu_363"> <div class="divNumber">21.</div> <div class="p"> <table class="singleColumn"> <tr> <td> <div class="pN">363</div> <div class="G">Nimitte caturo disvā,</div> </td> </tr> <tr> <td> <div class="G">assayānena nikkhami;</div> </td> </tr> <tr> <td> <div class="G">Anūnaaṭṭhamāsāni,</div> </td> </tr> <tr> <td> <div class="G">padhānaṁ padahī jino.</div> </td> </tr> </table> </div>
</div>
<div class="q" id="p_21Bu_364"> <div class="divNumber">22.</div> <div class="p"> <table class="singleColumn"> <tr> <td> <div class="pN">364</div> <div class="G">Brahmunā yācito santo,</div> </td> </tr> <tr> <td> <div class="G">maṅgalo nāma nāyako;</div> </td> </tr> <tr> <td> <div class="G">Vatti cakkaṁ mahāvīro,</div> </td> </tr> <tr> <td> <div class="G">vane sirīvaruttame.</div> </td> </tr> </table> </div>
</div>
<div class="q" id="p_21Bu_365"> <div class="divNumber">23.</div> <div class="p"> <table class="singleColumn"> <tr> <td> <div class="pN">365</div> <div class="G">Sudevo dhammaseno ca,</div> </td> </tr> <tr> <td> <div class="G">ahesuṁ aggasāvakā;</div> </td> </tr> <tr> <td> <div class="G">Pālito nāmupaṭṭhāko,</div> </td> </tr> <tr> <td> <div class="G">maṅgalassa mahesino.</div> </td> </tr> </table> </div>
</div>
<div class="q" id="p_21Bu_366"> <div class="divNumber">24.</div> <div class="p"> <table class="singleColumn"> <tr> <td> <div class="pN">366</div> <div class="G">Sīvalā ca asokā ca,</div> </td> </tr> <tr> <td> <div class="G">ahesuṁ aggasāvikā;</div> </td> </tr> <tr> <td> <div class="G">Bodhi tassa bhagavato,</div> </td> </tr> <tr> <td> <div class="G">nāgarukkhoti vuccati.</div> </td> </tr> </table> </div>
</div>
<div class="q" id="p_21Bu_367"> <div class="divNumber">25.</div> <div class="p"> <table class="singleColumn"> <tr> <td> <div class="pN">367</div> <div class="G">Nando ceva visākho ca,</div> </td> </tr> <tr> <td> <div class="G">ahesuṁ aggupaṭṭhakā;</div> </td> </tr> <tr> <td> <div class="G">Anulā ceva sutanā ca,</div> </td> </tr> <tr> <td> <div class="G">ahesuṁ aggupaṭṭhikā.</div> </td> </tr> </table> </div>
</div>
<div class="q" id="p_21Bu_368"> <div class="divNumber">26.</div> <div class="p"> <table class="singleColumn"> <tr> <td> <div class="pN">368</div> <div class="G">Aṭṭhāsīti ratanāni,</div> </td> </tr> <tr> <td> <div class="G">accuggato mahāmuni;</div> </td> </tr> <tr> <td> <div class="G">Tato niddhāvatī raṁsī,</div> </td> </tr> <tr> <td> <div class="G">anekasatasahassiyo.</div> </td> </tr> </table> </div>
</div>
<div class="q" id="p_21Bu_369"> <div class="divNumber">27.</div> <div class="p"> <table class="singleColumn"> <tr> <td> <div class="pN">369</div> <div class="G">Navutivassasahassāni,</div> </td> </tr> <tr> <td> <div class="G">āyu vijjati tāvade;</div> </td> </tr> <tr> <td> <div class="G">Tāvatā tiṭṭhamāno so,</div> </td> </tr> <tr> <td> <div class="G">tāresi janataṁ bahuṁ.</div> </td> </tr> </table> </div>
</div>
<div class="q" id="p_21Bu_370"> <div class="divNumber">28.</div> <div class="p"> <table class="singleColumn"> <tr> <td> <div class="pN">370</div> <div class="G">Yathāpi sāgare ūmī,</div> </td> </tr> <tr> <td> <div class="G">na sakkā tā gaṇetuye;</div> </td> </tr> <tr> <td> <div class="G">Tatheva sāvakā tassa,</div> </td> </tr> <tr> <td> <div class="G">na sakkā te gaṇetuye.</div> </td> </tr> </table> </div>
</div>
<div class="q" id="p_21Bu_371"> <div class="divNumber">29.</div> <div class="p"> <table class="singleColumn"> <tr> <td> <div class="pN">371</div> <div class="G">Yāva aṭṭhāsi sambuddho,</div> </td> </tr> <tr> <td> <div class="G">maṅgalo lokanāyako;</div> </td> </tr> <tr> <td> <div class="G">Na tassa sāsane atthi,</div> </td> </tr> <tr> <td> <div class="G">sakilesamaraṇaṁ tadā.</div> </td> </tr> </table> </div>
</div>
<div class="q" id="p_21Bu_372"> <div class="divNumber">30.</div> <div class="p"> <table class="singleColumn"> <tr> <td> <div class="pN">372</div> <div class="G">Dhammokkaṁ dhārayitvāna,</div> </td> </tr> <tr> <td> <div class="G">santāretvā mahājanaṁ;</div> </td> </tr> <tr> <td> <div class="G">Jalitvā dhūmaketūva,</div> </td> </tr> <tr> <td> <div class="G">nibbuto so mahāyaso.</div> </td> </tr> </table> </div>
</div>
<div class="q" id="p_21Bu_373"> <div class="divNumber">31.</div> <div class="p"> <table class="singleColumn"> <tr> <td> <div class="pN">373</div> <div class="G">Saṅkhārānaṁ sabhāvatthaṁ,</div> </td> </tr> <tr> <td> <div class="G">dassayitvā sadevake;</div> </td> </tr> <tr> <td> <div class="G">Jalitvā aggikkhandhova,</div> </td> </tr> <tr> <td> <div class="G">sūriyo atthaṅgato yathā.</div> </td> </tr> </table> </div>
</div>
<div class="q" id="p_21Bu_374"> <div class="divNumber">32.</div> <div class="p"> <table class="singleColumn"> <tr> <td> <div class="pN">374</div> <div class="G">Uyyāne vassare nāma,</div> </td> </tr> <tr> <td> <div class="G">Buddho nibbāyi maṅgalo;</div> </td> </tr> <tr> <td> <div class="G">Tatthevassa jinathūpo,</div> </td> </tr> <tr> <td> <div class="G">Tiṁsayojanamuggato”ti. (369)</div> </td> </tr> </table> </div>
</div>
<div class="CENTER" id="p_21Bu_375">
<span class="pN">375</span>Maṅgalassa bhagavato vaṁso tatiyo.</div>
</html>
