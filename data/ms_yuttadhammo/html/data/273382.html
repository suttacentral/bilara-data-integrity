<html>
<div class="i">3.2.2 Sabbacirappaṭicchannaagghasamodhāna</div>
<div class="h">Samuccayakkhandhaka</div>
<div class="h">Parivāsa</div>
<div class="h">Sabbacirappaṭicchannaagghasamodhāna</div>
<div class="q" id="p_4V_621"> <div class="divNumber">136.</div> <div class="p">
<span class="pN">621</span>Tena kho pana samayena aññataro bhikkhu sambahulā saṁghādisesā āpattiyo āpanno hoti— ekā āpatti ekāhappaṭicchannā, dve āpattiyo dvīhappaṭicchannāyo, tisso āpattiyo tīhappaṭicchannāyo, catasso āpattiyo catūhappaṭicchannāyo, pañca āpattiyo pañcāhappaṭicchannāyo, cha āpattiyo chāhappaṭicchannāyo, satta āpattiyo sattāhappaṭicchannāyo, aṭṭha āpattiyo aṭṭhāhappaṭicchannāyo, nava āpattiyo navāhappaṭicchannāyo, dasa āpattiyo dasāhappaṭicchannāyo. So bhikkhūnaṁ ārocesi— “ahaṁ, āvuso, sambahulā saṁghādisesā āpattiyo āpajjiṁ, ekā āpatti ekāhappaṭicchannā…pe… dasa āpattiyo dasāhappaṭicchannāyo. Kathaṁ nu kho mayā paṭipajjitabban”ti? Bhagavato etamatthaṁ ārocesuṁ. “Tena hi, bhikkhave, saṁgho tassa bhikkhuno tāsaṁ āpattīnaṁ yā āpattiyo sabbacirappaṭicchannāyo tāsaṁ agghena samodhānaparivāsaṁ detu. Evañca pana, bhikkhave, dātabbo— </div>
</div>
<div class="q" id="p_4V_622"> <div class="p">
<span class="pN">622</span>Tena, bhikkhave, bhikkhunā saṁghaṁ upasaṅkamitvā…pe… evamassa vacanīyo— ‘ahaṁ, bhante, sambahulā saṁghādisesā āpattiyo āpajjiṁ, ekā āpatti ekāhappaṭicchannā…pe… dasa āpattiyo dasāhappaṭicchannāyo. Sohaṁ, bhante, saṁghaṁ tāsaṁ āpattīnaṁ yā āpattiyo sabbacirappaṭicchannāyo tāsaṁ agghena samodhānaparivāsaṁ yācāmī’ti. Dutiyampi yācitabbo. Tatiyampi yācitabbo. Byattena bhikkhunā paṭibalena saṁgho ñāpetabbo— </div>
</div>
<div class="q" id="p_4V_623"> <div class="divNumber">137.</div> <div class="p">
<span class="pN">623</span>‘Suṇātu me, bhante, saṁgho. Ayaṁ itthannāmo bhikkhu sambahulā saṁghādisesā āpattiyo āpajji, ekā āpatti ekāhappaṭicchannā…pe… dasa āpattiyo dasāhappaṭicchannāyo. So saṁghaṁ tāsaṁ āpattīnaṁ yā āpattiyo sabbacirappaṭicchannāyo tāsaṁ agghena samodhānaparivāsaṁ yācati. Yadi saṁghassa pattakallaṁ saṁgho itthannāmassa bhikkhuno tāsaṁ āpattīnaṁ yā āpattiyo sabbacirappaṭicchannāyo tāsaṁ agghena samodhānaparivāsaṁ dadeyya. Esā ñatti. </div>
</div>
<div class="q" id="p_4V_624"> <div class="p">
<span class="pN">624</span>Suṇātu me, bhante, saṁgho. Ayaṁ itthannāmo bhikkhu sambahulā saṁghādisesā āpattiyo āpajji— ekā āpatti ekāhappaṭicchannā…pe… dasa āpattiyo dasāhappaṭicchannāyo. So saṁghaṁ tāsaṁ āpattīnaṁ yā āpattiyo sabbacirappaṭicchannāyo tāsaṁ agghena samodhānaparivāsaṁ yācati. Saṁgho itthannāmassa bhikkhuno tāsaṁ āpattīnaṁ yā āpattiyo sabbacirappaṭicchannāyo tāsaṁ agghena samodhānaparivāsaṁ deti. Yassāyasmato khamati itthannāmassa bhikkhuno tāsaṁ āpattīnaṁ yā āpattiyo sabbacirappaṭicchannāyo tāsaṁ agghena samodhānaparivāsassa dānaṁ, so tuṇhassa; yassa nakkhamati, so bhāseyya. </div>
</div>
<div class="q" id="p_4V_625"> <div class="p">
<span class="pN">625</span>Dutiyampi etamatthaṁ vadāmi…pe… tatiyampi etamatthaṁ vadāmi…pe…. </div>
</div>
<div class="q" id="p_4V_626"> <div class="p">
<span class="pN">626</span>Dinno saṁghena itthannāmassa bhikkhuno tāsaṁ āpattīnaṁ yā āpattiyo sabbacirappaṭicchannāyo tāsaṁ agghena samodhānaparivāso. Khamati saṁghassa, tasmā tuṇhī, evametaṁ dhārayāmī’”ti. </div>
</div>
</html>
