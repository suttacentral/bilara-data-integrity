<html>
<div class="i">1.5.3.2 Atthaṅgatasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Ovādavagga
</div>
<div class="h">
Atthaṅgatasikkhāpada
</div>
<div class="q" id="p_2V_517">
<div class="divNumber">
153.
</div>
<div class="p">
<span class="pN">517</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena therā bhikkhū bhikkhuniyo ovadanti pariyāyena. Tena kho pana samayena āyasmato cūḷapanthakassa pariyāyo hoti bhikkhuniyo ovadituṁ. Bhikkhuniyo evamāhaṁsu—  “na dāni ajja ovādo iddho bhavissati, taññeva dāni udānaṁ ayyo cūḷapanthako punappunaṁ bhaṇissatī”ti. Atha kho tā bhikkhuniyo yenāyasmā cūḷapanthako tenupasaṅkamiṁsu; upasaṅkamitvā āyasmantaṁ cūḷapanthakaṁ abhivādetvā ekamantaṁ nisīdiṁsu. Ekamantaṁ nisinnā kho tā bhikkhuniyo āyasmā cūḷapanthako etadavoca—  “samaggāttha, bhaginiyo”ti? “Samaggāmhāyyā”ti. “Vattanti, bhaginiyo, aṭṭha garudhammā”ti? “Vattantāyyā”ti. “Eso, bhaginiyo, ovādo”ti niyyādetvā imaṁ udānaṁ punappunaṁ abhāsi— 
</div>
</div>
<div class="q" id="p_2V_518">
<div class="p">
<table class="singleColumn">
	<tbody>
		<tr>
			<td>
			<div class="pN">
			518
			</div>
			<div class="G">
			“Adhicetaso appamajjato,
			</div>
			</td>
		</tr>
		<tr>
			<td>
			<div class="G">
			Munino monapathesu sikkhato;
			</div>
			</td>
		</tr>
		<tr>
			<td>
			<div class="G">
			Sokā na bhavanti tādino,
			</div>
			</td>
		</tr>
		<tr>
			<td>
			<div class="G">
			Upasantassa sadā satīmato”ti.
			</div>
			</td>
		</tr>
	</tbody>
</table>
</div>
</div>
<div class="q" id="p_2V_519">
<div class="p">
<span class="pN">519</span>Bhikkhuniyo evamāhaṁsu—  “nanu avocumhā—  na dāni ajja ovādo iddho bhavissati, taññeva dāni udānaṁ ayyo cūḷapanthako punappunaṁ bhaṇissatī”ti. Assosi kho āyasmā cūḷapanthako tāsaṁ bhikkhunīnaṁ imaṁ kathāsallāpaṁ. Atha kho āyasmā cūḷapanthako vehāsaṁ abbhuggantvā ākāse antalikkhe caṅkamatipi tiṭṭhatipi nisīdatipi seyyampi kappeti dhūmāyatipi pajjalatipi antaradhāyatipi, tañceva udānaṁ bhaṇati aññañca bahuṁ buddhavacanaṁ. Bhikkhuniyo evamāhaṁsu—  “acchariyaṁ vata bho, abbhutaṁ vata bho. Na vata no ito pubbe ovādo evaṁ iddho bhūtapubbo yathā ayyassa cūḷapanthakassā”ti. Atha kho āyasmā cūḷapanthako tā bhikkhuniyo yāva samandhakārā ovaditvā uyyojesi—  “gacchatha, bhaginiyo”ti.
</div>
</div>
<div class="q" id="p_2V_520">
<div class="p">
<span class="pN">520</span>Atha kho tā bhikkhuniyo nagaradvāre thakite bahinagare vasitvā kālasseva nagaraṁ pavisanti. Manussā ujjhāyanti khiyyanti vipācenti—  “abrahmacāriniyo imā bhikkhuniyo; ārāme bhikkhūhi saddhiṁ vasitvā idāni nagaraṁ pavisantī”ti.
</div>
</div>
<div class="q" id="p_2V_521">
<div class="p">
<span class="pN">521</span>Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma āyasmā cūḷapanthako atthaṅgate sūriye bhikkhuniyo ovadissatī”ti…pe…  “saccaṁ kira tvaṁ, cūḷapanthaka, atthaṅgate sūriye bhikkhuniyo ovadasī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tvaṁ, cūḷapanthaka, atthaṅgate sūriye bhikkhuniyo ovadissasi. Netaṁ, cūḷapanthaka, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_522">
<div class="divNumber">
154.
</div>
<div class="p">
<span class="pN">522</span><span class="bold">“Sammatopi ce bhikkhu atthaṅgate sūriye bhikkhuniyo ovadeyya, pācittiyan”</span>ti. (<span class="italic">22</span>:<span class="bold">71</span>)
</div>
</div>
<div class="q" id="p_2V_523">
<div class="divNumber">
155.
</div>
<div class="p">
<span class="pN">523</span><span class="bold">Sammato</span> nāma ñatticatutthena kammena sammato.
</div>
</div>
<div class="q" id="p_2V_524">
<div class="p">
<span class="pN">524</span><span class="bold">Atthaṅgate sūriye</span>ti oggate sūriye.
</div>
</div>
<div class="q" id="p_2V_525">
<div class="p">
<span class="pN">525</span><span class="bold">Bhikkhunī</span> nāma ubhatosaṁghe upasampannā.
</div>
</div>
<div class="q" id="p_2V_526">
<div class="p">
<span class="pN">526</span><span class="bold">Ovadeyyā</span>ti aṭṭhahi vā garudhammehi aññena vā dhammena ovadati, āpatti pācittiyassa.
</div>
</div>
<div class="q" id="p_2V_527">
<div class="divNumber">
156.
</div>
<div class="p">
<span class="pN">527</span>Atthaṅgate atthaṅgatasaññī ovadati, āpatti pācittiyassa. Atthaṅgate vematiko ovadati, āpatti pācittiyassa. Atthaṅgate anatthaṅgatasaññī ovadati, āpatti pācittiyassa.
</div>
</div>
<div class="q" id="p_2V_528">
<div class="p">
<span class="pN">528</span>Ekatoupasampannāya ovadati, āpatti dukkaṭassa. Anatthaṅgate atthaṅgatasaññī, āpatti dukkaṭassa. Anatthaṅgate vematiko, āpatti dukkaṭassa. Anatthaṅgate anatthaṅgatasaññī, anāpatti.
</div>
</div>
<div class="q" id="p_2V_529">
<div class="divNumber">
157.
</div>
<div class="p">
<span class="pN">529</span>Anāpatti—  uddesaṁ dento, paripucchaṁ dento, “osārehi ayyā”ti vuccamāno, osāreti, pañhaṁ pucchati, pañhaṁ puṭṭho katheti, aññassatthāya bhaṇantaṁ bhikkhuniyo suṇanti, sikkhamānāya sāmaṇeriyā, ummattakassa, ādikammikassāti.
</div>
</div>
<div class="CENTER" id="p_2V_530">
<span class="pN">530</span>Atthaṅgatasikkhāpadaṁ niṭṭhitaṁ dutiyaṁ.
</div>
</html>
