<html>
<div class="i">4.1.10 Puggalasutta</div>
<div class="h">Anamataggasaṁyutta</div>
<div class="h">Paṭhamavagga</div>
<div class="h">Puggalasutta</div>
<div class="q" id="p_12S2_853"> <div class="divNumber">133.</div> <div class="p">
<span class="pN">853</span>Ekaṁ samayaṁ bhagavā rājagahe viharati gijjhakūṭe pabbate. Tatra kho bhagavā bhikkhū āmantesi—  “bhikkhavo”ti. “Bhadante”ti te bhikkhū bhagavato paccassosuṁ. Bhagavā etadavoca—  </div>
</div>
<div class="q" id="p_12S2_854"> <div class="p">
<span class="pN">854</span>“Anamataggoyaṁ, bhikkhave, saṁsāro…pe…  ekapuggalassa, bhikkhave, kappaṁ sandhāvato saṁsarato siyā evaṁ mahā aṭṭhikaṅkalo aṭṭhipuñjo aṭṭhirāsi yathāyaṁ vepullo pabbato, sace saṁhārako assa, sambhatañca na vinasseyya. Taṁ kissa hetu? Anamataggoyaṁ, bhikkhave, saṁsāro…pe…  alaṁ vimuccitun”ti. </div>
</div>
<div class="q" id="p_12S2_855"> <div class="p">
<span class="pN">855</span>Idamavoca bhagavā. Idaṁ vatvāna sugato athāparaṁ etadavoca satthā—  </div>
</div>
<div class="q" id="p_12S2_856"> <div class="p"> <table class="singleColumn"> <tr> <td> <div class="pN">856</div> <div class="G">“Ekassekena kappena,</div> </td> </tr> <tr> <td> <div class="G">puggalassaṭṭhisañcayo;</div> </td> </tr> <tr> <td> <div class="G">Siyā pabbatasamo rāsi,</div> </td> </tr> <tr> <td> <div class="G">iti vuttaṁ mahesinā.</div> </td> </tr> </table> </div>
</div>
<div class="q" id="p_12S2_857"> <div class="p"> <table class="singleColumn"> <tr> <td> <div class="pN">857</div> <div class="G">So kho panāyaṁ akkhāto,</div> </td> </tr> <tr> <td> <div class="G">vepullo pabbato mahā;</div> </td> </tr> <tr> <td> <div class="G">Uttaro gijjhakūṭassa,</div> </td> </tr> <tr> <td> <div class="G">magadhānaṁ giribbaje.</div> </td> </tr> </table> </div>
</div>
<div class="q" id="p_12S2_858"> <div class="p"> <table class="singleColumn"> <tr> <td> <div class="pN">858</div> <div class="G">Yato ca ariyasaccāni,</div> </td> </tr> <tr> <td> <div class="G">sammappaññāya passati;</div> </td> </tr> <tr> <td> <div class="G">Dukkhaṁ dukkhasamuppādaṁ,</div> </td> </tr> <tr> <td> <div class="G">dukkhassa ca atikkamaṁ;</div> </td> </tr> <tr> <td> <div class="G">Ariyaṁ caṭṭhaṅgikaṁ maggaṁ,</div> </td> </tr> <tr> <td> <div class="G">dukkhūpasamagāminaṁ.</div> </td> </tr> </table> </div>
</div>
<div class="q" id="p_12S2_859"> <div class="p"> <table class="singleColumn"> <tr> <td> <div class="pN">859</div> <div class="G">Sa sattakkhattuṁparamaṁ,</div> </td> </tr> <tr> <td> <div class="G">sandhāvitvāna puggalo;</div> </td> </tr> <tr> <td> <div class="G">Dukkhassantakaro hoti,</div> </td> </tr> <tr> <td> <div class="G">sabbasaṁyojanakkhayā”ti.</div> </td> </tr> </table> </div>
</div>
<div class="CENTER" id="p_12S2_860">
<span class="pN">860</span>Dasamaṁ.</div>
<div class="CENTER" id="p_12S2_861">
<span class="pN">861</span>Paṭhamo vaggo.</div>
<div class="SUMMARY" id="p_12S2_862">
<span class="pN">862</span><span class="firstLetter">T</span>assuddānaṁ</div>
<div class="q" id="p_12S2_863"> <div class="p"> <table class="singleColumn"> <tr> <td> <div class="pN">863</div> <div class="G">Tiṇakaṭṭhañca pathavī,</div> </td> </tr> <tr> <td> <div class="G">assu khīrañca pabbataṁ;</div> </td> </tr> <tr> <td> <div class="G">Sāsapā sāvakā gaṅgā,</div> </td> </tr> <tr> <td> <div class="G">daṇḍo ca puggalena cāti.</div> </td> </tr> </table> </div>
</div>
</html>
