<html>
<div class="i">1.4.4.11 Yavakalāpisutta</div>
<div class="h">Saḷāyatanasaṁyutta</div>
<div class="h">Catutthapaṇṇāsaka</div>
<div class="h">Āsīvisavagga</div>
<div class="h">Yavakalāpisutta</div>
<div class="q" id="p_13S4_1079"> <div class="divNumber">248.</div> <div class="p">
<span class="pN">1079</span>“Seyyathāpi, bhikkhave, yavakalāpī cātumahāpathe nikkhittā assa. Atha cha purisā āgaccheyyuṁ byābhaṅgihatthā. Te yavakalāpiṁ chahi byābhaṅgīhi haneyyuṁ. Evañhi sā, bhikkhave, yavakalāpī suhatā assa chahi byābhaṅgīhi haññamānā. Atha sattamo puriso āgaccheyya byābhaṅgihattho. So taṁ yavakalāpiṁ sattamāya byābhaṅgiyā haneyya. Evañhi sā bhikkhave, yavakalāpī suhatatarā assa, sattamāya byābhaṅgiyā haññamānā. Evameva kho, bhikkhave, assutavā puthujjano cakkhusmiṁ haññati manāpāmanāpehi rūpehi…pe… jivhāya haññati manāpāmanāpehi rasehi…pe… manasmiṁ haññati manāpāmanāpehi dhammehi. Sace so, bhikkhave, assutavā puthujjano āyatiṁ punabbhavāya ceteti, evañhi so, bhikkhave, moghapuriso suhatataro hoti, seyyathāpi sā yavakalāpī sattamāya byābhaṅgiyā haññamānā. </div>
</div>
<div class="q" id="p_13S4_1080"> <div class="p">
<span class="pN">1080</span>Bhūtapubbaṁ, bhikkhave, devāsurasaṅgāmo samupabyūḷho ahosi. Atha kho, bhikkhave, vepacitti asurindo asure āmantesi— ‘sace, mārisā, devāsurasaṅgāme samupabyūḷhe asurā jineyyuṁ devā parājineyyuṁ, yena naṁ sakkaṁ devānamindaṁ kaṇṭhapañcamehi bandhanehi bandhitvā mama santike āneyyātha asurapuran’ti. Sakkopi kho, bhikkhave, devānamindo deve tāvatiṁse āmantesi— ‘sace, mārisā, devāsurasaṅgāme samupabyūḷhe devā jineyyuṁ asurā parājineyyuṁ, yena naṁ vepacittiṁ asurindaṁ kaṇṭhapañcamehi bandhanehi bandhitvā mama santike āneyyātha sudhammaṁ devasabhan’ti. Tasmiṁ kho pana, bhikkhave, saṅgāme devā jiniṁsu, asurā parājiniṁsu. Atha kho, bhikkhave, devā tāvatiṁsā vepacittiṁ asurindaṁ kaṇṭhapañcamehi bandhanehi bandhitvā sakkassa devānamindassa santike ānesuṁ sudhammaṁ devasabhaṁ. Tatra sudaṁ, bhikkhave, vepacitti asurindo kaṇṭhapañcamehi bandhanehi baddho hoti. Yadā kho, bhikkhave, vepacittissa asurindassa evaṁ hoti— ‘dhammikā kho devā, adhammikā asurā, idheva dānāhaṁ devapuraṁ gacchāmī’ti. Atha kaṇṭhapañcamehi bandhanehi muttaṁ attānaṁ samanupassati, dibbehi ca pañcahi kāmaguṇehi samappito samaṅgībhūto paricāreti. Yadā ca kho, bhikkhave, vepacittissa asurindassa evaṁ hoti— ‘dhammikā kho asurā, adhammikā devā, tattheva dānāhaṁ asurapuraṁ gamissāmī’ti, atha kaṇṭhapañcamehi bandhanehi baddhaṁ attānaṁ samanupassati. Dibbehi ca pañcahi kāmaguṇehi parihāyati. Evaṁ sukhumaṁ kho, bhikkhave, vepacittibandhanaṁ. Tato sukhumataraṁ mārabandhanaṁ. Maññamāno kho, bhikkhave, baddho mārassa, amaññamāno mutto pāpimato. </div>
</div>
<div class="q" id="p_13S4_1081"> <div class="p">
<span class="pN">1081</span>‘Asmī’ti, bhikkhave, maññitametaṁ, ‘ayamahamasmī’ti maññitametaṁ, ‘bhavissan’ti maññitametaṁ, ‘na bhavissan’ti maññitametaṁ, ‘rūpī bhavissan’ti maññitametaṁ, ‘arūpī bhavissan’ti maññitametaṁ, ‘saññī bhavissan’ti maññitametaṁ, ‘asaññī bhavissan’ti maññitametaṁ, ‘nevasaññīnāsaññī bhavissan’ti maññitametaṁ. Maññitaṁ, bhikkhave, rogo, maññitaṁ gaṇḍo, maññitaṁ sallaṁ. Tasmātiha, bhikkhave, ‘amaññamānena cetasā viharissāmā’ti— evañhi vo, bhikkhave, sikkhitabbaṁ. </div>
</div>
<div class="q" id="p_13S4_1082"> <div class="p">
<span class="pN">1082</span>‘Asmī’ti, bhikkhave, iñjitametaṁ, ‘ayamahamasmī’ti iñjitametaṁ, ‘bhavissan’ti iñjitametaṁ, ‘na bhavissan’ti iñjitametaṁ, ‘rūpī bhavissan’ti iñjitametaṁ, ‘arūpī bhavissan’ti iñjitametaṁ, ‘saññī bhavissan’ti iñjitametaṁ, ‘asaññī bhavissan’ti iñjitametaṁ, ‘nevasaññīnāsaññī bhavissan’ti iñjitametaṁ. Iñjitaṁ, bhikkhave, rogo, iñjitaṁ gaṇḍo, iñjitaṁ sallaṁ. Tasmātiha, bhikkhave, ‘aniñjamānena cetasā viharissāmā’ti— evañhi vo, bhikkhave, sikkhitabbaṁ. </div>
</div>
<div class="q" id="p_13S4_1083"> <div class="p">
<span class="pN">1083</span>‘Asmī’ti, bhikkhave, phanditametaṁ, ‘ayamahamasmī’ti phanditametaṁ, ‘bhavissan’ti…pe… ‘na bhavissan’ti… ‘rūpī bhavissan’ti… ‘arūpī bhavissan’ti… ‘saññī bhavissan’ti… ‘asaññī bhavissan’ti… ‘nevasaññīnāsaññī bhavissan’ti phanditametaṁ. Phanditaṁ, bhikkhave, rogo, phanditaṁ gaṇḍo, phanditaṁ sallaṁ. Tasmātiha, bhikkhave, ‘aphandamānena cetasā viharissāmā’ti— evañhi vo, bhikkhave, sikkhitabbaṁ. </div>
</div>
<div class="q" id="p_13S4_1084"> <div class="p">
<span class="pN">1084</span>‘Asmī’ti, bhikkhave, papañcitametaṁ, ‘ayamahamasmī’ti papañcitametaṁ, ‘bhavissan’ti…pe… ‘na bhavissan’ti… ‘rūpī bhavissan’ti… ‘arūpī bhavissan’ti… ‘saññī bhavissan’ti… ‘asaññī bhavissan’ti… ‘nevasaññīnāsaññī bhavissan’ti papañcitametaṁ. Papañcitaṁ, bhikkhave, rogo, papañcitaṁ gaṇḍo, papañcitaṁ sallaṁ. Tasmātiha, bhikkhave, ‘nippapañcena cetasā viharissāmā’ti— evañhi vo, bhikkhave, sikkhitabbaṁ. </div>
</div>
<div class="q" id="p_13S4_1085"> <div class="p">
<span class="pN">1085</span>‘Asmī’ti, bhikkhave, mānagatametaṁ, ‘ayamahamasmī’ti mānagatametaṁ, ‘bhavissan’ti mānagatametaṁ, ‘na bhavissan’ti mānagatametaṁ, ‘rūpī bhavissan’ti mānagatametaṁ, ‘arūpī bhavissan’ti mānagatametaṁ, ‘saññī bhavissan’ti mānagatametaṁ, ‘asaññī bhavissan’ti mānagatametaṁ, ‘nevasaññīnāsaññī bhavissan’ti mānagatametaṁ. Mānagataṁ, bhikkhave, rogo, mānagataṁ gaṇḍo, mānagataṁ sallaṁ. Tasmātiha, bhikkhave, ‘nihatamānena cetasā viharissāmā’ti— evañhi vo, bhikkhave, sikkhitabban”ti. </div>
</div>
<div class="CENTER" id="p_13S4_1086">
<span class="pN">1086</span>Ekādasamaṁ.</div>
<div class="CENTER" id="p_13S4_1087">
<span class="pN">1087</span>Āsīvisavaggo catuttho.</div>
<div class="SUMMARY" id="p_13S4_1088">
<span class="pN">1088</span><span class="firstLetter">T</span>assuddānaṁ</div>
<div class="q" id="p_13S4_1089"> <div class="p"> <table class="singleColumn"> <tr> <td> <div class="pN">1089</div> <div class="G">Āsīviso ratho kummo,</div> </td> </tr> <tr> <td> <div class="G">dve dārukkhandhā avassuto;</div> </td> </tr> <tr> <td> <div class="G">Dukkhadhammā kiṁsukā vīṇā,</div> </td> </tr> <tr> <td> <div class="G">chappāṇā yavakalāpīti.</div> </td> </tr> </table> </div>
</div>
<div class="CENTER" id="p_13S4_1090">
<span class="pN">1090</span>Saḷāyatanavagge catutthapaṇṇāsako samatto.</div>
<div class="SUMMARY" id="p_13S4_1091">
<span class="pN">1091</span><span class="firstLetter">T</span>assa <span class="firstLetter">v</span>agguddānaṁ</div>
<div class="q" id="p_13S4_1092"> <div class="p"> <table class="singleColumn"> <tr> <td> <div class="pN">1092</div> <div class="G">Nandikkhayo saṭṭhinayo,</div> </td> </tr> <tr> <td> <div class="G">samuddo uragena ca;</div> </td> </tr> <tr> <td> <div class="G">Catupaṇṇāsakā ete,</div> </td> </tr> <tr> <td> <div class="G">nipātesu pakāsitāti.</div> </td> </tr> </table> </div>
</div>
<div class="ENDH3" id="p_13S4_1093">
<span class="pN">1093</span>Saḷāyatanasaṁyuttaṁ samattaṁ.</div>
</html>
