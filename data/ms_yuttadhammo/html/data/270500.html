<html>
<div class="i">22.1.9.1 Dohaḷakaṇḍa</div>
<div class="h">Mahānipāta</div>
<div class="h">Mūgapakkhavagga</div>
<div class="h">Vidhurajātaka</div>
<div class="h">Dohaḷakaṇḍa</div>
<div class="q" id="p_23J_2680"> <div class="divNumber">1346.</div> <div class="p"> <table class="singleColumn"> <tr> <td> <div class="pN">2680</div> <div class="G">“Paṇḍu kisiyāsi dubbalā,</div> </td> </tr> <tr> <td> <div class="G">Vaṇṇarūpaṁ natavedisaṁ pure;</div> </td> </tr> <tr> <td> <div class="G">Vimale akkhāhi pucchitā,</div> </td> </tr> <tr> <td> <div class="G">Kīdisī tuyhaṁ sarīravedanā”.</div> </td> </tr> </table> </div>
</div>
<div class="q" id="p_23J_2681"> <div class="divNumber">1347.</div> <div class="p"> <table class="singleColumn"> <tr> <td> <div class="pN">2681</div> <div class="G">“Dhammo manujesu mātīnaṁ,</div> </td> </tr> <tr> <td> <div class="G">Dohaḷo nāma janinda vuccati;</div> </td> </tr> <tr> <td> <div class="G">Dhammāhataṁ nāgakuñjara,</div> </td> </tr> <tr> <td> <div class="G">Vidhurassa hadayābhipatthaye”.</div> </td> </tr> </table> </div>
</div>
<div class="q" id="p_23J_2682"> <div class="divNumber">1348.</div> <div class="p"> <table class="singleColumn"> <tr> <td> <div class="pN">2682</div> <div class="G">“Candaṁ kho tvaṁ dohaḷāyasi,</div> </td> </tr> <tr> <td> <div class="G">Sūriyaṁ vā atha vāpi mālutaṁ;</div> </td> </tr> <tr> <td> <div class="G">Dullabhañhi vidhurassa dassanaṁ,</div> </td> </tr> <tr> <td> <div class="G">Ko vidhuramidha mānayissati”.</div> </td> </tr> </table> </div>
</div>
<div class="q" id="p_23J_2683"> <div class="divNumber">1349.</div> <div class="p"> <table class="singleColumn"> <tr> <td> <div class="pN">2683</div> <div class="G">“Kiṁ nu tāta tuvaṁ pajjhāyasi,</div> </td> </tr> <tr> <td> <div class="G">Padumaṁ hatthagataṁva te mukhaṁ;</div> </td> </tr> <tr> <td> <div class="G">Kiṁ nu dummanarūposi issara,</div> </td> </tr> <tr> <td> <div class="G">Mā tvaṁ soci amittatāpana”.</div> </td> </tr> </table> </div>
</div>
<div class="q" id="p_23J_2684"> <div class="divNumber">1350.</div> <div class="p"> <table class="singleColumn"> <tr> <td> <div class="pN">2684</div> <div class="G">“Mātā hi tava irandhati,</div> </td> </tr> <tr> <td> <div class="G">Vidhurassa hadayaṁ dhaniyati;</div> </td> </tr> <tr> <td> <div class="G">Dullabhañhi vidhurassa dassanaṁ,</div> </td> </tr> <tr> <td> <div class="G">Ko vidhuramidha mānayissati.</div> </td> </tr> </table> </div>
</div>
<div class="q" id="p_23J_2685"> <div class="divNumber">1351.</div> <div class="p"> <table class="singleColumn"> <tr> <td> <div class="pN">2685</div> <div class="G">Tassa bhattupariyesanaṁ cara,</div> </td> </tr> <tr> <td> <div class="G">Yo vidhuramidha mānayissati”;</div> </td> </tr> <tr> <td> <div class="G">Pituno ca sā sutvāna vākyaṁ,</div> </td> </tr> <tr> <td> <div class="G">Rattiṁ nikkhamma avassutiṁ cari.</div> </td> </tr> </table> </div>
</div>
<div class="q" id="p_23J_2686"> <div class="divNumber">1352.</div> <div class="p"> <table class="singleColumn"> <tr> <td> <div class="pN">2686</div> <div class="G">“Ke gandhabbe rakkhase ca nāge,</div> </td> </tr> <tr> <td> <div class="G">Ke kimpurise cāpi mānuse;</div> </td> </tr> <tr> <td> <div class="G">Ke paṇḍite sabbakāmadade,</div> </td> </tr> <tr> <td> <div class="G">Dīgharattaṁ bhattā me bhavissati”.</div> </td> </tr> </table> </div>
</div>
<div class="q" id="p_23J_2687"> <div class="divNumber">1353.</div> <div class="p"> <table class="singleColumn"> <tr> <td> <div class="pN">2687</div> <div class="G">“Assāsa hessāmi te pati,</div> </td> </tr> <tr> <td> <div class="G">Bhattā te hessāmi anindalocane;</div> </td> </tr> <tr> <td> <div class="G">Paññā hi mamaṁ tathāvidhā,</div> </td> </tr> <tr> <td> <div class="G">Assāsa hessasi bhariyā mama”.</div> </td> </tr> </table> </div>
</div>
<div class="q" id="p_23J_2688"> <div class="divNumber">1354.</div> <div class="p"> <table class="singleColumn"> <tr> <td> <div class="pN">2688</div> <div class="G">Avacāsi puṇṇakaṁ irandhatī,</div> </td> </tr> <tr> <td> <div class="G">Pubbapathānugatena cetasā;</div> </td> </tr> <tr> <td> <div class="G">“Ehi gacchāma pitu mamantike,</div> </td> </tr> <tr> <td> <div class="G">Esova te etamatthaṁ pavakkhati”.</div> </td> </tr> </table> </div>
</div>
<div class="q" id="p_23J_2689"> <div class="divNumber">1355.</div> <div class="p"> <table class="singleColumn"> <tr> <td> <div class="pN">2689</div> <div class="G">Alaṅkatā suvasanā,</div> </td> </tr> <tr> <td> <div class="G">mālinī candanussadā;</div> </td> </tr> <tr> <td> <div class="G">Yakkhaṁ hatthe gahetvāna,</div> </td> </tr> <tr> <td> <div class="G">pitusantikupāgami.</div> </td> </tr> </table> </div>
</div>
<div class="q" id="p_23J_2690"> <div class="divNumber">1356.</div> <div class="p"> <table class="singleColumn"> <tr> <td> <div class="pN">2690</div> <div class="G">“Nāgavara vaco suṇohi me,</div> </td> </tr> <tr> <td> <div class="G">Patirūpaṁ paṭipajja suṅkiyaṁ;</div> </td> </tr> <tr> <td> <div class="G">Patthemi ahaṁ irandhatiṁ,</div> </td> </tr> <tr> <td> <div class="G">Tāya samaṅgiṁ karohi maṁ tuvaṁ.</div> </td> </tr> </table> </div>
</div>
<div class="q" id="p_23J_2691"> <div class="divNumber">1357.</div> <div class="p"> <table class="singleColumn"> <tr> <td> <div class="pN">2691</div> <div class="G">Sataṁ hatthī sataṁ assā,</div> </td> </tr> <tr> <td> <div class="G">sataṁ assatarīrathā;</div> </td> </tr> <tr> <td> <div class="G">Sataṁ valabhiyo puṇṇā,</div> </td> </tr> <tr> <td> <div class="G">nānāratnassa kevalā;</div> </td> </tr> <tr> <td> <div class="G">Te nāga paṭipajjassu,</div> </td> </tr> <tr> <td> <div class="G">dhītaraṁ dehirandhatiṁ”.</div> </td> </tr> </table> </div>
</div>
<div class="q" id="p_23J_2692"> <div class="divNumber">1358.</div> <div class="p"> <table class="singleColumn"> <tr> <td> <div class="pN">2692</div> <div class="G">“Yāva āmantaye ñātī,</div> </td> </tr> <tr> <td> <div class="G">mitte ca suhadajjane;</div> </td> </tr> <tr> <td> <div class="G">Anāmanta kataṁ kammaṁ,</div> </td> </tr> <tr> <td> <div class="G">taṁ pacchā anutappati”.</div> </td> </tr> </table> </div>
</div>
<div class="q" id="p_23J_2693"> <div class="divNumber">1359.</div> <div class="p"> <table class="singleColumn"> <tr> <td> <div class="pN">2693</div> <div class="G">Tato so varuṇo nāgo,</div> </td> </tr> <tr> <td> <div class="G">pavisitvā nivesanaṁ;</div> </td> </tr> <tr> <td> <div class="G">Bhariyaṁ āmantayitvāna,</div> </td> </tr> <tr> <td> <div class="G">idaṁ vacanamabravi.</div> </td> </tr> </table> </div>
</div>
<div class="q" id="p_23J_2694"> <div class="divNumber">1360.</div> <div class="p"> <table class="singleColumn"> <tr> <td> <div class="pN">2694</div> <div class="G">“Ayaṁ so puṇṇako yakkho,</div> </td> </tr> <tr> <td> <div class="G">yācatī maṁ irandhatiṁ;</div> </td> </tr> <tr> <td> <div class="G">Bahunā vittalābhena,</div> </td> </tr> <tr> <td> <div class="G">tassa dema piyaṁ mamaṁ”.</div> </td> </tr> </table> </div>
</div>
<div class="q" id="p_23J_2695"> <div class="divNumber">1361.</div> <div class="p"> <table class="singleColumn"> <tr> <td> <div class="pN">2695</div> <div class="G">“Na dhanena na vittena,</div> </td> </tr> <tr> <td> <div class="G">Labbhā amhaṁ irandhatī;</div> </td> </tr> <tr> <td> <div class="G">Sace ca kho hadayaṁ paṇḍitassa,</div> </td> </tr> <tr> <td> <div class="G">Dhammena laddhā idha māhareyya;</div> </td> </tr> <tr> <td> <div class="G">Etena vittena kumāri labbhā,</div> </td> </tr> <tr> <td> <div class="G">Nāññaṁ dhanaṁ uttari patthayāma”.</div> </td> </tr> </table> </div>
</div>
<div class="q" id="p_23J_2696"> <div class="divNumber">1362.</div> <div class="p"> <table class="singleColumn"> <tr> <td> <div class="pN">2696</div> <div class="G">Tato so varuṇo nāgo,</div> </td> </tr> <tr> <td> <div class="G">nikkhamitvā nivesanā;</div> </td> </tr> <tr> <td> <div class="G">Puṇṇakāmantayitvāna,</div> </td> </tr> <tr> <td> <div class="G">idaṁ vacanamabravi.</div> </td> </tr> </table> </div>
</div>
<div class="q" id="p_23J_2697"> <div class="divNumber">1363.</div> <div class="p"> <table class="singleColumn"> <tr> <td> <div class="pN">2697</div> <div class="G">“Na dhanena na vittena,</div> </td> </tr> <tr> <td> <div class="G">Labbhā amhaṁ irandhatī;</div> </td> </tr> <tr> <td> <div class="G">Sace tuvaṁ hadayaṁ paṇḍitassa,</div> </td> </tr> <tr> <td> <div class="G">Dhammena laddhā idha māharesi;</div> </td> </tr> <tr> <td> <div class="G">Etena vittena kumāri labbhā,</div> </td> </tr> <tr> <td> <div class="G">Nāññaṁ dhanaṁ uttari patthayāma”.</div> </td> </tr> </table> </div>
</div>
<div class="q" id="p_23J_2698"> <div class="divNumber">1364.</div> <div class="p"> <table class="singleColumn"> <tr> <td> <div class="pN">2698</div> <div class="G">“Yaṁ paṇḍitotyeke vadanti loke,</div> </td> </tr> <tr> <td> <div class="G">Tameva bāloti punāhu aññe;</div> </td> </tr> <tr> <td> <div class="G">Akkhāhi me vippavadanti ettha,</div> </td> </tr> <tr> <td> <div class="G">Kaṁ paṇḍitaṁ nāga tuvaṁ vadesi”.</div> </td> </tr> </table> </div>
</div>
<div class="q" id="p_23J_2699"> <div class="divNumber">1365.</div> <div class="p"> <table class="singleColumn"> <tr> <td> <div class="pN">2699</div> <div class="G">“Korabyarājassa dhanañcayassa,</div> </td> </tr> <tr> <td> <div class="G">Yadi te suto vidhuro nāma kattā;</div> </td> </tr> <tr> <td> <div class="G">Ānehi taṁ paṇḍitaṁ dhammaladdhā,</div> </td> </tr> <tr> <td> <div class="G">Irandhatī padacarā te hotu”.</div> </td> </tr> </table> </div>
</div>
<div class="q" id="p_23J_2700"> <div class="divNumber">1366.</div> <div class="p"> <table class="singleColumn"> <tr> <td> <div class="pN">2700</div> <div class="G">Idañca sutvā varuṇassa vākyaṁ,</div> </td> </tr> <tr> <td> <div class="G">Uṭṭhāya yakkho paramappatīto;</div> </td> </tr> <tr> <td> <div class="G">Tattheva santo purisaṁ asaṁsi,</div> </td> </tr> <tr> <td> <div class="G">“Ānehi ājaññamidheva yuttaṁ.</div> </td> </tr> </table> </div>
</div>
<div class="q" id="p_23J_2701"> <div class="divNumber">1367.</div> <div class="p"> <table class="singleColumn"> <tr> <td> <div class="pN">2701</div> <div class="G">Jātarūpamayā kaṇṇā,</div> </td> </tr> <tr> <td> <div class="G">kācamhicamayā khurā;</div> </td> </tr> <tr> <td> <div class="G">Jambonadassa pākassa,</div> </td> </tr> <tr> <td> <div class="G">suvaṇṇassa uracchado”.</div> </td> </tr> </table> </div>
</div>
<div class="q" id="p_23J_2702"> <div class="divNumber">1368.</div> <div class="p"> <table class="singleColumn"> <tr> <td> <div class="pN">2702</div> <div class="G">Devavāhavahaṁ yānaṁ,</div> </td> </tr> <tr> <td> <div class="G">Assamāruyha puṇṇako;</div> </td> </tr> <tr> <td> <div class="G">Alaṅkato kappitakesamassu,</div> </td> </tr> <tr> <td> <div class="G">Pakkāmi vehāyasamantalikkhe.</div> </td> </tr> </table> </div>
</div>
<div class="q" id="p_23J_2703"> <div class="divNumber">1369.</div> <div class="p"> <table class="singleColumn"> <tr> <td> <div class="pN">2703</div> <div class="G">So puṇṇako kāmarāgena giddho,</div> </td> </tr> <tr> <td> <div class="G">Irandhatiṁ nāgakaññaṁ jigīsaṁ;</div> </td> </tr> <tr> <td> <div class="G">Gantvāna taṁ bhūtapatiṁ yasassiṁ,</div> </td> </tr> <tr> <td> <div class="G">Iccabravī vessavaṇaṁ kuveraṁ.</div> </td> </tr> </table> </div>
</div>
<div class="q" id="p_23J_2704"> <div class="divNumber">1370.</div> <div class="p"> <table class="singleColumn"> <tr> <td> <div class="pN">2704</div> <div class="G">“Bhogavatī nāma mandire,</div> </td> </tr> <tr> <td> <div class="G">Vāsā hiraññavatīti vuccati;</div> </td> </tr> <tr> <td> <div class="G">Nagare nimmite kañcanamaye,</div> </td> </tr> <tr> <td> <div class="G">Maṇḍalassa uragassa niṭṭhitaṁ.</div> </td> </tr> </table> </div>
</div>
<div class="q" id="p_23J_2705"> <div class="divNumber">1371.</div> <div class="p"> <table class="singleColumn"> <tr> <td> <div class="pN">2705</div> <div class="G">Aṭṭālakā oṭṭhagīviyo,</div> </td> </tr> <tr> <td> <div class="G">Lohitaṅkassa masāragallino;</div> </td> </tr> <tr> <td> <div class="G">Pāsādettha silāmayā,</div> </td> </tr> <tr> <td> <div class="G">Sovaṇṇaratanehi chāditā.</div> </td> </tr> </table> </div>
</div>
<div class="q" id="p_23J_2706"> <div class="divNumber">1372.</div> <div class="p"> <table class="singleColumn"> <tr> <td> <div class="pN">2706</div> <div class="G">Ambā tilakā ca jambuyo,</div> </td> </tr> <tr> <td> <div class="G">Sattapaṇṇā mucalindaketakā;</div> </td> </tr> <tr> <td> <div class="G">Piyaṅgu uddālakā sahā,</div> </td> </tr> <tr> <td> <div class="G">Uparibhaddakā sinduvārakā.</div> </td> </tr> </table> </div>
</div>
<div class="q" id="p_23J_2707"> <div class="divNumber">1373.</div> <div class="p"> <table class="singleColumn"> <tr> <td> <div class="pN">2707</div> <div class="G">Campeyyakā nāgamallikā,</div> </td> </tr> <tr> <td> <div class="G">Bhaginīmālā atha mettha koliyā;</div> </td> </tr> <tr> <td> <div class="G">Ete dumā pariṇāmitā,</div> </td> </tr> <tr> <td> <div class="G">Sobhayanti uragassa mandiraṁ.</div> </td> </tr> </table> </div>
</div>
<div class="q" id="p_23J_2708"> <div class="divNumber">1374.</div> <div class="p"> <table class="singleColumn"> <tr> <td> <div class="pN">2708</div> <div class="G">Khajjurettha silāmayā,</div> </td> </tr> <tr> <td> <div class="G">Sovaṇṇadhuvapupphitā bahū;</div> </td> </tr> <tr> <td> <div class="G">Yattha vasato papātiko,</div> </td> </tr> <tr> <td> <div class="G">Nāgarājā varuṇo mahiddhiko.</div> </td> </tr> </table> </div>
</div>
<div class="q" id="p_23J_2709"> <div class="divNumber">1375.</div> <div class="p"> <table class="singleColumn"> <tr> <td> <div class="pN">2709</div> <div class="G">Tassa komārikā bhariyā,</div> </td> </tr> <tr> <td> <div class="G">Vimalā kañcanavelliviggahā;</div> </td> </tr> <tr> <td> <div class="G">Kālā taruṇāva uggatā,</div> </td> </tr> <tr> <td> <div class="G">Pucimandatthanī cārudassanā.</div> </td> </tr> </table> </div>
</div>
<div class="q" id="p_23J_2710"> <div class="divNumber">1376.</div> <div class="p"> <table class="singleColumn"> <tr> <td> <div class="pN">2710</div> <div class="G">Lākhārasarattasucchavī,</div> </td> </tr> <tr> <td> <div class="G">Kaṇikārāva nivātapupphitā;</div> </td> </tr> <tr> <td> <div class="G">Tidivokacarāva accharā,</div> </td> </tr> <tr> <td> <div class="G">Vijjuvabbhaghanā vinissaṭā.</div> </td> </tr> </table> </div>
</div>
<div class="q" id="p_23J_2711"> <div class="divNumber">1377.</div> <div class="p"> <table class="singleColumn"> <tr> <td> <div class="pN">2711</div> <div class="G">Sā dohaḷinī suvimhitā,</div> </td> </tr> <tr> <td> <div class="G">Vidhurassa hadayaṁ dhaniyati;</div> </td> </tr> <tr> <td> <div class="G">Taṁ tesaṁ demi issara,</div> </td> </tr> <tr> <td> <div class="G">Tena te denti irandhatiṁ mamaṁ”.</div> </td> </tr> </table> </div>
</div>
<div class="q" id="p_23J_2712"> <div class="divNumber">1378.</div> <div class="p"> <table class="singleColumn"> <tr> <td> <div class="pN">2712</div> <div class="G">So puṇṇako bhūtapatiṁ yasassiṁ,</div> </td> </tr> <tr> <td> <div class="G">Āmantaya vessavaṇaṁ kuveraṁ;</div> </td> </tr> <tr> <td> <div class="G">“Tattheva santo purisaṁ asaṁsi,</div> </td> </tr> <tr> <td> <div class="G">Ānehi ājaññamidheva yuttaṁ”.</div> </td> </tr> </table> </div>
</div>
<div class="q" id="p_23J_2713"> <div class="divNumber">1379.</div> <div class="p"> <table class="singleColumn"> <tr> <td> <div class="pN">2713</div> <div class="G">Jātarūpamayā kaṇṇā,</div> </td> </tr> <tr> <td> <div class="G">kācamhicamayā khurā;</div> </td> </tr> <tr> <td> <div class="G">Jambonadassa pākassa,</div> </td> </tr> <tr> <td> <div class="G">suvaṇṇassa uracchado.</div> </td> </tr> </table> </div>
</div>
<div class="q" id="p_23J_2714"> <div class="divNumber">1380.</div> <div class="p"> <table class="singleColumn"> <tr> <td> <div class="pN">2714</div> <div class="G">Devavāhavahaṁ yānaṁ,</div> </td> </tr> <tr> <td> <div class="G">Assamāruyha puṇṇako;</div> </td> </tr> <tr> <td> <div class="G">Alaṅkato kappitakesamassu,</div> </td> </tr> <tr> <td> <div class="G">Pakkāmi vehāyasamantalikkhe.</div> </td> </tr> </table> </div>
</div>
<div class="q" id="p_23J_2715"> <div class="divNumber">1381.</div> <div class="p"> <table class="singleColumn"> <tr> <td> <div class="pN">2715</div> <div class="G">So aggamā rājagahaṁ surammaṁ,</div> </td> </tr> <tr> <td> <div class="G">Aṅgassa rañño nagaraṁ durāyutaṁ;</div> </td> </tr> <tr> <td> <div class="G">Pahūtabhakkhaṁ bahuannapānaṁ,</div> </td> </tr> <tr> <td> <div class="G">Masakkasāraṁ viya vāsavassa.</div> </td> </tr> </table> </div>
</div>
<div class="q" id="p_23J_2716"> <div class="divNumber">1382.</div> <div class="p"> <table class="singleColumn"> <tr> <td> <div class="pN">2716</div> <div class="G">Mayūrakoñcāgaṇasampaghuṭṭhaṁ,</div> </td> </tr> <tr> <td> <div class="G">Dijābhighuṭṭhaṁ dijasaṅghasevitaṁ;</div> </td> </tr> <tr> <td> <div class="G">Nānāsakuntābhirudaṁ suvaṅgaṇaṁ,</div> </td> </tr> <tr> <td> <div class="G">Pupphābhikiṇṇaṁ himavaṁva pabbataṁ.</div> </td> </tr> </table> </div>
</div>
<div class="q" id="p_23J_2717"> <div class="divNumber">1383.</div> <div class="p"> <table class="singleColumn"> <tr> <td> <div class="pN">2717</div> <div class="G">So puṇṇako vepulamābhirūhi,</div> </td> </tr> <tr> <td> <div class="G">Siluccayaṁ kimpurisānuciṇṇaṁ;</div> </td> </tr> <tr> <td> <div class="G">Anvesamāno maṇiratanaṁ uḷāraṁ,</div> </td> </tr> <tr> <td> <div class="G">Tamaddasā pabbatakūṭamajjhe.</div> </td> </tr> </table> </div>
</div>
<div class="q" id="p_23J_2718"> <div class="divNumber">1384.</div> <div class="p"> <table class="singleColumn"> <tr> <td> <div class="pN">2718</div> <div class="G">Disvā maṇiṁ pabhassaraṁ jātimantaṁ,</div> </td> </tr> <tr> <td> <div class="G">Manoharaṁ maṇiratanaṁ uḷāraṁ;</div> </td> </tr> <tr> <td> <div class="G">Daddallamānaṁ yasasā yasassinaṁ,</div> </td> </tr> <tr> <td> <div class="G">Obhāsatī vijjurivantalikkhe.</div> </td> </tr> </table> </div>
</div>
<div class="q" id="p_23J_2719"> <div class="divNumber">1385.</div> <div class="p"> <table class="singleColumn"> <tr> <td> <div class="pN">2719</div> <div class="G">Tamaggahī veḷuriyaṁ mahagghaṁ,</div> </td> </tr> <tr> <td> <div class="G">Manoharaṁ nāma mahānubhāvaṁ;</div> </td> </tr> <tr> <td> <div class="G">Ājaññamāruyha manomavaṇṇo,</div> </td> </tr> <tr> <td> <div class="G">Pakkāmi vehāyasamantalikkhe.</div> </td> </tr> </table> </div>
</div>
<div class="q" id="p_23J_2720"> <div class="divNumber">1386.</div> <div class="p"> <table class="singleColumn"> <tr> <td> <div class="pN">2720</div> <div class="G">So aggamā nagaramindapatthaṁ,</div> </td> </tr> <tr> <td> <div class="G">Oruyhupāgacchi sabhaṁ kurūnaṁ;</div> </td> </tr> <tr> <td> <div class="G">Samāgate ekasataṁ samagge,</div> </td> </tr> <tr> <td> <div class="G">Avhettha yakkho avikampamāno.</div> </td> </tr> </table> </div>
</div>
<div class="q" id="p_23J_2721"> <div class="divNumber">1387.</div> <div class="p"> <table class="singleColumn"> <tr> <td> <div class="pN">2721</div> <div class="G">“Ko nīdha raññaṁ varamābhijeti,</div> </td> </tr> <tr> <td> <div class="G">Kamābhijeyyāma varaddhanena;</div> </td> </tr> <tr> <td> <div class="G">Kamanuttaraṁ ratanavaraṁ jināma,</div> </td> </tr> <tr> <td> <div class="G">Ko vāpi no jeti varaddhanena”.</div> </td> </tr> </table> </div>
</div>
<div class="q" id="p_23J_2722"> <div class="divNumber">1388.</div> <div class="p"> <table class="singleColumn"> <tr> <td> <div class="pN">2722</div> <div class="G">“Kuhiṁ nu raṭṭhe tava jātibhūmi,</div> </td> </tr> <tr> <td> <div class="G">Na korabyasseva vaco tavedaṁ;</div> </td> </tr> <tr> <td> <div class="G">Abhītosi no vaṇṇanibhāya sabbe,</div> </td> </tr> <tr> <td> <div class="G">Akkhāhi me nāmañca bandhave ca”.</div> </td> </tr> </table> </div>
</div>
<div class="q" id="p_23J_2723"> <div class="divNumber">1389.</div> <div class="p"> <table class="singleColumn"> <tr> <td> <div class="pN">2723</div> <div class="G">“Kaccāyano māṇavakosmi rāja,</div> </td> </tr> <tr> <td> <div class="G">Anūnanāmo iti mavhayanti;</div> </td> </tr> <tr> <td> <div class="G">Aṅgesu me ñātayo bandhavā ca,</div> </td> </tr> <tr> <td> <div class="G">Akkhena devasmi idhānupatto”.</div> </td> </tr> </table> </div>
</div>
<div class="q" id="p_23J_2724"> <div class="divNumber">1390.</div> <div class="p"> <table class="singleColumn"> <tr> <td> <div class="pN">2724</div> <div class="G">“Kiṁ māṇavassa ratanāni atthi,</div> </td> </tr> <tr> <td> <div class="G">Ye taṁ jinanto hare akkhadhutto;</div> </td> </tr> <tr> <td> <div class="G">Bahūni rañño ratanāni atthi,</div> </td> </tr> <tr> <td> <div class="G">Te tvaṁ daliddo kathamavhayesi”.</div> </td> </tr> </table> </div>
</div>
<div class="q" id="p_23J_2725"> <div class="divNumber">1391.</div> <div class="p"> <table class="singleColumn"> <tr> <td> <div class="pN">2725</div> <div class="G">“Manoharo nāma maṇī mamāyaṁ,</div> </td> </tr> <tr> <td> <div class="G">Manoharaṁ maṇiratanaṁ uḷāraṁ;</div> </td> </tr> <tr> <td> <div class="G">Imañca ājaññamamittatāpanaṁ,</div> </td> </tr> <tr> <td> <div class="G">Etaṁ me jinitvā hare akkhadhutto”.</div> </td> </tr> </table> </div>
</div>
<div class="q" id="p_23J_2726"> <div class="divNumber">1392.</div> <div class="p"> <table class="singleColumn"> <tr> <td> <div class="pN">2726</div> <div class="G">“Eko maṇī māṇava kiṁ karissati,</div> </td> </tr> <tr> <td> <div class="G">Ājāniyeko pana kiṁ karissati;</div> </td> </tr> <tr> <td> <div class="G">Bahūni rañño maṇiratanāni atthi,</div> </td> </tr> <tr> <td> <div class="G">Ājāniyā vātajavā anappakā”.</div> </td> </tr> </table> </div>
</div>
<div class="CENTER" id="p_23J_2727">
<span class="pN">2727</span>Dohaḷakaṇḍaṁ nāma.</div>
</html>
