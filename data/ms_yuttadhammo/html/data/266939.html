<html>
<div class="i">4.9 Māgaṇḍiyasutta</div>
<div class="h">Aṭṭhakavagga</div>
<div class="h">Māgaṇḍiyasutta</div>
<div class="q" id="p_18Sn_1011"> <div class="divNumber">842.</div> <div class="p"> <table class="singleColumn"> <tr> <td> <div class="pN">1011</div> <div class="G">“Disvāna taṇhaṁ aratiṁ ragañca,</div> </td> </tr> <tr> <td> <div class="G">Nāhosi chando api methunasmiṁ;</div> </td> </tr> <tr> <td> <div class="G">Kimevidaṁ muttakarīsapuṇṇaṁ,</div> </td> </tr> <tr> <td> <div class="G">Pādāpi naṁ samphusituṁ na icche”. (1)</div> </td> </tr> </table> </div>
</div>
<div class="q" id="p_18Sn_1012"> <div class="divNumber">843.</div> <div class="p"> <table class="singleColumn"> <tr> <td> <div class="pN">1012</div> <div class="G">“Etādisañce ratanaṁ na icchasi,</div> </td> </tr> <tr> <td> <div class="G">Nāriṁ narindehi bahūhi patthitaṁ;</div> </td> </tr> <tr> <td> <div class="G">Diṭṭhigataṁ sīlavataṁ nu jīvitaṁ,</div> </td> </tr> <tr> <td> <div class="G">Bhavūpapattiñca vadesi kīdisaṁ”. (2)</div> </td> </tr> </table> </div>
</div>
<div class="q" id="p_18Sn_1013"> <div class="divNumber">844.</div> <div class="p"> <table class="singleColumn"> <tr> <td> <div class="pN">1013</div> <div class="G">“Idaṁ vadāmīti na tassa hoti, <span class="gathaQuote">(māgaṇḍiyāti bhagavā)</span>
</div> </td> </tr> <tr> <td> <div class="G">Dhammesu niccheyya samuggahītaṁ;</div> </td> </tr> <tr> <td> <div class="G">Passañca diṭṭhīsu anuggahāya,</div> </td> </tr> <tr> <td> <div class="G">Ajjhattasantiṁ pacinaṁ adassaṁ”. (3)</div> </td> </tr> </table> </div>
</div>
<div class="q" id="p_18Sn_1014"> <div class="divNumber">845.</div> <div class="p"> <table class="singleColumn"> <tr> <td> <div class="pN">1014</div> <div class="G">“Vinicchayā yāni pakappitāni, <span class="gathaQuote">(iti māgaṇḍiyo)</span>
</div> </td> </tr> <tr> <td> <div class="G">Te ve munī brūsi anuggahāya;</div> </td> </tr> <tr> <td> <div class="G">Ajjhattasantīti yametamatthaṁ,</div> </td> </tr> <tr> <td> <div class="G">Kathaṁ nu dhīrehi paveditaṁ taṁ”. (4)</div> </td> </tr> </table> </div>
</div>
<div class="q" id="p_18Sn_1015"> <div class="divNumber">846.</div> <div class="p"> <table class="singleColumn"> <tr> <td> <div class="pN">1015</div> <div class="G">“Na diṭṭhiyā na sutiyā na ñāṇena, <span class="gathaQuote">(māgaṇḍiyāti bhagavā)</span>
</div> </td> </tr> <tr> <td> <div class="G">Sīlabbatenāpi na suddhimāha;</div> </td> </tr> <tr> <td> <div class="G">Adiṭṭhiyā assutiyā añāṇā,</div> </td> </tr> <tr> <td> <div class="G">Asīlatā abbatā nopi tena;</div> </td> </tr> <tr> <td> <div class="G">Ete ca nissajja anuggahāya,</div> </td> </tr> <tr> <td> <div class="G">Santo anissāya bhavaṁ na jappe”. (5)</div> </td> </tr> </table> </div>
</div>
<div class="q" id="p_18Sn_1016"> <div class="divNumber">847.</div> <div class="p"> <table class="singleColumn"> <tr> <td> <div class="pN">1016</div> <div class="G">“No ce kira diṭṭhiyā na sutiyā na ñāṇena, <span class="gathaQuote">(iti māgaṇḍiyo)</span>
</div> </td> </tr> <tr> <td> <div class="G">Sīlabbatenāpi na suddhimāha;</div> </td> </tr> <tr> <td> <div class="G">Adiṭṭhiyā assutiyā añāṇā,</div> </td> </tr> <tr> <td> <div class="G">Asīlatā abbatā nopi tena;</div> </td> </tr> <tr> <td> <div class="G">Maññāmahaṁ momuhameva dhammaṁ,</div> </td> </tr> <tr> <td> <div class="G">Diṭṭhiyā eke paccenti suddhiṁ”. (6)</div> </td> </tr> </table> </div>
</div>
<div class="q" id="p_18Sn_1017"> <div class="divNumber">848.</div> <div class="p"> <table class="singleColumn"> <tr> <td> <div class="pN">1017</div> <div class="G">“Diṭṭhañca nissāya anupucchamāno, <span class="gathaQuote">(māgaṇḍiyāti bhagavā)</span>
</div> </td> </tr> <tr> <td> <div class="G">Samuggahītesu pamohamāgā;</div> </td> </tr> <tr> <td> <div class="G">Ito ca nāddakkhi aṇumpi saññaṁ,</div> </td> </tr> <tr> <td> <div class="G">Tasmā tuvaṁ momuhato dahāsi. (7)</div> </td> </tr> </table> </div>
</div>
<div class="q" id="p_18Sn_1018"> <div class="divNumber">849.</div> <div class="p"> <table class="singleColumn"> <tr> <td> <div class="pN">1018</div> <div class="G">Samo visesī uda vā nihīno,</div> </td> </tr> <tr> <td> <div class="G">Yo maññati so vivadetha tena;</div> </td> </tr> <tr> <td> <div class="G">Tīsu vidhāsu avikampamāno,</div> </td> </tr> <tr> <td> <div class="G">Samo visesīti na tassa hoti. (8)</div> </td> </tr> </table> </div>
</div>
<div class="q" id="p_18Sn_1019"> <div class="divNumber">850.</div> <div class="p"> <table class="singleColumn"> <tr> <td> <div class="pN">1019</div> <div class="G">Saccanti so brāhmaṇo kiṁ vadeyya,</div> </td> </tr> <tr> <td> <div class="G">Musāti vā so vivadetha kena;</div> </td> </tr> <tr> <td> <div class="G">Yasmiṁ samaṁ visamaṁ vāpi natthi,</div> </td> </tr> <tr> <td> <div class="G">Sa kena vādaṁ paṭisaṁyujeyya. (9)</div> </td> </tr> </table> </div>
</div>
<div class="q" id="p_18Sn_1020"> <div class="divNumber">851.</div> <div class="p"> <table class="singleColumn"> <tr> <td> <div class="pN">1020</div> <div class="G">Okaṁ pahāya aniketasārī,</div> </td> </tr> <tr> <td> <div class="G">Gāme akubbaṁ muni santhavāni;</div> </td> </tr> <tr> <td> <div class="G">Kāmehi ritto apurakkharāno,</div> </td> </tr> <tr> <td> <div class="G">Kathaṁ na viggayha janena kayirā. (10)</div> </td> </tr> </table> </div>
</div>
<div class="q" id="p_18Sn_1021"> <div class="divNumber">852.</div> <div class="p"> <table class="singleColumn"> <tr> <td> <div class="pN">1021</div> <div class="G">Yehi vivitto vicareyya loke,</div> </td> </tr> <tr> <td> <div class="G">Na tāni uggayha vadeyya nāgo;</div> </td> </tr> <tr> <td> <div class="G">Jalambujaṁ kaṇḍakavārijaṁ yathā,</div> </td> </tr> <tr> <td> <div class="G">Jalena paṅkena canūpalittaṁ;</div> </td> </tr> <tr> <td> <div class="G">Evaṁ munī santivādo agiddho,</div> </td> </tr> <tr> <td> <div class="G">Kāme ca loke ca anūpalitto. (11)</div> </td> </tr> </table> </div>
</div>
<div class="q" id="p_18Sn_1022"> <div class="divNumber">853.</div> <div class="p"> <table class="singleColumn"> <tr> <td> <div class="pN">1022</div> <div class="G">Na vedagū diṭṭhiyāyako na mutiyā,</div> </td> </tr> <tr> <td> <div class="G">Sa mānameti na hi tammayo so;</div> </td> </tr> <tr> <td> <div class="G">Na kammunā nopi sutena neyyo,</div> </td> </tr> <tr> <td> <div class="G">Anūpanīto sa nivesanesu. (12)</div> </td> </tr> </table> </div>
</div>
<div class="q" id="p_18Sn_1023"> <div class="divNumber">854.</div> <div class="p"> <table class="singleColumn"> <tr> <td> <div class="pN">1023</div> <div class="G">Saññāvirattassa na santi ganthā,</div> </td> </tr> <tr> <td> <div class="G">Paññāvimuttassa na santi mohā;</div> </td> </tr> <tr> <td> <div class="G">Saññañca diṭṭhiñca ye aggahesuṁ,</div> </td> </tr> <tr> <td> <div class="G">Te ghaṭṭayantā vicaranti loke”ti. (13)</div> </td> </tr> </table> </div>
</div>
<div class="CENTER" id="p_18Sn_1024">
<span class="pN">1024</span>Māgaṇḍiyasuttaṁ navamaṁ.</div>
</html>
