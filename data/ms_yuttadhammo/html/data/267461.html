<html>
<div class="i">33.7 Nigguṇḍipupphiyattheraapadāna</div>
<div class="h">Umāpupphiyavagga</div>
<div class="h">Nigguṇḍipupphiyattheraapadāna</div>
<div class="q" id="p_20Ap1_3636"> <div class="divNumber">39.</div> <div class="p"> <table class="singleColumn"> <tr> <td> <div class="pN">3636</div> <div class="G">“Yadā devo devakāyā,</div> </td> </tr> <tr> <td> <div class="G">cavate āyusaṅkhayā;</div> </td> </tr> <tr> <td> <div class="G">Tayo saddā niccharanti,</div> </td> </tr> <tr> <td> <div class="G">devānaṁ anumodataṁ.</div> </td> </tr> </table> </div>
</div>
<div class="q" id="p_20Ap1_3637"> <div class="divNumber">40.</div> <div class="p"> <table class="singleColumn"> <tr> <td> <div class="pN">3637</div> <div class="G">‘Ito bho sugatiṁ gaccha,</div> </td> </tr> <tr> <td> <div class="G">manussānaṁ sahabyataṁ;</div> </td> </tr> <tr> <td> <div class="G">Manussabhūto saddhamme,</div> </td> </tr> <tr> <td> <div class="G">labha saddhaṁ anuttaraṁ.</div> </td> </tr> </table> </div>
</div>
<div class="q" id="p_20Ap1_3638"> <div class="divNumber">41.</div> <div class="p"> <table class="singleColumn"> <tr> <td> <div class="pN">3638</div> <div class="G">Sā te saddhā niviṭṭhāssa,</div> </td> </tr> <tr> <td> <div class="G">mūlajātā patiṭṭhitā;</div> </td> </tr> <tr> <td> <div class="G">Yāvajīvaṁ asaṁhīrā,</div> </td> </tr> <tr> <td> <div class="G">saddhamme suppavedite.</div> </td> </tr> </table> </div>
</div>
<div class="q" id="p_20Ap1_3639"> <div class="divNumber">42.</div> <div class="p"> <table class="singleColumn"> <tr> <td> <div class="pN">3639</div> <div class="G">Kāyena kusalaṁ katvā,</div> </td> </tr> <tr> <td> <div class="G">vācāya kusalaṁ bahuṁ;</div> </td> </tr> <tr> <td> <div class="G">Manasā kusalaṁ katvā,</div> </td> </tr> <tr> <td> <div class="G">abyāpajjaṁ nirūpadhiṁ.</div> </td> </tr> </table> </div>
</div>
<div class="q" id="p_20Ap1_3640"> <div class="divNumber">43.</div> <div class="p"> <table class="singleColumn"> <tr> <td> <div class="pN">3640</div> <div class="G">Tato opadhikaṁ puññaṁ,</div> </td> </tr> <tr> <td> <div class="G">katvā dānena taṁ bahuṁ;</div> </td> </tr> <tr> <td> <div class="G">Aññepi macce saddhamme,</div> </td> </tr> <tr> <td> <div class="G">brahmacariye nivesaya’.</div> </td> </tr> </table> </div>
</div>
<div class="q" id="p_20Ap1_3641"> <div class="divNumber">44.</div> <div class="p"> <table class="singleColumn"> <tr> <td> <div class="pN">3641</div> <div class="G">Imāya anukampāya,</div> </td> </tr> <tr> <td> <div class="G">devādevaṁ yadā vidū;</div> </td> </tr> <tr> <td> <div class="G">Cavantaṁ anumodanti,</div> </td> </tr> <tr> <td> <div class="G">ehi deva punappunaṁ.</div> </td> </tr> </table> </div>
</div>
<div class="q" id="p_20Ap1_3642"> <div class="divNumber">45.</div> <div class="p"> <table class="singleColumn"> <tr> <td> <div class="pN">3642</div> <div class="G">‘Saṁvego me tadā āsi,</div> </td> </tr> <tr> <td> <div class="G">devasaṅghe samāgate;</div> </td> </tr> <tr> <td> <div class="G">Kaṁsu nāma ahaṁ yoniṁ,</div> </td> </tr> <tr> <td> <div class="G">gamissāmi ito cuto’.</div> </td> </tr> </table> </div>
</div>
<div class="q" id="p_20Ap1_3643"> <div class="divNumber">46.</div> <div class="p"> <table class="singleColumn"> <tr> <td> <div class="pN">3643</div> <div class="G">Mama saṁvegamaññāya,</div> </td> </tr> <tr> <td> <div class="G">samaṇo bhāvitindriyo;</div> </td> </tr> <tr> <td> <div class="G">Mamuddharitukāmo so,</div> </td> </tr> <tr> <td> <div class="G">āgacchi mama santikaṁ.</div> </td> </tr> </table> </div>
</div>
<div class="q" id="p_20Ap1_3644"> <div class="divNumber">47.</div> <div class="p"> <table class="singleColumn"> <tr> <td> <div class="pN">3644</div> <div class="G">Sumano nāma nāmena,</div> </td> </tr> <tr> <td> <div class="G">padumuttarasāvako;</div> </td> </tr> <tr> <td> <div class="G">Atthadhammānusāsitvā,</div> </td> </tr> <tr> <td> <div class="G">saṁvejesi mamaṁ tadā.</div> </td> </tr> </table> </div>
</div>
<div class="CENTER" id="p_20Ap1_3645">
<span class="pN">3645</span>Dvādasamaṁ bhāṇavāraṁ.</div>
<div class="q" id="p_20Ap1_3646"> <div class="divNumber">48.</div> <div class="p"> <table class="singleColumn"> <tr> <td> <div class="pN">3646</div> <div class="G">Tassāhaṁ vacanaṁ sutvā,</div> </td> </tr> <tr> <td> <div class="G">buddhe cittaṁ pasādayiṁ;</div> </td> </tr> <tr> <td> <div class="G">Taṁ dhīraṁ abhivādetvā,</div> </td> </tr> <tr> <td> <div class="G">tattha kālaṅkato ahaṁ.</div> </td> </tr> </table> </div>
</div>
<div class="q" id="p_20Ap1_3647"> <div class="divNumber">49.</div> <div class="p"> <table class="singleColumn"> <tr> <td> <div class="pN">3647</div> <div class="G">Upapajjiṁ sa tattheva,</div> </td> </tr> <tr> <td> <div class="G">sukkamūlena codito;</div> </td> </tr> <tr> <td> <div class="G">Vasanto mātukucchimhi,</div> </td> </tr> <tr> <td> <div class="G">puna dhāreti mātuyā.</div> </td> </tr> </table> </div>
</div>
<div class="q" id="p_20Ap1_3648"> <div class="divNumber">50.</div> <div class="p"> <table class="singleColumn"> <tr> <td> <div class="pN">3648</div> <div class="G">Tamhā kāyā cavitvāna,</div> </td> </tr> <tr> <td> <div class="G">tidase upapajjahaṁ;</div> </td> </tr> <tr> <td> <div class="G">Etthantare na passāmi,</div> </td> </tr> <tr> <td> <div class="G">domanassamahaṁ tadā.</div> </td> </tr> </table> </div>
</div>
<div class="q" id="p_20Ap1_3649"> <div class="divNumber">51.</div> <div class="p"> <table class="singleColumn"> <tr> <td> <div class="pN">3649</div> <div class="G">Tāvatiṁsā cavitvāna,</div> </td> </tr> <tr> <td> <div class="G">mātukucchiṁ samokkamiṁ;</div> </td> </tr> <tr> <td> <div class="G">Nikkhamitvāna kucchimhā,</div> </td> </tr> <tr> <td> <div class="G">kaṇhasukkaṁ ajānahaṁ.</div> </td> </tr> </table> </div>
</div>
<div class="q" id="p_20Ap1_3650"> <div class="divNumber">52.</div> <div class="p"> <table class="singleColumn"> <tr> <td> <div class="pN">3650</div> <div class="G">Jātiyā sattavassova,</div> </td> </tr> <tr> <td> <div class="G">ārāmaṁ pāvisiṁ ahaṁ;</div> </td> </tr> <tr> <td> <div class="G">Gotamassa bhagavato,</div> </td> </tr> <tr> <td> <div class="G">sakyaputtassa tādino.</div> </td> </tr> </table> </div>
</div>
<div class="q" id="p_20Ap1_3651"> <div class="divNumber">53.</div> <div class="p"> <table class="singleColumn"> <tr> <td> <div class="pN">3651</div> <div class="G">Vitthārike pāvacane,</div> </td> </tr> <tr> <td> <div class="G">bāhujaññamhi sāsane;</div> </td> </tr> <tr> <td> <div class="G">Addasaṁ sāsanakare,</div> </td> </tr> <tr> <td> <div class="G">bhikkhavo tattha satthuno.</div> </td> </tr> </table> </div>
</div>
<div class="q" id="p_20Ap1_3652"> <div class="divNumber">54.</div> <div class="p"> <table class="singleColumn"> <tr> <td> <div class="pN">3652</div> <div class="G">Sāvatthi nāma nagaraṁ,</div> </td> </tr> <tr> <td> <div class="G">rājā tatthāsi kosalo;</div> </td> </tr> <tr> <td> <div class="G">Rathena nāgayuttena,</div> </td> </tr> <tr> <td> <div class="G">upesi bodhimuttamaṁ.</div> </td> </tr> </table> </div>
</div>
<div class="q" id="p_20Ap1_3653"> <div class="divNumber">55.</div> <div class="p"> <table class="singleColumn"> <tr> <td> <div class="pN">3653</div> <div class="G">Tassāhaṁ nāgaṁ disvāna,</div> </td> </tr> <tr> <td> <div class="G">pubbakammaṁ anussariṁ;</div> </td> </tr> <tr> <td> <div class="G">Añjaliṁ paggahetvāna,</div> </td> </tr> <tr> <td> <div class="G">samayaṁ agamāsahaṁ.</div> </td> </tr> </table> </div>
</div>
<div class="q" id="p_20Ap1_3654"> <div class="divNumber">56.</div> <div class="p"> <table class="singleColumn"> <tr> <td> <div class="pN">3654</div> <div class="G">Jātiyā sattavassova,</div> </td> </tr> <tr> <td> <div class="G">pabbajiṁ anagāriyaṁ;</div> </td> </tr> <tr> <td> <div class="G">Yo so buddhaṁ upaṭṭhāsi,</div> </td> </tr> <tr> <td> <div class="G">ānando nāma sāvako.</div> </td> </tr> </table> </div>
</div>
<div class="q" id="p_20Ap1_3655"> <div class="divNumber">57.</div> <div class="p"> <table class="singleColumn"> <tr> <td> <div class="pN">3655</div> <div class="G">Gatimā dhitimā ceva,</div> </td> </tr> <tr> <td> <div class="G">satimā ca bahussuto;</div> </td> </tr> <tr> <td> <div class="G">Rañño cittaṁ pasādento,</div> </td> </tr> <tr> <td> <div class="G">niyyādesi mahājuti.</div> </td> </tr> </table> </div>
</div>
<div class="q" id="p_20Ap1_3656"> <div class="divNumber">58.</div> <div class="p"> <table class="singleColumn"> <tr> <td> <div class="pN">3656</div> <div class="G">Tassāhaṁ dhammaṁ sutvāna,</div> </td> </tr> <tr> <td> <div class="G">pubbakammaṁ anussariṁ;</div> </td> </tr> <tr> <td> <div class="G">Tattheva ṭhitako santo,</div> </td> </tr> <tr> <td> <div class="G">arahattamapāpuṇiṁ.</div> </td> </tr> </table> </div>
</div>
<div class="q" id="p_20Ap1_3657"> <div class="divNumber">59.</div> <div class="p"> <table class="singleColumn"> <tr> <td> <div class="pN">3657</div> <div class="G">Ekaṁsaṁ cīvaraṁ katvā,</div> </td> </tr> <tr> <td> <div class="G">sire katvāna añjaliṁ;</div> </td> </tr> <tr> <td> <div class="G">Sambuddhaṁ abhivādetvā,</div> </td> </tr> <tr> <td> <div class="G">imaṁ vācaṁ udīrayiṁ.</div> </td> </tr> </table> </div>
</div>
<div class="q" id="p_20Ap1_3658"> <div class="divNumber">60.</div> <div class="p"> <table class="singleColumn"> <tr> <td> <div class="pN">3658</div> <div class="G">‘Padumuttarabuddhassa,</div> </td> </tr> <tr> <td> <div class="G">dvipadindassa satthuno;</div> </td> </tr> <tr> <td> <div class="G">Nigguṇḍipupphaṁ paggayha,</div> </td> </tr> <tr> <td> <div class="G">sīhāsane ṭhapesahaṁ.</div> </td> </tr> </table> </div>
</div>
<div class="q" id="p_20Ap1_3659"> <div class="divNumber">61.</div> <div class="p"> <table class="singleColumn"> <tr> <td> <div class="pN">3659</div> <div class="G">Tena kammena dvipadinda,</div> </td> </tr> <tr> <td> <div class="G">lokajeṭṭha narāsabha;</div> </td> </tr> <tr> <td> <div class="G">Pattomhi acalaṁ ṭhānaṁ,</div> </td> </tr> <tr> <td> <div class="G">hitvā jayaparājayaṁ’.</div> </td> </tr> </table> </div>
</div>
<div class="q" id="p_20Ap1_3660"> <div class="divNumber">62.</div> <div class="p"> <table class="singleColumn"> <tr> <td> <div class="pN">3660</div> <div class="G">Pañcavīsasahassamhi,</div> </td> </tr> <tr> <td> <div class="G">kappānaṁ manujādhipā;</div> </td> </tr> <tr> <td> <div class="G">Abbudanirabbudāni,</div> </td> </tr> <tr> <td> <div class="G">aṭṭhaṭṭhāsiṁsu khattiyā.</div> </td> </tr> </table> </div>
</div>
<div class="q" id="p_20Ap1_3661"> <div class="divNumber">63.</div> <div class="p"> <table class="singleColumn"> <tr> <td> <div class="pN">3661</div> <div class="G">Paṭisambhidā catasso,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_3662"> <div class="p">
<span class="pN">3662</span>Itthaṁ sudaṁ āyasmā nigguṇḍipupphiyo thero imā gāthāyo abhāsitthāti. </div>
</div>
<div class="CENTER" id="p_20Ap1_3663">
<span class="pN">3663</span>Nigguṇḍipupphiyattherassāpadānaṁ sattamaṁ.</div>
</html>
