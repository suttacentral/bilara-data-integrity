<html>
<div class="i">5.1.5 Vaḍḍhattheragāthā</div>
<div class="h">Pañcakanipāta</div>
<div class="h">Paṭhamavagga</div>
<div class="h">Vaḍḍhattheragāthā</div>
<div class="q" id="p_19Th1_591"> <div class="divNumber">335.</div> <div class="p"> <table class="singleColumn"> <tr> <td> <div class="pN">591</div> <div class="G">“Sādhū hi kira me mātā,</div> </td> </tr> <tr> <td> <div class="G">Patodaṁ upadaṁsayi;</div> </td> </tr> <tr> <td> <div class="G">Yassāhaṁ vacanaṁ sutvā,</div> </td> </tr> <tr> <td> <div class="G">Anusiṭṭho janettiyā;</div> </td> </tr> <tr> <td> <div class="G">Āraddhavīriyo pahitatto,</div> </td> </tr> <tr> <td> <div class="G">Patto sambodhimuttamaṁ.</div> </td> </tr> </table> </div>
</div>
<div class="q" id="p_19Th1_592"> <div class="divNumber">336.</div> <div class="p"> <table class="singleColumn"> <tr> <td> <div class="pN">592</div> <div class="G">Arahā dakkhiṇeyyomhi,</div> </td> </tr> <tr> <td> <div class="G">tevijjo amataddaso;</div> </td> </tr> <tr> <td> <div class="G">Jetvā namucino senaṁ,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_19Th1_593"> <div class="divNumber">337.</div> <div class="p"> <table class="singleColumn"> <tr> <td> <div class="pN">593</div> <div class="G">Ajjhattañca bahiddhā ca,</div> </td> </tr> <tr> <td> <div class="G">ye me vijjiṁsu āsavā;</div> </td> </tr> <tr> <td> <div class="G">Sabbe asesā ucchinnā,</div> </td> </tr> <tr> <td> <div class="G">na ca uppajjare puna.</div> </td> </tr> </table> </div>
</div>
<div class="q" id="p_19Th1_594"> <div class="divNumber">338.</div> <div class="p"> <table class="singleColumn"> <tr> <td> <div class="pN">594</div> <div class="G">Visāradā kho bhaginī,</div> </td> </tr> <tr> <td> <div class="G">etamatthaṁ abhāsayi;</div> </td> </tr> <tr> <td> <div class="G">‘Apihā nūna mayipi,</div> </td> </tr> <tr> <td> <div class="G">vanatho te na vijjati’.</div> </td> </tr> </table> </div>
</div>
<div class="q" id="p_19Th1_595"> <div class="divNumber">339.</div> <div class="p"> <table class="singleColumn"> <tr> <td> <div class="pN">595</div> <div class="G">Pariyantakataṁ dukkhaṁ,</div> </td> </tr> <tr> <td> <div class="G">antimoyaṁ samussayo;</div> </td> </tr> <tr> <td> <div class="G">Jātimaraṇasaṁsāro,</div> </td> </tr> <tr> <td> <div class="G">natthi dāni punabbhavo”ti.</div> </td> </tr> </table> </div>
</div>
<div class="CENTER" id="p_19Th1_596">
<span class="pN">596</span>…  Vaḍḍho thero… .</div>
</html>
