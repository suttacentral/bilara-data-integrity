<html>
<div class="i">2.1.9 Dutiyajananakuhanasutta</div>
<div class="h">Dukanipāta</div>
<div class="h">Paṭhamavagga</div>
<div class="h">Dutiyajananakuhanasutta</div>
<div class="q" id="p_18It_220"> <div class="divNumber">36.</div> <div class="p">
<span class="pN">220</span>Vuttañhetaṁ bhagavatā vuttamarahatāti me sutaṁ— </div>
</div>
<div class="q" id="p_18It_221"> <div class="p">
<span class="pN">221</span>“Nayidaṁ, bhikkhave, brahmacariyaṁ vussati janakuhanatthaṁ, na janalapanatthaṁ, na lābhasakkārasilokānisaṁsatthaṁ, na ‘iti maṁ jano jānātū’ti. Atha kho idaṁ, bhikkhave, brahmacariyaṁ vussati abhiññatthañceva pariññatthañcā”ti. Etamatthaṁ bhagavā avoca. Tatthetaṁ iti vuccati— </div>
</div>
<div class="q" id="p_18It_222"> <div class="p"> <table class="singleColumn"> <tr> <td> <div class="pN">222</div> <div class="G">“Abhiññatthaṁ pariññatthaṁ,</div> </td> </tr> <tr> <td> <div class="G">brahmacariyaṁ anītihaṁ;</div> </td> </tr> <tr> <td> <div class="G">Adesayi so bhagavā,</div> </td> </tr> <tr> <td> <div class="G">nibbānogadhagāminaṁ.</div> </td> </tr> </table> </div>
</div>
<div class="q" id="p_18It_223"> <div class="p"> <table class="singleColumn"> <tr> <td> <div class="pN">223</div> <div class="G">Esa maggo mahattehi,</div> </td> </tr> <tr> <td> <div class="G">anuyāto mahesibhi;</div> </td> </tr> <tr> <td> <div class="G">Ye ye taṁ paṭipajjanti,</div> </td> </tr> <tr> <td> <div class="G">yathā buddhena desitaṁ;</div> </td> </tr> <tr> <td> <div class="G">Dukkhassantaṁ karissanti,</div> </td> </tr> <tr> <td> <div class="G">satthusāsanakārino”ti.</div> </td> </tr> </table> </div>
</div>
<div class="q" id="p_18It_224"> <div class="p">
<span class="pN">224</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_225">
<span class="pN">225</span>Navamaṁ.</div>
</html>
