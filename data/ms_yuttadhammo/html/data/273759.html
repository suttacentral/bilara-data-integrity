<html>
<div class="i">4.1.9 Paṭhamaāyusutta</div>
<div class="h">Mārasaṁyutta</div>
<div class="h">Paṭhamavagga</div>
<div class="h">Paṭhamaāyusutta</div>
<div class="q" id="p_12S1_808"> <div class="divNumber">145.</div> <div class="p">
<span class="pN">808</span>Evaṁ me sutaṁ—  ekaṁ samayaṁ bhagavā rājagahe viharati veḷuvane kalandakanivāpe. Tatra kho bhagavā bhikkhū āmantesi—  “bhikkhavo”ti. “Bhadante”ti te bhikkhū bhagavato paccassosuṁ. Bhagavā etadavoca—  </div>
</div>
<div class="q" id="p_12S1_809"> <div class="p">
<span class="pN">809</span>“Appamidaṁ, bhikkhave, manussānaṁ āyu. Gamanīyo samparāyo, kattabbaṁ kusalaṁ, caritabbaṁ brahmacariyaṁ. Natthi jātassa amaraṇaṁ. Yo, bhikkhave, ciraṁ jīvati, so vassasataṁ appaṁ vā bhiyyo”ti. </div>
</div>
<div class="q" id="p_12S1_810"> <div class="p">
<span class="pN">810</span>Atha kho māro pāpimā yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi—  </div>
</div>
<div class="q" id="p_12S1_811"> <div class="p"> <table class="singleColumn"> <tr> <td> <div class="pN">811</div> <div class="G">“Dīghamāyu manussānaṁ,</div> </td> </tr> <tr> <td> <div class="G">na naṁ hīḷe suporiso;</div> </td> </tr> <tr> <td> <div class="G">Careyya khīramattova,</div> </td> </tr> <tr> <td> <div class="G">natthi maccussa āgamo”ti.</div> </td> </tr> </table> </div>
</div>
<div class="q" id="p_12S1_812"> <div class="p"> <table class="singleColumn"> <tr> <td> <div class="pN">812</div> <div class="G">“Appamāyu manussānaṁ,</div> </td> </tr> <tr> <td> <div class="G">hīḷeyya naṁ suporiso;</div> </td> </tr> <tr> <td> <div class="G">Careyyādittasīsova,</div> </td> </tr> <tr> <td> <div class="G">natthi maccussa nāgamo”ti.</div> </td> </tr> </table> </div>
</div>
<div class="q" id="p_12S1_813"> <div class="p">
<span class="pN">813</span>Atha kho māro…pe…  tatthevantaradhāyīti. </div>
</div>
</html>
