<html>
<div class="i">25 Koṇāgamanabuddhavaṁsa</div>
<div class="h">Koṇāgamanabuddhavaṁsa</div>
<div class="q" id="p_21Bu_954"> <div class="divNumber">1.</div> <div class="p"> <table class="singleColumn"> <tr> <td> <div class="pN">954</div> <div class="G">“Kakusandhassa aparena,</div> </td> </tr> <tr> <td> <div class="G">sambuddho dvipaduttamo;</div> </td> </tr> <tr> <td> <div class="G">Koṇāgamano nāma jino,</div> </td> </tr> <tr> <td> <div class="G">lokajeṭṭho narāsabho.</div> </td> </tr> </table> </div>
</div>
<div class="q" id="p_21Bu_955"> <div class="divNumber">2.</div> <div class="p"> <table class="singleColumn"> <tr> <td> <div class="pN">955</div> <div class="G">Dasa dhamme pūrayitvāna,</div> </td> </tr> <tr> <td> <div class="G">kantāraṁ samatikkami;</div> </td> </tr> <tr> <td> <div class="G">Pavāhiya malaṁ sabbaṁ,</div> </td> </tr> <tr> <td> <div class="G">patto sambodhimuttamaṁ.</div> </td> </tr> </table> </div>
</div>
<div class="q" id="p_21Bu_956"> <div class="divNumber">3.</div> <div class="p"> <table class="singleColumn"> <tr> <td> <div class="pN">956</div> <div class="G">Dhammacakkaṁ pavattente,</div> </td> </tr> <tr> <td> <div class="G">koṇāgamananāyake;</div> </td> </tr> <tr> <td> <div class="G">Tiṁsakoṭisahassānaṁ,</div> </td> </tr> <tr> <td> <div class="G">paṭhamābhisamayo ahu.</div> </td> </tr> </table> </div>
</div>
<div class="q" id="p_21Bu_957"> <div class="divNumber">4.</div> <div class="p"> <table class="singleColumn"> <tr> <td> <div class="pN">957</div> <div class="G">Pāṭihīraṁ karonte ca,</div> </td> </tr> <tr> <td> <div class="G">paravādappamaddane;</div> </td> </tr> <tr> <td> <div class="G">Vīsatikoṭisahassānaṁ,</div> </td> </tr> <tr> <td> <div class="G">dutiyābhisamayo ahu.</div> </td> </tr> </table> </div>
</div>
<div class="q" id="p_21Bu_958"> <div class="divNumber">5.</div> <div class="p"> <table class="singleColumn"> <tr> <td> <div class="pN">958</div> <div class="G">Tato vikubbanaṁ katvā,</div> </td> </tr> <tr> <td> <div class="G">jino devapuraṁ gato;</div> </td> </tr> <tr> <td> <div class="G">Vasate tattha sambuddho,</div> </td> </tr> <tr> <td> <div class="G">silāya paṇḍukambale.</div> </td> </tr> </table> </div>
</div>
<div class="q" id="p_21Bu_959"> <div class="divNumber">6.</div> <div class="p"> <table class="singleColumn"> <tr> <td> <div class="pN">959</div> <div class="G">Pakaraṇe satta desento,</div> </td> </tr> <tr> <td> <div class="G">vassaṁ vasati so muni;</div> </td> </tr> <tr> <td> <div class="G">Dasakoṭisahassānaṁ,</div> </td> </tr> <tr> <td> <div class="G">tatiyābhisamayo ahu.</div> </td> </tr> </table> </div>
</div>
<div class="q" id="p_21Bu_960"> <div class="divNumber">7.</div> <div class="p"> <table class="singleColumn"> <tr> <td> <div class="pN">960</div> <div class="G">Tassāpi devadevassa,</div> </td> </tr> <tr> <td> <div class="G">eko āsi samāgamo;</div> </td> </tr> <tr> <td> <div class="G">Khīṇāsavānaṁ vimalānaṁ,</div> </td> </tr> <tr> <td> <div class="G">santacittāna tādinaṁ.</div> </td> </tr> </table> </div>
</div>
<div class="q" id="p_21Bu_961"> <div class="divNumber">8.</div> <div class="p"> <table class="singleColumn"> <tr> <td> <div class="pN">961</div> <div class="G">Tiṁsabhikkhusahassānaṁ,</div> </td> </tr> <tr> <td> <div class="G">tadā āsi samāgamo;</div> </td> </tr> <tr> <td> <div class="G">Oghānamatikkantānaṁ,</div> </td> </tr> <tr> <td> <div class="G">bhijjitānañca maccuyā.</div> </td> </tr> </table> </div>
</div>
<div class="q" id="p_21Bu_962"> <div class="divNumber">9.</div> <div class="p"> <table class="singleColumn"> <tr> <td> <div class="pN">962</div> <div class="G">Ahaṁ tena samayena,</div> </td> </tr> <tr> <td> <div class="G">pabbato nāma khattiyo;</div> </td> </tr> <tr> <td> <div class="G">Mittāmaccehi sampanno,</div> </td> </tr> <tr> <td> <div class="G">anantabalavāhano.</div> </td> </tr> </table> </div>
</div>
<div class="q" id="p_21Bu_963"> <div class="divNumber">10.</div> <div class="p"> <table class="singleColumn"> <tr> <td> <div class="pN">963</div> <div class="G">Sambuddhadassanaṁ gantvā,</div> </td> </tr> <tr> <td> <div class="G">sutvā dhammamanuttaraṁ;</div> </td> </tr> <tr> <td> <div class="G">Nimantetvā sajinasaṁghaṁ,</div> </td> </tr> <tr> <td> <div class="G">dānaṁ datvā yadicchakaṁ.</div> </td> </tr> </table> </div>
</div>
<div class="q" id="p_21Bu_964"> <div class="divNumber">11.</div> <div class="p"> <table class="singleColumn"> <tr> <td> <div class="pN">964</div> <div class="G">Pattuṇṇaṁ cīnapaṭṭañca,</div> </td> </tr> <tr> <td> <div class="G">koseyyaṁ kambalampi ca;</div> </td> </tr> <tr> <td> <div class="G">Sovaṇṇapādukañceva,</div> </td> </tr> <tr> <td> <div class="G">adāsiṁ satthusāvake.</div> </td> </tr> </table> </div>
</div>
<div class="q" id="p_21Bu_965"> <div class="divNumber">12.</div> <div class="p"> <table class="singleColumn"> <tr> <td> <div class="pN">965</div> <div class="G">Sopi maṁ buddho byākāsi,</div> </td> </tr> <tr> <td> <div class="G">saṁghamajjhe nisīdiya;</div> </td> </tr> <tr> <td> <div class="G">‘Imamhi bhaddake kappe,</div> </td> </tr> <tr> <td> <div class="G">ayaṁ buddho bhavissati.</div> </td> </tr> </table> </div>
</div>
<div class="q" id="p_21Bu_966"> <div class="divNumber">13.</div> <div class="p"> <table class="singleColumn"> <tr> <td> <div class="pN">966</div> <div class="G">Ahu kapilavhayā rammā,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">hessāma sammukhā imaṁ’.</div> </td> </tr> </table> </div>
</div>
<div class="q" id="p_21Bu_967"> <div class="divNumber">14.</div> <div class="p"> <table class="singleColumn"> <tr> <td> <div class="pN">967</div> <div class="G">Tassāpi vacanaṁ sutvā,</div> </td> </tr> <tr> <td> <div class="G">bhiyyo cittaṁ pasādayiṁ;</div> </td> </tr> <tr> <td> <div class="G">Uttariṁ vatamadhiṭṭhāsiṁ,</div> </td> </tr> <tr> <td> <div class="G">dasapāramipūriyā.</div> </td> </tr> </table> </div>
</div>
<div class="q" id="p_21Bu_968"> <div class="divNumber">15.</div> <div class="p"> <table class="singleColumn"> <tr> <td> <div class="pN">968</div> <div class="G">Sabbaññutaṁ gavesanto,</div> </td> </tr> <tr> <td> <div class="G">dānaṁ datvā naruttame;</div> </td> </tr> <tr> <td> <div class="G">Ohāyāhaṁ mahārajjaṁ,</div> </td> </tr> <tr> <td> <div class="G">pabbajiṁ jinasantike.</div> </td> </tr> </table> </div>
</div>
<div class="q" id="p_21Bu_969"> <div class="divNumber">16.</div> <div class="p"> <table class="singleColumn"> <tr> <td> <div class="pN">969</div> <div class="G">Nagaraṁ sobhavatī nāma,</div> </td> </tr> <tr> <td> <div class="G">sobho nāmāsi khattiyo;</div> </td> </tr> <tr> <td> <div class="G">Vasate tattha nagare,</div> </td> </tr> <tr> <td> <div class="G">sambuddhassa mahākulaṁ.</div> </td> </tr> </table> </div>
</div>
<div class="q" id="p_21Bu_970"> <div class="divNumber">17.</div> <div class="p"> <table class="singleColumn"> <tr> <td> <div class="pN">970</div> <div class="G">Brāhmaṇo yaññadatto ca,</div> </td> </tr> <tr> <td> <div class="G">āsi buddhassa so pitā;</div> </td> </tr> <tr> <td> <div class="G">Uttarā nāma janikā,</div> </td> </tr> <tr> <td> <div class="G">koṇāgamanassa satthuno.</div> </td> </tr> </table> </div>
</div>
<div class="q" id="p_21Bu_971"> <div class="divNumber">18.</div> <div class="p"> <table class="singleColumn"> <tr> <td> <div class="pN">971</div> <div class="G">Tīṇi vassasahassāni,</div> </td> </tr> <tr> <td> <div class="G">Agāraṁ ajjha so vasi;</div> </td> </tr> <tr> <td> <div class="G">Tusitasantusitasantuṭṭhā,</div> </td> </tr> <tr> <td> <div class="G">Tayo pāsādamuttamā.</div> </td> </tr> </table> </div>
</div>
<div class="q" id="p_21Bu_972"> <div class="divNumber">19.</div> <div class="p"> <table class="singleColumn"> <tr> <td> <div class="pN">972</div> <div class="G">Anūnasoḷasasahassāni,</div> </td> </tr> <tr> <td> <div class="G">Nāriyo samalaṅkatā;</div> </td> </tr> <tr> <td> <div class="G">Rucigattā nāma nārī,</div> </td> </tr> <tr> <td> <div class="G">Satthavāho nāma atrajo.</div> </td> </tr> </table> </div>
</div>
<div class="q" id="p_21Bu_973"> <div class="divNumber">20.</div> <div class="p"> <table class="singleColumn"> <tr> <td> <div class="pN">973</div> <div class="G">Nimitte caturo disvā,</div> </td> </tr> <tr> <td> <div class="G">hatthiyānena nikkhami;</div> </td> </tr> <tr> <td> <div class="G">Chamāsaṁ padhānacāraṁ,</div> </td> </tr> <tr> <td> <div class="G">acarī purisuttamo.</div> </td> </tr> </table> </div>
</div>
<div class="q" id="p_21Bu_974"> <div class="divNumber">21.</div> <div class="p"> <table class="singleColumn"> <tr> <td> <div class="pN">974</div> <div class="G">Brahmunā yācito santo,</div> </td> </tr> <tr> <td> <div class="G">koṇāgamananāyako;</div> </td> </tr> <tr> <td> <div class="G">Vatti cakkaṁ mahāvīro,</div> </td> </tr> <tr> <td> <div class="G">migadāye naruttamo.</div> </td> </tr> </table> </div>
</div>
<div class="q" id="p_21Bu_975"> <div class="divNumber">22.</div> <div class="p"> <table class="singleColumn"> <tr> <td> <div class="pN">975</div> <div class="G">Bhiyyaso uttaro nāma,</div> </td> </tr> <tr> <td> <div class="G">ahesuṁ aggasāvakā;</div> </td> </tr> <tr> <td> <div class="G">Sotthijo nāmupaṭṭhāko,</div> </td> </tr> <tr> <td> <div class="G">koṇāgamanassa satthuno.</div> </td> </tr> </table> </div>
</div>
<div class="q" id="p_21Bu_976"> <div class="divNumber">23.</div> <div class="p"> <table class="singleColumn"> <tr> <td> <div class="pN">976</div> <div class="G">Samuddā uttarā ceva,</div> </td> </tr> <tr> <td> <div class="G">ahesuṁ aggasāvikā;</div> </td> </tr> <tr> <td> <div class="G">Bodhi tassa bhagavato,</div> </td> </tr> <tr> <td> <div class="G">udumbaroti pavuccati.</div> </td> </tr> </table> </div>
</div>
<div class="q" id="p_21Bu_977"> <div class="divNumber">24.</div> <div class="p"> <table class="singleColumn"> <tr> <td> <div class="pN">977</div> <div class="G">Uggo ca somadevo ca,</div> </td> </tr> <tr> <td> <div class="G">ahesuṁ aggupaṭṭhakā;</div> </td> </tr> <tr> <td> <div class="G">Sīvalā ceva sāmā ca,</div> </td> </tr> <tr> <td> <div class="G">ahesuṁ aggupaṭṭhikā.</div> </td> </tr> </table> </div>
</div>
<div class="q" id="p_21Bu_978"> <div class="divNumber">25.</div> <div class="p"> <table class="singleColumn"> <tr> <td> <div class="pN">978</div> <div class="G">Uccattanena so buddho,</div> </td> </tr> <tr> <td> <div class="G">tiṁsahatthasamuggato;</div> </td> </tr> <tr> <td> <div class="G">Ukkāmukhe yathā kambu,</div> </td> </tr> <tr> <td> <div class="G">evaṁ raṁsīhi maṇḍito.</div> </td> </tr> </table> </div>
</div>
<div class="q" id="p_21Bu_979"> <div class="divNumber">26.</div> <div class="p"> <table class="singleColumn"> <tr> <td> <div class="pN">979</div> <div class="G">Tiṁsavassasahassāni,</div> </td> </tr> <tr> <td> <div class="G">āyu buddhassa tāvade;</div> </td> </tr> <tr> <td> <div class="G">Tāvatā tiṭṭhamāno so,</div> </td> </tr> <tr> <td> <div class="G">tāresi janataṁ bahuṁ.</div> </td> </tr> </table> </div>
</div>
<div class="q" id="p_21Bu_980"> <div class="divNumber">27.</div> <div class="p"> <table class="singleColumn"> <tr> <td> <div class="pN">980</div> <div class="G">Dhammacetiṁ samussetvā,</div> </td> </tr> <tr> <td> <div class="G">dhammadussavibhūsitaṁ;</div> </td> </tr> <tr> <td> <div class="G">Dhammapupphaguḷaṁ katvā,</div> </td> </tr> <tr> <td> <div class="G">nibbuto so sasāvako.</div> </td> </tr> </table> </div>
</div>
<div class="q" id="p_21Bu_981"> <div class="divNumber">28.</div> <div class="p"> <table class="singleColumn"> <tr> <td> <div class="pN">981</div> <div class="G">Mahāvilāso tassa jano,</div> </td> </tr> <tr> <td> <div class="G">siridhammappakāsano;</div> </td> </tr> <tr> <td> <div class="G">Sabbaṁ tamantarahitaṁ,</div> </td> </tr> <tr> <td> <div class="G">nanu rittā sabbasaṅkhārā.</div> </td> </tr> </table> </div>
</div>
<div class="q" id="p_21Bu_982"> <div class="divNumber">29.</div> <div class="p"> <table class="singleColumn"> <tr> <td> <div class="pN">982</div> <div class="G">Koṇāgamano sambuddho,</div> </td> </tr> <tr> <td> <div class="G">Pabbatārāmamhi nibbuto;</div> </td> </tr> <tr> <td> <div class="G">Dhātuvitthārikaṁ āsi,</div> </td> </tr> <tr> <td> <div class="G">Tesu tesu padesato”ti. (957)</div> </td> </tr> </table> </div>
</div>
<div class="CENTER" id="p_21Bu_983">
<span class="pN">983</span>Koṇāgamanassa bhagavato vaṁso tevīsatimo.</div>
</html>
