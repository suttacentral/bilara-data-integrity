<html>
<div class="i">2.3.2.4 Saṁyojanagocchaka</div>
<div class="h">Āyatanavibhaṅga</div>
<div class="h">Pañhāpucchaka</div>
<div class="h">Duka</div>
<div class="h">Saṁyojanagocchaka</div>
<div class="q" id="p_30Vbh_600"> <div class="p">
<span class="pN">600</span>Ekādasāyatanā no saṁyojanā. Dhammāyatanaṁ siyā saṁyojanaṁ, siyā no saṁyojanaṁ. Dasāyatanā saṁyojaniyā. Dvāyatanā siyā saṁyojaniyā, siyā asaṁyojaniyā. Dasāyatanā saṁyojanavippayuttā. Dvāyatanā siyā saṁyojanasampayuttā, siyā saṁyojanavippayuttā. Dasāyatanā na vattabbā—  “saṁyojanā ceva saṁyojaniyā cā”ti, saṁyojaniyā ceva no ca saṁyojanā. Manāyatanaṁ na vattabbaṁ—  “saṁyojanañceva saṁyojaniyañcā”ti, siyā saṁyojaniyañceva no ca saṁyojanaṁ, siyā na vattabbaṁ—  “saṁyojaniyañceva no ca saṁyojanan”ti. Dhammāyatanaṁ siyā saṁyojanañceva saṁyojaniyañca, siyā saṁyojaniyañceva no ca saṁyojanaṁ, siyā na vattabbaṁ—  “saṁyojanañceva saṁyojaniyan”tipi, “saṁyojaniyañceva no ca saṁyojanan”tipi. Dasāyatanā na vattabbā—  “saṁyojanā ceva saṁyojanasampayuttā cā”tipi, “saṁyojanasampayuttā ceva no ca saṁyojanā”tipi. Manāyatanaṁ na vattabbaṁ—  “saṁyojanañceva saṁyojanasampayuttañcā”ti, siyā saṁyojanasampayuttañceva no ca saṁyojanaṁ, siyā na vattabbaṁ—  “saṁyojanasampayuttañceva no ca saṁyojanan”ti. Dhammāyatanaṁ siyā saṁyojanañceva saṁyojanasampayuttañca, siyā saṁyojanasampayuttañceva no ca saṁyojanaṁ, siyā na vattabbaṁ—  “saṁyojanañceva saṁyojanasampayuttañcā”tipi, “saṁyojanasampayuttañceva no ca saṁyojanan”tipi. Dasāyatanā saṁyojanavippayuttasaṁyojaniyā. Dvāyatanā siyā saṁyojanavippayuttasaṁyojaniyā, siyā saṁyojanavippayuttaasaṁyojaniyā, siyā na vattabbā—  “saṁyojanavippayuttasaṁyojaniyā”tipi, “saṁyojanavippayuttaasaṁyojaniyā”tipi. </div>
</div>
</html>
