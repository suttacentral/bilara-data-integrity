<html>
<div class="i">7.2.10 Kummāsapiṇḍijātaka</div>
<div class="h">Sattakanipāta</div>
<div class="h">Gandhāravagga</div>
<div class="h">Kummāsapiṇḍijātaka</div>
<div class="q" id="p_22J_1647"> <div class="divNumber">142.</div> <div class="p"> <table class="singleColumn"> <tr> <td> <div class="pN">1647</div> <div class="G">“Na kiratthi anomadassisu,</div> </td> </tr> <tr> <td> <div class="G">Pāricariyā buddhesu appikā;</div> </td> </tr> <tr> <td> <div class="G">Sukkhāya aloṇikāya ca,</div> </td> </tr> <tr> <td> <div class="G">Passaphalaṁ kummāsapiṇḍiyā.</div> </td> </tr> </table> </div>
</div>
<div class="q" id="p_22J_1648"> <div class="divNumber">143.</div> <div class="p"> <table class="singleColumn"> <tr> <td> <div class="pN">1648</div> <div class="G">Hatthigavassā cime bahū,</div> </td> </tr> <tr> <td> <div class="G">Dhanadhaññaṁ pathavī ca kevalā;</div> </td> </tr> <tr> <td> <div class="G">Nāriyo cimā accharūpamā,</div> </td> </tr> <tr> <td> <div class="G">Passa phalaṁ kummāsapiṇḍiyā”.</div> </td> </tr> </table> </div>
</div>
<div class="q" id="p_22J_1649"> <div class="divNumber">144.</div> <div class="p"> <table class="singleColumn"> <tr> <td> <div class="pN">1649</div> <div class="G">“Abhikkhaṇaṁ rājakuñjara,</div> </td> </tr> <tr> <td> <div class="G">Gāthā bhāsasi kosalādhipa;</div> </td> </tr> <tr> <td> <div class="G">Pucchāmi taṁ raṭṭhavaḍḍhana,</div> </td> </tr> <tr> <td> <div class="G">Bāḷhaṁ pītimano pabhāsasi”.</div> </td> </tr> </table> </div>
</div>
<div class="q" id="p_22J_1650"> <div class="divNumber">145.</div> <div class="p"> <table class="singleColumn"> <tr> <td> <div class="pN">1650</div> <div class="G">“Imasmiññeva nagare,</div> </td> </tr> <tr> <td> <div class="G">kule aññatare ahuṁ;</div> </td> </tr> <tr> <td> <div class="G">Parakammakaro āsiṁ,</div> </td> </tr> <tr> <td> <div class="G">bhatako sīlasaṁvuto.</div> </td> </tr> </table> </div>
</div>
<div class="q" id="p_22J_1651"> <div class="divNumber">146.</div> <div class="p"> <table class="singleColumn"> <tr> <td> <div class="pN">1651</div> <div class="G">Kammāya nikkhamantohaṁ,</div> </td> </tr> <tr> <td> <div class="G">caturo samaṇeddasaṁ;</div> </td> </tr> <tr> <td> <div class="G">Ācārasīlasampanne,</div> </td> </tr> <tr> <td> <div class="G">sītibhūte anāsave.</div> </td> </tr> </table> </div>
</div>
<div class="q" id="p_22J_1652"> <div class="divNumber">147.</div> <div class="p"> <table class="singleColumn"> <tr> <td> <div class="pN">1652</div> <div class="G">Tesu cittaṁ pasādetvā,</div> </td> </tr> <tr> <td> <div class="G">nisīdetvā paṇṇasanthate;</div> </td> </tr> <tr> <td> <div class="G">Adaṁ buddhāna kummāsaṁ,</div> </td> </tr> <tr> <td> <div class="G">pasanno sehi pāṇibhi.</div> </td> </tr> </table> </div>
</div>
<div class="q" id="p_22J_1653"> <div class="divNumber">148.</div> <div class="p"> <table class="singleColumn"> <tr> <td> <div class="pN">1653</div> <div class="G">Tassa kammassa kusalassa,</div> </td> </tr> <tr> <td> <div class="G">idaṁ me edisaṁ phalaṁ;</div> </td> </tr> <tr> <td> <div class="G">Anubhomi idaṁ rajjaṁ,</div> </td> </tr> <tr> <td> <div class="G">phītaṁ dharaṇimuttamaṁ”.</div> </td> </tr> </table> </div>
</div>
<div class="q" id="p_22J_1654"> <div class="divNumber">149.</div> <div class="p"> <table class="singleColumn"> <tr> <td> <div class="pN">1654</div> <div class="G">“Dadaṁ bhuñja mā ca pamādo,</div> </td> </tr> <tr> <td> <div class="G">Cakkaṁ vattaya kosalādhipa;</div> </td> </tr> <tr> <td> <div class="G">Mā rāja adhammiko ahu,</div> </td> </tr> <tr> <td> <div class="G">Dhammaṁ pālaya kosalādhipa”.</div> </td> </tr> </table> </div>
</div>
<div class="q" id="p_22J_1655"> <div class="divNumber">150.</div> <div class="p"> <table class="singleColumn"> <tr> <td> <div class="pN">1655</div> <div class="G">“Sohaṁ tadeva punappunaṁ,</div> </td> </tr> <tr> <td> <div class="G">Vaṭumaṁ ācarissāmi sobhane;</div> </td> </tr> <tr> <td> <div class="G">Ariyācaritaṁ sukosale,</div> </td> </tr> <tr> <td> <div class="G">Arahanto me manāpāva passituṁ.</div> </td> </tr> </table> </div>
</div>
<div class="q" id="p_22J_1656"> <div class="divNumber">151.</div> <div class="p"> <table class="singleColumn"> <tr> <td> <div class="pN">1656</div> <div class="G">Devī viya accharūpamā,</div> </td> </tr> <tr> <td> <div class="G">Majjhe nārigaṇassa sobhasi;</div> </td> </tr> <tr> <td> <div class="G">Kiṁ kammamakāsi bhaddakaṁ,</div> </td> </tr> <tr> <td> <div class="G">Kenāsi vaṇṇavatī sukosale”.</div> </td> </tr> </table> </div>
</div>
<div class="q" id="p_22J_1657"> <div class="divNumber">152.</div> <div class="p"> <table class="singleColumn"> <tr> <td> <div class="pN">1657</div> <div class="G">“Ambaṭṭhakulassa khattiya,</div> </td> </tr> <tr> <td> <div class="G">Dāsyāhaṁ parapesiyā ahuṁ;</div> </td> </tr> <tr> <td> <div class="G">Saññatā ca dhammajīvinī,</div> </td> </tr> <tr> <td> <div class="G">Sīlavatī ca apāpadassanā.</div> </td> </tr> </table> </div>
</div>
<div class="q" id="p_22J_1658"> <div class="divNumber">153.</div> <div class="p"> <table class="singleColumn"> <tr> <td> <div class="pN">1658</div> <div class="G">Uddhaṭabhattaṁ ahaṁ tadā,</div> </td> </tr> <tr> <td> <div class="G">Caramānassa adāsi bhikkhuno;</div> </td> </tr> <tr> <td> <div class="G">Vittā sumanā sayaṁ ahaṁ,</div> </td> </tr> <tr> <td> <div class="G">Tassa kammassa phalaṁ mamedisan”ti.</div> </td> </tr> </table> </div>
</div>
<div class="CENTER" id="p_22J_1659">
<span class="pN">1659</span>Kummāsapiṇḍijātakaṁ dasamaṁ.</div>
</html>
