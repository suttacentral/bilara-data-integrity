<html>
<div class="i">1.5.3.10 Rahonisajjasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Ovādavagga
</div>
<div class="h">
Rahonisajjasikkhāpada
</div>
<div class="q" id="p_2V_648">
<div class="divNumber">
198.
</div>
<div class="p">
<span class="pN">648</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena āyasmato udāyissa purāṇadutiyikā bhikkhunīsu pabbajitā hoti. Sā āyasmato udāyissa santike abhikkhaṇaṁ āgacchati, āyasmāpi udāyī tassā bhikkhuniyā santike abhikkhaṇaṁ gacchati. Tena kho pana samayena āyasmā udāyī tassā bhikkhuniyā saddhiṁ eko ekāya raho nisajjaṁ kappesi.
</div>
</div>
<div class="q" id="p_2V_649">
<div class="p">
<span class="pN">649</span>Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma āyasmā udāyī bhikkhuniyā saddhiṁ eko ekāya raho nisajjaṁ kappessatī”ti…pe…  “saccaṁ kira tvaṁ, udāyi, bhikkhuniyā saddhiṁ eko ekāya raho nisajjaṁ kappesī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tvaṁ, moghapurisa, bhikkhuniyā saddhiṁ eko ekāya raho nisajjaṁ kappessasi. Netaṁ, moghapurisa, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_650">
<div class="divNumber">
199.
</div>
<div class="p">
<span class="pN">650</span><span class="bold">“Yo pana bhikkhu bhikkhuniyā saddhiṁ eko ekāya raho nisajjaṁ kappeyya, pācittiyan”</span>ti. (<span class="italic">30</span>:<span class="bold">79</span>)
</div>
</div>
<div class="q" id="p_2V_651">
<div class="divNumber">
200.
</div>
<div class="p">
<span class="pN">651</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_652">
<div class="p">
<span class="pN">652</span><span class="bold">Bhikkhunī</span> nāma ubhatosaṁghe upasampannā.
</div>
</div>
<div class="q" id="p_2V_653">
<div class="p">
<span class="pN">653</span><span class="bold">Saddhin</span>ti ekato.
</div>
</div>
<div class="q" id="p_2V_654">
<div class="p">
<span class="pN">654</span><span class="bold">Eko ekāyā</span>ti bhikkhu ceva hoti bhikkhunī ca.
</div>
</div>
<div class="q" id="p_2V_655">
<div class="p">
<span class="pN">655</span><span class="bold">Raho</span> nāma cakkhussa raho sotassa raho. Cakkhussa raho nāma na sakkā hoti akkhiṁ vā nikhaṇīyamāne bhamukaṁ vā ukkhipīyamāne sīsaṁ vā ukkhipīyamāne passituṁ. Sotassa raho nāma na sakkā hoti pakatikathā sotuṁ.
</div>
</div>
<div class="q" id="p_2V_656">
<div class="p">
<span class="pN">656</span><span class="bold">Nisajjaṁ kappeyyā</span>ti bhikkhuniyā nisinnāya bhikkhu upanisinno vā hoti upanipanno vā, āpatti pācittiyassa.
</div>
</div>
<div class="q" id="p_2V_657">
<div class="p">
<span class="pN">657</span>Bhikkhu nisinne bhikkhunī upanisinnā vā hoti upanipannā vā, āpatti pācittiyassa. Ubho vā nisinnā honti ubho vā nipannā, āpatti pācittiyassa.
</div>
</div>
<div class="q" id="p_2V_658">
<div class="divNumber">
201.
</div>
<div class="p">
<span class="pN">658</span>Raho rahosaññī eko ekāya nisajjaṁ kappeti, āpatti pācittiyassa. Raho vematiko eko ekāya nisajjaṁ kappeti, āpatti pācittiyassa. Raho arahosaññī eko ekāya nisajjaṁ kappeti, āpatti pācittiyassa.
</div>
</div>
<div class="q" id="p_2V_659">
<div class="p">
<span class="pN">659</span>Araho rahosaññī, āpatti dukkaṭassa. Araho vematiko, āpatti dukkaṭassa. Araho arahosaññī, anāpatti.
</div>
</div>
<div class="q" id="p_2V_660">
<div class="divNumber">
202.
</div>
<div class="p">
<span class="pN">660</span>Anāpatti—  yo koci viññū dutiyo hoti, tiṭṭhati na nisīdati, arahopekkho, aññavihito nisīdati, ummattakassa, ādikammikassāti.
</div>
</div>
<div class="CENTER" id="p_2V_661">
<span class="pN">661</span>Rahonisajjasikkhāpadaṁ niṭṭhitaṁ dasamaṁ.<br>
Ovādavaggo tatiyo.
</div>
<div class="SUMMARY" id="p_2V_662">
<span class="pN">662</span><span class="firstLetter">T</span>assuddānaṁ
</div>
<div class="q" id="p_2V_663">
<div class="p">
<table class="singleColumn">
	<tbody>
		<tr>
			<td>
			<div class="pN">
			663
			</div>
			<div class="G">
			Asammataatthaṅgatū,
			</div>
			</td>
		</tr>
		<tr>
			<td>
			<div class="G">
			Passayāmisadānena;
			</div>
			</td>
		</tr>
		<tr>
			<td>
			<div class="G">
			Sibbati addhānaṁ nāvaṁ bhuñjeyya,
			</div>
			</td>
		</tr>
		<tr>
			<td>
			<div class="G">
			Eko ekāya te dasāti.
			</div>
			</td>
		</tr>
	</tbody>
</table>
</div>
</div>
</html>
