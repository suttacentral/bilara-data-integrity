<html>
<div class="i">2.1.5 Daṭṭhabbasutta</div>
<div class="h">Vedanāsaṁyutta</div>
<div class="h">Sagāthāvagga</div>
<div class="h">Daṭṭhabbasutta</div>
<div class="q" id="p_13S4_1114"> <div class="divNumber">253.</div> <div class="p">
<span class="pN">1114</span>“Tisso imā, bhikkhave, vedanā. Katamā tisso? Sukhā vedanā, dukkhā vedanā, adukkhamasukhā vedanā. Sukhā, bhikkhave, vedanā dukkhato daṭṭhabbā, dukkhā vedanā sallato daṭṭhabbā, adukkhamasukhā vedanā aniccato daṭṭhabbā. Yato kho, bhikkhave, bhikkhuno sukhā vedanā dukkhato diṭṭhā hoti, dukkhā vedanā sallato diṭṭhā hoti, adukkhamasukhā vedanā aniccato diṭṭhā hoti—  ayaṁ vuccati, bhikkhave, ‘bhikkhu sammaddaso acchecchi taṇhaṁ, vivattayi saṁyojanaṁ, sammā mānābhisamayā antamakāsi dukkhassā’ti. </div>
</div>
<div class="q" id="p_13S4_1115"> <div class="p"> <table class="singleColumn"> <tr> <td> <div class="pN">1115</div> <div class="G">Yo sukhaṁ dukkhato adda,</div> </td> </tr> <tr> <td> <div class="G">dukkhamaddakkhi sallato;</div> </td> </tr> <tr> <td> <div class="G">Adukkhamasukhaṁ santaṁ,</div> </td> </tr> <tr> <td> <div class="G">addakkhi naṁ aniccato.</div> </td> </tr> </table> </div>
</div>
<div class="q" id="p_13S4_1116"> <div class="p"> <table class="singleColumn"> <tr> <td> <div class="pN">1116</div> <div class="G">Sa ve sammaddaso bhikkhu,</div> </td> </tr> <tr> <td> <div class="G">parijānāti vedanā;</div> </td> </tr> <tr> <td> <div class="G">So vedanā pariññāya,</div> </td> </tr> <tr> <td> <div class="G">diṭṭhe dhamme anāsavo;</div> </td> </tr> <tr> <td> <div class="G">Kāyassa bhedā dhammaṭṭho,</div> </td> </tr> <tr> <td> <div class="G">saṅkhyaṁ nopeti vedagū”ti.</div> </td> </tr> </table> </div>
</div>
<div class="CENTER" id="p_13S4_1117">
<span class="pN">1117</span>Pañcamaṁ.</div>
</html>
