<html>
<div class="i">5.1 Aññataratherīgāthā</div>
<div class="h">Pañcakanipāta</div>
<div class="h">Aññataratherīgāthā</div>
<div class="q" id="p_19Th2_109"> <div class="divNumber">67.</div> <div class="p"> <table class="singleColumn"> <tr> <td> <div class="pN">109</div> <div class="G">“Paṇṇavīsativassāni,</div> </td> </tr> <tr> <td> <div class="G">yato pabbajitā ahaṁ;</div> </td> </tr> <tr> <td> <div class="G">Nāccharāsaṅghātamattampi,</div> </td> </tr> <tr> <td> <div class="G">cittassūpasamajjhagaṁ.</div> </td> </tr> </table> </div>
</div>
<div class="q" id="p_19Th2_110"> <div class="divNumber">68.</div> <div class="p"> <table class="singleColumn"> <tr> <td> <div class="pN">110</div> <div class="G">Aladdhā cetaso santiṁ,</div> </td> </tr> <tr> <td> <div class="G">kāmarāgenavassutā;</div> </td> </tr> <tr> <td> <div class="G">Bāhā paggayha kandantī,</div> </td> </tr> <tr> <td> <div class="G">vihāraṁ pāvisiṁ ahaṁ.</div> </td> </tr> </table> </div>
</div>
<div class="q" id="p_19Th2_111"> <div class="divNumber">69.</div> <div class="p"> <table class="singleColumn"> <tr> <td> <div class="pN">111</div> <div class="G">Sā bhikkhuniṁ upāgacchiṁ,</div> </td> </tr> <tr> <td> <div class="G">yā me saddhāyikā ahu;</div> </td> </tr> <tr> <td> <div class="G">Sā me dhammamadesesi,</div> </td> </tr> <tr> <td> <div class="G">khandhāyatanadhātuyo.</div> </td> </tr> </table> </div>
</div>
<div class="q" id="p_19Th2_112"> <div class="divNumber">70.</div> <div class="p"> <table class="singleColumn"> <tr> <td> <div class="pN">112</div> <div class="G">Tassā dhammaṁ suṇitvāna,</div> </td> </tr> <tr> <td> <div class="G">ekamante upāvisiṁ;</div> </td> </tr> <tr> <td> <div class="G">Pubbenivāsaṁ jānāmi,</div> </td> </tr> <tr> <td> <div class="G">dibbacakkhu visodhitaṁ.</div> </td> </tr> </table> </div>
</div>
<div class="q" id="p_19Th2_113"> <div class="divNumber">71.</div> <div class="p"> <table class="singleColumn"> <tr> <td> <div class="pN">113</div> <div class="G">Cetopariccañāṇañca,</div> </td> </tr> <tr> <td> <div class="G">sotadhātu visodhitā;</div> </td> </tr> <tr> <td> <div class="G">Iddhīpi me sacchikatā,</div> </td> </tr> <tr> <td> <div class="G">patto me āsavakkhayo;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanan”ti.</div> </td> </tr> </table> </div>
</div>
<div class="CENTER" id="p_19Th2_114">
<span class="pN">114</span>…  Aññatarā therī… .</div>
</html>
