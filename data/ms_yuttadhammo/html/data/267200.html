<html>
<div class="i">7.6 Sucintitattheraapadāna</div>
<div class="h">Sakacintaniyavagga</div>
<div class="h">Sucintitattheraapadāna</div>
<div class="q" id="p_20Ap1_1536"> <div class="divNumber">36.</div> <div class="p"> <table class="singleColumn"> <tr> <td> <div class="pN">1536</div> <div class="G">“Giriduggacaro āsiṁ,</div> </td> </tr> <tr> <td> <div class="G">abhijātova kesarī;</div> </td> </tr> <tr> <td> <div class="G">Migasaṅghaṁ vadhitvāna,</div> </td> </tr> <tr> <td> <div class="G">jīvāmi pabbatantare.</div> </td> </tr> </table> </div>
</div>
<div class="q" id="p_20Ap1_1537"> <div class="divNumber">37.</div> <div class="p"> <table class="singleColumn"> <tr> <td> <div class="pN">1537</div> <div class="G">Atthadassī tu bhagavā,</div> </td> </tr> <tr> <td> <div class="G">sabbaññū vadataṁ varo;</div> </td> </tr> <tr> <td> <div class="G">Mamuddharitukāmo so,</div> </td> </tr> <tr> <td> <div class="G">āgacchi pabbatuttamaṁ.</div> </td> </tr> </table> </div>
</div>
<div class="q" id="p_20Ap1_1538"> <div class="divNumber">38.</div> <div class="p"> <table class="singleColumn"> <tr> <td> <div class="pN">1538</div> <div class="G">Pasadañca migaṁ hantvā,</div> </td> </tr> <tr> <td> <div class="G">bhakkhituṁ samupāgamiṁ;</div> </td> </tr> <tr> <td> <div class="G">Bhagavā tamhi samaye,</div> </td> </tr> <tr> <td> <div class="G">bhikkhamāno upāgami.</div> </td> </tr> </table> </div>
</div>
<div class="q" id="p_20Ap1_1539"> <div class="divNumber">39.</div> <div class="p"> <table class="singleColumn"> <tr> <td> <div class="pN">1539</div> <div class="G">Varamaṁsāni paggayha,</div> </td> </tr> <tr> <td> <div class="G">adāsiṁ tassa satthuno;</div> </td> </tr> <tr> <td> <div class="G">Anumodi mahāvīro,</div> </td> </tr> <tr> <td> <div class="G">nibbāpento mamaṁ tadā.</div> </td> </tr> </table> </div>
</div>
<div class="q" id="p_20Ap1_1540"> <div class="divNumber">40.</div> <div class="p"> <table class="singleColumn"> <tr> <td> <div class="pN">1540</div> <div class="G">Tena cittappasādena,</div> </td> </tr> <tr> <td> <div class="G">giriduggaṁ pavisiṁ ahaṁ;</div> </td> </tr> <tr> <td> <div class="G">Pītiṁ uppādayitvāna,</div> </td> </tr> <tr> <td> <div class="G">tattha kālaṅkato ahaṁ.</div> </td> </tr> </table> </div>
</div>
<div class="q" id="p_20Ap1_1541"> <div class="divNumber">41.</div> <div class="p"> <table class="singleColumn"> <tr> <td> <div class="pN">1541</div> <div class="G">Etena maṁsadānena,</div> </td> </tr> <tr> <td> <div class="G">cittassa paṇidhīhi ca;</div> </td> </tr> <tr> <td> <div class="G">Pannarase kappasate,</div> </td> </tr> <tr> <td> <div class="G">devaloke ramiṁ ahaṁ.</div> </td> </tr> </table> </div>
</div>
<div class="q" id="p_20Ap1_1542"> <div class="divNumber">42.</div> <div class="p"> <table class="singleColumn"> <tr> <td> <div class="pN">1542</div> <div class="G">Avasesesu kappesu,</div> </td> </tr> <tr> <td> <div class="G">kusalaṁ cintitaṁ mayā;</div> </td> </tr> <tr> <td> <div class="G">Teneva maṁsadānena,</div> </td> </tr> <tr> <td> <div class="G">buddhānussaraṇena ca.</div> </td> </tr> </table> </div>
</div>
<div class="q" id="p_20Ap1_1543"> <div class="divNumber">43.</div> <div class="p"> <table class="singleColumn"> <tr> <td> <div class="pN">1543</div> <div class="G">Aṭṭhattiṁsamhi kappamhi,</div> </td> </tr> <tr> <td> <div class="G">aṭṭha dīghāyunāmakā;</div> </td> </tr> <tr> <td> <div class="G">Saṭṭhimhito kappasate,</div> </td> </tr> <tr> <td> <div class="G">duve varuṇanāmakā.</div> </td> </tr> </table> </div>
</div>
<div class="q" id="p_20Ap1_1544"> <div class="divNumber">44.</div> <div class="p"> <table class="singleColumn"> <tr> <td> <div class="pN">1544</div> <div class="G">Paṭisambhidā catasso,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_1545"> <div class="p">
<span class="pN">1545</span>Itthaṁ sudaṁ āyasmā sucintito thero imā gāthāyo abhāsitthāti. </div>
</div>
<div class="CENTER" id="p_20Ap1_1546">
<span class="pN">1546</span>Sucintitattherassāpadānaṁ chaṭṭhaṁ.</div>
</html>
