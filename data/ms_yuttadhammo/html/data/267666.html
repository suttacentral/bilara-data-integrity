<html>
<div class="i">54.2 Vakkalittheraapadāna</div>
<div class="h">Kaccāyanavagga</div>
<div class="h">Vakkalittheraapadāna</div>
<div class="q" id="p_20Ap1_6977"> <div class="divNumber">28.</div> <div class="p"> <table class="singleColumn"> <tr> <td> <div class="pN">6977</div> <div class="G">“Ito satasahassamhi,</div> </td> </tr> <tr> <td> <div class="G">kappe uppajji nāyako;</div> </td> </tr> <tr> <td> <div class="G">Anomanāmo amito,</div> </td> </tr> <tr> <td> <div class="G">nāmena padumuttaro.</div> </td> </tr> </table> </div>
</div>
<div class="q" id="p_20Ap1_6978"> <div class="divNumber">29.</div> <div class="p"> <table class="singleColumn"> <tr> <td> <div class="pN">6978</div> <div class="G">Padumākāravadano,</div> </td> </tr> <tr> <td> <div class="G">padumāmalasucchavī;</div> </td> </tr> <tr> <td> <div class="G">Lokenānupalittova,</div> </td> </tr> <tr> <td> <div class="G">toyena padumaṁ yathā.</div> </td> </tr> </table> </div>
</div>
<div class="q" id="p_20Ap1_6979"> <div class="divNumber">30.</div> <div class="p"> <table class="singleColumn"> <tr> <td> <div class="pN">6979</div> <div class="G">Vīro padumapattakkho,</div> </td> </tr> <tr> <td> <div class="G">kanto ca padumaṁ yathā;</div> </td> </tr> <tr> <td> <div class="G">Padumuttaragandhova,</div> </td> </tr> <tr> <td> <div class="G">tasmā so padumuttaro.</div> </td> </tr> </table> </div>
</div>
<div class="q" id="p_20Ap1_6980"> <div class="divNumber">31.</div> <div class="p"> <table class="singleColumn"> <tr> <td> <div class="pN">6980</div> <div class="G">Lokajeṭṭho ca nimmāno,</div> </td> </tr> <tr> <td> <div class="G">andhānaṁ nayanūpamo;</div> </td> </tr> <tr> <td> <div class="G">Santaveso guṇanidhi,</div> </td> </tr> <tr> <td> <div class="G">karuṇāmatisāgaro.</div> </td> </tr> </table> </div>
</div>
<div class="q" id="p_20Ap1_6981"> <div class="divNumber">32.</div> <div class="p"> <table class="singleColumn"> <tr> <td> <div class="pN">6981</div> <div class="G">Sa kadāci mahāvīro,</div> </td> </tr> <tr> <td> <div class="G">brahmāsurasuraccito;</div> </td> </tr> <tr> <td> <div class="G">Sadevamanujākiṇṇe,</div> </td> </tr> <tr> <td> <div class="G">janamajjhe jinuttamo.</div> </td> </tr> </table> </div>
</div>
<div class="q" id="p_20Ap1_6982"> <div class="divNumber">33.</div> <div class="p"> <table class="singleColumn"> <tr> <td> <div class="pN">6982</div> <div class="G">Vadanena sugandhena,</div> </td> </tr> <tr> <td> <div class="G">madhurena rutena ca;</div> </td> </tr> <tr> <td> <div class="G">Rañjayaṁ parisaṁ sabbaṁ,</div> </td> </tr> <tr> <td> <div class="G">santhavī sāvakaṁ sakaṁ.</div> </td> </tr> </table> </div>
</div>
<div class="q" id="p_20Ap1_6983"> <div class="divNumber">34.</div> <div class="p"> <table class="singleColumn"> <tr> <td> <div class="pN">6983</div> <div class="G">Saddhādhimutto sumati,</div> </td> </tr> <tr> <td> <div class="G">mama dassanalālaso;</div> </td> </tr> <tr> <td> <div class="G">Natthi etādiso añño,</div> </td> </tr> <tr> <td> <div class="G">yathāyaṁ bhikkhu vakkali.</div> </td> </tr> </table> </div>
</div>
<div class="q" id="p_20Ap1_6984"> <div class="divNumber">35.</div> <div class="p"> <table class="singleColumn"> <tr> <td> <div class="pN">6984</div> <div class="G">Tadāhaṁ haṁsavatiyaṁ,</div> </td> </tr> <tr> <td> <div class="G">nagare brāhmaṇatrajo;</div> </td> </tr> <tr> <td> <div class="G">Hutvā sutvā ca taṁ vākyaṁ,</div> </td> </tr> <tr> <td> <div class="G">taṁ ṭhānamabhirocayiṁ.</div> </td> </tr> </table> </div>
</div>
<div class="q" id="p_20Ap1_6985"> <div class="divNumber">36.</div> <div class="p"> <table class="singleColumn"> <tr> <td> <div class="pN">6985</div> <div class="G">Sasāvakaṁ taṁ vimalaṁ,</div> </td> </tr> <tr> <td> <div class="G">nimantetvā tathāgataṁ;</div> </td> </tr> <tr> <td> <div class="G">Sattāhaṁ bhojayitvāna,</div> </td> </tr> <tr> <td> <div class="G">dussehacchādayiṁ tadā.</div> </td> </tr> </table> </div>
</div>
<div class="q" id="p_20Ap1_6986"> <div class="divNumber">37.</div> <div class="p"> <table class="singleColumn"> <tr> <td> <div class="pN">6986</div> <div class="G">Nipacca sirasā tassa,</div> </td> </tr> <tr> <td> <div class="G">anantaguṇasāgare;</div> </td> </tr> <tr> <td> <div class="G">Nimuggo pītisampuṇṇo,</div> </td> </tr> <tr> <td> <div class="G">idaṁ vacanamabraviṁ.</div> </td> </tr> </table> </div>
</div>
<div class="q" id="p_20Ap1_6987"> <div class="divNumber">38.</div> <div class="p"> <table class="singleColumn"> <tr> <td> <div class="pN">6987</div> <div class="G">‘Yo so tayā santhavito,</div> </td> </tr> <tr> <td> <div class="G">ito sattamake muni;</div> </td> </tr> <tr> <td> <div class="G">Bhikkhu saddhāvataṁ aggo,</div> </td> </tr> <tr> <td> <div class="G">tādiso homahaṁ mune’.</div> </td> </tr> </table> </div>
</div>
<div class="q" id="p_20Ap1_6988"> <div class="divNumber">39.</div> <div class="p"> <table class="singleColumn"> <tr> <td> <div class="pN">6988</div> <div class="G">Evaṁ vutte, mahāvīro,</div> </td> </tr> <tr> <td> <div class="G">anāvaraṇadassano;</div> </td> </tr> <tr> <td> <div class="G">Imaṁ vākyaṁ udīresi,</div> </td> </tr> <tr> <td> <div class="G">parisāya mahāmuni.</div> </td> </tr> </table> </div>
</div>
<div class="q" id="p_20Ap1_6989"> <div class="divNumber">40.</div> <div class="p"> <table class="singleColumn"> <tr> <td> <div class="pN">6989</div> <div class="G">‘Passathetaṁ māṇavakaṁ,</div> </td> </tr> <tr> <td> <div class="G">pītamaṭṭhanivāsanaṁ;</div> </td> </tr> <tr> <td> <div class="G">Hemayaññopacitaṅgaṁ,</div> </td> </tr> <tr> <td> <div class="G">jananettamanoharaṁ.</div> </td> </tr> </table> </div>
</div>
<div class="q" id="p_20Ap1_6990"> <div class="divNumber">41.</div> <div class="p"> <table class="singleColumn"> <tr> <td> <div class="pN">6990</div> <div class="G">Eso anāgataddhāne,</div> </td> </tr> <tr> <td> <div class="G">gotamassa mahesino;</div> </td> </tr> <tr> <td> <div class="G">Aggo saddhādhimuttānaṁ,</div> </td> </tr> <tr> <td> <div class="G">sāvakoyaṁ bhavissati.</div> </td> </tr> </table> </div>
</div>
<div class="q" id="p_20Ap1_6991"> <div class="divNumber">42.</div> <div class="p"> <table class="singleColumn"> <tr> <td> <div class="pN">6991</div> <div class="G">Devabhūto manusso vā,</div> </td> </tr> <tr> <td> <div class="G">sabbasantāpavajjito;</div> </td> </tr> <tr> <td> <div class="G">Sabbabhogaparibyūḷho,</div> </td> </tr> <tr> <td> <div class="G">sukhito saṁsarissati.</div> </td> </tr> </table> </div>
</div>
<div class="q" id="p_20Ap1_6992"> <div class="divNumber">43.</div> <div class="p"> <table class="singleColumn"> <tr> <td> <div class="pN">6992</div> <div class="G">Satasahassito kappe,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_6993"> <div class="divNumber">44.</div> <div class="p"> <table class="singleColumn"> <tr> <td> <div class="pN">6993</div> <div class="G">Tassa dhammesu dāyādo,</div> </td> </tr> <tr> <td> <div class="G">oraso dhammanimmito;</div> </td> </tr> <tr> <td> <div class="G">Vakkali nāma nāmena,</div> </td> </tr> <tr> <td> <div class="G">hessati satthu sāvako’.</div> </td> </tr> </table> </div>
</div>
<div class="q" id="p_20Ap1_6994"> <div class="divNumber">45.</div> <div class="p"> <table class="singleColumn"> <tr> <td> <div class="pN">6994</div> <div class="G">Tena kammavisesena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṁ dehaṁ,</div> </td> </tr> <tr> <td> <div class="G">tāvatiṁsamagacchahaṁ.</div> </td> </tr> </table> </div>
</div>
<div class="q" id="p_20Ap1_6995"> <div class="divNumber">46.</div> <div class="p"> <table class="singleColumn"> <tr> <td> <div class="pN">6995</div> <div class="G">Sabbattha sukhito hutvā,</div> </td> </tr> <tr> <td> <div class="G">saṁsaranto bhavābhave;</div> </td> </tr> <tr> <td> <div class="G">Sāvatthiyaṁ pure jāto,</div> </td> </tr> <tr> <td> <div class="G">kule aññatare ahaṁ.</div> </td> </tr> </table> </div>
</div>
<div class="q" id="p_20Ap1_6996"> <div class="divNumber">47.</div> <div class="p"> <table class="singleColumn"> <tr> <td> <div class="pN">6996</div> <div class="G">Nonītasukhumālaṁ maṁ,</div> </td> </tr> <tr> <td> <div class="G">jātapallavakomalaṁ;</div> </td> </tr> <tr> <td> <div class="G">Mandaṁ uttānasayanaṁ,</div> </td> </tr> <tr> <td> <div class="G">pisācībhayatajjitā.</div> </td> </tr> </table> </div>
</div>
<div class="q" id="p_20Ap1_6997"> <div class="divNumber">48.</div> <div class="p"> <table class="singleColumn"> <tr> <td> <div class="pN">6997</div> <div class="G">Pādamūle mahesissa,</div> </td> </tr> <tr> <td> <div class="G">sāyesuṁ dīnamānasā;</div> </td> </tr> <tr> <td> <div class="G">‘Imaṁ dadāma te nātha,</div> </td> </tr> <tr> <td> <div class="G">saraṇaṁ hohi nāyaka’.</div> </td> </tr> </table> </div>
</div>
<div class="q" id="p_20Ap1_6998"> <div class="divNumber">49.</div> <div class="p"> <table class="singleColumn"> <tr> <td> <div class="pN">6998</div> <div class="G">Tadā paṭiggahi so maṁ,</div> </td> </tr> <tr> <td> <div class="G">bhītānaṁ saraṇo muni;</div> </td> </tr> <tr> <td> <div class="G">Jālinā cakkaṅkitena,</div> </td> </tr> <tr> <td> <div class="G">mudukomalapāṇinā.</div> </td> </tr> </table> </div>
</div>
<div class="q" id="p_20Ap1_6999"> <div class="divNumber">50.</div> <div class="p"> <table class="singleColumn"> <tr> <td> <div class="pN">6999</div> <div class="G">Tadā pabhuti tenāhaṁ,</div> </td> </tr> <tr> <td> <div class="G">arakkheyyena rakkhito;</div> </td> </tr> <tr> <td> <div class="G">Sabbaveravinimutto,</div> </td> </tr> <tr> <td> <div class="G">sukhena parivuddhito.</div> </td> </tr> </table> </div>
</div>
<div class="q" id="p_20Ap1_7000"> <div class="divNumber">51.</div> <div class="p"> <table class="singleColumn"> <tr> <td> <div class="pN">7000</div> <div class="G">Sugatena vinā bhūto,</div> </td> </tr> <tr> <td> <div class="G">ukkaṇṭhāmi muhuttakaṁ;</div> </td> </tr> <tr> <td> <div class="G">Jātiyā sattavassohaṁ,</div> </td> </tr> <tr> <td> <div class="G">pabbajiṁ anagāriyaṁ.</div> </td> </tr> </table> </div>
</div>
<div class="q" id="p_20Ap1_7001"> <div class="divNumber">52.</div> <div class="p"> <table class="singleColumn"> <tr> <td> <div class="pN">7001</div> <div class="G">Sabbapāramisambhūtaṁ,</div> </td> </tr> <tr> <td> <div class="G">nīlakkhinayanaṁ varaṁ;</div> </td> </tr> <tr> <td> <div class="G">Rūpaṁ sabbasubhākiṇṇaṁ,</div> </td> </tr> <tr> <td> <div class="G">atitto viharāmahaṁ.</div> </td> </tr> </table> </div>
</div>
<div class="q" id="p_20Ap1_7002"> <div class="divNumber">53.</div> <div class="p"> <table class="singleColumn"> <tr> <td> <div class="pN">7002</div> <div class="G">Buddharūparatiṁ ñatvā,</div> </td> </tr> <tr> <td> <div class="G">tadā ovadi maṁ jino;</div> </td> </tr> <tr> <td> <div class="G">‘Alaṁ vakkali kiṁ rūpe,</div> </td> </tr> <tr> <td> <div class="G">ramase bālanandite.</div> </td> </tr> </table> </div>
</div>
<div class="q" id="p_20Ap1_7003"> <div class="divNumber">54.</div> <div class="p"> <table class="singleColumn"> <tr> <td> <div class="pN">7003</div> <div class="G">Yo hi passati saddhammaṁ,</div> </td> </tr> <tr> <td> <div class="G">so maṁ passati paṇḍito;</div> </td> </tr> <tr> <td> <div class="G">Apassamāno saddhammaṁ,</div> </td> </tr> <tr> <td> <div class="G">maṁ passampi na passati.</div> </td> </tr> </table> </div>
</div>
<div class="q" id="p_20Ap1_7004"> <div class="divNumber">55.</div> <div class="p"> <table class="singleColumn"> <tr> <td> <div class="pN">7004</div> <div class="G">Anantādīnavo kāyo,</div> </td> </tr> <tr> <td> <div class="G">visarukkhasamūpamo;</div> </td> </tr> <tr> <td> <div class="G">Āvāso sabbarogānaṁ,</div> </td> </tr> <tr> <td> <div class="G">puñjo dukkhassa kevalo.</div> </td> </tr> </table> </div>
</div>
<div class="q" id="p_20Ap1_7005"> <div class="divNumber">56.</div> <div class="p"> <table class="singleColumn"> <tr> <td> <div class="pN">7005</div> <div class="G">Nibbindiya tato rūpe,</div> </td> </tr> <tr> <td> <div class="G">khandhānaṁ udayabbayaṁ;</div> </td> </tr> <tr> <td> <div class="G">Passa upakkilesānaṁ,</div> </td> </tr> <tr> <td> <div class="G">sukhenantaṁ gamissasi’.</div> </td> </tr> </table> </div>
</div>
<div class="q" id="p_20Ap1_7006"> <div class="divNumber">57.</div> <div class="p"> <table class="singleColumn"> <tr> <td> <div class="pN">7006</div> <div class="G">Evaṁ tenānusiṭṭhohaṁ,</div> </td> </tr> <tr> <td> <div class="G">nāyakena hitesinā;</div> </td> </tr> <tr> <td> <div class="G">Gijjhakūṭaṁ samāruyha,</div> </td> </tr> <tr> <td> <div class="G">jhāyāmi girikandare.</div> </td> </tr> </table> </div>
</div>
<div class="q" id="p_20Ap1_7007"> <div class="divNumber">58.</div> <div class="p"> <table class="singleColumn"> <tr> <td> <div class="pN">7007</div> <div class="G">Ṭhito pabbatapādamhi,</div> </td> </tr> <tr> <td> <div class="G">assāsayi mahāmuni;</div> </td> </tr> <tr> <td> <div class="G">Vakkalīti jino vācaṁ,</div> </td> </tr> <tr> <td> <div class="G">taṁ sutvā mudito ahaṁ.</div> </td> </tr> </table> </div>
</div>
<div class="q" id="p_20Ap1_7008"> <div class="divNumber">59.</div> <div class="p"> <table class="singleColumn"> <tr> <td> <div class="pN">7008</div> <div class="G">Pakkhandiṁ selapabbhāre,</div> </td> </tr> <tr> <td> <div class="G">anekasataporise;</div> </td> </tr> <tr> <td> <div class="G">Tadā buddhānubhāvena,</div> </td> </tr> <tr> <td> <div class="G">sukheneva mahiṁ gato.</div> </td> </tr> </table> </div>
</div>
<div class="q" id="p_20Ap1_7009"> <div class="divNumber">60.</div> <div class="p"> <table class="singleColumn"> <tr> <td> <div class="pN">7009</div> <div class="G">Punopi dhammaṁ deseti,</div> </td> </tr> <tr> <td> <div class="G">khandhānaṁ udayabbayaṁ;</div> </td> </tr> <tr> <td> <div class="G">Tamahaṁ dhammamaññāya,</div> </td> </tr> <tr> <td> <div class="G">arahattamapāpuṇiṁ.</div> </td> </tr> </table> </div>
</div>
<div class="q" id="p_20Ap1_7010"> <div class="divNumber">61.</div> <div class="p"> <table class="singleColumn"> <tr> <td> <div class="pN">7010</div> <div class="G">Sumahāparisamajjhe,</div> </td> </tr> <tr> <td> <div class="G">tadā maṁ caraṇantago;</div> </td> </tr> <tr> <td> <div class="G">Aggaṁ saddhādhimuttānaṁ,</div> </td> </tr> <tr> <td> <div class="G">paññapesi mahāmati.</div> </td> </tr> </table> </div>
</div>
<div class="q" id="p_20Ap1_7011"> <div class="divNumber">62.</div> <div class="p"> <table class="singleColumn"> <tr> <td> <div class="pN">7011</div> <div class="G">Satasahassito kappe,</div> </td> </tr> <tr> <td> <div class="G">yaṁ kammamakariṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">buddhapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_7012"> <div class="divNumber">63.</div> <div class="p"> <table class="singleColumn"> <tr> <td> <div class="pN">7012</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_7013"> <div class="divNumber">64.</div> <div class="p"> <table class="singleColumn"> <tr> <td> <div class="pN">7013</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_7014"> <div class="divNumber">65.</div> <div class="p"> <table class="singleColumn"> <tr> <td> <div class="pN">7014</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_7015"> <div class="p">
<span class="pN">7015</span>Itthaṁ sudaṁ āyasmā vakkalitthero imā gāthāyo abhāsitthāti. </div>
</div>
<div class="CENTER" id="p_20Ap1_7016">
<span class="pN">7016</span>Vakkalittherassāpadānaṁ dutiyaṁ.</div>
</html>
