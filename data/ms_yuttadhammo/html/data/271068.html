<html>
<div class="i">1.1.1.24 Saccikaṭṭhasabhāgānuyoga</div>
<div class="h">Mahāpaṇṇāsaka</div>
<div class="h">Paṭhamavagga</div>
<div class="h">Puggalakathā</div>
<div class="h">Saccikaṭṭhasabhāgānuyoga</div>
<div class="q" id="p_32Kv_340"> <div class="divNumber">208.</div> <div class="p">
<span class="pN">340</span>๐Puggalo upalabbhati saccikaṭṭhaparamatthenāti? Āmantā. Puggalo saṅkhatoti? Na hevaṁ vattabbe…pe… puggalo asaṅkhatoti? Na hevaṁ vattabbe…pe… puggalo neva saṅkhato nāsaṅkhatoti? Na hevaṁ vattabbe. </div>
</div>
<div class="q" id="p_32Kv_341"> <div class="divNumber">209.</div> <div class="p">
<span class="pN">341</span>๐Puggalo neva saṅkhato nāsaṅkhatoti? Āmantā. Saṅkhatañca asaṅkhatañca ṭhapetvā atthaññā tatiyā koṭīti? Na hevaṁ vattabbe…pe…. </div>
</div>
<div class="q" id="p_32Kv_342"> <div class="divNumber">210.</div> <div class="p">
<span class="pN">342</span>๐Saṅkhatañca asaṅkhatañca ṭhapetvā atthaññā tatiyā koṭīti? Āmantā. Nanu vuttaṁ bhagavatā— “dvemā, bhikkhave, dhātuyo. Katamā dve? Saṅkhatā ca dhātu asaṅkhatā ca dhātu. Imā kho, bhikkhave, dve dhātuyo”ti. Attheva suttantoti? Āmantā. Tena hi na vattabbaṁ— “saṅkhatañca asaṅkhatañca ṭhapetvā atthaññā tatiyā koṭī”ti. </div>
</div>
<div class="q" id="p_32Kv_343"> <div class="divNumber">211.</div> <div class="p">
<span class="pN">343</span>๐Puggalo neva saṅkhato nāsaṅkhatoti? Āmantā. Aññaṁ saṅkhataṁ, aññaṁ asaṅkhataṁ, añño puggaloti? Na hevaṁ vattabbe…pe…. </div>
</div>
<div class="q" id="p_32Kv_344"> <div class="divNumber">212.</div> <div class="p">
<span class="pN">344</span>๐Khandhā saṅkhatā, nibbānaṁ asaṅkhataṁ, puggalo neva saṅkhato nāsaṅkhatoti? Āmantā. Aññe khandhā, aññaṁ nibbānaṁ, añño puggaloti? Na hevaṁ vattabbe…pe…. </div>
</div>
<div class="q" id="p_32Kv_345"> <div class="divNumber">213.</div> <div class="p">
<span class="pN">345</span>๐Rūpaṁ saṅkhataṁ, nibbānaṁ asaṅkhataṁ, puggalo neva saṅkhato nāsaṅkhatoti? Āmantā. Aññaṁ rūpaṁ, aññaṁ nibbānaṁ, añño puggaloti? Na hevaṁ vattabbe. Vedanā… saññā… saṅkhārā… viññāṇaṁ saṅkhataṁ, nibbānaṁ asaṅkhataṁ, puggalo neva saṅkhato nāsaṅkhatoti? Āmantā. Aññaṁ viññāṇaṁ, aññaṁ nibbānaṁ, añño puggaloti? Na hevaṁ vattabbe…pe…. </div>
</div>
<div class="q" id="p_32Kv_346"> <div class="divNumber">214.</div> <div class="p">
<span class="pN">346</span>๐Puggalassa uppādo paññāyati, vayo paññāyati, ṭhitassa aññathattaṁ paññāyatīti? Āmantā. Puggalo saṅkhatoti? Na hevaṁ vattabbe…pe… vuttaṁ bhagavatā— “tīṇimāni, bhikkhave, saṅkhatassa saṅkhatalakkhaṇāni. Saṅkhatānaṁ, bhikkhave, dhammānaṁ uppādo paññāyati, vayo paññāyati, ṭhitānaṁ aññathattaṁ paññāyatī”ti. Puggalassa uppādo paññāyati, vayo paññāyati, ṭhitassa aññathattaṁ paññāyati; tena hi puggalo saṅkhatoti. </div>
</div>
<div class="q" id="p_32Kv_347"> <div class="divNumber">215.</div> <div class="p">
<span class="pN">347</span>๐Puggalassa na uppādo paññāyati, na vayo paññāyati, na ṭhitassa aññathattaṁ paññāyatīti? Āmantā. Puggalo asaṅkhatoti? Na hevaṁ vattabbe…pe… vuttaṁ bhagavatā— “tīṇimāni, bhikkhave, asaṅkhatassa asaṅkhatalakkhaṇāni. Asaṅkhatānaṁ, bhikkhave, dhammānaṁ na uppādo paññāyati, na vayo paññāyati, na ṭhitānaṁ aññathattaṁ paññāyatī”ti. Puggalassa na uppādo paññāyati, na vayo paññāyati, na ṭhitassa aññathattaṁ paññāyati; tena hi puggalo asaṅkhatoti. </div>
</div>
<div class="q" id="p_32Kv_348"> <div class="divNumber">216.</div> <div class="p">
<span class="pN">348</span>๐Parinibbuto puggalo atthatthamhi, natthatthamhīti? Atthatthamhīti. Parinibbuto puggalo sassatoti? Na hevaṁ vattabbe…pe… natthatthamhīti. Parinibbuto puggalo ucchinnoti? Na hevaṁ vattabbe…pe…. </div>
</div>
<div class="q" id="p_32Kv_349"> <div class="divNumber">217.</div> <div class="p">
<span class="pN">349</span>๐Puggalo kiṁ nissāya tiṭṭhatīti? Bhavaṁ nissāya tiṭṭhatīti. Bhavo anicco saṅkhato paṭiccasamuppanno khayadhammo vayadhammo virāgadhammo nirodhadhammo vipariṇāmadhammoti? Āmantā. Puggalopi anicco saṅkhato paṭiccasamuppanno khayadhammo vayadhammo virāgadhammo nirodhadhammo vipariṇāmadhammoti? Na hevaṁ vattabbe…pe…. </div>
</div>
<div class="q" id="p_32Kv_350"> <div class="divNumber">218.</div> <div class="p">
<span class="pN">350</span>×Na vattabbaṁ— “puggalo upalabbhati saccikaṭṭhaparamatthenā”ti? Āmantā. Nanu atthi koci sukhaṁ vedanaṁ vediyamāno “sukhaṁ vedanaṁ vediyāmī”ti pajānātīti? Āmantā. Hañci atthi koci sukhaṁ vedanaṁ vediyamāno “sukhaṁ vedanaṁ vediyāmī”ti pajānāti, tena vata re vattabbe— “puggalo upalabbhati saccikaṭṭhaparamatthenā”ti. </div>
</div>
<div class="q" id="p_32Kv_351"> <div class="divNumber">219.</div> <div class="p">
<span class="pN">351</span>×Na vattabbaṁ— “puggalo upalabbhati saccikaṭṭhaparamatthenā”ti? Āmantā. Nanu atthi koci dukkhaṁ vedanaṁ vediyamāno…pe… adukkhamasukhaṁ vedanaṁ vediyamāno “adukkhamasukhaṁ vedanaṁ vediyāmī”ti pajānātīti? Āmantā. Hañci atthi koci adukkhamasukhaṁ vedanaṁ vediyamāno “adukkhamasukhaṁ vedanaṁ vediyāmī”ti pajānāti, tena vata re vattabbe— “puggalo upalabbhati saccikaṭṭhaparamatthenā”ti. </div>
</div>
<div class="q" id="p_32Kv_352"> <div class="divNumber">220.</div> <div class="p">
<span class="pN">352</span>๐Atthi koci sukhaṁ vedanaṁ vediyamāno “sukhaṁ vedanaṁ vediyāmī”ti pajānātīti katvā tena ca kāraṇena puggalo upalabbhati saccikaṭṭhaparamatthenāti? Āmantā. Yo sukhaṁ vedanaṁ vediyamāno “sukhaṁ vedanaṁ vediyāmī”ti pajānāti, sveva puggalo; yo sukhaṁ vedanaṁ vediyamāno “sukhaṁ vedanaṁ vediyāmī”ti na pajānāti, na so puggaloti? Na hevaṁ vattabbe…pe…. </div>
</div>
<div class="q" id="p_32Kv_353"> <div class="p">
<span class="pN">353</span>Yo dukkhaṁ vedanaṁ vediyamāno…pe… yo adukkhamasukhaṁ vedanaṁ vediyamāno “adukkhamasukhaṁ vedanaṁ vediyāmī”ti pajānāti, sveva puggalo; yo adukkhamasukhaṁ vedanaṁ vediyamāno “adukkhamasukhaṁ vedanaṁ vediyāmī”ti na pajānāti, na so puggaloti? Na hevaṁ vattabbe…pe…. </div>
</div>
<div class="q" id="p_32Kv_354"> <div class="divNumber">221.</div> <div class="p">
<span class="pN">354</span>๐Atthi koci sukhaṁ vedanaṁ vediyamāno “sukhaṁ vedanaṁ vediyāmī”ti pajānātīti katvā tena ca kāraṇena puggalo upalabbhati saccikaṭṭhaparamatthenāti? Āmantā. Aññā sukhā vedanā, añño sukhaṁ vedanaṁ vediyamāno “sukhaṁ vedanaṁ vediyāmī”ti pajānātīti? Na hevaṁ vattabbe…pe… aññā dukkhā vedanā…pe… aññā adukkhamasukhā vedanā, añño adukkhamasukhaṁ vedanaṁ vediyamāno “adukkhamasukhaṁ vedanaṁ vediyāmī”ti pajānātīti? Na hevaṁ vattabbe…pe…. </div>
</div>
<div class="q" id="p_32Kv_355"> <div class="divNumber">222.</div> <div class="p">
<span class="pN">355</span>×Na vattabbaṁ— “puggalo upalabbhati saccikaṭṭhaparamatthenā”ti? Āmantā. Nanu atthi koci kāye kāyānupassī viharatīti? Āmantā. Hañci atthi koci kāye kāyānupassī viharati, tena vata re vattabbe— “puggalo upalabbhati saccikaṭṭhaparamatthenā”ti. </div>
</div>
<div class="q" id="p_32Kv_356"> <div class="divNumber">223.</div> <div class="p">
<span class="pN">356</span>×Na vattabbaṁ— “puggalo upalabbhati saccikaṭṭhaparamatthenā”ti? Āmantā. Nanu atthi koci vedanāsu…pe… citte… dhammesu dhammānupassī viharatīti? Āmantā. Hañci atthi koci dhammesu dhammānupassī viharati, tena vata re vattabbe— “puggalo upalabbhati saccikaṭṭhaparamatthenā”ti. </div>
</div>
<div class="q" id="p_32Kv_357"> <div class="divNumber">224.</div> <div class="p">
<span class="pN">357</span>๐Atthi koci kāye kāyānupassī viharatīti katvā tena ca kāraṇena puggalo upalabbhati saccikaṭṭhaparamatthenāti? Āmantā. Yo kāye kāyānupassī viharati, sveva puggalo; yo na kāye kāyānupassī viharati, na so puggaloti? Na hevaṁ vattabbe…pe…. </div>
</div>
<div class="q" id="p_32Kv_358"> <div class="p">
<span class="pN">358</span>Yo vedanāsu…pe… citte… dhammesu dhammānupassī viharati, sveva puggalo; yo na dhammesu dhammānupassī viharati, na so puggaloti? Na hevaṁ vattabbe…pe…. </div>
</div>
<div class="q" id="p_32Kv_359"> <div class="divNumber">225.</div> <div class="p">
<span class="pN">359</span>๐Atthi koci kāye kāyānupassī viharatīti katvā tena ca kāraṇena puggalo upalabbhati saccikaṭṭhaparamatthenāti? Āmantā. Añño kāyo, añño kāye kāyānupassī viharatīti? Na hevaṁ vattabbe…pe… aññā vedanā… aññaṁ cittaṁ… aññe dhammā, añño dhammesu dhammānupassī viharatīti? Na hevaṁ vattabbe…pe…. </div>
</div>
<div class="q" id="p_32Kv_360"> <div class="divNumber">226.</div> <div class="p">
<span class="pN">360</span>๐Puggalo upalabbhati saccikaṭṭhaparamatthenāti? Āmantā. Nanu vuttaṁ bhagavatā— </div>
</div>
<div class="q" id="p_32Kv_361"> <div class="p"> <table class="singleColumn"> <tr> <td> <div class="pN">361</div> <div class="G">“Suññato lokaṁ avekkhassu,</div> </td> </tr> <tr> <td> <div class="G">mogharāja sadā sato;</div> </td> </tr> <tr> <td> <div class="G">Attānudiṭṭhiṁ ūhacca,</div> </td> </tr> <tr> <td> <div class="G">evaṁ maccutaro siyā;</div> </td> </tr> <tr> <td> <div class="G">Evaṁ lokaṁ avekkhantaṁ,</div> </td> </tr> <tr> <td> <div class="G">maccurājā na passatī”ti.</div> </td> </tr> </table> </div>
</div>
<div class="q" id="p_32Kv_362"> <div class="p">
<span class="pN">362</span>Attheva suttantoti? Āmantā. Tena hi na vattabbaṁ— “puggalo upalabbhati saccikaṭṭhaparamatthenā”ti. </div>
</div>
<div class="q" id="p_32Kv_363"> <div class="divNumber">227.</div> <div class="p">
<span class="pN">363</span>๐Puggalo avekkhatīti? Āmantā. Saha rūpena avekkhati, vinā rūpena avekkhatīti? Saha rūpena avekkhatīti. Taṁ jīvaṁ taṁ sarīranti? Na hevaṁ vattabbe…pe… vinā rūpena avekkhatīti, aññaṁ jīvaṁ aññaṁ sarīranti? Na hevaṁ vattabbe…pe…. </div>
</div>
<div class="q" id="p_32Kv_364"> <div class="divNumber">228.</div> <div class="p">
<span class="pN">364</span>๐Puggalo avekkhatīti? Āmantā. Abbhantaragato avekkhati, bahiddhā nikkhamitvā avekkhatīti? Abbhantaragato avekkhatīti. Taṁ jīvaṁ taṁ sarīranti? Na hevaṁ vattabbe…pe… bahiddhā nikkhamitvā avekkhatīti, aññaṁ jīvaṁ aññaṁ sarīranti? Na hevaṁ vattabbe…pe…. </div>
</div>
<div class="q" id="p_32Kv_365"> <div class="divNumber">229.</div> <div class="p">
<span class="pN">365</span>×Na vattabbaṁ— “puggalo upalabbhati saccikaṭṭhaparamatthenā”ti? Āmantā. Nanu bhagavā saccavādī kālavādī bhūtavādī tathavādī avitathavādī anaññathavādīti? Āmantā. Vuttaṁ bhagavatā— “atthi puggalo attahitāya paṭipanno”ti. Attheva suttantoti? Āmantā. Tena hi puggalo upalabbhati saccikaṭṭhaparamatthenāti. </div>
</div>
<div class="q" id="p_32Kv_366"> <div class="divNumber">230.</div> <div class="p">
<span class="pN">366</span>×Na vattabbaṁ— “puggalo upalabbhati saccikaṭṭhaparamatthenā”ti? Āmantā. Nanu bhagavā saccavādī kālavādī bhūtavādī tathavādī avitathavādī anaññathavādīti? Āmantā. Vuttaṁ bhagavatā— “ekapuggalo, bhikkhave, loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānan”ti. Attheva suttantoti? Āmantā. Tena hi puggalo upalabbhati saccikaṭṭhaparamatthenāti. </div>
</div>
<div class="q" id="p_32Kv_367"> <div class="divNumber">231.</div> <div class="p">
<span class="pN">367</span>๐Puggalo upalabbhati saccikaṭṭhaparamatthenāti? Āmantā. Nanu bhagavā saccavādī kālavādī bhūtavādī tathavādī avitathavādī anaññathavādīti? Āmantā. Vuttaṁ bhagavatā— “sabbe dhammā anattā”ti. Attheva suttantoti? Āmantā. Tena hi na vattabbaṁ— “puggalo upalabbhati saccikaṭṭhaparamatthenā”ti. </div>
</div>
<div class="q" id="p_32Kv_368"> <div class="divNumber">232.</div> <div class="p">
<span class="pN">368</span>๐Puggalo upalabbhati saccikaṭṭhaparamatthenāti? Āmantā. Nanu bhagavā saccavādī kālavādī bhūtavādī tathavādī avitathavādī anaññathavādīti? Āmantā. Vuttaṁ bhagavatā— “dukkhameva uppajjamānaṁ uppajjati, dukkhameva nirujjhamānaṁ nirujjhatīti na kaṅkhati na vicikicchati, aparappaccayaññāṇamevassa ettha hoti. Ettāvatā kho, kaccāna, sammādiṭṭhi hotī”ti. Attheva suttantoti? Āmantā. Tena hi na vattabbaṁ— “puggalo upalabbhati saccikaṭṭhaparamatthenā”ti. </div>
</div>
<div class="q" id="p_32Kv_369"> <div class="divNumber">233.</div> <div class="p">
<span class="pN">369</span>๐Puggalo upalabbhati saccikaṭṭhaparamatthenāti? Āmantā. Nanu vajirā bhikkhunī māraṁ pāpimantaṁ etadavoca— </div>
</div>
<div class="q" id="p_32Kv_370"> <div class="p"> <table class="singleColumn"> <tr> <td> <div class="pN">370</div> <div class="G">“Kiṁ nu sattoti paccesi,</div> </td> </tr> <tr> <td> <div class="G">māra diṭṭhigataṁ nu te;</div> </td> </tr> <tr> <td> <div class="G">Suddhasaṅkhārapuñjoyaṁ,</div> </td> </tr> <tr> <td> <div class="G">nayidha sattupalabbhati.</div> </td> </tr> </table> </div>
</div>
<div class="q" id="p_32Kv_371"> <div class="p"> <table class="singleColumn"> <tr> <td> <div class="pN">371</div> <div class="G">Yathā hi aṅgasambhārā,</div> </td> </tr> <tr> <td> <div class="G">hoti saddo ratho iti;</div> </td> </tr> <tr> <td> <div class="G">Evaṁ khandhesu santesu,</div> </td> </tr> <tr> <td> <div class="G">hoti sattoti sammuti.</div> </td> </tr> </table> </div>
</div>
<div class="q" id="p_32Kv_372"> <div class="p"> <table class="singleColumn"> <tr> <td> <div class="pN">372</div> <div class="G">Dukkhameva hi sambhoti,</div> </td> </tr> <tr> <td> <div class="G">dukkhaṁ tiṭṭhati veti ca;</div> </td> </tr> <tr> <td> <div class="G">Nāññatra dukkhā sambhoti,</div> </td> </tr> <tr> <td> <div class="G">nāññaṁ dukkhā nirujjhatī”ti.</div> </td> </tr> </table> </div>
</div>
<div class="q" id="p_32Kv_373"> <div class="p">
<span class="pN">373</span>Attheva suttantoti? Āmantā. Tena hi na vattabbaṁ— “puggalo upalabbhati saccikaṭṭhaparamatthenā”ti. </div>
</div>
<div class="q" id="p_32Kv_374"> <div class="divNumber">234.</div> <div class="p">
<span class="pN">374</span>๐Puggalo upalabbhati saccikaṭṭhaparamatthenāti? Āmantā. Nanu āyasmā ānando bhagavantaṁ etadavoca— “‘suñño loko, suñño loko’ti, bhante, vuccati. Kittāvatā nu kho, bhante, ‘suñño loko’ti vuccatī”ti? “Yasmā kho, ānanda, suññaṁ attena vā attaniyena vā, tasmā ‘suñño loko’ti vuccati. Kiñcānanda, suññaṁ attena vā attaniyena vā? Cakkhuṁ kho, ānanda, suññaṁ attena vā attaniyena vā, rūpā suññā…pe… cakkhuviññāṇaṁ suññaṁ… cakkhusamphasso suñño… yampidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā, tampi suññaṁ attena vā attaniyena vā, sotaṁ suññaṁ…pe… saddā suññā… ghānaṁ suññaṁ… gandhā suññā… jivhā suññā… rasā suññā… kāyo suñño… phoṭṭhabbā suññā… mano suñño… dhammā suññā… manoviññāṇaṁ suññaṁ… manosamphasso suñño… yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā, tampi suññaṁ attena vā attaniyena vā. Yasmā kho, ānanda, suññaṁ attena vā attaniyena vā, tasmā ‘suñño loko’ti vuccatī”ti. Attheva suttantoti? Āmantā. Tena hi na vattabbaṁ— “puggalo upalabbhati saccikaṭṭhaparamatthenā”ti. </div>
</div>
<div class="q" id="p_32Kv_375"> <div class="divNumber">235.</div> <div class="p">
<span class="pN">375</span>๐Puggalo upalabbhati saccikaṭṭhaparamatthenāti? Āmantā. Nanu bhagavā saccavādī kālavādī bhūtavādī tathavādī avitathavādī anaññathavādīti? Āmantā. Vuttaṁ bhagavatā— “attani vā, bhikkhave, sati ‘attaniyaṁ me’ti assā”ti? “Evaṁ, bhante”. “Attaniye vā, bhikkhave, sati ‘attā me’ti assā”ti? “Evaṁ, bhante”. “Attani ca, bhikkhave, attaniye ca saccato thetato anupalabbhiyamāne yampidaṁ diṭṭhiṭṭhānaṁ so loko so attā so pecca bhavissāmi nicco dhuvo sassato avipariṇāmadhammo, sassatisamaṁ tatheva ṭhassāmīti— ‘nanvāyaṁ, bhikkhave, kevalo paripūro bāladhammo’”ti? “Kiñhi no siyā, bhante, kevalo hi, bhante, paripūro bāladhammo”ti. Attheva suttantoti? Āmantā. Tena hi na vattabbaṁ— “puggalo upalabbhati saccikaṭṭhaparamatthenā”ti. </div>
</div>
<div class="q" id="p_32Kv_376"> <div class="divNumber">236.</div> <div class="p">
<span class="pN">376</span>๐Puggalo upalabbhati saccikaṭṭhaparamatthenāti? Āmantā. Nanu bhagavā saccavādī kālavādī bhūtavādī tathavādī avitathavādī anaññathavādīti? Āmantā. Vuttaṁ bhagavatā— “tayo me, seniya, satthāro santo saṁvijjamānā lokasmiṁ. Katame tayo? Idha, seniya, ekacco satthā diṭṭheva dhamme attānaṁ saccato thetato paññāpeti, abhisamparāyañca attānaṁ saccato thetato paññāpeti. </div>
</div>
<div class="q" id="p_32Kv_377"> <div class="p">
<span class="pN">377</span>Idha pana, seniya, ekacco satthā diṭṭheva hi kho dhamme attānaṁ saccato thetato paññāpeti, no ca kho abhisamparāyaṁ attānaṁ saccato thetato paññāpeti. </div>
</div>
<div class="q" id="p_32Kv_378"> <div class="p">
<span class="pN">378</span>Idha pana, seniya, ekacco satthā diṭṭhe ceva dhamme attānaṁ saccato thetato na paññāpeti, abhisamparāyañca attānaṁ saccato thetato na paññāpeti. </div>
</div>
<div class="q" id="p_32Kv_379"> <div class="p">
<span class="pN">379</span>Tatra, seniya, yvāyaṁ satthā diṭṭhe ceva dhamme attānaṁ saccato thetato paññāpeti, abhisamparāyañca attānaṁ saccato thetato paññāpeti— ayaṁ vuccati, seniya, satthā sassatavādo. </div>
</div>
<div class="q" id="p_32Kv_380"> <div class="p">
<span class="pN">380</span>Tatra, seniya, yvāyaṁ satthā diṭṭheva hi kho dhamme attānaṁ saccato thetato paññāpeti, no ca kho abhisamparāyaṁ attānaṁ saccato thetato paññāpeti— ayaṁ vuccati, seniya, satthā ucchedavādo. </div>
</div>
<div class="q" id="p_32Kv_381"> <div class="p">
<span class="pN">381</span>Tatra, seniya, yvāyaṁ satthā diṭṭhe ceva dhamme attānaṁ saccato thetato na paññāpeti, abhisamparāyañca attānaṁ saccato thetato na paññāpeti— ayaṁ vuccati, seniya, satthā sammāsambuddho. Ime kho, seniya, tayo satthāro santo saṁvijjamānā lokasmin”ti. Attheva suttantoti? Āmantā. Tena hi na vattabbaṁ— “puggalo upalabbhati saccikaṭṭhaparamatthenā”ti. </div>
</div>
<div class="q" id="p_32Kv_382"> <div class="divNumber">237.</div> <div class="p">
<span class="pN">382</span>๐Puggalo upalabbhati saccikaṭṭhaparamatthenāti? Āmantā. Nanu bhagavā saccavādī kālavādī bhūtavādī tathavādī avitathavādī anaññathavādīti? Āmantā. Vuttaṁ bhagavatā— “sappikumbho”ti? Āmantā. Atthi koci sappissa kumbhaṁ karotīti? Na hevaṁ vattabbe…pe…. Tena hi na vattabbaṁ— “puggalo upalabbhati saccikaṭṭhaparamatthenā”ti. </div>
</div>
<div class="q" id="p_32Kv_383"> <div class="divNumber">238.</div> <div class="p">
<span class="pN">383</span>๐Puggalo upalabbhati saccikaṭṭhaparamatthenāti? Āmantā. Nanu bhagavā saccavādī kālavādī bhūtavādī tathavādī avitathavādī anaññathavādīti? Āmantā. Vuttaṁ bhagavatā— “telakumbho… madhukumbho… phāṇitakumbho… khīrakumbho… udakakumbho… pānīyathālakaṁ… pānīyakosakaṁ… pānīyasarāvakaṁ… niccabhattaṁ… dhuvayāgū”ti? Āmantā. Atthi kāci yāgu niccā dhuvā sassatā avipariṇāmadhammāti? Na hevaṁ vattabbe. …pe…. Tena hi na vattabbaṁ— “puggalo upalabbhati saccikaṭṭhaparamatthenā”ti. (Saṁkhittaṁ.) </div>
</div>
<div class="q" id="p_32Kv_384"> <div class="p"> <table class="singleColumn"> <tr> <td> <div class="pN">384</div> <div class="G">Aṭṭhakaniggahapeyyālā,</div> </td> </tr> <tr> <td> <div class="G">Sandhāvaniyā upādāya;</div> </td> </tr> <tr> <td> <div class="G">Cittena pañcamaṁ kalyāṇaṁ,</div> </td> </tr> <tr> <td> <div class="G">Iddhisuttāharaṇena aṭṭhamaṁ.</div> </td> </tr> </table> </div>
</div>
<div class="CENTER" id="p_32Kv_385">
<span class="pN">385</span>Puggalakathā niṭṭhitā.</div>
</html>
