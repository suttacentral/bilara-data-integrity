<html>
<div class="i">4.2.4 Patirūpasutta</div>
<div class="h">Mārasaṁyutta</div>
<div class="h">Dutiyavagga</div>
<div class="h">Patirūpasutta</div>
<div class="q" id="p_12S1_838"> <div class="divNumber">150.</div> <div class="p">
<span class="pN">838</span>Ekaṁ samayaṁ bhagavā kosalesu viharati ekasālāyaṁ brāhmaṇagāme. Tena kho pana samayena bhagavā mahatiyā gihiparisāya parivuto dhammaṁ deseti. </div>
</div>
<div class="q" id="p_12S1_839"> <div class="p">
<span class="pN">839</span>Atha kho mārassa pāpimato etadahosi—  “ayaṁ kho samaṇo gotamo mahatiyā gihiparisāya parivuto dhammaṁ deseti. Yannūnāhaṁ yena samaṇo gotamo tenupasaṅkameyyaṁ vicakkhukammāyā”ti. Atha kho māro pāpimā yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi—  </div>
</div>
<div class="q" id="p_12S1_840"> <div class="p"> <table class="singleColumn"> <tr> <td> <div class="pN">840</div> <div class="G">“Netaṁ tava patirūpaṁ,</div> </td> </tr> <tr> <td> <div class="G">yadaññamanusāsasi;</div> </td> </tr> <tr> <td> <div class="G">Anurodhavirodhesu,</div> </td> </tr> <tr> <td> <div class="G">mā sajjittho tadācaran”ti.</div> </td> </tr> </table> </div>
</div>
<div class="q" id="p_12S1_841"> <div class="p"> <table class="singleColumn"> <tr> <td> <div class="pN">841</div> <div class="G">“Hitānukampī sambuddho,</div> </td> </tr> <tr> <td> <div class="G">yadaññamanusāsati;</div> </td> </tr> <tr> <td> <div class="G">Anurodhavirodhehi,</div> </td> </tr> <tr> <td> <div class="G">vippamutto tathāgato”ti.</div> </td> </tr> </table> </div>
</div>
<div class="q" id="p_12S1_842"> <div class="p">
<span class="pN">842</span>Atha kho māro pāpimā “jānāti maṁ bhagavā, jānāti maṁ sugato”ti dukkhī dummano tatthevantaradhāyīti. </div>
</div>
</html>
