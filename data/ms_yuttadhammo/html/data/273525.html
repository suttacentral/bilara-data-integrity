<html>
<div class="i">11.4.1 Tīradassisakuṇupamā</div>
<div class="h">Kevaṭṭasutta</div>
<div class="h">Bhūtanirodhesakabhikkhuvatthu</div>
<div class="h">Tīradassisakuṇupamā</div>
<div class="q" id="p_6D_857"> <div class="divNumber">497.</div> <div class="p">
<span class="pN">857</span>Evaṁ vutte, ahaṁ, kevaṭṭa, taṁ bhikkhuṁ etadavocaṁ— bhūtapubbaṁ, bhikkhu, sāmuddikā vāṇijā tīradassiṁ sakuṇaṁ gahetvā nāvāya samuddaṁ ajjhogāhanti. Te atīradakkhiniyā nāvāya tīradassiṁ sakuṇaṁ muñcanti. So gacchateva puratthimaṁ disaṁ, gacchati dakkhiṇaṁ disaṁ, gacchati pacchimaṁ disaṁ, gacchati uttaraṁ disaṁ, gacchati uddhaṁ disaṁ, gacchati anudisaṁ. Sace so samantā tīraṁ passati, tathāgatakova hoti. Sace pana so samantā tīraṁ na passati, tameva nāvaṁ paccāgacchati. Evameva kho tvaṁ, bhikkhu, yato yāva brahmalokā pariyesamāno imassa pañhassa veyyākaraṇaṁ nājjhagā, atha mamaññeva santike paccāgato. Na kho eso, bhikkhu, pañho evaṁ pucchitabbo— ‘kattha nu kho, bhante, ime cattāro mahābhūtā aparisesā nirujjhanti, seyyathidaṁ— pathavīdhātu āpodhātu tejodhātu vāyodhātū’ti? </div>
</div>
<div class="q" id="p_6D_858"> <div class="divNumber">498.</div> <div class="p">
<span class="pN">858</span>Evañca kho eso, bhikkhu, pañho pucchitabbo— </div>
</div>
<div class="q" id="p_6D_859"> <div class="p"> <table class="singleColumn"> <tr> <td> <div class="pN">859</div> <div class="G">‘Kattha āpo ca pathavī,</div> </td> </tr> <tr> <td> <div class="G">tejo vāyo na gādhati;</div> </td> </tr> <tr> <td> <div class="G">Kattha dīghañca rassañca,</div> </td> </tr> <tr> <td> <div class="G">aṇuṁ thūlaṁ subhāsubhaṁ;</div> </td> </tr> <tr> <td> <div class="G">Kattha nāmañca rūpañca,</div> </td> </tr> <tr> <td> <div class="G">asesaṁ uparujjhatī’ti.</div> </td> </tr> </table> </div>
</div>
<div class="q" id="p_6D_860"> <div class="divNumber">499.</div> <div class="p">
<span class="pN">860</span>Tatra veyyākaraṇaṁ bhavati— </div>
</div>
<div class="q" id="p_6D_861"> <div class="p"> <table class="singleColumn"> <tr> <td> <div class="pN">861</div> <div class="G">‘Viññāṇaṁ anidassanaṁ,</div> </td> </tr> <tr> <td> <div class="G">anantaṁ sabbatopabhaṁ;</div> </td> </tr> <tr> <td> <div class="G">Ettha āpo ca pathavī,</div> </td> </tr> <tr> <td> <div class="G">tejo vāyo na gādhati.</div> </td> </tr> </table> </div>
</div>
<div class="q" id="p_6D_862"> <div class="p"> <table class="singleColumn"> <tr> <td> <div class="pN">862</div> <div class="G">Ettha dīghañca rassañca,</div> </td> </tr> <tr> <td> <div class="G">aṇuṁ thūlaṁ subhāsubhaṁ;</div> </td> </tr> <tr> <td> <div class="G">Ettha nāmañca rūpañca,</div> </td> </tr> <tr> <td> <div class="G">asesaṁ uparujjhati;</div> </td> </tr> <tr> <td> <div class="G">Viññāṇassa nirodhena,</div> </td> </tr> <tr> <td> <div class="G">etthetaṁ uparujjhatī’”ti.</div> </td> </tr> </table> </div>
</div>
<div class="q" id="p_6D_863"> <div class="divNumber">500.</div> <div class="p">
<span class="pN">863</span>Idamavoca bhagavā. Attamano kevaṭṭo gahapatiputto bhagavato bhāsitaṁ abhinandīti. </div>
</div>
<div class="ENDH3" id="p_6D_864">
<span class="pN">864</span>Kevaṭṭasuttaṁ niṭṭhitaṁ ekādasamaṁ.</div>
</html>
