<html>
<div class="i">3.3.5 Kaṇhadīpāyanacariya</div>
<div class="h">Yudhañjayavagga</div>
<div class="h">Saccapāramī</div>
<div class="h">Kaṇhadīpāyanacariya</div>
<div class="q" id="p_21Cp_370"> <div class="divNumber">92.</div> <div class="p"> <table class="singleColumn"> <tr> <td> <div class="pN">370</div> <div class="G">“Punāparaṁ yadā homi,</div> </td> </tr> <tr> <td> <div class="G">kaṇhadīpāyano isi;</div> </td> </tr> <tr> <td> <div class="G">Paropaññāsavassāni,</div> </td> </tr> <tr> <td> <div class="G">anabhiratocariṁ ahaṁ.</div> </td> </tr> </table> </div>
</div>
<div class="q" id="p_21Cp_371"> <div class="divNumber">93.</div> <div class="p"> <table class="singleColumn"> <tr> <td> <div class="pN">371</div> <div class="G">Na koci etaṁ jānāti,</div> </td> </tr> <tr> <td> <div class="G">Anabhiratimanaṁ mama;</div> </td> </tr> <tr> <td> <div class="G">Ahañhi kassaci nācikkhiṁ,</div> </td> </tr> <tr> <td> <div class="G">Arati me carati mānase.</div> </td> </tr> </table> </div>
</div>
<div class="q" id="p_21Cp_372"> <div class="divNumber">94.</div> <div class="p"> <table class="singleColumn"> <tr> <td> <div class="pN">372</div> <div class="G">Sabrahmacārī maṇḍabyo,</div> </td> </tr> <tr> <td> <div class="G">sahāyo me mahāisi;</div> </td> </tr> <tr> <td> <div class="G">Pubbakammasamāyutto,</div> </td> </tr> <tr> <td> <div class="G">sūlamāropanaṁ labhi.</div> </td> </tr> </table> </div>
</div>
<div class="q" id="p_21Cp_373"> <div class="divNumber">95.</div> <div class="p"> <table class="singleColumn"> <tr> <td> <div class="pN">373</div> <div class="G">Tamahaṁ upaṭṭhahitvāna,</div> </td> </tr> <tr> <td> <div class="G">ārogyamanupāpayiṁ;</div> </td> </tr> <tr> <td> <div class="G">Āpucchitvāna āgañchiṁ,</div> </td> </tr> <tr> <td> <div class="G">yaṁ mayhaṁ sakamassamaṁ.</div> </td> </tr> </table> </div>
</div>
<div class="q" id="p_21Cp_374"> <div class="divNumber">96.</div> <div class="p"> <table class="singleColumn"> <tr> <td> <div class="pN">374</div> <div class="G">Sahāyo brāhmaṇo mayhaṁ,</div> </td> </tr> <tr> <td> <div class="G">bhariyaṁ ādāya puttakaṁ;</div> </td> </tr> <tr> <td> <div class="G">Tayo janā samāgantvā,</div> </td> </tr> <tr> <td> <div class="G">āgañchuṁ pāhunāgataṁ.</div> </td> </tr> </table> </div>
</div>
<div class="q" id="p_21Cp_375"> <div class="divNumber">97.</div> <div class="p"> <table class="singleColumn"> <tr> <td> <div class="pN">375</div> <div class="G">Sammodamāno tehi saha,</div> </td> </tr> <tr> <td> <div class="G">nisinno sakamassame;</div> </td> </tr> <tr> <td> <div class="G">Dārako vaṭṭamanukkhipaṁ,</div> </td> </tr> <tr> <td> <div class="G">āsīvisamakopayi.</div> </td> </tr> </table> </div>
</div>
<div class="q" id="p_21Cp_376"> <div class="divNumber">98.</div> <div class="p"> <table class="singleColumn"> <tr> <td> <div class="pN">376</div> <div class="G">Tato so vaṭṭagataṁ maggaṁ,</div> </td> </tr> <tr> <td> <div class="G">anvesanto kumārako;</div> </td> </tr> <tr> <td> <div class="G">Āsīvisassa hatthena,</div> </td> </tr> <tr> <td> <div class="G">uttamaṅgaṁ parāmasi.</div> </td> </tr> </table> </div>
</div>
<div class="q" id="p_21Cp_377"> <div class="divNumber">99.</div> <div class="p"> <table class="singleColumn"> <tr> <td> <div class="pN">377</div> <div class="G">Tassa āmasane kuddho,</div> </td> </tr> <tr> <td> <div class="G">sappo visabalassito;</div> </td> </tr> <tr> <td> <div class="G">Kupito paramakopena,</div> </td> </tr> <tr> <td> <div class="G">aḍaṁsi dārakaṁ khaṇe.</div> </td> </tr> </table> </div>
</div>
<div class="q" id="p_21Cp_378"> <div class="divNumber">100.</div> <div class="p"> <table class="singleColumn"> <tr> <td> <div class="pN">378</div> <div class="G">Sahadaṭṭho āsīvisena,</div> </td> </tr> <tr> <td> <div class="G">dārako papati bhūmiyaṁ;</div> </td> </tr> <tr> <td> <div class="G">Tenāhaṁ dukkhito āsiṁ,</div> </td> </tr> <tr> <td> <div class="G">mama vāhasi taṁ dukkhaṁ.</div> </td> </tr> </table> </div>
</div>
<div class="q" id="p_21Cp_379"> <div class="divNumber">101.</div> <div class="p"> <table class="singleColumn"> <tr> <td> <div class="pN">379</div> <div class="G">Tyāhaṁ assāsayitvāna,</div> </td> </tr> <tr> <td> <div class="G">dukkhite sokasallite;</div> </td> </tr> <tr> <td> <div class="G">Paṭhamaṁ akāsiṁ kiriyaṁ,</div> </td> </tr> <tr> <td> <div class="G">aggaṁ saccaṁ varuttamaṁ.</div> </td> </tr> </table> </div>
</div>
<div class="q" id="p_21Cp_380"> <div class="divNumber">102.</div> <div class="p"> <table class="singleColumn"> <tr> <td> <div class="pN">380</div> <div class="G">‘Sattāhamevāhaṁ pasannacitto,</div> </td> </tr> <tr> <td> <div class="G">Puññatthiko acariṁ brahmacariyaṁ;</div> </td> </tr> <tr> <td> <div class="G">Athāparaṁ yaṁ caritaṁ mamedaṁ,</div> </td> </tr> <tr> <td> <div class="G">Vassāni paññāsasamādhikāni.</div> </td> </tr> </table> </div>
</div>
<div class="q" id="p_21Cp_381"> <div class="divNumber">103.</div> <div class="p"> <table class="singleColumn"> <tr> <td> <div class="pN">381</div> <div class="G">Akāmako vāhi ahaṁ carāmi,</div> </td> </tr> <tr> <td> <div class="G">Etena saccena suvatthi hotu;</div> </td> </tr> <tr> <td> <div class="G">Hataṁ visaṁ jīvatu yaññadatto’.</div> </td> </tr> </table> </div>
</div>
<div class="q" id="p_21Cp_382"> <div class="divNumber">104.</div> <div class="p"> <table class="singleColumn"> <tr> <td> <div class="pN">382</div> <div class="G">Saha sacce kate mayhaṁ,</div> </td> </tr> <tr> <td> <div class="G">visavegena vedhito;</div> </td> </tr> <tr> <td> <div class="G">Abujjhitvāna vuṭṭhāsi,</div> </td> </tr> <tr> <td> <div class="G">arogo cāsi māṇavo;</div> </td> </tr> <tr> <td> <div class="G">Saccena me samo natthi,</div> </td> </tr> <tr> <td> <div class="G">esā me saccapāramī”ti.</div> </td> </tr> </table> </div>
</div>
<div class="CENTER" id="p_21Cp_383">
<span class="pN">383</span>Kaṇhadīpāyanacariyaṁ ekādasamaṁ.</div>
</html>
