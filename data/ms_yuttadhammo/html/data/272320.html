<html>
<div class="i">13.4 Brahmalokamaggadesanā</div>
<div class="h">Tevijjasutta</div>
<div class="h">Brahmalokamaggadesanā</div>
<div class="q" id="p_6D_948"> <div class="divNumber">556.</div> <div class="p">
<span class="pN">948</span>Bhagavā etadavoca— “idha, vāseṭṭha, tathāgato loke uppajjati arahaṁ, sammāsambuddho…pe… Evaṁ kho, vāseṭṭha, bhikkhu sīlasampanno hoti…pe… tassime pañca nīvaraṇe pahīne attani samanupassato pāmojjaṁ jāyati, pamuditassa pīti jāyati, pītimanassa kāyo passambhati, passaddhakāyo sukhaṁ vedeti, sukhino cittaṁ samādhiyati. </div>
</div>
<div class="q" id="p_6D_949"> <div class="p">
<span class="pN">949</span>So mettāsahagatena cetasā ekaṁ disaṁ pharitvā viharati. Tathā dutiyaṁ. Tathā tatiyaṁ. Tathā catutthaṁ. Iti uddhamadho tiriyaṁ sabbadhi sabbattatāya sabbāvantaṁ lokaṁ mettāsahagatena cetasā vipulena mahaggatena appamāṇena averena abyāpajjena pharitvā viharati. </div>
</div>
<div class="q" id="p_6D_950"> <div class="p">
<span class="pN">950</span>Seyyathāpi, vāseṭṭha, balavā saṅkhadhamo appakasireneva catuddisā viññāpeyya; evameva kho, vāseṭṭha, evaṁ bhāvitāya mettāya cetovimuttiyā yaṁ pamāṇakataṁ kammaṁ na taṁ tatrāvasissati, na taṁ tatrāvatiṭṭhati. Ayampi kho, vāseṭṭha, brahmānaṁ sahabyatāya maggo. </div>
</div>
<div class="q" id="p_6D_951"> <div class="p">
<span class="pN">951</span>Puna caparaṁ, vāseṭṭha, bhikkhu karuṇāsahagatena cetasā…pe… muditāsahagatena cetasā…pe… upekkhāsahagatena cetasā ekaṁ disaṁ pharitvā viharati. Tathā dutiyaṁ. Tathā tatiyaṁ. Tathā catutthaṁ. Iti uddhamadho tiriyaṁ sabbadhi sabbattatāya sabbāvantaṁ lokaṁ upekkhāsahagatena cetasā vipulena mahaggatena appamāṇena averena abyāpajjena pharitvā viharati. </div>
</div>
<div class="q" id="p_6D_952"> <div class="p">
<span class="pN">952</span>Seyyathāpi, vāseṭṭha, balavā saṅkhadhamo appakasireneva catuddisā viññāpeyya; evameva kho, vāseṭṭha, evaṁ bhāvitāya upekkhāya cetovimuttiyā yaṁ pamāṇakataṁ kammaṁ na taṁ tatrāvasissati, na taṁ tatrāvatiṭṭhati. Ayampi kho, vāseṭṭha, brahmānaṁ sahabyatāya maggo. </div>
</div>
<div class="q" id="p_6D_953"> <div class="divNumber">557.</div> <div class="p">
<span class="pN">953</span>Taṁ kiṁ maññasi, vāseṭṭha, evaṁvihārī bhikkhu sapariggaho vā apariggaho vā”ti? “Apariggaho, bho gotama”. “Saveracitto vā averacitto vā”ti? “Averacitto, bho gotama”. “Sabyāpajjacitto vā abyāpajjacitto vā”ti? “Abyāpajjacitto, bho gotama”. “Saṁkiliṭṭhacitto vā asaṁkiliṭṭhacitto vā”ti? “Asaṁkiliṭṭhacitto, bho gotama”. “Vasavattī vā avasavattī vā”ti? “Vasavattī, bho gotama”. </div>
</div>
<div class="q" id="p_6D_954"> <div class="p">
<span class="pN">954</span>“Iti kira, vāseṭṭha, apariggaho bhikkhu, apariggaho brahmā. Api nu kho apariggahassa bhikkhuno apariggahena brahmunā saddhiṁ saṁsandati sametī”ti? “Evaṁ, bho gotama”. “Sādhu, vāseṭṭha, so vata vāseṭṭha apariggaho bhikkhu kāyassa bhedā paraṁ maraṇā apariggahassa brahmuno sahabyūpago bhavissatīti, ṭhānametaṁ vijjati. </div>
</div>
<div class="q" id="p_6D_955"> <div class="divNumber">558.</div> <div class="p">
<span class="pN">955</span>Iti kira, vāseṭṭha, averacitto bhikkhu, averacitto brahmā…pe… abyāpajjacitto bhikkhu, abyāpajjacitto brahmā… asaṁkiliṭṭhacitto bhikkhu, asaṁkiliṭṭhacitto brahmā… vasavattī bhikkhu, vasavattī brahmā, api nu kho vasavattissa bhikkhuno vasavattinā brahmunā saddhiṁ saṁsandati sametī”ti? “Evaṁ, bho gotama”. “Sādhu, vāseṭṭha, so vata, vāseṭṭha, vasavattī bhikkhu kāyassa bhedā paraṁ maraṇā vasavattissa brahmuno sahabyūpago bhavissatīti, ṭhānametaṁ vijjatī”ti. </div>
</div>
<div class="q" id="p_6D_956"> <div class="divNumber">559.</div> <div class="p">
<span class="pN">956</span>Evaṁ vutte, vāseṭṭhabhāradvājā māṇavā bhagavantaṁ etadavocuṁ— “abhikkantaṁ, bho gotama, abhikkantaṁ, bho gotama. Seyyathāpi, bho gotama, nikkujjitaṁ vā ukkujjeyya, paṭicchannaṁ vā vivareyya, mūḷhassa vā maggaṁ ācikkheyya, andhakāre vā telapajjotaṁ dhāreyya— ‘cakkhumanto rūpāni dakkhantī’ti; evamevaṁ bhotā gotamena anekapariyāyena dhammo pakāsito. Ete mayaṁ bhavantaṁ gotamaṁ saraṇaṁ gacchāma, dhammañca bhikkhusaṁghañca. Upāsake no bhavaṁ gotamo dhāretu ajjatagge pāṇupete saraṇaṁ gate”ti. </div>
</div>
<div class="ENDH3" id="p_6D_957">
<span class="pN">957</span>Tevijjasuttaṁ niṭṭhitaṁ terasamaṁ.</div>
<div class="ENDH3" id="p_6D_958">
<span class="pN">958</span>Sīlakkhandhavaggo niṭṭhito.</div>
<div class="SUMMARY" id="p_6D_959">
<span class="pN">959</span><span class="firstLetter">T</span>assuddānaṁ</div>
<div class="q" id="p_6D_960"> <div class="p"> <table class="singleColumn"> <tr> <td> <div class="pN">960</div> <div class="G">Brahmāsāmaññaambaṭṭha,</div> </td> </tr> <tr> <td> <div class="G">Soṇakūṭamahālijālinī;</div> </td> </tr> <tr> <td> <div class="G">Sīhapoṭṭhapādasubho kevaṭṭo,</div> </td> </tr> <tr> <td> <div class="G">Lohiccatevijjā terasāti.</div> </td> </tr> </table> </div>
</div>
<div class="ENDBOOK" id="p_6D_961">
<span class="pN">961</span>Sīlakkhandhavaggapāḷi niṭṭhitā.</div>
</html>
