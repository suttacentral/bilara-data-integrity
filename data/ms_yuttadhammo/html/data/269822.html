<html>
<div class="i">7.4.6 Jarasiṅgālaṅgapañha</div>
<div class="h">Opammakathāpañha</div>
<div class="h">Upacikāvagga</div>
<div class="h">Jarasiṅgālaṅgapañha</div>
<div class="q" id="p_28Mi_1852"> <div class="divNumber">260.</div> <div class="p">
<span class="pN">1852</span>“Bhante nāgasena, ‘jarasiṅgālassa dve aṅgāni gahetabbānī’ti yaṁ vadesi, katamāni tāni dve aṅgāni gahetabbānī”ti? “Yathā, mahārāja, jarasiṅgālo bhojanaṁ paṭilabhitvā ajigucchamāno yāvadatthaṁ āharayati; evameva kho, mahārāja, yoginā yogāvacarena bhojanaṁ paṭilabhitvā ajigucchamānena sarīrayāpanamattameva paribhuñjitabbaṁ. Idaṁ, mahārāja, jarasiṅgālassa paṭhamaṁ aṅgaṁ gahetabbaṁ. Bhāsitampetaṁ, mahārāja, therena mahākassapena—  </div>
</div>
<div class="q" id="p_28Mi_1853"> <div class="p"> <table class="singleColumn"> <tr> <td> <div class="pN">1853</div> <div class="G">‘Senāsanamhā oruyha,</div> </td> </tr> <tr> <td> <div class="G">gāmaṁ piṇḍāya pāvisiṁ;</div> </td> </tr> <tr> <td> <div class="G">Bhuñjantaṁ purisaṁ kuṭṭhiṁ,</div> </td> </tr> <tr> <td> <div class="G">sakkacca naṁ upaṭṭhahiṁ.</div> </td> </tr> </table> </div>
</div>
<div class="q" id="p_28Mi_1854"> <div class="p"> <table class="singleColumn"> <tr> <td> <div class="pN">1854</div> <div class="G">So me pakkena hatthena,</div> </td> </tr> <tr> <td> <div class="G">ālopaṁ upanāmayi;</div> </td> </tr> <tr> <td> <div class="G">Ālopaṁ pakkhipantassa,</div> </td> </tr> <tr> <td> <div class="G">aṅgulipettha chijjatha.</div> </td> </tr> </table> </div>
</div>
<div class="q" id="p_28Mi_1855"> <div class="p"> <table class="singleColumn"> <tr> <td> <div class="pN">1855</div> <div class="G">Kuṭṭamūlañca nissāya,</div> </td> </tr> <tr> <td> <div class="G">ālopaṁ taṁ abhuñjisaṁ;</div> </td> </tr> <tr> <td> <div class="G">Bhuñjamāne vā bhutte vā,</div> </td> </tr> <tr> <td> <div class="G">jegucchaṁ me na vijjatī’ti.</div> </td> </tr> </table> </div>
</div>
<div class="q" id="p_28Mi_1856"> <div class="p">
<span class="pN">1856</span>Puna caparaṁ, mahārāja, jarasiṅgālo bhojanaṁ paṭilabhitvā na vicināti lūkhaṁ vā paṇītaṁ vāti; evameva kho, mahārāja, yoginā yogāvacarena bhojanaṁ paṭilabhitvā na vicinitabbaṁ ‘lūkhaṁ vā paṇītaṁ vā sampannaṁ vā asampannaṁ vā’ti, yathāladdhena santussitabbaṁ. Idaṁ, mahārāja, jarasiṅgālassa dutiyaṁ aṅgaṁ gahetabbaṁ. Bhāsitampetaṁ, mahārāja, therena upasenena vaṅgantaputtena—  </div>
</div>
<div class="q" id="p_28Mi_1857"> <div class="p"> <table class="singleColumn"> <tr> <td> <div class="pN">1857</div> <div class="G">‘Lūkhenapi ca santusse,</div> </td> </tr> <tr> <td> <div class="G">nāññaṁ patthe rasaṁ bahuṁ;</div> </td> </tr> <tr> <td> <div class="G">Rasesu anugiddhassa,</div> </td> </tr> <tr> <td> <div class="G">jhāne na ramate mano;</div> </td> </tr> <tr> <td> <div class="G">Itarītarena santuṭṭho,</div> </td> </tr> <tr> <td> <div class="G">sāmaññaṁ paripūratī’”ti.</div> </td> </tr> </table> </div>
</div>
<div class="CENTER" id="p_28Mi_1858">
<span class="pN">1858</span>Jarasiṅgālaṅgapañho chaṭṭho.</div>
</html>
