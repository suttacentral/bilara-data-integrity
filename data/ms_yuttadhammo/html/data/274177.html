<html>
<div class="i">3.1.4 Nocamesiyāsutta</div>
<div class="h">Diṭṭhisaṁyutta</div>
<div class="h">Sotāpattivagga</div>
<div class="h">Nocamesiyāsutta</div>
<div class="q" id="p_13S3_923"> <div class="divNumber">209.</div> <div class="p">
<span class="pN">923</span>Sāvatthinidānaṁ. “Kismiṁ nu kho, bhikkhave, sati, kiṁ upādāya, kiṁ abhinivissa evaṁ diṭṭhi uppajjati— ‘no cassaṁ, no ca me siyā, nābhavissa, na me bhavissatī’”ti? “Bhagavaṁmūlakā no, bhante, dhammā…pe…. </div>
</div>
<div class="q" id="p_13S3_924"> <div class="p">
<span class="pN">924</span>“Rūpe kho, bhikkhave, sati, rūpaṁ upādāya, rūpaṁ abhinivissa evaṁ diṭṭhi uppajjati— ‘no cassaṁ, no ca me siyā, nābhavissa, na me bhavissatī’ti. Vedanāya sati… saññāya sati… saṅkhāresu sati… viññāṇe sati, viññāṇaṁ upādāya, viññāṇaṁ abhinivissa evaṁ diṭṭhi uppajjati— ‘no cassaṁ, no ca me siyā, nābhavissa, na me bhavissatī’ti. </div>
</div>
<div class="q" id="p_13S3_925"> <div class="p">
<span class="pN">925</span>Taṁ kiṁ maññatha, bhikkhave, rūpaṁ niccaṁ vā aniccaṁ vā”ti? “Aniccaṁ, bhante” …pe… api nu taṁ anupādāya evaṁ diṭṭhi uppajjeyya— ‘no cassaṁ, no ca me siyā, nābhavissa, na me bhavissatī’”ti? “No hetaṁ, bhante”. “Vedanā… saññā… saṅkhārā… viññāṇaṁ niccaṁ vā aniccaṁ vā”ti? “Aniccaṁ, bhante…pe… api nu taṁ anupādāya evaṁ diṭṭhi uppajjeyya— ‘no cassaṁ, no ca me siyā, nābhavissa, na me bhavissatī’”ti? “No hetaṁ, bhante”. “Yampidaṁ diṭṭhaṁ sutaṁ mutaṁ viññātaṁ pattaṁ pariyesitaṁ anuvicaritaṁ manasā tampi niccaṁ vā aniccaṁ vā”ti? “Aniccaṁ, bhante…pe… api nu taṁ anupādāya evaṁ diṭṭhi uppajjeyya— ‘no cassaṁ, no ca me siyā, nābhavissa, na me bhavissatī’”ti? “No hetaṁ, bhante”. </div>
</div>
<div class="q" id="p_13S3_926"> <div class="p">
<span class="pN">926</span>“Yato kho, bhikkhave, ariyasāvakassa imesu ca ṭhānesu kaṅkhā pahīnā hoti, dukkhepissa kaṅkhā pahīnā hoti…pe… dukkhanirodhagāminiyā paṭipadāyapissa kaṅkhā pahīnā hoti— ayaṁ vuccati, bhikkhave, ariyasāvako sotāpanno avinipātadhammo niyato sambodhiparāyano”ti. </div>
</div>
<div class="CENTER" id="p_13S3_927">
<span class="pN">927</span>Catutthaṁ.</div>
</html>
