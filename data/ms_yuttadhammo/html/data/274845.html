<html>
<div class="i">7.2.9 Iddhādidesanāsutta</div>
<div class="h">Iddhipādasaṁyutta</div>
<div class="h">Pāsādakampanavagga</div>
<div class="h">Iddhādidesanāsutta</div>
<div class="q" id="p_14S5_1434"> <div class="divNumber">831.</div> <div class="p">
<span class="pN">1434</span>“Iddhiṁ vo, bhikkhave, desessāmi iddhipādañca iddhipādabhāvanañca iddhipādabhāvanāgāminiñca paṭipadaṁ. Taṁ suṇātha. </div>
</div>
<div class="q" id="p_14S5_1435"> <div class="p">
<span class="pN">1435</span>Katamā ca, bhikkhave, iddhi? Idha, bhikkhave, bhikkhu anekavihitaṁ iddhividhaṁ paccanubhoti—  ekopi hutvā bahudhā hoti, bahudhāpi hutvā eko hoti…pe…  yāva brahmalokāpi kāyena vasaṁ vatteti—  ayaṁ vuccati, bhikkhave, iddhi. </div>
</div>
<div class="q" id="p_14S5_1436"> <div class="p">
<span class="pN">1436</span>Katamo ca, bhikkhave, iddhipādo? Yo so, bhikkhave, maggo yā paṭipadā iddhilābhāya iddhipaṭilābhāya saṁvattati—  ayaṁ vuccati, bhikkhave, iddhipādo. </div>
</div>
<div class="q" id="p_14S5_1437"> <div class="p">
<span class="pN">1437</span>Katamā ca, bhikkhave, iddhipādabhāvanā? Idha, bhikkhave, bhikkhu chandasamādhippadhānasaṅkhārasamannāgataṁ iddhipādaṁ bhāveti, vīriyasamādhi…pe…  cittasamādhi…  vīmaṁsāsamādhippadhānasaṅkhārasamannāgataṁ iddhipādaṁ bhāveti—  ayaṁ vuccati, bhikkhave, iddhipādabhāvanā. </div>
</div>
<div class="q" id="p_14S5_1438"> <div class="p">
<span class="pN">1438</span>Katamā ca, bhikkhave, iddhipādabhāvanāgāminī paṭipadā? Ayameva ariyo aṭṭhaṅgiko maggo, seyyathidaṁ—  sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi—  ayaṁ vuccati, bhikkhave, iddhipādabhāvanāgāminī paṭipadā”ti. </div>
</div>
<div class="CENTER" id="p_14S5_1439">
<span class="pN">1439</span>Navamaṁ.</div>
</html>
