<html>
<div class="i">5.10 Māratajjanīyasutta</div>
<div class="h">Cūḷayamakavagga</div>
<div class="h">Māratajjanīyasutta</div>
<div class="q" id="p_9M_1733"> <div class="divNumber">506.</div> <div class="p">
<span class="pN">1733</span>Evaṁ me sutaṁ— ekaṁ samayaṁ āyasmā mahāmoggallāno bhaggesu viharati susumāragire bhesakaḷāvane migadāye. Tena kho pana samayena āyasmā mahāmoggallāno abbhokāse caṅkamati. Tena kho pana samayena māro pāpimā āyasmato mahāmoggallānassa kucchigato hoti koṭṭhamanupaviṭṭho. Atha kho āyasmato mahāmoggallānassa etadahosi— “kiṁ nu kho me kucchi garugaro viya? Māsācitaṁ maññe”ti. Atha kho āyasmā mahāmoggallāno caṅkamā orohitvā vihāraṁ pavisitvā paññatte āsane nisīdi. Nisajja kho āyasmā mahāmoggallāno paccattaṁ yoniso manasākāsi. </div>
</div>
<div class="q" id="p_9M_1734"> <div class="p">
<span class="pN">1734</span>Addasā kho āyasmā mahāmoggallāno māraṁ pāpimantaṁ kucchigataṁ koṭṭhamanupaviṭṭhaṁ. Disvāna māraṁ pāpimantaṁ etadavoca— “nikkhama, pāpima; nikkhama, pāpima. Mā tathāgataṁ vihesesi, mā tathāgatasāvakaṁ. Mā te ahosi dīgharattaṁ ahitāya dukkhāyā”ti. </div>
</div>
<div class="q" id="p_9M_1735"> <div class="p">
<span class="pN">1735</span>Atha kho mārassa pāpimato etadahosi— “ajānameva kho maṁ ayaṁ samaṇo apassaṁ evamāha— ‘nikkhama, pāpima; nikkhama, pāpima. Mā tathāgataṁ vihesesi, mā tathāgatasāvakaṁ. Mā te ahosi dīgharattaṁ ahitāya dukkhāyā’ti. Yopissa so satthā sopi maṁ neva khippaṁ jāneyya, kuto pana maṁ ayaṁ sāvako jānissatī”ti? </div>
</div>
<div class="q" id="p_9M_1736"> <div class="p">
<span class="pN">1736</span>Atha kho āyasmā mahāmoggallāno māraṁ pāpimantaṁ etadavoca— “evampi kho tāhaṁ, pāpima, jānāmi, mā tvaṁ maññittho— ‘na maṁ jānātī’ti. Māro tvamasi, pāpima; tuyhañhi, pāpima, evaṁ hoti— ‘ajānameva kho maṁ ayaṁ samaṇo apassaṁ evamāha— nikkhama, pāpima; nikkhama, pāpima. Mā tathāgataṁ vihesesi, mā tathāgatasāvakaṁ. Mā te ahosi dīgharattaṁ ahitāya dukkhāyāti. Yopissa so satthā sopi maṁ neva khippaṁ jāneyya, kuto pana maṁ ayaṁ sāvako jānissatī’”ti? </div>
</div>
<div class="q" id="p_9M_1737"> <div class="p">
<span class="pN">1737</span>Atha kho mārassa pāpimato etadahosi— “jānameva kho maṁ ayaṁ samaṇo passaṁ evamāha— ‘nikkhama, pāpima; nikkhama, pāpima. Mā tathāgataṁ vihesesi, mā tathāgatasāvakaṁ. Mā te ahosi dīgharattaṁ ahitāya dukkhāyā’”ti. Atha kho māro pāpimā āyasmato mahāmoggallānassa mukhato uggantvā paccaggaḷe aṭṭhāsi. </div>
</div>
<div class="q" id="p_9M_1738"> <div class="divNumber">507.</div> <div class="p">
<span class="pN">1738</span>Addasā kho āyasmā mahāmoggallāno māraṁ pāpimantaṁ paccaggaḷe ṭhitaṁ; disvāna māraṁ pāpimantaṁ etadavoca— “etthāpi kho tāhaṁ, pāpima, passāmi; mā tvaṁ maññittho ‘na maṁ passatī’ti. Eso tvaṁ, pāpima, paccaggaḷe ṭhito. Bhūtapubbāhaṁ, pāpima, dūsī nāma māro ahosiṁ, tassa me kāḷī nāma bhaginī. Tassā tvaṁ putto. So me tvaṁ bhāgineyyo ahosi. Tena kho pana, pāpima, samayena kakusandho bhagavā arahaṁ sammāsambuddho loke uppanno hoti. Kakusandhassa kho pana, pāpima, bhagavato arahato sammāsambuddhassa vidhurasañjīvaṁ nāma sāvakayugaṁ ahosi aggaṁ bhaddayugaṁ. Yāvatā kho pana, pāpima, kakusandhassa bhagavato arahato sammāsambuddhassa sāvakā. Tesu na ca koci āyasmatā vidhurena samasamo hoti yadidaṁ dhammadesanāya. Iminā kho evaṁ, pāpima, pariyāyena āyasmato vidhurassa vidhuroteva samaññā udapādi. </div>
</div>
<div class="q" id="p_9M_1739"> <div class="p">
<span class="pN">1739</span>Āyasmā pana, pāpima, sañjīvo araññagatopi rukkhamūlagatopi suññāgāragatopi appakasireneva saññāvedayitanirodhaṁ samāpajjati. Bhūtapubbaṁ, pāpima, āyasmā sañjīvo aññatarasmiṁ rukkhamūle saññāvedayitanirodhaṁ samāpanno nisinno hoti. Addasaṁsu kho, pāpima, gopālakā pasupālakā kassakā pathāvino āyasmantaṁ sañjīvaṁ aññatarasmiṁ rukkhamūle saññāvedayitanirodhaṁ samāpannaṁ nisinnaṁ; disvāna tesaṁ etadahosi— ‘acchariyaṁ vata bho, abbhutaṁ vata, bho. Ayaṁ samaṇo nisinnakova kālaṅkato. Handa naṁ dahāmā’ti. Atha kho te, pāpima, gopālakā pasupālakā kassakā pathāvino tiṇañca kaṭṭhañca gomayañca saṅkaḍḍhitvā āyasmato sañjīvassa kāye upacinitvā aggiṁ datvā pakkamiṁsu. Atha kho, pāpima, āyasmā sañjīvo tassā rattiyā accayena tāya samāpattiyā vuṭṭhahitvā cīvarāni papphoṭetvā pubbaṇhasamayaṁ nivāsetvā pattacīvaramādāya gāmaṁ piṇḍāya pāvisi. Addasaṁsu kho te, pāpima, gopālakā pasupālakā kassakā pathāvino āyasmantaṁ sañjīvaṁ piṇḍāya carantaṁ; disvāna nesaṁ etadahosi— ‘acchariyaṁ vata bho, abbhutaṁ vata, bho. Ayaṁ samaṇo nisinnakova kālaṅkato, svāyaṁ paṭisañjīvito’ti. Iminā kho evaṁ, pāpima, pariyāyena āyasmato sañjīvassa sañjīvoteva samaññā udapādi. </div>
</div>
<div class="q" id="p_9M_1740"> <div class="divNumber">508.</div> <div class="p">
<span class="pN">1740</span>Atha kho, pāpima, dūsissa mārassa etadahosi— ‘imesaṁ kho ahaṁ bhikkhūnaṁ sīlavantānaṁ kalyāṇadhammānaṁ neva jānāmi āgatiṁ vā gatiṁ vā. Yannūnāhaṁ brāhmaṇagahapatike anvāviseyyaṁ— etha, tumhe bhikkhū sīlavante kalyāṇadhamme akkosatha paribhāsatha rosetha vihesetha. Appeva nāma tumhehi akkosiyamānānaṁ paribhāsiyamānānaṁ rosiyamānānaṁ vihesiyamānānaṁ siyā cittassa aññathattaṁ, yathā taṁ dūsī māro labhetha otāran’ti. Atha kho te, pāpima, dūsī māro brāhmaṇagahapatike anvāvisi— ‘etha, tumhe bhikkhū sīlavante kalyāṇadhamme akkosatha paribhāsatha rosetha vihesetha. Appeva nāma tumhehi akkosiyamānānaṁ paribhāsiyamānānaṁ rosiyamānānaṁ vihesiyamānānaṁ siyā cittassa aññathattaṁ, yathā taṁ dūsī māro labhetha otāran’ti. </div>
</div>
<div class="q" id="p_9M_1741"> <div class="p">
<span class="pN">1741</span>Atha kho te, pāpima, brāhmaṇagahapatikā anvāvisiṭṭhā dūsinā mārena bhikkhū sīlavante kalyāṇadhamme akkosanti paribhāsanti rosenti vihesenti— ‘ime pana muṇḍakā samaṇakā ibbhā kiṇhā bandhupādāpaccā “jhāyinosmā jhāyinosmā”ti pattakkhandhā adhomukhā madhurakajātā jhāyanti pajjhāyanti nijjhāyanti apajjhāyanti. Seyyathāpi nāma ulūko rukkhasākhāyaṁ mūsikaṁ maggayamāno jhāyati pajjhāyati nijjhāyati apajjhāyati; evamevime muṇḍakā samaṇakā ibbhā kiṇhā bandhupādāpaccā “jhāyinosmā jhāyinosmā”ti pattakkhandhā adhomukhā madhurakajātā jhāyanti pajjhāyanti nijjhāyanti apajjhāyanti. Seyyathāpi nāma kotthu nadītīre macche maggayamāno jhāyati pajjhāyati nijjhāyati apajjhāyati; evamevime muṇḍakā samaṇakā ibbhā kiṇhā bandhupādāpaccā “jhāyinosmā jhāyinosmā”ti pattakkhandhā adhomukhā madhurakajātā jhāyanti pajjhāyanti nijjhāyanti apajjhāyanti. Seyyathāpi nāma biḷāro sandhisamalasaṅkaṭīre mūsikaṁ maggayamāno jhāyati pajjhāyati nijjhāyati apajjhāyati; evamevime muṇḍakā samaṇakā ibbhā kiṇhā bandhupādāpaccā “jhāyinosmā jhāyinosmā”ti pattakkhandhā adhomukhā madhurakajātā jhāyanti pajjhāyanti nijjhāyanti apajjhāyanti. Seyyathāpi nāma gadrabho vahacchinno sandhisamalasaṅkaṭīre jhāyati pajjhāyati nijjhāyati apajjhāyati; evamevime muṇḍakā samaṇakā ibbhā kiṇhā bandhupādāpaccā “jhāyinosmā jhāyinosmā”ti pattakkhandhā adhomukhā madhurakajātā jhāyanti pajjhāyanti nijjhāyanti apajjhāyantī’ti. </div>
</div>
<div class="q" id="p_9M_1742"> <div class="p">
<span class="pN">1742</span>Ye kho pana, pāpima, tena samayena manussā kālaṁ karonti yebhuyyena kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjanti. </div>
</div>
<div class="q" id="p_9M_1743"> <div class="divNumber">509.</div> <div class="p">
<span class="pN">1743</span>Atha kho, pāpima, kakusandho bhagavā arahaṁ sammāsambuddho bhikkhū āmantesi— ‘anvāviṭṭhā kho, bhikkhave, brāhmaṇagahapatikā dūsinā mārena— etha, tumhe bhikkhū sīlavante kalyāṇadhamme akkosatha paribhāsatha rosetha vihesetha, appeva nāma tumhehi akkosiyamānānaṁ paribhāsiyamānānaṁ rosiyamānānaṁ vihesiyamānānaṁ siyā cittassa aññathattaṁ, yathā taṁ dūsī māro labhetha otāran’ti. Etha, tumhe, bhikkhave, mettāsahagatena cetasā ekaṁ disaṁ pharitvā viharatha, tathā dutiyaṁ, tathā tatiyaṁ, tathā catutthaṁ. Iti uddhamadho tiriyaṁ sabbadhi sabbattatāya sabbāvantaṁ lokaṁ mettāsahagatena cetasā vipulena mahaggatena appamāṇena averena abyābajjhena pharitvā viharatha. Karuṇāsahagatena cetasā…pe… muditāsahagatena cetasā…pe… upekkhāsahagatena cetasā ekaṁ disaṁ pharitvā viharatha, tathā dutiyaṁ, tathā tatiyaṁ, tathā catutthaṁ. Iti uddhamadho tiriyaṁ sabbadhi sabbattatāya sabbāvantaṁ lokaṁ upekkhāsahagatena cetasā vipulena mahaggatena appamāṇena averena abyābajjhena pharitvā viharathā’ti. </div>
</div>
<div class="q" id="p_9M_1744"> <div class="p">
<span class="pN">1744</span>Atha kho te, pāpima, bhikkhū kakusandhena bhagavatā arahatā sammāsambuddhena evaṁ ovadiyamānā evaṁ anusāsiyamānā araññagatāpi rukkhamūlagatāpi suññāgāragatāpi mettāsahagatena cetasā ekaṁ disaṁ pharitvā vihariṁsu, tathā dutiyaṁ, tathā tatiyaṁ, tathā catutthaṁ. Iti uddhamadho tiriyaṁ sabbadhi sabbattatāya sabbāvantaṁ lokaṁ mettāsahagatena cetasā vipulena mahaggatena appamāṇena averena abyābajjhena pharitvā vihariṁsu. Karuṇāsahagatena cetasā…pe… muditāsahagatena cetasā…pe… upekkhāsahagatena cetasā ekaṁ disaṁ pharitvā vihariṁsu, tathā dutiyaṁ, tathā tatiyaṁ, tathā catutthaṁ. Iti uddhamadho tiriyaṁ sabbadhi sabbattatāya sabbāvantaṁ lokaṁ upekkhāsahagatena cetasā vipulena mahaggatena appamāṇena averena abyābajjhena pharitvā vihariṁsu. </div>
</div>
<div class="q" id="p_9M_1745"> <div class="divNumber">510.</div> <div class="p">
<span class="pN">1745</span>Atha kho, pāpima, dūsissa mārassa etadahosi— ‘evampi kho ahaṁ karonto imesaṁ bhikkhūnaṁ sīlavantānaṁ kalyāṇadhammānaṁ neva jānāmi āgatiṁ vā gatiṁ vā, yannūnāhaṁ brāhmaṇagahapatike anvāviseyyaṁ— “etha, tumhe bhikkhū sīlavante kalyāṇadhamme sakkarotha garuṁ karotha mānetha pūjetha, appeva nāma tumhehi sakkariyamānānaṁ garukariyamānānaṁ māniyamānānaṁ pūjiyamānānaṁ siyā cittassa aññathattaṁ, yathā taṁ dūsī māro labhetha otāran”’ti. </div>
</div>
<div class="q" id="p_9M_1746"> <div class="p">
<span class="pN">1746</span>Atha kho te, pāpima, dūsī māro brāhmaṇagahapatike anvāvisi— ‘etha, tumhe bhikkhū sīlavante kalyāṇadhamme sakkarotha garuṁ karotha mānetha pūjetha, appeva nāma tumhehi sakkariyamānānaṁ garukariyamānānaṁ māniyamānānaṁ pūjiyamānānaṁ siyā cittassa aññathattaṁ, yathā taṁ dūsī māro labhetha otāran’ti. Atha kho te, pāpima, brāhmaṇagahapatikā anvāviṭṭhā dūsinā mārena bhikkhū sīlavante kalyāṇadhamme sakkaronti garuṁ karonti mānenti pūjenti. </div>
</div>
<div class="q" id="p_9M_1747"> <div class="p">
<span class="pN">1747</span>Ye kho pana, pāpima, tena samayena manussā kālaṁ karonti yebhuyyena kāyassa bhedā paraṁ maraṇā sugatiṁ saggaṁ lokaṁ upapajjanti. </div>
</div>
<div class="q" id="p_9M_1748"> <div class="divNumber">511.</div> <div class="p">
<span class="pN">1748</span>Atha kho, pāpima, kakusandho bhagavā arahaṁ sammāsambuddho bhikkhū āmantesi— ‘anvāviṭṭhā kho, bhikkhave, brāhmaṇagahapatikā dūsinā mārena— “etha, tumhe bhikkhū sīlavante kalyāṇadhamme sakkarotha garuṁ karotha mānetha pūjetha, appeva nāma tumhehi sakkariyamānānaṁ garukariyamānānaṁ māniyamānānaṁ pūjiyamānānaṁ siyā cittassa aññathattaṁ, yathā taṁ dūsī māro labhetha otāran”ti. Etha, tumhe, bhikkhave, asubhānupassino kāye viharatha, āhāre paṭikūlasaññino, sabbaloke anabhiratisaññino, sabbasaṅkhāresu aniccānupassino’ti. </div>
</div>
<div class="q" id="p_9M_1749"> <div class="p">
<span class="pN">1749</span>Atha kho te, pāpima, bhikkhū kakusandhena bhagavatā arahatā sammāsambuddhena evaṁ ovadiyamānā evaṁ anusāsiyamānā araññagatāpi rukkhamūlagatāpi suññāgāragatāpi asubhānupassino kāye vihariṁsu, āhāre paṭikūlasaññino, sabbaloke anabhiratisaññino, sabbasaṅkhāresu aniccānupassino. </div>
</div>
<div class="q" id="p_9M_1750"> <div class="divNumber">512.</div> <div class="p">
<span class="pN">1750</span>Atha kho, pāpima, kakusandho bhagavā arahaṁ sammāsambuddho pubbaṇhasamayaṁ nivāsetvā pattacīvaramādāya āyasmatā vidhurena pacchāsamaṇena gāmaṁ piṇḍāya pāvisi. Atha kho, pāpima, dūsī māro aññataraṁ kumārakaṁ anvāvisitvā sakkharaṁ gahetvā āyasmato vidhurassa sīse pahāramadāsi; sīsaṁ vobhindi. Atha kho, pāpima, āyasmā vidhuro bhinnena sīsena lohitena gaḷantena kakusandhaṁyeva bhagavantaṁ arahantaṁ sammāsambuddhaṁ piṭṭhito piṭṭhito anubandhi. Atha kho, pāpima, kakusandho bhagavā arahaṁ sammāsambuddho nāgāpalokitaṁ apalokesi— ‘na vāyaṁ dūsī māro mattamaññāsī’ti. Sahāpalokanāya ca pana, pāpima, dūsī māro tamhā ca ṭhānā cavi mahānirayañca upapajji. </div>
</div>
<div class="q" id="p_9M_1751"> <div class="p">
<span class="pN">1751</span>Tassa kho pana, pāpima, mahānirayassa tayo nāmadheyyā honti— chaphassāyataniko itipi, saṅkusamāhato itipi, paccattavedaniyo itipi. Atha kho maṁ, pāpima, nirayapālā upasaṅkamitvā etadavocuṁ— ‘yadā kho te, mārisa, saṅkunā saṅku hadaye samāgaccheyya. Atha naṁ tvaṁ jāneyyāsi— “vassasahassaṁ me niraye paccamānassā”’ti. </div>
</div>
<div class="q" id="p_9M_1752"> <div class="p">
<span class="pN">1752</span>So kho ahaṁ, pāpima, bahūni vassāni bahūni vassasatāni bahūni vassasahassāni tasmiṁ mahāniraye apacciṁ. Dasavassasahassāni tasseva mahānirayassa ussade apacciṁ vuṭṭhānimaṁ nāma vedanaṁ vediyamāno. Tassa mayhaṁ, pāpima, evarūpo kāyo hoti, seyyathāpi manussassa. Evarūpaṁ sīsaṁ hoti, seyyathāpi macchassa. </div>
</div>
<div class="q" id="p_9M_1753"> <div class="divNumber">513.</div> <div class="p"> <table class="singleColumn"> <tr> <td> <div class="pN">1753</div> <div class="G">Kīdiso nirayo āsi,</div> </td> </tr> <tr> <td> <div class="G">yattha dūsī apaccatha;</div> </td> </tr> <tr> <td> <div class="G">Vidhuraṁ sāvakamāsajja,</div> </td> </tr> <tr> <td> <div class="G">kakusandhañca brāhmaṇaṁ.</div> </td> </tr> </table> </div>
</div>
<div class="q" id="p_9M_1754"> <div class="p"> <table class="singleColumn"> <tr> <td> <div class="pN">1754</div> <div class="G">Sataṁ āsi ayosaṅkū,</div> </td> </tr> <tr> <td> <div class="G">sabbe paccattavedanā;</div> </td> </tr> <tr> <td> <div class="G">Īdiso nirayo āsi,</div> </td> </tr> <tr> <td> <div class="G">yattha dūsī apaccatha;</div> </td> </tr> <tr> <td> <div class="G">Vidhuraṁ sāvakamāsajja,</div> </td> </tr> <tr> <td> <div class="G">kakusandhañca brāhmaṇaṁ.</div> </td> </tr> </table> </div>
</div>
<div class="q" id="p_9M_1755"> <div class="p"> <table class="singleColumn"> <tr> <td> <div class="pN">1755</div> <div class="G">Yo etamabhijānāti,</div> </td> </tr> <tr> <td> <div class="G">bhikkhu buddhassa sāvako;</div> </td> </tr> <tr> <td> <div class="G">Tādisaṁ bhikkhumāsajja,</div> </td> </tr> <tr> <td> <div class="G">kaṇha dukkhaṁ nigacchasi.</div> </td> </tr> </table> </div>
</div>
<div class="q" id="p_9M_1756"> <div class="p"> <table class="singleColumn"> <tr> <td> <div class="pN">1756</div> <div class="G">Majjhe sarassa tiṭṭhanti,</div> </td> </tr> <tr> <td> <div class="G">vimānā kappaṭṭhāyino;</div> </td> </tr> <tr> <td> <div class="G">Veḷuriyavaṇṇā rucirā,</div> </td> </tr> <tr> <td> <div class="G">accimanto pabhassarā;</div> </td> </tr> <tr> <td> <div class="G">Accharā tattha naccanti,</div> </td> </tr> <tr> <td> <div class="G">puthu nānattavaṇṇiyo.</div> </td> </tr> </table> </div>
</div>
<div class="q" id="p_9M_1757"> <div class="p"> <table class="singleColumn"> <tr> <td> <div class="pN">1757</div> <div class="G">Yo etamabhijānāti,</div> </td> </tr> <tr> <td> <div class="G">bhikkhu buddhassa sāvako;</div> </td> </tr> <tr> <td> <div class="G">Tādisaṁ bhikkhumāsajja,</div> </td> </tr> <tr> <td> <div class="G">kaṇha dukkhaṁ nigacchasi.</div> </td> </tr> </table> </div>
</div>
<div class="q" id="p_9M_1758"> <div class="p"> <table class="singleColumn"> <tr> <td> <div class="pN">1758</div> <div class="G">Yo ve buddhena codito,</div> </td> </tr> <tr> <td> <div class="G">bhikkhu saṁghassa pekkhato;</div> </td> </tr> <tr> <td> <div class="G">Migāramātupāsādaṁ,</div> </td> </tr> <tr> <td> <div class="G">pādaṅguṭṭhena kampayi.</div> </td> </tr> </table> </div>
</div>
<div class="q" id="p_9M_1759"> <div class="p"> <table class="singleColumn"> <tr> <td> <div class="pN">1759</div> <div class="G">Yo etamabhijānāti,</div> </td> </tr> <tr> <td> <div class="G">bhikkhu buddhassa sāvako;</div> </td> </tr> <tr> <td> <div class="G">Tādisaṁ bhikkhumāsajja,</div> </td> </tr> <tr> <td> <div class="G">kaṇha dukkhaṁ nigacchasi.</div> </td> </tr> </table> </div>
</div>
<div class="q" id="p_9M_1760"> <div class="p"> <table class="singleColumn"> <tr> <td> <div class="pN">1760</div> <div class="G">Yo vejayantaṁ pāsādaṁ,</div> </td> </tr> <tr> <td> <div class="G">pādaṅguṭṭhena kampayi;</div> </td> </tr> <tr> <td> <div class="G">Iddhibalenupatthaddho,</div> </td> </tr> <tr> <td> <div class="G">saṁvejesi ca devatā.</div> </td> </tr> </table> </div>
</div>
<div class="q" id="p_9M_1761"> <div class="p"> <table class="singleColumn"> <tr> <td> <div class="pN">1761</div> <div class="G">Yo etamabhijānāti,</div> </td> </tr> <tr> <td> <div class="G">bhikkhu buddhassa sāvako;</div> </td> </tr> <tr> <td> <div class="G">Tādisaṁ bhikkhumāsajja,</div> </td> </tr> <tr> <td> <div class="G">kaṇha dukkhaṁ nigacchasi.</div> </td> </tr> </table> </div>
</div>
<div class="q" id="p_9M_1762"> <div class="p"> <table class="singleColumn"> <tr> <td> <div class="pN">1762</div> <div class="G">Yo vejayantapāsāde,</div> </td> </tr> <tr> <td> <div class="G">sakkaṁ so paripucchati;</div> </td> </tr> <tr> <td> <div class="G">Api vāsava jānāsi,</div> </td> </tr> <tr> <td> <div class="G">taṇhākkhayavimuttiyo;</div> </td> </tr> <tr> <td> <div class="G">Tassa sakko viyākāsi,</div> </td> </tr> <tr> <td> <div class="G">pañhaṁ puṭṭho yathātathaṁ.</div> </td> </tr> </table> </div>
</div>
<div class="q" id="p_9M_1763"> <div class="p"> <table class="singleColumn"> <tr> <td> <div class="pN">1763</div> <div class="G">Yo etamabhijānāti,</div> </td> </tr> <tr> <td> <div class="G">bhikkhu buddhassa sāvako;</div> </td> </tr> <tr> <td> <div class="G">Tādisaṁ bhikkhumāsajja,</div> </td> </tr> <tr> <td> <div class="G">kaṇha dukkhaṁ nigacchasi.</div> </td> </tr> </table> </div>
</div>
<div class="q" id="p_9M_1764"> <div class="p"> <table class="singleColumn"> <tr> <td> <div class="pN">1764</div> <div class="G">Yo brahmaṁ paripucchati,</div> </td> </tr> <tr> <td> <div class="G">sudhammāyābhito sabhaṁ;</div> </td> </tr> <tr> <td> <div class="G">Ajjāpi tyāvuso diṭṭhi,</div> </td> </tr> <tr> <td> <div class="G">yā te diṭṭhi pure ahu;</div> </td> </tr> <tr> <td> <div class="G">Passasi vītivattantaṁ,</div> </td> </tr> <tr> <td> <div class="G">brahmaloke pabhassaraṁ.</div> </td> </tr> </table> </div>
</div>
<div class="q" id="p_9M_1765"> <div class="p"> <table class="singleColumn"> <tr> <td> <div class="pN">1765</div> <div class="G">Tassa brahmā viyākāsi,</div> </td> </tr> <tr> <td> <div class="G">anupubbaṁ yathātathaṁ;</div> </td> </tr> <tr> <td> <div class="G">Na me mārisa sā diṭṭhi,</div> </td> </tr> <tr> <td> <div class="G">yā me diṭṭhi pure ahu.</div> </td> </tr> </table> </div>
</div>
<div class="q" id="p_9M_1766"> <div class="p"> <table class="singleColumn"> <tr> <td> <div class="pN">1766</div> <div class="G">Passāmi vītivattantaṁ,</div> </td> </tr> <tr> <td> <div class="G">brahmaloke pabhassaraṁ;</div> </td> </tr> <tr> <td> <div class="G">Sohaṁ ajja kathaṁ vajjaṁ,</div> </td> </tr> <tr> <td> <div class="G">ahaṁ niccomhi sassato.</div> </td> </tr> </table> </div>
</div>
<div class="q" id="p_9M_1767"> <div class="p"> <table class="singleColumn"> <tr> <td> <div class="pN">1767</div> <div class="G">Yo etamabhijānāti,</div> </td> </tr> <tr> <td> <div class="G">bhikkhu buddhassa sāvako;</div> </td> </tr> <tr> <td> <div class="G">Tādisaṁ bhikkhumāsajja,</div> </td> </tr> <tr> <td> <div class="G">kaṇha dukkhaṁ nigacchasi.</div> </td> </tr> </table> </div>
</div>
<div class="q" id="p_9M_1768"> <div class="p"> <table class="singleColumn"> <tr> <td> <div class="pN">1768</div> <div class="G">Yo mahāmeruno kūṭaṁ,</div> </td> </tr> <tr> <td> <div class="G">vimokkhena aphassayi;</div> </td> </tr> <tr> <td> <div class="G">Vanaṁ pubbavidehānaṁ,</div> </td> </tr> <tr> <td> <div class="G">ye ca bhūmisayā narā.</div> </td> </tr> </table> </div>
</div>
<div class="q" id="p_9M_1769"> <div class="p"> <table class="singleColumn"> <tr> <td> <div class="pN">1769</div> <div class="G">Yo etamabhijānāti,</div> </td> </tr> <tr> <td> <div class="G">bhikkhu buddhassa sāvako;</div> </td> </tr> <tr> <td> <div class="G">Tādisaṁ bhikkhumāsajja,</div> </td> </tr> <tr> <td> <div class="G">kaṇha dukkhaṁ nigacchasi.</div> </td> </tr> </table> </div>
</div>
<div class="q" id="p_9M_1770"> <div class="p"> <table class="singleColumn"> <tr> <td> <div class="pN">1770</div> <div class="G">Na ve aggi cetayati,</div> </td> </tr> <tr> <td> <div class="G">‘ahaṁ bālaṁ ḍahāmī’ti;</div> </td> </tr> <tr> <td> <div class="G">Bālo ca jalitaṁ aggiṁ,</div> </td> </tr> <tr> <td> <div class="G">āsajja naṁ sa ḍayhati.</div> </td> </tr> </table> </div>
</div>
<div class="q" id="p_9M_1771"> <div class="p"> <table class="singleColumn"> <tr> <td> <div class="pN">1771</div> <div class="G">Evameva tuvaṁ māra,</div> </td> </tr> <tr> <td> <div class="G">āsajja naṁ tathāgataṁ;</div> </td> </tr> <tr> <td> <div class="G">Sayaṁ ḍahissasi attānaṁ,</div> </td> </tr> <tr> <td> <div class="G">bālo aggiṁva samphusaṁ.</div> </td> </tr> </table> </div>
</div>
<div class="q" id="p_9M_1772"> <div class="p"> <table class="singleColumn"> <tr> <td> <div class="pN">1772</div> <div class="G">Apuññaṁ pasavī māro,</div> </td> </tr> <tr> <td> <div class="G">āsajja naṁ tathāgataṁ;</div> </td> </tr> <tr> <td> <div class="G">Kiṁ nu maññasi pāpima,</div> </td> </tr> <tr> <td> <div class="G">na me pāpaṁ vipaccati.</div> </td> </tr> </table> </div>
</div>
<div class="q" id="p_9M_1773"> <div class="p"> <table class="singleColumn"> <tr> <td> <div class="pN">1773</div> <div class="G">Karoto cīyati pāpaṁ,</div> </td> </tr> <tr> <td> <div class="G">cirarattāya antaka;</div> </td> </tr> <tr> <td> <div class="G">Māra nibbinda buddhamhā,</div> </td> </tr> <tr> <td> <div class="G">āsaṁ mākāsi bhikkhusu.</div> </td> </tr> </table> </div>
</div>
<div class="q" id="p_9M_1774"> <div class="p"> <table class="singleColumn"> <tr> <td> <div class="pN">1774</div> <div class="G">Iti māraṁ atajjesi,</div> </td> </tr> <tr> <td> <div class="G">bhikkhu bhesakaḷāvane;</div> </td> </tr> <tr> <td> <div class="G">Tato so dummano yakkho,</div> </td> </tr> <tr> <td> <div class="G">tatthevantaradhāyathā”ti.</div> </td> </tr> </table> </div>
</div>
<div class="CENTER" id="p_9M_1775">
<span class="pN">1775</span>Māratajjanīyasuttaṁ niṭṭhitaṁ dasamaṁ.</div>
<div class="ENDH3" id="p_9M_1776">
<span class="pN">1776</span>Cūḷayamakavaggo niṭṭhito pañcamo.</div>
<div class="SUMMARY" id="p_9M_1777">
<span class="pN">1777</span><span class="firstLetter">T</span>assuddānaṁ</div>
<div class="q" id="p_9M_1778"> <div class="p"> <table class="singleColumn"> <tr> <td> <div class="pN">1778</div> <div class="G">Sāleyya verañjaduve ca tuṭṭhi,</div> </td> </tr> <tr> <td> <div class="G">Cūḷamahādhammasamādānañca;</div> </td> </tr> <tr> <td> <div class="G">Vīmaṁsakā kosambi ca brāhmaṇo,</div> </td> </tr> <tr> <td> <div class="G">Dūsī ca māro dasamo ca vaggo.</div> </td> </tr> </table> </div>
</div>
<div class="SUMMARY" id="p_9M_1779">
<span class="pN">1779</span><span class="firstLetter">I</span>daṁ <span class="firstLetter">v</span>aggānamuddānaṁ</div>
<div class="q" id="p_9M_1780"> <div class="p"> <table class="singleColumn"> <tr> <td> <div class="pN">1780</div> <div class="G">Mūlapariyāyo ceva,</div> </td> </tr> <tr> <td> <div class="G">sīhanādo ca uttamo;</div> </td> </tr> <tr> <td> <div class="G">Kakaco ceva gosiṅgo,</div> </td> </tr> <tr> <td> <div class="G">sāleyyo ca ime pañca.</div> </td> </tr> </table> </div>
</div>
<div class="ENDBOOK" id="p_9M_1781">
<span class="pN">1781</span>Mūlapaṇṇāsakaṁ samattaṁ.</div>
</html>
