<html>
<div class="i">2.1.1.3 Suññatavāra</div>
<div class="h">Niddesa</div>
<div class="h">Cittuppādakaṇḍa</div>
<div class="h">Kāmāvacarakusala</div>
<div class="h">Suññatavāra</div>
<div class="q" id="p_29Dhs_513"> <div class="divNumber">121.</div> <div class="p">
<span class="pN">513</span>Tasmiṁ kho pana samaye dhammā honti, khandhā honti, āyatanāni honti, dhātuyo honti, āhārā honti, indriyāni honti, jhānaṁ hoti, maggo hoti, balāni honti, hetū honti, phasso hoti, vedanā hoti, saññā hoti, cetanā hoti, cittaṁ hoti, vedanākkhandho hoti, saññākkhandho hoti, saṅkhārakkhandho hoti, viññāṇakkhandho hoti, manāyatanaṁ hoti, manindriyaṁ hoti, manoviññāṇadhātu hoti, dhammāyatanaṁ hoti, dhammadhātu hoti; ye vā pana tasmiṁ samaye aññepi atthi paṭiccasamuppannā arūpino dhammā— ime dhammā kusalā. </div>
</div>
<div class="q" id="p_29Dhs_514"> <div class="divNumber">122.</div> <div class="p">
<span class="pN">514</span>Katame tasmiṁ samaye dhammā honti? Vedanākkhandho, saññākkhandho, saṅkhārakkhandho, viññāṇakkhandho— ime tasmiṁ samaye dhammā honti. </div>
</div>
<div class="q" id="p_29Dhs_515"> <div class="divNumber">123.</div> <div class="p">
<span class="pN">515</span>Katame tasmiṁ samaye khandhā honti? Vedanākkhandho, saññākkhandho, saṅkhārakkhandho, viññāṇakkhandho— ime tasmiṁ samaye khandhā honti. </div>
</div>
<div class="q" id="p_29Dhs_516"> <div class="divNumber">124.</div> <div class="p">
<span class="pN">516</span>Katamāni tasmiṁ samaye āyatanāni honti? Manāyatanaṁ, dhammāyatanaṁ— imāni tasmiṁ samaye āyatanāni honti. </div>
</div>
<div class="q" id="p_29Dhs_517"> <div class="divNumber">125.</div> <div class="p">
<span class="pN">517</span>Katamā tasmiṁ samaye dhātuyo honti? Manoviññāṇadhātu, dhammadhātu— imā tasmiṁ samaye dhātuyo honti. </div>
</div>
<div class="q" id="p_29Dhs_518"> <div class="divNumber">126.</div> <div class="p">
<span class="pN">518</span>Katame tasmiṁ samaye āhārā honti? Phassāhāro, manosañcetanāhāro, viññāṇāhāro— ime tasmiṁ samaye āhārā honti. </div>
</div>
<div class="q" id="p_29Dhs_519"> <div class="divNumber">127.</div> <div class="p">
<span class="pN">519</span>Katamāni tasmiṁ samaye indriyāni honti? Saddhindriyaṁ, vīriyindriyaṁ, satindriyaṁ, samādhindriyaṁ, paññindriyaṁ, manindriyaṁ, somanassindriyaṁ, jīvitindriyaṁ— imāni tasmiṁ samaye indriyāni honti. </div>
</div>
<div class="q" id="p_29Dhs_520"> <div class="divNumber">128.</div> <div class="p">
<span class="pN">520</span>Katamaṁ tasmiṁ samaye jhānaṁ hoti? Vitakko, vicāro, pīti, sukhaṁ, cittassekaggatā— idaṁ tasmiṁ samaye jhānaṁ hoti. </div>
</div>
<div class="q" id="p_29Dhs_521"> <div class="divNumber">129.</div> <div class="p">
<span class="pN">521</span>Katamo tasmiṁ samaye maggo hoti? Sammādiṭṭhi, sammāsaṅkappo, sammāvāyāmo, sammāsati, sammāsamādhi— ayaṁ tasmiṁ samaye maggo hoti. </div>
</div>
<div class="q" id="p_29Dhs_522"> <div class="divNumber">130.</div> <div class="p">
<span class="pN">522</span>Katamāni tasmiṁ samaye balāni honti? Saddhābalaṁ, vīriyabalaṁ, satibalaṁ, samādhibalaṁ, paññābalaṁ, hiribalaṁ, ottappabalaṁ— imāni tasmiṁ samaye balāni honti. </div>
</div>
<div class="q" id="p_29Dhs_523"> <div class="divNumber">131.</div> <div class="p">
<span class="pN">523</span>Katame tasmiṁ samaye hetū honti? Alobho, adoso, amoho— ime tasmiṁ samaye hetū honti. </div>
</div>
<div class="q" id="p_29Dhs_524"> <div class="divNumber">132.</div> <div class="p">
<span class="pN">524</span>Katamo tasmiṁ samaye phasso hoti…pe… ayaṁ tasmiṁ samaye phasso hoti. </div>
</div>
<div class="q" id="p_29Dhs_525"> <div class="divNumber">133.</div> <div class="p">
<span class="pN">525</span>Katamā tasmiṁ samaye vedanā hoti…pe… ayaṁ tasmiṁ samaye vedanā hoti. </div>
</div>
<div class="q" id="p_29Dhs_526"> <div class="divNumber">134.</div> <div class="p">
<span class="pN">526</span>Katamā tasmiṁ samaye saññā hoti…pe… ayaṁ tasmiṁ samaye saññā hoti. </div>
</div>
<div class="q" id="p_29Dhs_527"> <div class="divNumber">135.</div> <div class="p">
<span class="pN">527</span>Katamā tasmiṁ samaye cetanā hoti…pe… ayaṁ tasmiṁ samaye cetanā hoti. </div>
</div>
<div class="q" id="p_29Dhs_528"> <div class="divNumber">136.</div> <div class="p">
<span class="pN">528</span>Katamaṁ tasmiṁ samaye cittaṁ hoti…pe… idaṁ tasmiṁ samaye cittaṁ hoti. </div>
</div>
<div class="q" id="p_29Dhs_529"> <div class="divNumber">137.</div> <div class="p">
<span class="pN">529</span>Katamo tasmiṁ samaye vedanākkhandho hoti…pe… ayaṁ tasmiṁ samaye vedanākkhandho hoti. </div>
</div>
<div class="q" id="p_29Dhs_530"> <div class="divNumber">138.</div> <div class="p">
<span class="pN">530</span>Katamo tasmiṁ samaye saññākkhandho hoti…pe… ayaṁ tasmiṁ samaye saññākkhandho hoti. </div>
</div>
<div class="q" id="p_29Dhs_531"> <div class="divNumber">139.</div> <div class="p">
<span class="pN">531</span>Katamo tasmiṁ samaye saṅkhārakkhandho hoti…pe… ayaṁ tasmiṁ samaye saṅkhārakkhandho hoti. </div>
</div>
<div class="q" id="p_29Dhs_532"> <div class="divNumber">140.</div> <div class="p">
<span class="pN">532</span>Katamo tasmiṁ samaye viññāṇakkhandho hoti…pe… ayaṁ tasmiṁ samaye viññāṇakkhandho hoti. </div>
</div>
<div class="q" id="p_29Dhs_533"> <div class="divNumber">141.</div> <div class="p">
<span class="pN">533</span>Katamaṁ tasmiṁ samaye manāyatanaṁ hoti…pe… idaṁ tasmiṁ samaye manāyatanaṁ hoti. </div>
</div>
<div class="q" id="p_29Dhs_534"> <div class="divNumber">142.</div> <div class="p">
<span class="pN">534</span>Katamaṁ tasmiṁ samaye manindriyaṁ hoti…pe… idaṁ tasmiṁ samaye manindriyaṁ hoti. </div>
</div>
<div class="q" id="p_29Dhs_535"> <div class="divNumber">143.</div> <div class="p">
<span class="pN">535</span>Katamā tasmiṁ samaye manoviññāṇadhātu hoti…pe… ayaṁ tasmiṁ samaye manoviññāṇadhātu hoti. </div>
</div>
<div class="q" id="p_29Dhs_536"> <div class="divNumber">144.</div> <div class="p">
<span class="pN">536</span>Katamaṁ tasmiṁ samaye dhammāyatanaṁ hoti? Vedanākkhandho, saññākkhandho, saṅkhārakkhandho— idaṁ tasmiṁ samaye dhammāyatanaṁ hoti. </div>
</div>
<div class="q" id="p_29Dhs_537"> <div class="divNumber">145.</div> <div class="p">
<span class="pN">537</span>Katamā tasmiṁ samaye dhammadhātu hoti? Vedanākkhandho, saññākkhandho, saṅkhārakkhandho— ayaṁ tasmiṁ samaye dhammadhātu hoti. </div>
</div>
<div class="q" id="p_29Dhs_538"> <div class="p">
<span class="pN">538</span>Ye vā pana tasmiṁ samaye aññepi atthi paṭiccasamuppannā arūpino dhammā— ime dhammā kusalā. </div>
</div>
<div class="CENTER" id="p_29Dhs_539">
<span class="pN">539</span>Suññatavāro.<br> Paṭhamaṁ cittaṁ.</div>
<div class="q" id="p_29Dhs_540"> <div class="divNumber">146.</div> <div class="p">
<span class="pN">540</span>Katame dhammā kusalā? Yasmiṁ samaye kāmāvacaraṁ kusalaṁ cittaṁ uppannaṁ hoti somanassasahagataṁ ñāṇasampayuttaṁ sasaṅkhārena rūpārammaṇaṁ vā…pe… dhammārammaṇaṁ vā yaṁ yaṁ vā panārabbha, tasmiṁ samaye phasso hoti…pe… avikkhepo hoti…pe… ime dhammā kusalā. </div>
</div>
<div class="CENTER" id="p_29Dhs_541">
<span class="pN">541</span>Dutiyaṁ cittaṁ.</div>
<div class="q" id="p_29Dhs_542"> <div class="divNumber">147.</div> <div class="p">
<span class="pN">542</span>Katame dhammā kusalā? Yasmiṁ samaye kāmāvacaraṁ kusalaṁ cittaṁ uppannaṁ hoti somanassasahagataṁ ñāṇavippayuttaṁ rūpārammaṇaṁ vā saddārammaṇaṁ vā gandhārammaṇaṁ vā rasārammaṇaṁ vā phoṭṭhabbārammaṇaṁ vā dhammārammaṇaṁ vā yaṁ yaṁ vā panārabbha, tasmiṁ samaye phasso hoti, vedanā hoti, saññā hoti, cetanā hoti, cittaṁ hoti, vitakko hoti, vicāro hoti, pīti hoti, sukhaṁ hoti, cittassekaggatā hoti, saddhindriyaṁ hoti, vīriyindriyaṁ hoti, satindriyaṁ hoti, samādhindriyaṁ hoti, manindriyaṁ hoti, somanassindriyaṁ hoti, jīvitindriyaṁ hoti, sammāsaṅkappo hoti, sammāvāyāmo hoti, sammāsati hoti, sammāsamādhi hoti, saddhābalaṁ hoti, vīriyabalaṁ hoti, satibalaṁ hoti, samādhibalaṁ hoti, hiribalaṁ hoti, ottappabalaṁ hoti, alobho hoti, adoso hoti, anabhijjhā hoti, abyāpādo hoti, hirī hoti, ottappaṁ hoti, kāyapassaddhi hoti, cittapassaddhi hoti, kāyalahutā hoti, cittalahutā hoti, kāyamudutā hoti, cittamudutā hoti, kāyakammaññatā hoti, cittakammaññatā hoti, kāyapāguññatā hoti, cittapāguññatā hoti, kāyujukatā hoti, cittujukatā hoti, sati hoti, samatho hoti, paggāho hoti, avikkhepo hoti; ye vā pana tasmiṁ samaye aññepi atthi paṭiccasamuppannā arūpino dhammā— ime dhammā kusalā…pe…. </div>
</div>
<div class="q" id="p_29Dhs_543"> <div class="p">
<span class="pN">543</span>Tasmiṁ kho pana samaye cattāro khandhā honti, dvāyatanāni honti, dve dhātuyo honti, tayo āhārā honti, sattindriyāni honti, pañcaṅgikaṁ jhānaṁ hoti, caturaṅgiko maggo hoti, cha balāni honti, dve hetū honti, eko phasso hoti…pe… ekaṁ dhammāyatanaṁ hoti, ekā dhammadhātu hoti; ye vā pana tasmiṁ samaye aññepi atthi paṭiccasamuppannā arūpino dhammā— ime dhammā kusalā…pe…. </div>
</div>
<div class="q" id="p_29Dhs_544"> <div class="divNumber">148.</div> <div class="p">
<span class="pN">544</span>Katamo tasmiṁ samaye saṅkhārakkhandho hoti? Phasso cetanā vitakko vicāro pīti cittassekaggatā saddhindriyaṁ vīriyindriyaṁ satindriyaṁ samādhindriyaṁ jīvitindriyaṁ sammāsaṅkappo sammāvāyāmo sammāsati sammāsamādhi saddhābalaṁ vīriyabalaṁ satibalaṁ samādhibalaṁ hiribalaṁ ottappabalaṁ alobho adoso anabhijjhā abyāpādo hirī ottappaṁ kāyapassaddhi cittapassaddhi kāyalahutā cittalahutā kāyamudutā cittamudutā kāyakammaññatā cittakammaññatā kāyapāguññatā cittapāguññatā kāyujukatā cittujukatā sati samatho paggāho avikkhepo; ye vā pana tasmiṁ samaye aññepi atthi paṭiccasamuppannā arūpino dhammā ṭhapetvā vedanākkhandhaṁ ṭhapetvā saññākkhandhaṁ ṭhapetvā viññāṇakkhandhaṁ— ayaṁ tasmiṁ samaye saṅkhārakkhandho hoti…pe… ime dhammā kusalā. </div>
</div>
<div class="CENTER" id="p_29Dhs_545">
<span class="pN">545</span>Tatiyaṁ cittaṁ.</div>
<div class="q" id="p_29Dhs_546"> <div class="divNumber">149.</div> <div class="p">
<span class="pN">546</span>Katame dhammā kusalā? Yasmiṁ samaye kāmāvacaraṁ kusalaṁ cittaṁ uppannaṁ hoti somanassasahagataṁ ñāṇavippayuttaṁ sasaṅkhārena rūpārammaṇaṁ vā…pe… dhammārammaṇaṁ vā yaṁ yaṁ vā panārabbha, tasmiṁ samaye phasso hoti…pe… avikkhepo hoti…pe… ime dhammā kusalā. </div>
</div>
<div class="CENTER" id="p_29Dhs_547">
<span class="pN">547</span>Catutthaṁ cittaṁ.</div>
<div class="q" id="p_29Dhs_548"> <div class="divNumber">150.</div> <div class="p">
<span class="pN">548</span>Katame dhammā kusalā? Yasmiṁ samaye kāmāvacaraṁ kusalaṁ cittaṁ uppannaṁ hoti upekkhāsahagataṁ ñāṇasampayuttaṁ rūpārammaṇaṁ vā saddārammaṇaṁ vā gandhārammaṇaṁ vā rasārammaṇaṁ vā phoṭṭhabbārammaṇaṁ vā dhammārammaṇaṁ vā yaṁ yaṁ vā panārabbha, tasmiṁ samaye phasso hoti, vedanā hoti, saññā hoti, cetanā hoti, cittaṁ hoti, vitakko hoti, vicāro hoti, upekkhā hoti, cittassekaggatā hoti, saddhindriyaṁ hoti, vīriyindriyaṁ hoti, satindriyaṁ hoti, samādhindriyaṁ hoti, paññindriyaṁ hoti, manindriyaṁ hoti, upekkhindriyaṁ hoti, jīvitindriyaṁ hoti, sammādiṭṭhi hoti, sammāsaṅkappo hoti, sammāvāyāmo hoti, sammāsati hoti, sammāsamādhi hoti, saddhābalaṁ hoti, vīriyabalaṁ hoti, satibalaṁ hoti, samādhibalaṁ hoti, paññābalaṁ hoti, hiribalaṁ hoti, ottappabalaṁ hoti, alobho hoti, adoso hoti, amoho hoti, anabhijjhā hoti, abyāpādo hoti, sammādiṭṭhi hoti, hirī hoti, ottappaṁ hoti, kāyapassaddhi hoti, cittapassaddhi hoti, kāyalahutā hoti, cittalahutā hoti, kāyamudutā hoti, cittamudutā hoti, kāyakammaññatā hoti, cittakammaññatā hoti kāyapāguññatā hoti, cittapāguññatā hoti, kāyujukatā hoti, cittujukatā hoti, sati hoti, sampajaññaṁ hoti, samatho hoti, vipassanā hoti, paggāho hoti, avikkhepo hoti; ye vā pana tasmiṁ samaye aññepi atthi paṭiccasamuppannā arūpino dhammā— ime dhammā kusalā. </div>
</div>
<div class="q" id="p_29Dhs_549"> <div class="divNumber">151.</div> <div class="p">
<span class="pN">549</span>Katamo tasmiṁ samaye phasso hoti? Yo tasmiṁ samaye phasso phusanā samphusanā samphusitattaṁ— ayaṁ tasmiṁ samaye phasso hoti. </div>
</div>
<div class="q" id="p_29Dhs_550"> <div class="divNumber">152.</div> <div class="p">
<span class="pN">550</span>Katamā tasmiṁ samaye vedanā hoti? Yaṁ tasmiṁ samaye tajjāmanoviññāṇadhātusamphassajaṁ cetasikaṁ neva sātaṁ nāsātaṁ cetosamphassajaṁ adukkhamasukhaṁ vedayitaṁ cetosamphassajā adukkhamasukhā vedanā— ayaṁ tasmiṁ samaye vedanā hoti…pe…. </div>
</div>
<div class="q" id="p_29Dhs_551"> <div class="divNumber">153.</div> <div class="p">
<span class="pN">551</span>Katamā tasmiṁ samaye upekkhā hoti? Yaṁ tasmiṁ samaye cetasikaṁ neva sātaṁ nāsātaṁ cetosamphassajaṁ adukkhamasukhaṁ vedayitaṁ cetosamphassajā adukkhamasukhā vedanā— ayaṁ tasmiṁ samaye upekkhā hoti…pe…. </div>
</div>
<div class="q" id="p_29Dhs_552"> <div class="divNumber">154.</div> <div class="p">
<span class="pN">552</span>Katamaṁ tasmiṁ samaye upekkhindriyaṁ hoti? Yaṁ tasmiṁ samaye cetasikaṁ neva sātaṁ nāsātaṁ cetosamphassajaṁ adukkhamasukhaṁ vedayitaṁ cetosamphassajā adukkhamasukhā vedanā— idaṁ tasmiṁ samaye upekkhindriyaṁ hoti…pe… ye vā pana tasmiṁ samaye aññepi atthi paṭiccasamuppannā arūpino dhammā— ime dhammā kusalā…pe…. </div>
</div>
<div class="q" id="p_29Dhs_553"> <div class="p">
<span class="pN">553</span>Tasmiṁ kho pana samaye cattāro khandhā honti, dvāyatanāni honti, dve dhātuyo honti, tayo āhārā honti, aṭṭhindriyāni honti, caturaṅgikaṁ jhānaṁ hoti, pañcaṅgiko maggo hoti, satta balāni honti, tayo hetū honti, eko phasso hoti…pe… ekaṁ dhammāyatanaṁ hoti, ekā dhammadhātu hoti; ye vā pana tasmiṁ samaye aññepi atthi paṭiccasamuppannā arūpino dhammā— ime dhammā kusalā…pe…. </div>
</div>
<div class="q" id="p_29Dhs_554"> <div class="divNumber">155.</div> <div class="p">
<span class="pN">554</span>Katamo tasmiṁ samaye saṅkhārakkhandho hoti? Phasso cetanā vitakko vicāro cittassekaggatā saddhindriyaṁ vīriyindriyaṁ satindriyaṁ samādhindriyaṁ paññindriyaṁ jīvitindriyaṁ sammādiṭṭhi sammāsaṅkappo sammāvāyāmo sammāsati sammāsamādhi saddhābalaṁ vīriyabalaṁ satibalaṁ samādhibalaṁ paññābalaṁ hiribalaṁ ottappabalaṁ alobho adoso amoho anabhijjhā abyāpādo sammādiṭṭhi hirī ottappaṁ kāyapassaddhi cittapassaddhi kāyalahutā cittalahutā kāyamudutā cittamudutā kāyakammaññatā cittakammaññatā kāyapāguññatā cittapāguññatā kāyujukatā cittujukatā sati sampajaññaṁ samatho vipassanā paggāho avikkhepo. </div>
</div>
<div class="q" id="p_29Dhs_555"> <div class="p">
<span class="pN">555</span>Ye vā pana tasmiṁ samaye aññepi atthi paṭiccasamuppannā arūpino dhammā ṭhapetvā vedanākkhandhaṁ ṭhapetvā saññākkhandhaṁ ṭhapetvā viññāṇakkhandhaṁ— ayaṁ tasmiṁ samaye saṅkhārakkhandho hoti…pe… ime dhammā kusalā. </div>
</div>
<div class="CENTER" id="p_29Dhs_556">
<span class="pN">556</span>Pañcamaṁ cittaṁ.</div>
<div class="q" id="p_29Dhs_557"> <div class="divNumber">156.</div> <div class="p">
<span class="pN">557</span>Katame dhammā kusalā? Yasmiṁ samaye kāmāvacaraṁ kusalaṁ cittaṁ uppannaṁ hoti upekkhāsahagataṁ ñāṇasampayuttaṁ sasaṅkhārena rūpārammaṇaṁ vā…pe… dhammārammaṇaṁ vā yaṁ yaṁ vā panārabbha, tasmiṁ samaye phasso hoti…pe… avikkhepo hoti…pe… ime dhammā kusalā. </div>
</div>
<div class="CENTER" id="p_29Dhs_558">
<span class="pN">558</span>Chaṭṭhaṁ cittaṁ.</div>
<div class="q" id="p_29Dhs_559"> <div class="divNumber">157.</div> <div class="p">
<span class="pN">559</span>Katame dhammā kusalā? Yasmiṁ samaye kāmāvacaraṁ kusalaṁ cittaṁ uppannaṁ hoti upekkhāsahagataṁ ñāṇavippayuttaṁ rūpārammaṇaṁ vā saddārammaṇaṁ vā gandhārammaṇaṁ vā rasārammaṇaṁ vā phoṭṭhabbārammaṇaṁ vā dhammārammaṇaṁ vā yaṁ yaṁ vā panārabbha, tasmiṁ samaye phasso hoti, vedanā hoti, saññā hoti, cetanā hoti, cittaṁ hoti, vitakko hoti, vicāro hoti, upekkhā hoti, cittassekaggatā hoti, saddhindriyaṁ hoti, vīriyindriyaṁ hoti, satindriyaṁ hoti, samādhindriyaṁ hoti, manindriyaṁ hoti, upekkhindriyaṁ hoti, jīvitindriyaṁ hoti, sammāsaṅkappo hoti, sammāvāyāmo hoti, sammāsati hoti, sammāsamādhi hoti, saddhābalaṁ hoti, vīriyabalaṁ hoti, satibalaṁ hoti, samādhibalaṁ hoti, hiribalaṁ hoti, ottappabalaṁ hoti, alobho hoti, adoso hoti, anabhijjhā hoti, abyāpādo hoti, hirī hoti, ottappaṁ hoti, kāyapassaddhi hoti, cittapassaddhi hoti, kāyalahutā hoti, cittalahutā hoti, kāyamudutā hoti, cittamudutā hoti, kāyakammaññatā hoti, cittakammaññatā hoti, kāyapāguññatā hoti, cittapāguññatā hoti, kāyujukatā hoti, cittujukatā hoti, sati hoti, samatho hoti, paggāho hoti, avikkhepo hoti; ye vā pana tasmiṁ samaye aññepi atthi paṭiccasamuppannā arūpino dhammā— ime dhammā kusalā…pe…. </div>
</div>
<div class="q" id="p_29Dhs_560"> <div class="p">
<span class="pN">560</span>Tasmiṁ kho pana samaye cattāro khandhā honti, dvāyatanāni honti, dve dhātuyo honti, tayo āhārā honti, sattindriyāni honti, caturaṅgikaṁ jhānaṁ hoti, caturaṅgiko maggo hoti, cha balāni honti, dve hetū honti, eko phasso hoti…pe… ekaṁ dhammāyatanaṁ hoti, ekā dhammadhātu hoti; ye vā pana tasmiṁ samaye aññepi atthi paṭiccasamuppannā arūpino dhammā— ime dhammā kusalā…pe…. </div>
</div>
<div class="q" id="p_29Dhs_561"> <div class="divNumber">158.</div> <div class="p">
<span class="pN">561</span>Katamo tasmiṁ samaye saṅkhārakkhandho hoti? Phasso cetanā vitakko vicāro cittassekaggatā saddhindriyaṁ vīriyindriyaṁ satindriyaṁ samādhindriyaṁ jīvitindriyaṁ sammāsaṅkappo sammāvāyāmo sammāsati sammāsamādhi saddhābalaṁ vīriyabalaṁ satibalaṁ samādhibalaṁ hiribalaṁ ottappabalaṁ alobho adoso anabhijjhā abyāpādo hirī ottappaṁ kāyapassaddhi cittapassaddhi kāyalahutā cittalahutā kāyamudutā cittamudutā kāyakammaññatā cittakammaññatā kāyapāguññatā cittapāguññatā kāyujukatā cittujukatā sati samatho paggāho avikkhepo. </div>
</div>
<div class="q" id="p_29Dhs_562"> <div class="p">
<span class="pN">562</span>Ye vā pana tasmiṁ samaye aññepi atthi paṭiccasamuppannā arūpino dhammā ṭhapetvā vedanākkhandhaṁ ṭhapetvā saññākkhandhaṁ ṭhapetvā viññāṇakkhandhaṁ— ayaṁ tasmiṁ samaye saṅkhārakkhandho hoti…pe… ime dhammā kusalā. </div>
</div>
<div class="CENTER" id="p_29Dhs_563">
<span class="pN">563</span>Sattamaṁ cittaṁ.</div>
<div class="q" id="p_29Dhs_564"> <div class="divNumber">159.</div> <div class="p">
<span class="pN">564</span>Katame dhammā kusalā? Yasmiṁ samaye kāmāvacaraṁ kusalaṁ cittaṁ uppannaṁ hoti upekkhāsahagataṁ ñāṇavippayuttaṁ sasaṅkhārena rūpārammaṇaṁ vā…pe… dhammārammaṇaṁ vā yaṁ yaṁ vā panārabbha, tasmiṁ samaye phasso hoti…pe… avikkhepo hoti…pe… ime dhammā kusalā. </div>
</div>
<div class="CENTER" id="p_29Dhs_565">
<span class="pN">565</span>Aṭṭhamaṁ cittaṁ.<br> Aṭṭha kāmāvacaramahākusalacittāni.<br> Dutiyabhāṇavāro.</div>
</html>
