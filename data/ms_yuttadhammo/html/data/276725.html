<html>
<div class="i">2.4.9.6 Vāsitakasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Chattupāhanavagga</div>
<div class="h">Vāsitakasikkhāpada</div>
<div class="q" id="p_2V_3476"> <div class="divNumber">1202.</div> <div class="p">
<span class="pN">3476</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena chabbaggiyā bhikkhuniyo vāsitakena piññākena nahāyanti. Manussā ujjhāyanti khiyyanti vipācenti—  “kathañhi nāma bhikkhuniyo vāsitakena piññākena nahāyissanti, seyyathāpi gihiniyo kāmabhoginiyo”ti. </div>
</div>
<div class="q" id="p_2V_3477"> <div class="p">
<span class="pN">3477</span>Assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma chabbaggiyā bhikkhuniyo vāsitakena piññākena nahāyissantī”ti…pe…  “saccaṁ kira, bhikkhave, chabbaggiyā bhikkhuniyo vāsitakena piññākena nahāyantī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, chabbaggiyā bhikkhuniyo vāsitakena piññākena nahāyissanti. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_3478"> <div class="divNumber">1203.</div> <div class="p">
<span class="pN">3478</span><span class="bold">“Yā pana bhikkhunī vāsitakena piññākena nahāyeyya, pācittiyan”</span>ti. (<span class="italic">89</span>:<span class="bold">144</span>) </div>
</div>
<div class="q" id="p_2V_3479"> <div class="divNumber">1204.</div> <div class="p">
<span class="pN">3479</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_3480"> <div class="p">
<span class="pN">3480</span><span class="bold">Vāsitakaṁ</span> nāma yaṁ kiñci gandhavāsitakaṁ. <span class="bold">Piññākaṁ</span> nāma tilapiṭṭhaṁ vuccati. <span class="bold">Nahāyeyyā</span>ti nahāyati. Payoge dukkaṭaṁ, nahānapariyosāne āpatti pācittiyassa. </div>
</div>
<div class="q" id="p_2V_3481"> <div class="divNumber">1205.</div> <div class="p">
<span class="pN">3481</span>Anāpatti—  ābādhappaccayā, pakatipiññākena nahāyati, ummattikāya, ādikammikāyāti. </div>
</div>
<div class="CENTER" id="p_2V_3482">
<span class="pN">3482</span>Chaṭṭhasikkhāpadaṁ niṭṭhitaṁ.</div>
</html>
