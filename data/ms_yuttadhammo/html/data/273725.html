<html>
<div class="i">2.3.10 Nānātitthiyasāvakasutta</div>
<div class="h">Devaputtasaṁyutta</div>
<div class="h">Nānātitthiyavagga</div>
<div class="h">Nānātitthiyasāvakasutta</div>
<div class="q" id="p_12S1_556"> <div class="divNumber">111.</div> <div class="p">
<span class="pN">556</span>Evaṁ me sutaṁ—  ekaṁ samayaṁ bhagavā rājagahe viharati veḷuvane kalandakanivāpe. Atha kho sambahulā nānātitthiyasāvakā devaputtā asamo ca sahali ca nīko ca ākoṭako ca vegabbhari ca māṇavagāmiyo ca abhikkantāya rattiyā abhikkantavaṇṇā kevalakappaṁ veḷuvanaṁ obhāsetvā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ aṭṭhaṁsu. Ekamantaṁ ṭhito kho asamo devaputto pūraṇaṁ kassapaṁ ārabbha bhagavato santike imaṁ gāthaṁ abhāsi—  </div>
</div>
<div class="q" id="p_12S1_557"> <div class="p"> <table class="singleColumn"> <tr> <td> <div class="pN">557</div> <div class="G">“Idha chinditamārite,</div> </td> </tr> <tr> <td> <div class="G">Hatajānīsu kassapo;</div> </td> </tr> <tr> <td> <div class="G">Na pāpaṁ samanupassati,</div> </td> </tr> <tr> <td> <div class="G">Puññaṁ vā pana attano;</div> </td> </tr> <tr> <td> <div class="G">Sa ve vissāsamācikkhi,</div> </td> </tr> <tr> <td> <div class="G">Satthā arahati mānanan”ti.</div> </td> </tr> </table> </div>
</div>
<div class="q" id="p_12S1_558"> <div class="p">
<span class="pN">558</span>Atha kho sahali devaputto makkhaliṁ gosālaṁ ārabbha bhagavato santike imaṁ gāthaṁ abhāsi—  </div>
</div>
<div class="q" id="p_12S1_559"> <div class="p"> <table class="singleColumn"> <tr> <td> <div class="pN">559</div> <div class="G">“Tapojigucchāya susaṁvutatto,</div> </td> </tr> <tr> <td> <div class="G">Vācaṁ pahāya kalahaṁ janena;</div> </td> </tr> <tr> <td> <div class="G">Samosavajjā virato saccavādī,</div> </td> </tr> <tr> <td> <div class="G">Na hi nūna tādisaṁ karoti pāpan”ti.</div> </td> </tr> </table> </div>
</div>
<div class="q" id="p_12S1_560"> <div class="p">
<span class="pN">560</span>Atha kho nīko devaputto nigaṇṭhaṁ nāṭaputtaṁ ārabbha bhagavato santike imaṁ gāthaṁ abhāsi—  </div>
</div>
<div class="q" id="p_12S1_561"> <div class="p"> <table class="singleColumn"> <tr> <td> <div class="pN">561</div> <div class="G">“Jegucchī nipako bhikkhu,</div> </td> </tr> <tr> <td> <div class="G">Cātuyāmasusaṁvuto;</div> </td> </tr> <tr> <td> <div class="G">Diṭṭhaṁ sutañca ācikkhaṁ,</div> </td> </tr> <tr> <td> <div class="G">Na hi nūna kibbisī siyā”ti.</div> </td> </tr> </table> </div>
</div>
<div class="q" id="p_12S1_562"> <div class="p">
<span class="pN">562</span>Atha kho ākoṭako devaputto nānātitthiye ārabbha bhagavato santike imaṁ gāthaṁ abhāsi—  </div>
</div>
<div class="q" id="p_12S1_563"> <div class="p"> <table class="singleColumn"> <tr> <td> <div class="pN">563</div> <div class="G">“Pakudhako kātiyāno nigaṇṭho,</div> </td> </tr> <tr> <td> <div class="G">Ye cāpime makkhalipūraṇāse;</div> </td> </tr> <tr> <td> <div class="G">Gaṇassa satthāro sāmaññappattā,</div> </td> </tr> <tr> <td> <div class="G">Na hi nūna te sappurisehi dūre”ti.</div> </td> </tr> </table> </div>
</div>
<div class="q" id="p_12S1_564"> <div class="p">
<span class="pN">564</span>Atha kho vegabbhari devaputto ākoṭakaṁ devaputtaṁ gāthāya paccabhāsi—  </div>
</div>
<div class="q" id="p_12S1_565"> <div class="p"> <table class="singleColumn"> <tr> <td> <div class="pN">565</div> <div class="G">“Sahācaritena chavo sigālo,</div> </td> </tr> <tr> <td> <div class="G">Na kotthuko sīhasamo kadāci;</div> </td> </tr> <tr> <td> <div class="G">Naggo musāvādī gaṇassa satthā,</div> </td> </tr> <tr> <td> <div class="G">Saṅkassarācāro na sataṁ sarikkho”ti.</div> </td> </tr> </table> </div>
</div>
<div class="q" id="p_12S1_566"> <div class="p">
<span class="pN">566</span>Atha kho māro pāpimā begabbhariṁ devaputtaṁ anvāvisitvā bhagavato santike imaṁ gāthaṁ abhāsi—  </div>
</div>
<div class="q" id="p_12S1_567"> <div class="p"> <table class="singleColumn"> <tr> <td> <div class="pN">567</div> <div class="G">“Tapojigucchāya āyuttā,</div> </td> </tr> <tr> <td> <div class="G">pālayaṁ pavivekiyaṁ;</div> </td> </tr> <tr> <td> <div class="G">Rūpe ca ye niviṭṭhāse,</div> </td> </tr> <tr> <td> <div class="G">devalokābhinandino;</div> </td> </tr> <tr> <td> <div class="G">Te ve sammānusāsanti,</div> </td> </tr> <tr> <td> <div class="G">paralokāya mātiyā”ti.</div> </td> </tr> </table> </div>
</div>
<div class="q" id="p_12S1_568"> <div class="p">
<span class="pN">568</span>Atha kho bhagavā “māro ayaṁ pāpimā” iti viditvā, māraṁ pāpimantaṁ gāthāya paccabhāsi—  </div>
</div>
<div class="q" id="p_12S1_569"> <div class="p"> <table class="singleColumn"> <tr> <td> <div class="pN">569</div> <div class="G">“Ye keci rūpā idha vā huraṁ vā,</div> </td> </tr> <tr> <td> <div class="G">Ye cantalikkhasmiṁ pabhāsavaṇṇā;</div> </td> </tr> <tr> <td> <div class="G">Sabbeva te te namucippasatthā,</div> </td> </tr> <tr> <td> <div class="G">Āmisaṁva macchānaṁ vadhāya khittā”ti.</div> </td> </tr> </table> </div>
</div>
<div class="q" id="p_12S1_570"> <div class="p">
<span class="pN">570</span>Atha kho māṇavagāmiyo devaputto bhagavantaṁ ārabbha bhagavato santike imā gāthāyo abhāsi—  </div>
</div>
<div class="q" id="p_12S1_571"> <div class="p"> <table class="singleColumn"> <tr> <td> <div class="pN">571</div> <div class="G">“Vipulo rājagahīyānaṁ,</div> </td> </tr> <tr> <td> <div class="G">giri seṭṭho pavuccati;</div> </td> </tr> <tr> <td> <div class="G">Seto himavataṁ seṭṭho,</div> </td> </tr> <tr> <td> <div class="G">ādicco aghagāminaṁ.</div> </td> </tr> </table> </div>
</div>
<div class="q" id="p_12S1_572"> <div class="p"> <table class="singleColumn"> <tr> <td> <div class="pN">572</div> <div class="G">Samuddo udadhinaṁ seṭṭho,</div> </td> </tr> <tr> <td> <div class="G">nakkhattānaṁva candimā;</div> </td> </tr> <tr> <td> <div class="G">Sadevakassa lokassa,</div> </td> </tr> <tr> <td> <div class="G">buddho aggo pavuccatī”ti.</div> </td> </tr> </table> </div>
</div>
<div class="CENTER" id="p_12S1_573">
<span class="pN">573</span>Nānātitthiyavaggo tatiyo.</div>
<div class="SUMMARY" id="p_12S1_574">
<span class="pN">574</span><span class="firstLetter">T</span>assuddānaṁ</div>
<div class="q" id="p_12S1_575"> <div class="p"> <table class="singleColumn"> <tr> <td> <div class="pN">575</div> <div class="G">Sivo khemo ca serī ca,</div> </td> </tr> <tr> <td> <div class="G">Ghaṭī jantu ca rohito;</div> </td> </tr> <tr> <td> <div class="G">Nando nandivisālo ca,</div> </td> </tr> <tr> <td> <div class="G">Susimo nānātitthiyena te dasāti.</div> </td> </tr> </table> </div>
</div>
<div class="ENDH3" id="p_12S1_576">
<span class="pN">576</span>Devaputtasaṁyuttaṁ samattaṁ.</div>
</html>
