<html>
<div class="i">5.1.1--12 Pācīnādisutta</div>
<div class="h">Sammappadhānasaṁyutta</div>
<div class="h">Gaṅgāpeyyālavagga</div>
<div class="h">Pācīnādisutta</div>
<div class="q" id="p_14S5_1284"> <div class="divNumber">651--662.</div> <div class="p">
<span class="pN">1284</span>Sāvatthinidānaṁ. Tatra kho bhagavā etadavoca— “cattārome, bhikkhave, sammappadhānā. Katame cattāro? Idha, bhikkhave, bhikkhu anuppannānaṁ pāpakānaṁ akusalānaṁ dhammānaṁ anuppādāya chandaṁ janeti vāyamati vīriyaṁ ārabhati cittaṁ paggaṇhāti padahati. Uppannānaṁ pāpakānaṁ akusalānaṁ dhammānaṁ pahānāya chandaṁ janeti vāyamati vīriyaṁ ārabhati cittaṁ paggaṇhāti padahati. Anuppannānaṁ kusalānaṁ dhammānaṁ uppādāya chandaṁ janeti vāyamati vīriyaṁ ārabhati cittaṁ paggaṇhāti padahati. Uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti vāyamati vīriyaṁ ārabhati cittaṁ paggaṇhāti padahati. Ime kho, bhikkhave, cattāro sammappadhānāti. </div>
</div>
<div class="q" id="p_14S5_1285"> <div class="p">
<span class="pN">1285</span>Seyyathāpi, bhikkhave, gaṅgā nadī pācīnaninnā pācīnapoṇā pācīnapabbhārā; evameva kho, bhikkhave, bhikkhu cattāro sammappadhāne bhāvento cattāro sammappadhāne bahulīkaronto nibbānaninno hoti nibbānapoṇo nibbānapabbhāro. Kathañca, bhikkhave, bhikkhu cattāro sammappadhāne bhāvento cattāro sammappadhāne bahulīkaronto nibbānaninno hoti nibbānapoṇo nibbānapabbhāro? Idha, bhikkhave, bhikkhu anuppannānaṁ pāpakānaṁ akusalānaṁ dhammānaṁ anuppādāya chandaṁ janeti vāyamati vīriyaṁ ārabhati cittaṁ paggaṇhāti padahati. Uppannānaṁ pāpakānaṁ akusalānaṁ dhammānaṁ pahānāya chandaṁ janeti vāyamati vīriyaṁ ārabhati cittaṁ paggaṇhāti padahati. Anuppannānaṁ kusalānaṁ dhammānaṁ uppādāya chandaṁ janeti vāyamati vīriyaṁ ārabhati cittaṁ paggaṇhāti padahati. Uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti vāyamati vīriyaṁ ārabhati cittaṁ paggaṇhāti padahati. Evaṁ kho, bhikkhave, bhikkhu cattāro sammappadhāne bhāvento cattāro sammappadhāne bahulīkaronto nibbānaninno hoti nibbānapoṇo nibbānapabbhāro”ti. </div>
</div>
<div class="CENTER" id="p_14S5_1286">
<span class="pN">1286</span>Dvādasamaṁ.</div>
<div class="CENTER" id="p_14S5_1287">
<span class="pN">1287</span>Gaṅgāpeyyālavaggo paṭhamo.</div>
<div class="q" id="p_14S5_1288"> <div class="p">
<span class="pN">1288</span>(Sammappadhānasaṁyuttassa gaṅgāpeyyālī sammappadhānavasena vitthāretabbā.) </div>
</div>
<div class="SUMMARY" id="p_14S5_1289">
<span class="pN">1289</span><span class="firstLetter">T</span>assuddānaṁ</div>
<div class="q" id="p_14S5_1290"> <div class="p"> <table class="singleColumn"> <tr> <td> <div class="pN">1290</div> <div class="G">Cha pācīnato ninnā,</div> </td> </tr> <tr> <td> <div class="G">cha ninnā ca samuddato;</div> </td> </tr> <tr> <td> <div class="G">Dvete cha dvādasa honti,</div> </td> </tr> <tr> <td> <div class="G">vaggo tena pavuccatīti.</div> </td> </tr> </table> </div>
</div>
</html>
