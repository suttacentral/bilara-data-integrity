<html>
<div class="i">2.2.1 Candimasasutta</div>
<div class="h">Devaputtasaṁyutta</div>
<div class="h">Anāthapiṇḍikavagga</div>
<div class="h">Candimasasutta</div>
<div class="q" id="p_12S1_430"> <div class="divNumber">92.</div> <div class="p">
<span class="pN">430</span>Sāvatthinidānaṁ. Atha kho candimaso devaputto abhikkantāya rattiyā abhikkantavaṇṇo kevalakappaṁ jetavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. Ekamantaṁ ṭhito kho candimaso devaputto bhagavato santike imaṁ gāthaṁ abhāsi—  </div>
</div>
<div class="q" id="p_12S1_431"> <div class="p"> <table class="singleColumn"> <tr> <td> <div class="pN">431</div> <div class="G">“Te hi sotthiṁ gamissanti,</div> </td> </tr> <tr> <td> <div class="G">kacchevāmakase magā;</div> </td> </tr> <tr> <td> <div class="G">Jhānāni upasampajja,</div> </td> </tr> <tr> <td> <div class="G">ekodi nipakā satā”ti.</div> </td> </tr> </table> </div>
</div>
<div class="q" id="p_12S1_432"> <div class="p"> <table class="singleColumn"> <tr> <td> <div class="pN">432</div> <div class="G">“Te hi pāraṁ gamissanti,</div> </td> </tr> <tr> <td> <div class="G">chetvā jālaṁva ambujo;</div> </td> </tr> <tr> <td> <div class="G">Jhānāni upasampajja,</div> </td> </tr> <tr> <td> <div class="G">appamattā raṇañjahā”ti.</div> </td> </tr> </table> </div>
</div>
</html>
