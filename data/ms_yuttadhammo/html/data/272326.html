<html>
<div class="i">1.6 Byādhitapurisa</div>
<div class="h">Mahāpadānasutta</div>
<div class="h">Byādhitapurisa</div>
<div class="q" id="p_7D_96"> <div class="divNumber">46.</div> <div class="p">
<span class="pN">96</span>Atha kho, bhikkhave, bandhumassa rañño etadahosi—  </div>
</div>
<div class="q" id="p_7D_97"> <div class="p">
<span class="pN">97</span>‘Mā heva kho vipassī kumāro na rajjaṁ kāresi, mā heva vipassī kumāro agārasmā anagāriyaṁ pabbaji, mā heva nemittānaṁ brāhmaṇānaṁ saccaṁ assa vacanan’ti. Atha kho, bhikkhave, bandhumā rājā vipassissa kumārassa bhiyyoso mattāya pañca kāmaguṇāni upaṭṭhāpesi—  ‘yathā vipassī kumāro rajjaṁ kareyya, yathā vipassī kumāro na agārasmā anagāriyaṁ pabbajeyya, yathā nemittānaṁ brāhmaṇānaṁ micchā assa vacanan’ti. </div>
</div>
<div class="q" id="p_7D_98"> <div class="p">
<span class="pN">98</span>Tatra sudaṁ, bhikkhave, vipassī kumāro pañcahi kāmaguṇehi samappito samaṅgībhūto paricāreti. Atha kho, bhikkhave, vipassī kumāro bahūnaṁ vassānaṁ…pe…  </div>
</div>
<div class="q" id="p_7D_99"> <div class="divNumber">47.</div> <div class="p">
<span class="pN">99</span>Addasā kho, bhikkhave, vipassī kumāro uyyānabhūmiṁ niyyanto purisaṁ ābādhikaṁ dukkhitaṁ bāḷhagilānaṁ sake muttakarīse palipannaṁ semānaṁ aññehi vuṭṭhāpiyamānaṁ aññehi saṁvesiyamānaṁ. Disvā sārathiṁ āmantesi—  ‘ayaṁ pana, samma sārathi, puriso kiṁkato? Akkhīnipissa na yathā aññesaṁ, saropissa na yathā aññesan’ti? ‘Eso kho, deva, byādhito nāmā’ti. ‘Kiṁ paneso, samma sārathi, byādhito nāmā’ti? ‘Eso kho, deva, byādhito nāma appeva nāma tamhā ābādhā vuṭṭhaheyyā’ti. ‘Kiṁ pana, samma sārathi, ahampi byādhidhammo, byādhiṁ anatīto’ti? ‘Tvañca, deva, mayañcamha sabbe byādhidhammā, byādhiṁ anatītā’ti. ‘Tena hi, samma sārathi, alaṁ dānajja uyyānabhūmiyā, itova antepuraṁ paccaniyyāhī’ti. ‘Evaṁ, devā’ti kho, bhikkhave, sārathi vipassissa kumārassa paṭissutvā tatova antepuraṁ paccaniyyāsi. Tatra sudaṁ, bhikkhave, vipassī kumāro antepuraṁ gato dukkhī dummano pajjhāyati—  ‘dhiratthu kira, bho, jāti nāma, yatra hi nāma jātassa jarā paññāyissati, byādhi paññāyissatī’ti. </div>
</div>
<div class="q" id="p_7D_100"> <div class="divNumber">48.</div> <div class="p">
<span class="pN">100</span>Atha kho, bhikkhave, bandhumā rājā sārathiṁ āmantāpetvā etadavoca—  ‘kacci, samma sārathi, kumāro uyyānabhūmiyā abhiramittha, kacci, samma sārathi, kumāro uyyānabhūmiyā attamano ahosī’ti? ‘Na kho, deva, kumāro uyyānabhūmiyā abhiramittha, na kho, deva, kumāro uyyānabhūmiyā attamano ahosī’ti. ‘Kiṁ pana, samma sārathi, addasa kumāro uyyānabhūmiṁ niyyanto’ti? ‘Addasā kho, deva, kumāro uyyānabhūmiṁ niyyanto purisaṁ ābādhikaṁ dukkhitaṁ bāḷhagilānaṁ sake muttakarīse palipannaṁ semānaṁ aññehi vuṭṭhāpiyamānaṁ aññehi saṁvesiyamānaṁ. Disvā maṁ etadavoca—  <span class="smallFont">“</span>ayaṁ pana, samma sārathi, puriso kiṁkato, akkhīnipissa na yathā aññesaṁ, saropissa na yathā aññesan<span class="smallFont">”</span>ti? <span class="smallFont">“</span>Eso kho, deva, byādhito nāmā<span class="smallFont">”</span>ti. <span class="smallFont">“</span>Kiṁ paneso, samma sārathi, byādhito nāmā<span class="smallFont">”</span>ti? <span class="smallFont">“</span>Eso kho, deva, byādhito nāma appeva nāma tamhā ābādhā vuṭṭhaheyyā<span class="smallFont">”</span>ti. <span class="smallFont">“</span>Kiṁ pana, samma sārathi, ahampi byādhidhammo, byādhiṁ anatīto<span class="smallFont">”</span>ti? <span class="smallFont">“</span>Tvañca, deva, mayañcamha sabbe byādhidhammā, byādhiṁ anatītā<span class="smallFont">”</span>ti. <span class="smallFont">“</span>Tena hi, samma sārathi, alaṁ dānajja uyyānabhūmiyā, itova antepuraṁ paccaniyyāhī<span class="smallFont">”</span>ti. <span class="smallFont">“</span>Evaṁ, devā<span class="smallFont">”</span>ti kho ahaṁ, deva, vipassissa kumārassa paṭissutvā tatova antepuraṁ paccaniyyāsiṁ. So kho, deva, kumāro antepuraṁ gato dukkhī dummano pajjhāyati—  <span class="smallFont">“</span>dhiratthu kira, bho, jāti nāma, yatra hi nāma jātassa jarā paññāyissati, byādhi paññāyissatī<span class="smallFont">”</span>’ti. </div>
</div>
</html>
