<html>
<div class="i">4.2.2 Kinnusīhasutta</div>
<div class="h">Mārasaṁyutta</div>
<div class="h">Dutiyavagga</div>
<div class="h">Kinnusīhasutta</div>
<div class="q" id="p_12S1_827"> <div class="divNumber">148.</div> <div class="p">
<span class="pN">827</span>Ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena bhagavā mahatiyā parisāya parivuto dhammaṁ deseti. </div>
</div>
<div class="q" id="p_12S1_828"> <div class="p">
<span class="pN">828</span>Atha kho mārassa pāpimato etadahosi—  “ayaṁ kho samaṇo gotamo mahatiyā parisāya parivuto dhammaṁ deseti. Yannūnāhaṁ yena samaṇo gotamo tenupasaṅkameyyaṁ vicakkhukammāyā”ti. Atha kho māro pāpimā yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi—  </div>
</div>
<div class="q" id="p_12S1_829"> <div class="p"> <table class="singleColumn"> <tr> <td> <div class="pN">829</div> <div class="G">“Kinnu sīhova nadasi,</div> </td> </tr> <tr> <td> <div class="G">parisāyaṁ visārado;</div> </td> </tr> <tr> <td> <div class="G">Paṭimallo hi te atthi,</div> </td> </tr> <tr> <td> <div class="G">vijitāvī nu maññasī”ti.</div> </td> </tr> </table> </div>
</div>
<div class="q" id="p_12S1_830"> <div class="p"> <table class="singleColumn"> <tr> <td> <div class="pN">830</div> <div class="G">“Nadanti ve mahāvīrā,</div> </td> </tr> <tr> <td> <div class="G">parisāsu visāradā;</div> </td> </tr> <tr> <td> <div class="G">Tathāgatā balappattā,</div> </td> </tr> <tr> <td> <div class="G">tiṇṇā loke visattikan”ti.</div> </td> </tr> </table> </div>
</div>
<div class="q" id="p_12S1_831"> <div class="p">
<span class="pN">831</span>Atha kho māro pāpimā “jānāti maṁ bhagavā, jānāti maṁ sugato”ti dukkhī dummano tatthevantaradhāyīti. </div>
</div>
</html>
