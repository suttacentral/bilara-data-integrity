<html>
<div class="i">1.3.4 Vodānañāṇaniddesa</div>
<div class="h">Mahāvagga</div>
<div class="h">Ānāpānassatikathā</div>
<div class="h">Vodānañāṇaniddesa</div>
<div class="q" id="p_26Ps_887"> <div class="divNumber">158.</div> <div class="p">
<span class="pN">887</span>Katamāni terasa vodāne ñāṇāni? Atītānudhāvanaṁ cittaṁ vikkhepānupatitaṁ; taṁ vivajjayitvā ekaṭṭhāne samādahati—  evampi cittaṁ na vikkhepaṁ gacchati. Anāgatapaṭikaṅkhanaṁ cittaṁ vikampitaṁ; taṁ vivajjayitvā tattheva adhimoceti—  evampi cittaṁ na vikkhepaṁ gacchati. Līnaṁ cittaṁ kosajjānupatitaṁ; taṁ paggaṇhitvā kosajjaṁ pajahati—  evampi cittaṁ na vikkhepaṁ gacchati. Atipaggahitaṁ cittaṁ uddhaccānupatitaṁ; taṁ viniggaṇhitvā uddhaccaṁ pajahati—  evampi cittaṁ na vikkhepaṁ gacchati. Abhinataṁ cittaṁ rāgānupatitaṁ; taṁ sampajāno hutvā rāgaṁ pajahati—  evampi cittaṁ na vikkhepaṁ gacchati. Apanataṁ cittaṁ byāpādānupatitaṁ; taṁ sampajāno hutvā byāpādaṁ pajahati—  evampi cittaṁ na vikkhepaṁ gacchati. Imehi chahi ṭhānehi parisuddhaṁ cittaṁ pariyodātaṁ ekattagataṁ hoti. </div>
</div>
<div class="q" id="p_26Ps_888"> <div class="p">
<span class="pN">888</span>Katame te ekattā? Dānavosaggupaṭṭhānekattaṁ, samathanimittupaṭṭhānekattaṁ, vayalakkhaṇupaṭṭhānekattaṁ, nirodhupaṭṭhānekattaṁ. Dānavosaggupaṭṭhānekattaṁ cāgādhimuttānaṁ, samathanimittupaṭṭhānekattañca adhicittamanuyuttānaṁ, vayalakkhaṇupaṭṭhānekattañca vipassakānaṁ, nirodhupaṭṭhānekattañca ariyapuggalānaṁ—  imehi catūhi ṭhānehi ekattagataṁ cittaṁ paṭipadāvisuddhipakkhandañceva hoti, upekkhānubrūhitañca, ñāṇena ca sampahaṁsitaṁ. </div>
</div>
<div class="q" id="p_26Ps_889"> <div class="p">
<span class="pN">889</span>Paṭhamassa jhānassa ko ādi, kiṁ majjhe, kiṁ pariyosānaṁ? Paṭhamassa jhānassa paṭipadāvisuddhi ādi, upekkhānubrūhanā majjhe, sampahaṁsanā pariyosānaṁ. Paṭhamassa jhānassa paṭipadāvisuddhi ādi. Ādissa kati lakkhaṇāni? Ādissa tīṇi lakkhaṇāni. Yo tassa paripantho tato cittaṁ visujjhati, visuddhattā cittaṁ majjhimaṁ samathanimittaṁ paṭipajjati, paṭipannattā tattha cittaṁ pakkhandati. Yañca paripanthato cittaṁ visujjhati, yañca visuddhattā cittaṁ majjhimaṁ samathanimittaṁ paṭipajjati, yañca paṭipannattā tattha cittaṁ pakkhandati. Paṭhamassa jhānassa paṭipadāvisuddhi ādi. Ādissa imāni tīṇi lakkhaṇāni. Tena vuccati—  “paṭhamaṁ jhānaṁ ādikalyāṇañceva hoti lakkhaṇasampannañca”. </div>
</div>
<div class="q" id="p_26Ps_890"> <div class="p">
<span class="pN">890</span>Paṭhamassa jhānassa upekkhānubrūhanā majjhe. Majjhassa kati lakkhaṇāni? Majjhassa tīṇi lakkhaṇāni. Visuddhaṁ cittaṁ ajjhupekkhati, samathapaṭipannaṁ ajjhupekkhati, ekattupaṭṭhānaṁ ajjhupekkhati. Yañca visuddhaṁ cittaṁ ajjhupekkhati, yañca samathapaṭipannaṁ ajjhupekkhati, yañca ekattupaṭṭhānaṁ ajjhupekkhati—  paṭhamassa jhānassa upekkhānubrūhanā majjhe. Majjhassa imāni tīṇi lakkhaṇāni. Tena vuccati—  “paṭhamaṁ jhānaṁ majjhekalyāṇañceva hoti lakkhaṇasampannañca”. </div>
</div>
<div class="q" id="p_26Ps_891"> <div class="p">
<span class="pN">891</span>Paṭhamassa jhānassa sampahaṁsanā pariyosānaṁ. Pariyosānassa kati lakkhaṇāni? Pariyosānassa cattāri lakkhaṇāni. Tattha jātānaṁ dhammānaṁ anativattanaṭṭhena sampahaṁsanā, indriyānaṁ ekarasaṭṭhena sampahaṁsanā, tadupagavīriyavāhanaṭṭhena sampahaṁsanā, āsevanaṭṭhena sampahaṁsanā. Paṭhamassa jhānassa sampahaṁsanā pariyosānaṁ. Pariyosānassa imāni cattāri lakkhaṇāni. Tena vuccati—  “paṭhamaṁ jhānaṁ pariyosānakalyāṇañceva hoti lakkhaṇasampannañca”. Evaṁ tivattagataṁ cittaṁ tividhakalyāṇakaṁ dasalakkhaṇasampannaṁ vitakkasampannañceva hoti vicārasampannañca pītisampannañca sukhasampannañca cittassa adhiṭṭhānasampannañca saddhāsampannañca vīriyasampannañca satisampannañca samādhisampannañca paññāsampannañca. </div>
</div>
<div class="q" id="p_26Ps_892"> <div class="p">
<span class="pN">892</span>Dutiyassa jhānassa ko ādi, kiṁ majjhe, kiṁ pariyosānaṁ? Dutiyassa jhānassa paṭipadāvisuddhi ādi, upekkhānubrūhanā majjhe, sampahaṁsanā pariyosānaṁ…pe…  evaṁ tivattagataṁ cittaṁ tividhakalyāṇakaṁ dasalakkhaṇasampannaṁ pītisampannañceva hoti sukhasampannañca cittassa adhiṭṭhānasampannañca saddhāsampannañca vīriyasampannañca satisampannañca samādhisampannañca paññāsampannañca. </div>
</div>
<div class="q" id="p_26Ps_893"> <div class="p">
<span class="pN">893</span>Tatiyassa jhānassa ko ādi, kiṁ majjhe, kiṁ pariyosānaṁ…pe…  evaṁ tivattagataṁ cittaṁ tividhakalyāṇakaṁ dasalakkhaṇasampannaṁ sukhasampannañceva hoti cittassa adhiṭṭhānasampannañca saddhāsampannañca vīriyasampannañca satisampannañca samādhisampannañca paññāsampannañca. </div>
</div>
<div class="q" id="p_26Ps_894"> <div class="p">
<span class="pN">894</span>Catutthassa jhānassa ko ādi, kiṁ majjhe, kiṁ pariyosānaṁ…pe…  evaṁ tivattagataṁ cittaṁ tividhakalyāṇakaṁ dasalakkhaṇasampannañca upekkhāsampannañceva hoti cittassa adhiṭṭhānasampannañca saddhāsampannañca vīriyasampannañca satisampannañca samādhisampannañca paññāsampannañca. </div>
</div>
<div class="q" id="p_26Ps_895"> <div class="p">
<span class="pN">895</span>Ākāsānañcāyatanasamāpattiyā…pe…  viññāṇañcāyatanasamāpattiyā…  ākiñcaññāyatanasamāpattiyā…  nevasaññānāsaññāyatanasamāpattiyā ko ādi, kiṁ majjhe, kiṁ pariyosānaṁ…pe…  evaṁ tivattagataṁ cittaṁ tividhakalyāṇakaṁ dasalakkhaṇasampannaṁ upekkhāsampannañceva hoti cittassa adhiṭṭhānasampannañca…pe…  paññāsampannañca. </div>
</div>
<div class="q" id="p_26Ps_896"> <div class="p">
<span class="pN">896</span>Aniccānupassanāya ko ādi, kiṁ majjhe, kiṁ pariyosānaṁ…pe…  evaṁ tivattagataṁ cittaṁ tividhakalyāṇakaṁ dasalakkhaṇasampannaṁ vitakkasampannañceva hoti vicārasampannañca pītisampannañca sukhasampannañca cittassa adhiṭṭhānasampannañca saddhāsampannañca vīriyasampannañca satisampannañca samādhisampannañca paññāsampannañca. Dukkhānupassanāya…pe…  anattānupassanāya…  nibbidānupassanāya…  virāgānupassanāya…  nirodhānupassanāya…  paṭinissaggānupassanāya…  khayānupassanāya…  vayānupassanāya…  vipariṇāmānupassanāya…  animittānupassanāya…  appaṇihitānupassanāya…  suññatānupassanāya…  adhipaññādhammavipassanāya…  yathābhūtañāṇadassanāya…  ādīnavānupassanāya…  paṭisaṅkhānupassanāya…  vivaṭṭanānupassanāya…  </div>
</div>
<div class="q" id="p_26Ps_897"> <div class="p">
<span class="pN">897</span>Sotāpattimaggassa…pe…  sakadāgāmimaggassa…  anāgāmimaggassa…  arahattamaggassa ko ādi, kiṁ majjhe, kiṁ pariyosānaṁ? Arahattamaggassa paṭipadāvisuddhi ādi upekkhānubrūhanā majjhe, sampahaṁsanā pariyosānaṁ. Arahattamaggassa paṭipadāvisuddhi ādi. Ādissa kati lakkhaṇāni? Ādissa tīṇi lakkhaṇāni. Yo tassa paripantho tato cittaṁ visujjhati, visuddhattā cittaṁ majjhimaṁ samathanimittaṁ paṭipajjati, paṭipannattā tattha cittaṁ pakkhandati. Yañca paripanthato cittaṁ visujjhati, yañca visuddhattā cittaṁ majjhimaṁ samathanimittaṁ paṭipajjati, yañca paṭipannattā tattha cittaṁ pakkhandati—  arahattamaggassa paṭipadāvisuddhi ādi. Ādissa imāni tīṇi lakkhaṇāni. Tena vuccati—  “arahattamaggo ādikalyāṇo ceva hoti lakkhaṇasampanno ca”. </div>
</div>
<div class="q" id="p_26Ps_898"> <div class="p">
<span class="pN">898</span>Arahattamaggassa upekkhānubrūhanā majjhe. Majjhassa kati lakkhaṇāni? Majjhassa tīṇi lakkhaṇāni. Visuddhaṁ cittaṁ ajjhupekkhati, samathapaṭipannaṁ ajjhupekkhati, ekattupaṭṭhānaṁ ajjhupekkhati. Yañca visuddhaṁ cittaṁ ajjhupekkhati, yañca samathapaṭipannaṁ ajjhupekkhati, yañca ekattupaṭṭhānaṁ ajjhupekkhati. Tena vuccati—  “arahattamaggo majjhekalyāṇo ceva hoti lakkhaṇasampanno ca”. </div>
</div>
<div class="q" id="p_26Ps_899"> <div class="p">
<span class="pN">899</span>Arahattamaggassa sampahaṁsanā pariyosānaṁ. Pariyosānassa kati lakkhaṇāni? Pariyosānassa cattāri lakkhaṇāni. Tattha jātānaṁ dhammānaṁ anativattanaṭṭhena sampahaṁsanā, indriyānaṁ ekarasaṭṭhena sampahaṁsanā, tadupagavīriyavāhanaṭṭhena sampahaṁsanā, āsevanaṭṭhena sampahaṁsanā. Arahattamaggassa sampahaṁsanā pariyosānaṁ. Pariyosānassa imāni cattāri lakkhaṇāni. Tena vuccati—  “arahattamaggo pariyosānakalyāṇo ceva hoti lakkhaṇasampanno ca”. Evaṁ tivattagataṁ cittaṁ tividhakalyāṇakaṁ dasalakkhaṇasampannaṁ vitakkasampannañceva hoti vicārasampannañca pītisampannañca sukhasampannañca cittassa adhiṭṭhānasampannañca saddhāsampannañca vīriyasampannañca satisampannañca samādhisampannañca paññāsampannañca. </div>
</div>
<div class="q" id="p_26Ps_900"> <div class="divNumber">159.</div> <div class="p"> <table class="singleColumn"> <tr> <td> <div class="pN">900</div> <div class="G">Nimittaṁ assāsapassāsā,</div> </td> </tr> <tr> <td> <div class="G">Anārammaṇamekacittassa;</div> </td> </tr> <tr> <td> <div class="G">Ajānato ca tayo dhamme,</div> </td> </tr> <tr> <td> <div class="G">Bhāvanā nupalabbhati.</div> </td> </tr> </table> </div>
</div>
<div class="q" id="p_26Ps_901"> <div class="p"> <table class="singleColumn"> <tr> <td> <div class="pN">901</div> <div class="G">Nimittaṁ assāsapassāsā,</div> </td> </tr> <tr> <td> <div class="G">Anārammaṇamekacittassa;</div> </td> </tr> <tr> <td> <div class="G">Jānato ca tayo dhamme,</div> </td> </tr> <tr> <td> <div class="G">Bhāvanā upalabbhatīti.</div> </td> </tr> </table> </div>
</div>
<div class="q" id="p_26Ps_902"> <div class="p">
<span class="pN">902</span>Kathaṁ ime tayo dhammā ekacittassa ārammaṇā na honti, na cime tayo dhammā aviditā honti, na ca cittaṁ vikkhepaṁ gacchati, padhānañca paññāyati, payogañca sādheti, visesamadhigacchati? Seyyathāpi rukkho same bhūmibhāge nikkhitto. Tamenaṁ puriso kakacena chindeyya. Rukkhe phuṭṭhakakacadantānaṁ vasena purisassa sati upaṭṭhitā hoti; na āgate vā gate vā kakacadante manasi karoti. Na āgatā vā gatā vā kakacadantā aviditā honti, padhānañca paññāyati, payogañca sādheti. Yathā rukkho same bhūmibhāge nikkhitto. Evaṁ upanibandhanā nimittaṁ. Yathā kakacadantā, evaṁ assāsapassāsā. Yathā rukkhe phuṭṭhakakacadantānaṁ vasena purisassa sati upaṭṭhitā hoti, na āgate vā gate vā kakacadante manasi karoti, na āgatā vā gatā vā kakacadantā aviditā honti, padhānañca paññāyati, payogañca sādheti. Evamevaṁ bhikkhu nāsikagge vā mukhanimitte vā satiṁ upaṭṭhapetvā nisinno hoti, na āgate vā gate vā assāsapassāse manasi karoti, na āgatā vā gatā vā assāsapassāsā aviditā honti, padhānañca paññāyati, payogañca sādheti. Visesamadhigacchati padhānañca. </div>
</div>
<div class="q" id="p_26Ps_903"> <div class="p">
<span class="pN">903</span>Katamaṁ padhānaṁ? Āraddhavīriyassa kāyopi cittampi kammaniyaṁ hoti—  idaṁ padhānaṁ. Katamo payogo? Āraddhavīriyassa upakkilesā pahīyanti, vitakkā vūpasammanti—  ayaṁ payogo. Katamo viseso? Āraddhavīriyassa saññojanā pahīyanti, anusayā byantīhonti. Ayaṁ viseso. Evaṁ ime tayo dhammā ekacittassa ārammaṇā na honti, na cime tayo dhammā aviditā honti, na ca cittaṁ vikkhepaṁ gacchati, padhānañca paññāyati, payogañca sādheti, visesamadhigacchati. </div>
</div>
<div class="q" id="p_26Ps_904"> <div class="divNumber">160.</div> <div class="p"> <table class="singleColumn"> <tr> <td> <div class="pN">904</div> <div class="G">Ānāpānassati yassa,</div> </td> </tr> <tr> <td> <div class="G">paripuṇṇā subhāvitā;</div> </td> </tr> <tr> <td> <div class="G">Anupubbaṁ paricitā,</div> </td> </tr> <tr> <td> <div class="G">yathā buddhena desitā;</div> </td> </tr> <tr> <td> <div class="G">So imaṁ lokaṁ pabhāseti,</div> </td> </tr> <tr> <td> <div class="G">abbhā muttova candimāti.</div> </td> </tr> </table> </div>
</div>
<div class="q" id="p_26Ps_905"> <div class="p">
<span class="pN">905</span><span class="bold">Ānan</span>ti assāso, no passāso. <span class="bold">Āpānan</span>ti passāso, no assāso. Assāsavasena upaṭṭhānaṁ sati, passāsavasena upaṭṭhānaṁ sati. </div>
</div>
<div class="q" id="p_26Ps_906"> <div class="p">
<span class="pN">906</span>Yo assasati tassupaṭṭhāti, yo passasati tassupaṭṭhāti. <span class="bold">Paripuṇṇā</span>ti pariggahaṭṭhena paripuṇṇā, parivāraṭṭhena paripuṇṇā, paripūraṭṭhena paripuṇṇā. <span class="bold">Subhāvitā</span>ti catasso bhāvanā—  tattha jātānaṁ dhammānaṁ anativattanaṭṭhena bhāvanā, indriyānaṁ ekarasaṭṭhena bhāvanā, tadupagavīriyavāhanaṭṭhena bhāvanā, āsevanaṭṭhena bhāvanā. Tassime cattāro bhāvanaṭṭhā yānīkatā honti vatthukatā anuṭṭhitā paricitā susamāraddhā. </div>
</div>
<div class="q" id="p_26Ps_907"> <div class="p">
<span class="pN">907</span><span class="bold">Yānīkatā</span>ti yattha yattha ākaṅkhati tattha tattha vasippatto hoti balappatto vesārajjappatto. Tassa me te dhammā āvajjanapaṭibaddhā honti ākaṅkhapaṭibaddhā manasikārapaṭibaddhā cittuppādapaṭibaddhā. Tena vuccati—  “yānīkatā”ti. <span class="bold">Vatthukatā</span>ti yasmiṁ yasmiṁ vatthusmiṁ cittaṁ svādhiṭṭhitaṁ hoti, tasmiṁ tasmiṁ vatthusmiṁ sati sūpaṭṭhitā hoti. Yasmiṁ yasmiṁ vā pana vatthusmiṁ sati sūpaṭṭhitā hoti, tasmiṁ tasmiṁ vatthusmiṁ cittaṁ svādhiṭṭhitaṁ hoti. Tena vuccati—  “vatthukatā”ti. <span class="bold">Anuṭṭhitā</span>ti vatthusmiṁ yena yena cittaṁ abhinīharati tena tena sati anuparivattati. Yena yena vā pana sati anuparivattati tena tena cittaṁ abhinīharati. Tena vuccati—  “anuṭṭhitā”ti. <span class="bold">Paricitā</span>ti pariggahaṭṭhena paricitā, parivāraṭṭhena paricitā, paripūraṭṭhena paricitā. Satiyā pariggaṇhanto jināti pāpake akusale dhamme. Tena vuccati—  “paricitā”ti. <span class="bold">Susamāraddhā</span>ti cattāro susamāraddhā—  tattha jātānaṁ dhammānaṁ anativattanaṭṭhena susamāraddhā, indriyānaṁ ekarasaṭṭhena susamāraddhā, tadupagavīriyavāhanaṭṭhena susamāraddhā, tappaccanīkānaṁ kilesānaṁ susamūhatattā susamāraddhā. </div>
</div>
<div class="q" id="p_26Ps_908"> <div class="divNumber">161.</div> <div class="p">
<span class="pN">908</span><span class="bold">Susaman</span>ti atthi samaṁ, atthi susamaṁ. Katamaṁ samaṁ? Ye tattha jātā anavajjā kusalā bodhipakkhiyā—  idaṁ samaṁ. Katamaṁ susamaṁ? Yaṁ tesaṁ tesaṁ dhammānaṁ ārammaṇaṁ nirodho nibbānaṁ—  idaṁ susamaṁ. Iti idañca samaṁ idañca susamaṁ ñātaṁ hoti diṭṭhaṁ viditaṁ sacchikataṁ phassitaṁ paññāya. Āraddhaṁ hoti vīriyaṁ asallīnaṁ, upaṭṭhitā sati asammuṭṭhā, passaddho kāyo asāraddho, samāhitaṁ cittaṁ ekaggaṁ. Tena vuccati—  “susamāraddhā”ti. </div>
</div>
<div class="q" id="p_26Ps_909"> <div class="p">
<span class="pN">909</span><span class="bold">Anupubbaṁ paricitā</span>ti dīghaṁ assāsavasena purimā purimā paricitā, pacchimā pacchimā anuparicitā. Dīghaṁ passāsavasena purimā purimā paricitā, pacchimā pacchimā anuparicitā. Rassaṁ assāsavasena purimā purimā paricitā, pacchimā pacchimā anuparicitā. Rassaṁ passāsavasena purimā purimā paricitā, pacchimā pacchimā anuparicitā…pe…  paṭinissaggānupassī assāsavasena purimā purimā paricitā, pacchimā pacchimā anuparicitā. Paṭinissaggānupassī passāsavasena purimā purimā paricitā, pacchimā pacchimā anuparicitā. Sabbāpi soḷasavatthukā ānāpānassatiyo aññamaññaṁ paricitā ceva honti anuparicitā ca. Tena vuccati—  “anupubbaparicitā”ti. </div>
</div>
<div class="q" id="p_26Ps_910"> <div class="p">
<span class="pN">910</span><span class="bold">Yathā</span>ti dasa yathatthā—  attadamathattho yathattho, attasamathattho yathattho, attaparinibbāpanattho yathattho, abhiññattho yathattho, pariññattho yathattho, pahānattho yathattho, bhāvanattho yathattho, sacchikiriyattho yathattho, saccābhisamayattho yathattho, nirodhe patiṭṭhāpakattho yathattho. </div>
</div>
<div class="q" id="p_26Ps_911"> <div class="p">
<span class="pN">911</span><span class="bold">Buddho</span>ti yo so bhagavā sayambhū anācariyako pubbe ananussutesu dhammesu sāmaṁ saccāni abhisambujjhi, tattha ca sabbaññutaṁ pāpuṇi, balesu ca vasībhāvaṁ. </div>
</div>
<div class="q" id="p_26Ps_912"> <div class="divNumber">162.</div> <div class="p">
<span class="pN">912</span><span class="bold">Buddho</span>ti kenaṭṭhena buddho? Bujjhitā saccānīti—  buddho. Bodhetā pajāyāti—  buddho. Sabbaññutāya buddho. Sabbadassāvitāya buddho. Anaññaneyyatāya buddho. Visavitāya buddho. Khīṇāsavasaṅkhātena buddho. Nirupalepasaṅkhātena buddho. Ekantavītarāgoti—  buddho. Ekantavītadosoti—  buddho. Ekantavītamohoti—  buddho. Ekantanikkilesoti—  buddho. Ekāyanamaggaṁ gatoti—  buddho. Eko anuttaraṁ sammāsambodhiṁ abhisambuddhoti—  buddho. Abuddhivihatattā buddhipaṭilābhā—  buddho. Buddhoti netaṁ nāmaṁ mātarā kataṁ, na pitarā kataṁ, na bhātarā kataṁ, na bhaginiyā kataṁ, na mittāmaccehi kataṁ, na ñātisālohitehi kataṁ, na samaṇabrāhmaṇehi kataṁ, na devatāhi kataṁ. Vimokkhantikametaṁ buddhānaṁ bhagavantānaṁ bodhiyā mūle saha sabbaññutaññāṇassa paṭilābhā sacchikā paññatti yadidaṁ—  buddhoti. <span class="bold">Desitā</span>ti attadamathattho yathattho yathā buddhena desito, attasamathattho yathattho yathā buddhena desito, attaparinibbāpanattho yathattho yathā buddhena desito…pe…  nirodhe patiṭṭhāpakattho yathattho yathā buddhena desito. </div>
</div>
<div class="q" id="p_26Ps_913"> <div class="p">
<span class="pN">913</span><span class="bold">So</span>ti gahaṭṭho vā hoti pabbajito vā. <span class="bold">Loko</span>ti khandhaloko dhātuloko āyatanaloko vipattibhavaloko vipattisambhavaloko sampattibhavaloko sampattisambhavaloko. Eko loko—  sabbe sattā āhāraṭṭhitikā…pe…  aṭṭhārasa lokā—  aṭṭhārasa dhātuyo. <span class="bold">Pabhāsetī</span>ti attadamathatthaṁ yathatthaṁ abhisambuddhattā. So imaṁ lokaṁ obhāseti bhāseti pabhāseti. Attasamathatthaṁ yathatthaṁ abhisambuddhattā. So imaṁ lokaṁ obhāseti bhāseti pabhāseti. Attaparinibbāpanatthaṁ yathatthaṁ abhisambuddhattā. So imaṁ lokaṁ obhāseti bhāseti pabhāseti…pe…  nirodhe patiṭṭhāpakatthaṁ yathatthaṁ abhisambuddhattā. So imaṁ lokaṁ obhāseti bhāseti pabhāseti. </div>
</div>
<div class="q" id="p_26Ps_914"> <div class="p">
<span class="pN">914</span><span class="bold">Abbhā muttova candimā</span>ti yathā abbhā, evaṁ kilesā. Yathā cando, evaṁ ariyañāṇaṁ. Yathā candimā devaputto, evaṁ bhikkhu. Yathā cando abbhā mutto mahikā mutto dhūmarajā mutto rāhugahaṇā vippamutto bhāsate ca tapate ca virocate ca, evamevaṁ bhikkhu sabbakilesehi vippamutto bhāsate ca tapate ca virocate ca. Tena vuccati—  “abbhā muttova candimā”ti. Imāni terasa vodāne ñāṇāni. </div>
</div>
<div class="CENTER" id="p_26Ps_915">
<span class="pN">915</span>Vodānañāṇaniddeso catuttho.<br> Bhāṇavāro.</div>
</html>
