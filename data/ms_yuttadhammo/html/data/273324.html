<html>
<div class="i">1.1.6 Paṭippassambhetabbaaṭṭhārasaka</div>
<div class="h">Kammakkhandhaka</div>
<div class="h">Tajjanīyakamma</div>
<div class="h">Paṭippassambhetabbaaṭṭhārasaka</div>
<div class="q" id="p_4V_50"> <div class="divNumber">9.</div> <div class="p">
<span class="pN">50</span>Pañcahi, bhikkhave, aṅgehi samannāgatassa bhikkhuno tajjanīyakammaṁ paṭippassambhetabbaṁ. Na upasampādeti, na nissayaṁ deti, na sāmaṇeraṁ upaṭṭhāpeti, na bhikkhunovādakasammutiṁ sādiyati, sammatopi bhikkhuniyo na ovadati—  imehi kho, bhikkhave, pañcahaṅgehi samannāgatassa bhikkhuno tajjanīyakammaṁ paṭippassambhetabbaṁ. </div>
</div>
<div class="q" id="p_4V_51"> <div class="p">
<span class="pN">51</span>Aparehipi, bhikkhave, pañcahaṅgehi samannāgatassa bhikkhuno tajjanīyakammaṁ paṭippassambhetabbaṁ. Yāya āpattiyā saṁghena tajjanīyakammaṁ kataṁ hoti taṁ āpattiṁ na āpajjati, aññaṁ vā tādisikaṁ, tato vā pāpiṭṭhataraṁ; kammaṁ na garahati, kammike na garahati—  imehi kho, bhikkhave, pañcahaṅgehi samannāgatassa bhikkhuno tajjanīyakammaṁ paṭippassambhetabbaṁ. </div>
</div>
<div class="q" id="p_4V_52"> <div class="p">
<span class="pN">52</span>Aṭṭhahi, bhikkhave, aṅgehi samannāgatassa bhikkhuno tajjanīyakammaṁ paṭippassambhetabbaṁ. Na pakatattassa bhikkhuno uposathaṁ ṭhapeti, na pavāraṇaṁ ṭhapeti, na savacanīyaṁ karoti, na anuvādaṁ paṭṭhapeti, na okāsaṁ kāreti, na codeti, na sāreti, na bhikkhūhi sampayojeti—  imehi kho, bhikkhave, aṭṭhahaṅgehi samannāgatassa bhikkhuno, tajjanīyakammaṁ paṭippassambhetabbaṁ. </div>
</div>
<div class="CENTER" id="p_4V_53">
<span class="pN">53</span>Paṭippassambhetabbaaṭṭhārasakaṁ niṭṭhitaṁ.</div>
<div class="q" id="p_4V_54"> <div class="divNumber">10.</div> <div class="p">
<span class="pN">54</span>Evañca pana, bhikkhave, paṭippassambhetabbaṁ. Tehi, bhikkhave, paṇḍukalohitakehi bhikkhūhi saṁghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo—  ‘mayaṁ, bhante, saṁghena tajjanīyakammakatā sammā vattāma, lomaṁ pātema, netthāraṁ vattāma, tajjanīyassa kammassa paṭippassaddhiṁ yācāmā’ti. Dutiyampi yācitabbā. Tatiyampi yācitabbā. Byattena bhikkhunā paṭibalena saṁgho ñāpetabbo—  </div>
</div>
<div class="q" id="p_4V_55"> <div class="p">
<span class="pN">55</span>‘Suṇātu me, bhante, saṁgho. Ime paṇḍukalohitakā bhikkhū saṁghena tajjanīyakammakatā sammā vattanti, lomaṁ pātenti, netthāraṁ vattanti, tajjanīyassa kammassa paṭippassaddhiṁ yācanti. Yadi saṁghassa pattakallaṁ, saṁgho paṇḍukalohitakānaṁ bhikkhūnaṁ tajjanīyakammaṁ paṭippassambheyya. Esā ñatti. </div>
</div>
<div class="q" id="p_4V_56"> <div class="p">
<span class="pN">56</span>Suṇātu me, bhante, saṁgho. Ime paṇḍukalohitakā bhikkhū saṁghena tajjanīyakammakatā sammā vattanti, lomaṁ pātenti, netthāraṁ vattanti, tajjanīyassa kammassa paṭippassaddhiṁ yācanti. Saṁgho paṇḍukalohitakānaṁ bhikkhūnaṁ tajjanīyakammaṁ paṭippassambheti. Yassāyasmato khamati paṇḍukalohitakānaṁ bhikkhūnaṁ tajjanīyassa kammassa paṭippassaddhi, so tuṇhassa; yassa nakkhamati, so bhāseyya. </div>
</div>
<div class="q" id="p_4V_57"> <div class="p">
<span class="pN">57</span>Dutiyampi etamatthaṁ vadāmi—  suṇātu me, bhante, saṁgho. Ime paṇḍukalohitakā bhikkhū saṁghena tajjanīyakammakatā sammā vattanti, lomaṁ pātenti, netthāraṁ vattanti, tajjanīyassa kammassa paṭippassaddhiṁ yācanti. Saṁgho paṇḍukalohitakānaṁ bhikkhūnaṁ tajjanīyakammaṁ paṭippassambheti. Yassāyasmato khamati paṇḍukalohitakānaṁ bhikkhūnaṁ tajjanīyassa kammassa paṭippassaddhi, so tuṇhassa; yassa nakkhamati, so bhāseyya. </div>
</div>
<div class="q" id="p_4V_58"> <div class="p">
<span class="pN">58</span>Tatiyampi etamatthaṁ vadāmi—  suṇātu me, bhante, saṁgho. Ime paṇḍukalohitakā bhikkhū saṁghena tajjanīyakammakatā sammā vattanti, lomaṁ pātenti, netthāraṁ vattanti, tajjanīyassa kammassa paṭippassaddhiṁ yācanti. Saṁgho paṇḍukalohitakānaṁ bhikkhūnaṁ tajjanīyakammaṁ paṭippassambheti. Yassāyasmato khamati paṇḍukalohitakānaṁ bhikkhūnaṁ tajjanīyassa kammassa paṭippassaddhi, so tuṇhassa; yassa nakkhamati, so bhāseyya. </div>
</div>
<div class="q" id="p_4V_59"> <div class="p">
<span class="pN">59</span>Paṭippassaddhaṁ saṁghena paṇḍukalohitakānaṁ bhikkhūnaṁ tajjanīyakammaṁ. Khamati saṁghassa, tasmā tuṇhī, evametaṁ dhārayāmī’”ti. </div>
</div>
<div class="CENTER" id="p_4V_60">
<span class="pN">60</span>Tajjanīyakammaṁ niṭṭhitaṁ paṭhamaṁ.</div>
</html>
