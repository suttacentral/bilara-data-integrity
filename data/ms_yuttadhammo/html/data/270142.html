<html>
<div class="i">1.2.3 Kaṅkhākathā</div>
<div class="h">Mahāpaṇṇāsaka</div>
<div class="h">Dutiyavagga</div>
<div class="h">Kaṅkhākathā</div>
<div class="q" id="p_32Kv_875"> <div class="divNumber">318.</div> <div class="p">
<span class="pN">875</span>๐ Atthi arahato kaṅkhāti? Āmantā. Atthi arahato vicikicchā vicikicchāpariyuṭṭhānaṁ vicikicchāsaṁyojanaṁ vicikicchānīvaraṇanti? Na hevaṁ vattabbe…pe… . </div>
</div>
<div class="q" id="p_32Kv_876"> <div class="p">
<span class="pN">876</span>๐ Natthi arahato vicikicchā vicikicchāpariyuṭṭhānaṁ vicikicchāsaṁyojanaṁ vicikicchānīvaraṇanti? Āmantā. Hañci natthi arahato vicikicchā vicikicchāpariyuṭṭhānaṁ vicikicchāsaṁyojanaṁ vicikicchānīvaraṇaṁ, no ca vata re vattabbe—  “atthi arahato kaṅkhā”ti. </div>
</div>
<div class="q" id="p_32Kv_877"> <div class="p">
<span class="pN">877</span>๐ Atthi puthujjanassa kaṅkhā, atthi tassa vicikicchā vicikicchāpariyuṭṭhānaṁ vicikicchāsaṁyojanaṁ vicikicchānīvaraṇanti? Āmantā. Atthi arahato kaṅkhā, atthi tassa vicikicchā vicikicchāpariyuṭṭhānaṁ vicikicchāsaṁyojanaṁ vicikicchānīvaraṇanti? Na hevaṁ vattabbe…pe… . </div>
</div>
<div class="q" id="p_32Kv_878"> <div class="p">
<span class="pN">878</span>๐ Atthi arahato kaṅkhā, natthi tassa vicikicchā vicikicchāpariyuṭṭhānaṁ vicikicchāsaṁyojanaṁ vicikicchānīvaraṇanti? Āmantā. Atthi puthujjanassa kaṅkhā, natthi tassa vicikicchā vicikicchāpariyuṭṭhānaṁ vicikicchāsaṁyojanaṁ vicikicchānīvaraṇanti? Na hevaṁ vattabbe…pe… . </div>
</div>
<div class="q" id="p_32Kv_879"> <div class="p">
<span class="pN">879</span>๐ Atthi arahato kaṅkhāti? Āmantā. Atthi arahato satthari kaṅkhā, dhamme kaṅkhā, saṁghe kaṅkhā, sikkhāya kaṅkhā, pubbante kaṅkhā, aparante kaṅkhā, pubbantāparante kaṅkhā, idappaccayatāpaṭiccasamuppannesu dhammesu kaṅkhāti? Na hevaṁ vattabbe. </div>
</div>
<div class="q" id="p_32Kv_880"> <div class="p">
<span class="pN">880</span>๐ Natthi arahato satthari kaṅkhā, dhamme kaṅkhā…pe…  idappaccayatāpaṭiccasamuppannesu dhammesu kaṅkhāti? Āmantā. Hañci natthi arahato satthari kaṅkhā, dhamme kaṅkhā…pe…  idappaccayatāpaṭiccasamuppannesu dhammesu kaṅkhā, no ca vata re vattabbe—  “atthi arahato kaṅkhā”ti. </div>
</div>
<div class="q" id="p_32Kv_881"> <div class="p">
<span class="pN">881</span>๐ Atthi puthujjanassa kaṅkhā, atthi tassa satthari kaṅkhā, dhamme kaṅkhā…pe…  idappaccayatāpaṭiccasamuppannesu dhammesu kaṅkhāti? Āmantā. Atthi arahato kaṅkhā, atthi tassa satthari kaṅkhā, dhamme kaṅkhā…pe…  idappaccayatāpaṭiccasamuppannesu dhammesu kaṅkhāti? Na hevaṁ vattabbe. </div>
</div>
<div class="q" id="p_32Kv_882"> <div class="p">
<span class="pN">882</span>๐ Atthi arahato kaṅkhā, natthi tassa satthari kaṅkhā, dhamme kaṅkhā…pe…  idappaccayatāpaṭiccasamuppannesu dhammesu kaṅkhāti? Āmantā. Atthi puthujjanassa kaṅkhā, natthi tassa satthari kaṅkhā, dhamme kaṅkhā…pe…  idappaccayatāpaṭiccasamuppannesu dhammesu kaṅkhāti? Na hevaṁ vattabbe. </div>
</div>
<div class="q" id="p_32Kv_883"> <div class="divNumber">319.</div> <div class="p">
<span class="pN">883</span>๐ Atthi arahato kaṅkhāti? Āmantā. Nanu arahato rāgo pahīno ucchinnamūlo tālāvatthukato anabhāvaṁkato āyatiṁ anuppādadhammoti? Āmantā. Hañci arahato rāgo pahīno ucchinnamūlo tālāvatthukato anabhāvaṁkato āyatiṁ anuppādadhammo, no ca vata re vattabbe—  “atthi arahato kaṅkhā”ti. </div>
</div>
<div class="q" id="p_32Kv_884"> <div class="p">
<span class="pN">884</span>๐ Atthi arahato kaṅkhāti? Āmantā. Nanu arahato doso pahīno…pe…  moho pahīno…pe…  anottappaṁ pahīnaṁ…pe…  rāgappahānāya maggo bhāvito…pe…  bojjhaṅgā bhāvitā…pe…  dosappahānāya…pe…  anottappapahānāya maggo bhāvito…pe…  bojjhaṅgā bhāvitā; nanu arahā vītarāgo vītadoso vītamoho…pe…  sacchikātabbaṁ sacchikatanti? Āmantā. Hañci arahā vītarāgo vītadoso vītamoho…pe…  sacchikātabbaṁ sacchikataṁ, no ca vata re vattabbe—  “atthi arahato kaṅkhā”ti. </div>
</div>
<div class="q" id="p_32Kv_885"> <div class="divNumber">320.</div> <div class="p">
<span class="pN">885</span>๐ Atthi arahato kaṅkhāti? Sadhammakusalassa arahato atthi kaṅkhā, paradhammakusalassa arahato natthi kaṅkhāti. Sadhammakusalassa arahato atthi kaṅkhāti? Āmantā. Paradhammakusalassa arahato atthi kaṅkhāti? Na hevaṁ vattabbe…pe… . </div>
</div>
<div class="q" id="p_32Kv_886"> <div class="p">
<span class="pN">886</span>๐ Paradhammakusalassa arahato natthi kaṅkhāti? Āmantā. Sadhammakusalassa arahato natthi kaṅkhāti? Na hevaṁ vattabbe…pe… . </div>
</div>
<div class="q" id="p_32Kv_887"> <div class="p">
<span class="pN">887</span>๐ Sadhammakusalassa arahato rāgo pahīno, atthi tassa kaṅkhāti? Āmantā. Paradhammakusalassa arahato rāgo pahīno, atthi tassa kaṅkhāti? Na hevaṁ vattabbe…pe… . </div>
</div>
<div class="q" id="p_32Kv_888"> <div class="p">
<span class="pN">888</span>๐ Sadhammakusalassa arahato doso pahīno…pe…  moho pahīno…pe…  anottappaṁ pahīnaṁ…pe…  rāgappahānāya maggo bhāvito…pe…  bojjhaṅgā bhāvitā…pe…  dosappahānāya…pe…  mohappahānāya…pe…  anottappapahānāya maggo bhāvito…pe…  bojjhaṅgā bhāvitā…pe…  sadhammakusalo arahā vītarāgo vītadoso vītamoho…pe…  sacchikātabbaṁ sacchikataṁ, atthi tassa kaṅkhāti? Āmantā. Paradhammakusalo arahā vītarāgo vītadoso vītamoho…pe…  sacchikātabbaṁ sacchikataṁ, atthi tassa kaṅkhāti? Na hevaṁ vattabbe…pe…  paradhammakusalassa arahato rāgo pahīno, natthi tassa kaṅkhāti? Āmantā. Sadhammakusalassa arahato rāgo pahīno, natthi tassa kaṅkhāti? Na hevaṁ vattabbe…pe… . </div>
</div>
<div class="q" id="p_32Kv_889"> <div class="p">
<span class="pN">889</span>๐ Paradhammakusalassa arahato doso pahīno…pe…  moho pahīno…pe…  anottappaṁ pahīnaṁ…pe…  rāgappahānāya maggo bhāvito…pe…  bojjhaṅgā bhāvitā…pe…  dosappahānāya…pe…  mohappahānāya…pe…  anottappapahānāya maggo bhāvito…pe…  bojjhaṅgā bhāvitā…pe…  paradhammakusalo arahā vītarāgo vītadoso vītamoho…pe…  sacchikātabbaṁ sacchikataṁ, natthi tassa kaṅkhāti? Āmantā. Sadhammakusalo arahā vītarāgo vītadoso vītamoho…pe…  sacchikātabbaṁ sacchikataṁ, natthi tassa kaṅkhāti? Na hevaṁ vattabbe…pe… . </div>
</div>
<div class="q" id="p_32Kv_890"> <div class="divNumber">321.</div> <div class="p">
<span class="pN">890</span>๐ Atthi arahato kaṅkhāti? Āmantā. Nanu vuttaṁ bhagavatā—  “jānatohaṁ, bhikkhave, passato āsavānaṁ khayaṁ vadāmi, no ajānato no apassato. Kiñca, bhikkhave, jānato kiṁ passato āsavānaṁ khayo hoti? ‘Iti rūpaṁ’ …pe…  ‘iti viññāṇassa atthaṅgamo’ti—  evaṁ kho, bhikkhave, jānato evaṁ passato āsavānaṁ khayo hotī”ti. Attheva suttantoti? Āmantā. Tena hi na vattabbaṁ—  “atthi arahato kaṅkhā”ti. </div>
</div>
<div class="q" id="p_32Kv_891"> <div class="p">
<span class="pN">891</span>๐ Atthi arahato kaṅkhāti? Āmantā. Nanu vuttaṁ bhagavatā—  “jānatohaṁ, bhikkhave, passato āsavānaṁ khayaṁ vadāmi, no ajānato no apassato. Kiñca, bhikkhave, jānato kiṁ passato āsavānaṁ khayo hoti? ‘Idaṁ dukkhan’ti, bhikkhave…pe…  ‘ayaṁ dukkhanirodhagāminī paṭipadā’ti jānato passato āsavānaṁ khayo hoti. Evaṁ kho, bhikkhave, jānato evaṁ passato āsavānaṁ khayo hotī”ti. Attheva suttantoti? Āmantā. Tena hi na vattabbaṁ—  “atthi arahato kaṅkhā”ti. </div>
</div>
<div class="q" id="p_32Kv_892"> <div class="p">
<span class="pN">892</span>๐ Atthi arahato kaṅkhāti? Āmantā. Nanu vuttaṁ bhagavatā—  “sabbaṁ, bhikkhave, anabhijānaṁ aparijānaṁ avirājayaṁ appajahaṁ abhabbo dukkhakkhayāya; sabbañca kho, bhikkhave, abhijānaṁ parijānaṁ virājayaṁ pajahaṁ bhabbo dukkhakkhayāyā”ti. Attheva suttantoti? Āmantā. Tena hi na vattabbaṁ—  “atthi arahato kaṅkhā”ti. </div>
</div>
<div class="q" id="p_32Kv_893"> <div class="p">
<span class="pN">893</span>๐ Atthi arahato kaṅkhāti? Āmantā. Nanu vuttaṁ bhagavatā—  “sahāvassa dassanasampadāya…pe…  chaccābhiṭhānāni abhabba kātun”ti. Attheva suttantoti? Āmantā. Tena hi na vattabbaṁ—  “atthi arahato kaṅkhā”ti. </div>
</div>
<div class="q" id="p_32Kv_894"> <div class="p">
<span class="pN">894</span>๐ Atthi arahato kaṅkhāti? Āmantā. Nanu vuttaṁ bhagavatā—  “yasmiṁ, bhikkhave, samaye ariyasāvakassa virajaṁ vītamalaṁ dhammacakkhuṁ udapādi—  ‘yaṁ kiñci samudayadhammaṁ sabbaṁ taṁ nirodhadhamman’ti, saha dassanuppādā, bhikkhave, ariyasāvakassa tīṇi saṁyojanāni pahīyanti—  sakkāyadiṭṭhi, vicikicchā, sīlabbataparāmāso”ti. Attheva suttantoti? Āmantā. Tena hi na vattabbaṁ—  “atthi arahato kaṅkhā”ti. </div>
</div>
<div class="q" id="p_32Kv_895"> <div class="p">
<span class="pN">895</span>๐ Atthi arahato kaṅkhāti? Āmantā. Nanu vuttaṁ bhagavatā—  </div>
</div>
<div class="q" id="p_32Kv_896"> <div class="p"> <table class="singleColumn"> <tr> <td> <div class="pN">896</div> <div class="G">“Yadā have pātubhavanti dhammā,</div> </td> </tr> <tr> <td> <div class="G">Ātāpino jhāyato brāhmaṇassa;</div> </td> </tr> <tr> <td> <div class="G">Athassa kaṅkhā vapayanti sabbā,</div> </td> </tr> <tr> <td> <div class="G">Yato pajānāti sahetudhammanti.</div> </td> </tr> </table> </div>
</div>
<div class="q" id="p_32Kv_897"> <div class="p"> <table class="singleColumn"> <tr> <td> <div class="pN">897</div> <div class="G">Yadā have pātubhavanti dhammā,</div> </td> </tr> <tr> <td> <div class="G">Ātāpino jhāyato brāhmaṇassa;</div> </td> </tr> <tr> <td> <div class="G">Athassa kaṅkhā vapayanti sabbā,</div> </td> </tr> <tr> <td> <div class="G">Yato khayaṁ paccayānaṁ avedīti.</div> </td> </tr> </table> </div>
</div>
<div class="q" id="p_32Kv_898"> <div class="p"> <table class="singleColumn"> <tr> <td> <div class="pN">898</div> <div class="G">Yadā have pātubhavanti dhammā,</div> </td> </tr> <tr> <td> <div class="G">Ātāpino jhāyato brāhmaṇassa;</div> </td> </tr> <tr> <td> <div class="G">Vidhūpayaṁ tiṭṭhati mārasenaṁ,</div> </td> </tr> <tr> <td> <div class="G">Sūriyova obhāsayamantalikkhanti.</div> </td> </tr> </table> </div>
</div>
<div class="q" id="p_32Kv_899"> <div class="p"> <table class="singleColumn"> <tr> <td> <div class="pN">899</div> <div class="G">Yā kāci kaṅkhā idha vā huraṁ vā,</div> </td> </tr> <tr> <td> <div class="G">Sakavediyā vā paravediyā vā;</div> </td> </tr> <tr> <td> <div class="G">Jhāyino tā pajahanti sabbā,</div> </td> </tr> <tr> <td> <div class="G">Ātāpino brahmacariyaṁ carantāti.</div> </td> </tr> </table> </div>
</div>
<div class="q" id="p_32Kv_900"> <div class="p"> <table class="singleColumn"> <tr> <td> <div class="pN">900</div> <div class="G">Ye kaṅkhāsamatikkantā,</div> </td> </tr> <tr> <td> <div class="G">kaṅkhābhūtesu pāṇisu;</div> </td> </tr> <tr> <td> <div class="G">Asaṁsayā visaṁyuttā,</div> </td> </tr> <tr> <td> <div class="G">tesu dinnaṁ mahapphalanti.</div> </td> </tr> </table> </div>
</div>
<div class="q" id="p_32Kv_901"> <div class="p"> <table class="singleColumn"> <tr> <td> <div class="pN">901</div> <div class="G">Etādisī dhammapakāsanettha,</div> </td> </tr> <tr> <td> <div class="G">Na tattha kiṁ kaṅkhati koci sāvako;</div> </td> </tr> <tr> <td> <div class="G">Nitthiṇṇaoghaṁ vicikicchachinnaṁ,</div> </td> </tr> <tr> <td> <div class="G">Buddhaṁ namassāma jinaṁ janindā”ti.</div> </td> </tr> </table> </div>
</div>
<div class="q" id="p_32Kv_902"> <div class="p">
<span class="pN">902</span>Attheva suttantoti? Āmantā. Tena hi na vattabbaṁ—  “atthi arahato kaṅkhā”ti. </div>
</div>
<div class="q" id="p_32Kv_903"> <div class="p">
<span class="pN">903</span>× Na vattabbaṁ—  “atthi arahato kaṅkhā”ti? Āmantā. Nanu arahā itthipurisānaṁ nāmagotte kaṅkheyya, maggāmagge kaṅkheyya, tiṇakaṭṭhavanappatīnaṁ nāme kaṅkheyyāti? Āmantā. Hañci arahā itthipurisānaṁ nāmagotte kaṅkheyya, maggāmagge kaṅkheyya, tiṇakaṭṭhavanappatīnaṁ nāme kaṅkheyya; tena vata re vattabbe—  “atthi arahato kaṅkhā”ti. </div>
</div>
<div class="q" id="p_32Kv_904"> <div class="p">
<span class="pN">904</span>๐ Arahā itthipurisānaṁ nāmagotte kaṅkheyya, maggāmagge kaṅkheyya, tiṇakaṭṭhavanappatīnaṁ nāme kaṅkheyyāti, atthi arahato kaṅkhāti? Āmantā. Arahā sotāpattiphale vā sakadāgāmiphale vā anāgāmiphale vā arahatte vā kaṅkheyyāti? Na hevaṁ vattabbe…pe… . </div>
</div>
<div class="CENTER" id="p_32Kv_905">
<span class="pN">905</span>Kaṅkhākathā niṭṭhitā.</div>
</html>
