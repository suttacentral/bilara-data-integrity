<html>
<div class="i">18.9 Diṭṭhasutādidassanavāra</div>
<div class="h">Dhammahadayavibhaṅga</div>
<div class="h">Diṭṭhasutādidassanavāra</div>
<div class="q" id="p_30Vbh_3208"> <div class="divNumber">1036.</div> <div class="p">
<span class="pN">3208</span>Pañcannaṁ khandhānaṁ kati diṭṭhā, kati sutā, kati mutā, kati viññātā, kati na diṭṭhā na sutā na mutā na viññātā…pe…  sattannaṁ cittānaṁ kati diṭṭhā, kati sutā, kati mutā, kati viññātā, kati na diṭṭhā na sutā na mutā na viññātā? </div>
</div>
<div class="q" id="p_30Vbh_3209"> <div class="divNumber">1037.</div> <div class="p">
<span class="pN">3209</span>Rūpakkhandho siyā diṭṭho, siyā suto, siyā muto, siyā viññāto, siyā na diṭṭho na suto na muto, viññāto. Cattāro khandhā na diṭṭhā na sutā na mutā, viññātā. </div>
</div>
<div class="q" id="p_30Vbh_3210"> <div class="p">
<span class="pN">3210</span>Rūpāyatanaṁ diṭṭhaṁ, na sutaṁ na mutaṁ, viññātaṁ. Saddāyatanaṁ na diṭṭhaṁ, sutaṁ, na mutaṁ, viññātaṁ. Gandhāyatanaṁ…pe…  rasāyatanaṁ…pe…  phoṭṭhabbāyatanaṁ na diṭṭhaṁ na sutaṁ, mutaṁ, viññātaṁ. Sattāyatanā na diṭṭhā na sutā na mutā, viññātā. </div>
</div>
<div class="q" id="p_30Vbh_3211"> <div class="p">
<span class="pN">3211</span>Rūpadhātu diṭṭhā, na sutā na mutā, viññātā. Saddadhātu na diṭṭhā, sutā, na mutā, viññātā. Gandhadhātu…pe…  rasadhātu…pe…  phoṭṭhabbadhātu na diṭṭhā na sutā, mutā, viññātā. Terasa dhātuyo na diṭṭhā na sutā na mutā, viññātā. </div>
</div>
<div class="q" id="p_30Vbh_3212"> <div class="p">
<span class="pN">3212</span>Tīṇi saccāni na diṭṭhā na sutā na mutā, viññātā. Dukkhasaccaṁ siyā diṭṭhaṁ, siyā sutaṁ, siyā mutaṁ, siyā viññātaṁ, siyā na diṭṭhaṁ na sutaṁ na mutaṁ, viññātaṁ. </div>
</div>
<div class="q" id="p_30Vbh_3213"> <div class="p">
<span class="pN">3213</span>Bāvīsatindriyā na diṭṭhā na sutā na mutā, viññātā. Nava hetū na diṭṭhā na sutā na mutā, viññātā. Cattāro āhārā na diṭṭhā na sutā na mutā, viññātā. Satta phassā na diṭṭhā na sutā na mutā, viññātā. Satta vedanā…pe…  satta saññā…pe…  satta cetanā…pe…  satta cittā na diṭṭhā na sutā na mutā, viññātā. </div>
</div>
</html>
