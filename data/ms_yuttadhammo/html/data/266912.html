<html>
<div class="i">2.8 Dhamma (nāvā) sutta</div>
<div class="h">Cūḷavagga</div>
<div class="h">Dhamma (nāvā) sutta</div>
<div class="q" id="p_18Sn_369"> <div class="divNumber">319.</div> <div class="p"> <table class="singleColumn"> <tr> <td> <div class="pN">369</div> <div class="G">Yasmā hi dhammaṁ puriso vijaññā,</div> </td> </tr> <tr> <td> <div class="G">Indaṁva naṁ devatā pūjayeyya;</div> </td> </tr> <tr> <td> <div class="G">So pūjito tasmi pasannacitto,</div> </td> </tr> <tr> <td> <div class="G">Bahussuto pātukaroti dhammaṁ. (1)</div> </td> </tr> </table> </div>
</div>
<div class="q" id="p_18Sn_370"> <div class="divNumber">320.</div> <div class="p"> <table class="singleColumn"> <tr> <td> <div class="pN">370</div> <div class="G">Tadaṭṭhikatvāna nisamma dhīro,</div> </td> </tr> <tr> <td> <div class="G">Dhammānudhammaṁ paṭipajjamāno;</div> </td> </tr> <tr> <td> <div class="G">Viññū vibhāvī nipuṇo ca hoti,</div> </td> </tr> <tr> <td> <div class="G">Yo tādisaṁ bhajati appamatto. (2)</div> </td> </tr> </table> </div>
</div>
<div class="q" id="p_18Sn_371"> <div class="divNumber">321.</div> <div class="p"> <table class="singleColumn"> <tr> <td> <div class="pN">371</div> <div class="G">Khuddañca bālaṁ upasevamāno,</div> </td> </tr> <tr> <td> <div class="G">Anāgatatthañca usūyakañca;</div> </td> </tr> <tr> <td> <div class="G">Idheva dhammaṁ avibhāvayitvā,</div> </td> </tr> <tr> <td> <div class="G">Avitiṇṇakaṅkho maraṇaṁ upeti. (3)</div> </td> </tr> </table> </div>
</div>
<div class="q" id="p_18Sn_372"> <div class="divNumber">322.</div> <div class="p"> <table class="singleColumn"> <tr> <td> <div class="pN">372</div> <div class="G">Yathā naro āpagamotaritvā,</div> </td> </tr> <tr> <td> <div class="G">Mahodakaṁ salilaṁ sīghasotaṁ;</div> </td> </tr> <tr> <td> <div class="G">So vuyhamāno anusotagāmī,</div> </td> </tr> <tr> <td> <div class="G">Kiṁ so pare sakkhati tārayetuṁ. (4)</div> </td> </tr> </table> </div>
</div>
<div class="q" id="p_18Sn_373"> <div class="divNumber">323.</div> <div class="p"> <table class="singleColumn"> <tr> <td> <div class="pN">373</div> <div class="G">Tatheva dhammaṁ avibhāvayitvā,</div> </td> </tr> <tr> <td> <div class="G">Bahussutānaṁ anisāmayatthaṁ;</div> </td> </tr> <tr> <td> <div class="G">Sayaṁ ajānaṁ avitiṇṇakaṅkho,</div> </td> </tr> <tr> <td> <div class="G">Kiṁ so pare sakkhati nijjhapetuṁ. (5)</div> </td> </tr> </table> </div>
</div>
<div class="q" id="p_18Sn_374"> <div class="divNumber">324.</div> <div class="p"> <table class="singleColumn"> <tr> <td> <div class="pN">374</div> <div class="G">Yathāpi nāvaṁ daḷhamāruhitvā,</div> </td> </tr> <tr> <td> <div class="G">Phiyena rittena samaṅgibhūto;</div> </td> </tr> <tr> <td> <div class="G">So tāraye tattha bahūpi aññe,</div> </td> </tr> <tr> <td> <div class="G">Tatrūpayaññū kusalo mutīmā. (6)</div> </td> </tr> </table> </div>
</div>
<div class="q" id="p_18Sn_375"> <div class="divNumber">325.</div> <div class="p"> <table class="singleColumn"> <tr> <td> <div class="pN">375</div> <div class="G">Evampi yo vedagu bhāvitatto,</div> </td> </tr> <tr> <td> <div class="G">Bahussuto hoti avedhadhammo;</div> </td> </tr> <tr> <td> <div class="G">So kho pare nijjhapaye pajānaṁ,</div> </td> </tr> <tr> <td> <div class="G">Sotāvadhānūpanisūpapanne. (7)</div> </td> </tr> </table> </div>
</div>
<div class="q" id="p_18Sn_376"> <div class="divNumber">326.</div> <div class="p"> <table class="singleColumn"> <tr> <td> <div class="pN">376</div> <div class="G">Tasmā have sappurisaṁ bhajetha,</div> </td> </tr> <tr> <td> <div class="G">Medhāvinañceva bahussutañca;</div> </td> </tr> <tr> <td> <div class="G">Aññāya atthaṁ paṭipajjamāno,</div> </td> </tr> <tr> <td> <div class="G">Viññātadhammo sa sukhaṁ labhethāti. (8)</div> </td> </tr> </table> </div>
</div>
<div class="CENTER" id="p_18Sn_377">
<span class="pN">377</span>Nāvāsuttaṁ aṭṭhamaṁ.</div>
</html>
