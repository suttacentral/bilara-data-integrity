<html>
<div class="i">2.3.5.4 Paccanīkapuggala</div>
<div class="h">Pavattivāra</div>
<div class="h">Uppādanirodhavāra</div>
<div class="h">Paccuppannānāgatavāra</div>
<div class="h">Paccanīkapuggala</div>
<div class="q" id="p_33Y3_1843"> <div class="divNumber">239.</div> <div class="p">
<span class="pN">1843</span>»  Yassa cakkhāyatanaṁ nuppajjati tassa sotāyatanaṁ na nirujjhissatīti? </div>
</div>
<div class="q" id="p_33Y3_1844"> <div class="p">
<span class="pN">1844</span>Sabbesaṁ cavantānaṁ acakkhukānaṁ upapajjantānaṁ tesaṁ cakkhāyatanaṁ nuppajjati, no ca tesaṁ sotāyatanaṁ na nirujjhissati. Pañcavokāre parinibbantānaṁ arūpe pacchimabhavikānaṁ ye ca arūpaṁ upapajjitvā parinibbāyissanti tesaṁ cavantānaṁ tesaṁ cakkhāyatanañca nuppajjati sotāyatanañca na nirujjhissati. </div>
</div>
<div class="q" id="p_33Y3_1845"> <div class="p">
<span class="pN">1845</span>«  Yassa vā pana sotāyatanaṁ na nirujjhissati tassa cakkhāyatanaṁ nuppajjatīti? Āmantā. </div>
</div>
<div class="q" id="p_33Y3_1846"> <div class="p">
<span class="pN">1846</span>»  Yassa cakkhāyatanaṁ nuppajjati tassa ghānāyatanaṁ na nirujjhissatīti? </div>
</div>
<div class="q" id="p_33Y3_1847"> <div class="p">
<span class="pN">1847</span>Sabbesaṁ cavantānaṁ acakkhukānaṁ upapajjantānaṁ tesaṁ cakkhāyatanaṁ nuppajjati, no ca tesaṁ ghānāyatanaṁ na nirujjhissati. Pañcavokāre parinibbantānaṁ arūpe pacchimabhavikānaṁ ye ca rūpāvacaraṁ arūpāvacaraṁ upapajjitvā parinibbāyissanti tesaṁ cavantānaṁ tesaṁ cakkhāyatanañca nuppajjati ghānāyatanañca na nirujjhissati. </div>
</div>
<div class="q" id="p_33Y3_1848"> <div class="p">
<span class="pN">1848</span>«  Yassa vā pana ghānāyatanaṁ na nirujjhissati tassa cakkhāyatanaṁ nuppajjatīti? </div>
</div>
<div class="q" id="p_33Y3_1849"> <div class="p">
<span class="pN">1849</span>Pacchimabhavikānaṁ rūpāvacaraṁ upapajjantānaṁ tesaṁ ghānāyatanaṁ na nirujjhissati, no ca tesaṁ cakkhāyatanaṁ nuppajjati. Pañcavokāre parinibbantānaṁ arūpe pacchimabhavikānaṁ ye ca rūpāvacaraṁ arūpāvacaraṁ upapajjitvā parinibbāyissanti tesaṁ cavantānaṁ tesaṁ ghānāyatanañca na nirujjhissati cakkhāyatanañca nuppajjati. </div>
</div>
<div class="q" id="p_33Y3_1850"> <div class="p">
<span class="pN">1850</span>»  Yassa cakkhāyatanaṁ nuppajjati tassa rūpāyatanaṁ na nirujjhissatīti? </div>
</div>
<div class="q" id="p_33Y3_1851"> <div class="p">
<span class="pN">1851</span>Sabbesaṁ cavantānaṁ acakkhukānaṁ upapajjantānaṁ tesaṁ cakkhāyatanaṁ nuppajjati, no ca tesaṁ rūpāyatanaṁ na nirujjhissati. Pañcavokāre parinibbantānaṁ arūpe pacchimabhavikānaṁ ye ca arūpaṁ upapajjitvā parinibbāyissanti tesaṁ cavantānaṁ tesaṁ cakkhāyatanañca nuppajjati rūpāyatanañca na nirujjhissati. </div>
</div>
<div class="q" id="p_33Y3_1852"> <div class="p">
<span class="pN">1852</span>«  Yassa vā pana rūpāyatanaṁ…pe… ? Āmantā. </div>
</div>
<div class="q" id="p_33Y3_1853"> <div class="p">
<span class="pN">1853</span>»  Yassa cakkhāyatanaṁ nuppajjati tassa manāyatanaṁ…pe…  dhammāyatanaṁ na nirujjhissatīti? </div>
</div>
<div class="q" id="p_33Y3_1854"> <div class="p">
<span class="pN">1854</span>Sabbesaṁ cavantānaṁ acakkhukānaṁ upapajjantānaṁ tesaṁ cakkhāyatanaṁ nuppajjati, no ca tesaṁ dhammāyatanaṁ na nirujjhissati. Parinibbantānaṁ tesaṁ cakkhāyatanañca nuppajjati dhammāyatanañca na nirujjhissati. </div>
</div>
<div class="q" id="p_33Y3_1855"> <div class="p">
<span class="pN">1855</span>«  Yassa vā pana dhammāyatanaṁ…pe… ? Āmantā. (Cakkhāyatanamūlakaṁ.) </div>
</div>
<div class="q" id="p_33Y3_1856"> <div class="divNumber">240.</div> <div class="p">
<span class="pN">1856</span>»  Yassa ghānāyatanaṁ nuppajjati tassa rūpāyatanaṁ na nirujjhissatīti? </div>
</div>
<div class="q" id="p_33Y3_1857"> <div class="p">
<span class="pN">1857</span>Sabbesaṁ cavantānaṁ aghānakānaṁ upapajjantānaṁ tesaṁ ghānāyatanaṁ nuppajjati, no ca tesaṁ rūpāyatanaṁ na nirujjhissati. Pañcavokāre parinibbantānaṁ arūpe pacchimabhavikānaṁ ye ca arūpaṁ upapajjitvā parinibbāyissanti tesaṁ cavantānaṁ tesaṁ ghānāyatanañca nuppajjati rūpāyatanañca na nirujjhissati. </div>
</div>
<div class="q" id="p_33Y3_1858"> <div class="p">
<span class="pN">1858</span>«  Yassa vā pana rūpāyatanaṁ…pe… ? Āmantā. </div>
</div>
<div class="q" id="p_33Y3_1859"> <div class="p">
<span class="pN">1859</span>»  Yassa ghānāyatanaṁ nuppajjati tassa manāyatanaṁ…pe…  dhammāyatanaṁ na nirujjhissatīti? </div>
</div>
<div class="q" id="p_33Y3_1860"> <div class="p">
<span class="pN">1860</span>Sabbesaṁ cavantānaṁ aghānakānaṁ upapajjantānaṁ tesaṁ ghānāyatanaṁ nuppajjati, no ca tesaṁ dhammāyatanaṁ na nirujjhissati. Parinibbantānaṁ tesaṁ ghānāyatanañca nuppajjati dhammāyatanañca na nirujjhissati. </div>
</div>
<div class="q" id="p_33Y3_1861"> <div class="p">
<span class="pN">1861</span>«  Yassa vā pana dhammāyatanaṁ…pe… ? Āmantā. (Ghānāyatanamūlakaṁ.) </div>
</div>
<div class="q" id="p_33Y3_1862"> <div class="divNumber">241.</div> <div class="p">
<span class="pN">1862</span>»  Yassa rūpāyatanaṁ nuppajjati tassa manāyatanaṁ…pe…  dhammāyatanaṁ na nirujjhissatīti? </div>
</div>
<div class="q" id="p_33Y3_1863"> <div class="p">
<span class="pN">1863</span>Sabbesaṁ cavantānaṁ arūpakānaṁ upapajjantānaṁ tesaṁ rūpāyatanaṁ nuppajjati, no ca tesaṁ dhammāyatanaṁ na nirujjhissati. Parinibbantānaṁ tesaṁ rūpāyatanañca nuppajjati dhammāyatanañca na nirujjhissati. </div>
</div>
<div class="q" id="p_33Y3_1864"> <div class="p">
<span class="pN">1864</span>«  Yassa vā pana dhammāyatanaṁ…pe… ? Āmantā. </div>
</div>
<div class="q" id="p_33Y3_1865"> <div class="divNumber">242.</div> <div class="p">
<span class="pN">1865</span>»  Yassa manāyatanaṁ nuppajjati tassa dhammāyatanaṁ na nirujjhissatīti? </div>
</div>
<div class="q" id="p_33Y3_1866"> <div class="p">
<span class="pN">1866</span>Sabbesaṁ cavantānaṁ acittakānaṁ upapajjantānaṁ tesaṁ manāyatanaṁ nuppajjati, no ca tesaṁ dhammāyatanaṁ na nirujjhissati. Parinibbantānaṁ tesaṁ manāyatanañca nuppajjati dhammāyatanañca na nirujjhissati. </div>
</div>
<div class="q" id="p_33Y3_1867"> <div class="p">
<span class="pN">1867</span>«  Yassa vā pana dhammāyatanaṁ na nirujjhissati tassa manāyatanaṁ nuppajjatīti? Āmantā. </div>
</div>
</html>
