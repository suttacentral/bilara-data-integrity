<html>
<div class="i">22.1.9.3 Akkhakaṇḍa</div>
<div class="h">Mahānipāta</div>
<div class="h">Mūgapakkhavagga</div>
<div class="h">Vidhurajātaka</div>
<div class="h">Akkhakaṇḍa</div>
<div class="q" id="p_23J_2770"> <div class="divNumber">1434.</div> <div class="p"> <table class="singleColumn"> <tr> <td> <div class="pN">2770</div> <div class="G">“Upāgataṁ rāja mupehi lakkhaṁ,</div> </td> </tr> <tr> <td> <div class="G">Netādisaṁ maṇiratanaṁ tavatthi;</div> </td> </tr> <tr> <td> <div class="G">Dhammena jissāma asāhasena,</div> </td> </tr> <tr> <td> <div class="G">Jito ca no khippamavākarohi.</div> </td> </tr> </table> </div>
</div>
<div class="q" id="p_23J_2771"> <div class="divNumber">1435.</div> <div class="p"> <table class="singleColumn"> <tr> <td> <div class="pN">2771</div> <div class="G">Pañcāla-paccuggata-sūrasena,</div> </td> </tr> <tr> <td> <div class="G">Macchā ca maddā saha kekakebhi;</div> </td> </tr> <tr> <td> <div class="G">Passantu note asaṭhena yuddhaṁ,</div> </td> </tr> <tr> <td> <div class="G">Na no sabhāyaṁ na karonti kiñci”.</div> </td> </tr> </table> </div>
</div>
<div class="q" id="p_23J_2772"> <div class="divNumber">1436.</div> <div class="p"> <table class="singleColumn"> <tr> <td> <div class="pN">2772</div> <div class="G">Te pāvisuṁ akkhamadena mattā,</div> </td> </tr> <tr> <td> <div class="G">Rājā kurūnaṁ puṇṇako cāpi yakkho;</div> </td> </tr> <tr> <td> <div class="G">Rājā kaliṁ viccinamaggahesi,</div> </td> </tr> <tr> <td> <div class="G">Kaṭaṁ aggahī puṇṇako nāma yakkho.</div> </td> </tr> </table> </div>
</div>
<div class="q" id="p_23J_2773"> <div class="divNumber">1437.</div> <div class="p"> <table class="singleColumn"> <tr> <td> <div class="pN">2773</div> <div class="G">Te tattha jūte ubhaye samāgate,</div> </td> </tr> <tr> <td> <div class="G">Raññaṁ sakāse sakhīnañca majjhe;</div> </td> </tr> <tr> <td> <div class="G">Ajesi yakkho naravīraseṭṭhaṁ,</div> </td> </tr> <tr> <td> <div class="G">Tatthappanādo tumulo babhūva.</div> </td> </tr> </table> </div>
</div>
<div class="q" id="p_23J_2774"> <div class="divNumber">1438.</div> <div class="p"> <table class="singleColumn"> <tr> <td> <div class="pN">2774</div> <div class="G">“Jayo mahārāja parājayo ca,</div> </td> </tr> <tr> <td> <div class="G">Āyūhataṁ aññatarassa hoti;</div> </td> </tr> <tr> <td> <div class="G">Janinda jīnosi varaddhanena,</div> </td> </tr> <tr> <td> <div class="G">Jito ca me khippamavākarohi”.</div> </td> </tr> </table> </div>
</div>
<div class="q" id="p_23J_2775"> <div class="divNumber">1439.</div> <div class="p"> <table class="singleColumn"> <tr> <td> <div class="pN">2775</div> <div class="G">“Hatthī gavāssā maṇikuṇḍalā ca,</div> </td> </tr> <tr> <td> <div class="G">Yañcāpi mayhaṁ ratanaṁ pathabyā;</div> </td> </tr> <tr> <td> <div class="G">Gaṇhāhi kaccāna varaṁ dhanānaṁ,</div> </td> </tr> <tr> <td> <div class="G">Ādāya yenicchasi tena gaccha”.</div> </td> </tr> </table> </div>
</div>
<div class="q" id="p_23J_2776"> <div class="divNumber">1440.</div> <div class="p"> <table class="singleColumn"> <tr> <td> <div class="pN">2776</div> <div class="G">“Hatthī gavāssā maṇikuṇḍalā ca,</div> </td> </tr> <tr> <td> <div class="G">Yañcāpi tuyhaṁ ratanaṁ pathabyā;</div> </td> </tr> <tr> <td> <div class="G">Tesaṁ varo vidhuro nāma kattā,</div> </td> </tr> <tr> <td> <div class="G">So me jito taṁ me avākarohi”.</div> </td> </tr> </table> </div>
</div>
<div class="q" id="p_23J_2777"> <div class="divNumber">1441.</div> <div class="p"> <table class="singleColumn"> <tr> <td> <div class="pN">2777</div> <div class="G">“Attā ca me so saraṇaṁ gatī ca,</div> </td> </tr> <tr> <td> <div class="G">Dīpo ca leṇo ca parāyaṇo ca;</div> </td> </tr> <tr> <td> <div class="G">Asantuleyyo mama so dhanena,</div> </td> </tr> <tr> <td> <div class="G">Pāṇena me sādiso esa kattā”.</div> </td> </tr> </table> </div>
</div>
<div class="q" id="p_23J_2778"> <div class="divNumber">1442.</div> <div class="p"> <table class="singleColumn"> <tr> <td> <div class="pN">2778</div> <div class="G">“Ciraṁ vivādo mama tuyhañcassa,</div> </td> </tr> <tr> <td> <div class="G">Kāmañca pucchāma tameva gantvā;</div> </td> </tr> <tr> <td> <div class="G">Esova no vivaratu etamatthaṁ,</div> </td> </tr> <tr> <td> <div class="G">Yaṁ vakkhatī hotu kathā ubhinnaṁ”.</div> </td> </tr> </table> </div>
</div>
<div class="q" id="p_23J_2779"> <div class="divNumber">1443.</div> <div class="p"> <table class="singleColumn"> <tr> <td> <div class="pN">2779</div> <div class="G">“Addhā hi saccaṁ bhaṇasi,</div> </td> </tr> <tr> <td> <div class="G">na ca māṇava sāhasaṁ;</div> </td> </tr> <tr> <td> <div class="G">Tameva gantvā pucchāma,</div> </td> </tr> <tr> <td> <div class="G">tena tussāmubho janā”.</div> </td> </tr> </table> </div>
</div>
<div class="q" id="p_23J_2780"> <div class="divNumber">1444.</div> <div class="p"> <table class="singleColumn"> <tr> <td> <div class="pN">2780</div> <div class="G">“Saccaṁ nu devā vidahū kurūnaṁ,</div> </td> </tr> <tr> <td> <div class="G">Dhamme ṭhitaṁ vidhuraṁ nāmamaccaṁ;</div> </td> </tr> <tr> <td> <div class="G">Dāsosi rañño uda vāsi ñāti,</div> </td> </tr> <tr> <td> <div class="G">Vidhuroti saṅkhā katamāsi loke”.</div> </td> </tr> </table> </div>
</div>
<div class="q" id="p_23J_2781"> <div class="divNumber">1445.</div> <div class="p"> <table class="singleColumn"> <tr> <td> <div class="pN">2781</div> <div class="G">“Āmāyadāsāpi bhavanti heke,</div> </td> </tr> <tr> <td> <div class="G">Dhanena kītāpi bhavanti dāsā;</div> </td> </tr> <tr> <td> <div class="G">Sayampi heke upayanti dāsā,</div> </td> </tr> <tr> <td> <div class="G">Bhayā paṇunnāpi bhavanti dāsā.</div> </td> </tr> </table> </div>
</div>
<div class="q" id="p_23J_2782"> <div class="divNumber">1446.</div> <div class="p"> <table class="singleColumn"> <tr> <td> <div class="pN">2782</div> <div class="G">Ete narānaṁ caturova dāsā,</div> </td> </tr> <tr> <td> <div class="G">Addhā hi yonito ahampi jāto;</div> </td> </tr> <tr> <td> <div class="G">Bhavo ca rañño abhavo ca rañño,</div> </td> </tr> <tr> <td> <div class="G">Dāsāhaṁ devassa parampi gantvā;</div> </td> </tr> <tr> <td> <div class="G">Dhammena maṁ māṇava tuyha dajjā”.</div> </td> </tr> </table> </div>
</div>
<div class="q" id="p_23J_2783"> <div class="divNumber">1447.</div> <div class="p"> <table class="singleColumn"> <tr> <td> <div class="pN">2783</div> <div class="G">“Ayaṁ dutīyo vijayo mamajja,</div> </td> </tr> <tr> <td> <div class="G">Puṭṭho hi kattā vivarettha pañhaṁ;</div> </td> </tr> <tr> <td> <div class="G">Adhammarūpo vata rājaseṭṭho,</div> </td> </tr> <tr> <td> <div class="G">Subhāsitaṁ nānujānāsi mayhaṁ”.</div> </td> </tr> </table> </div>
</div>
<div class="q" id="p_23J_2784"> <div class="divNumber">1448.</div> <div class="p"> <table class="singleColumn"> <tr> <td> <div class="pN">2784</div> <div class="G">“Evañce no so vivarettha pañhaṁ,</div> </td> </tr> <tr> <td> <div class="G">Dāsohamasmi na ca khosmi ñāti;</div> </td> </tr> <tr> <td> <div class="G">Gaṇhāhi kaccāna varaṁ dhanānaṁ,</div> </td> </tr> <tr> <td> <div class="G">Ādāya yenicchasi tena gaccha”.</div> </td> </tr> </table> </div>
</div>
<div class="CENTER" id="p_23J_2785">
<span class="pN">2785</span>Akkhakaṇḍaṁ nāma.</div>
</html>
