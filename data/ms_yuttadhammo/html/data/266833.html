<html>
<div class="i">4.2 Uddhatasutta</div>
<div class="h">Meghiyavagga</div>
<div class="h">Uddhatasutta</div>
<div class="q" id="p_18Ud_273"> <div class="divNumber">32.</div> <div class="p">
<span class="pN">273</span>Evaṁ me sutaṁ— ekaṁ samayaṁ bhagavā kusinārāyaṁ viharati upavattane mallānaṁ sālavane. Tena kho pana samayena sambahulā bhikkhū bhagavato avidūre araññakuṭikāyaṁ viharanti uddhatā unnaḷā capalā mukharā vikiṇṇavācā muṭṭhassatino asampajānā asamāhitā vibbhantacittā pākatindriyā. </div>
</div>
<div class="q" id="p_18Ud_274"> <div class="p">
<span class="pN">274</span>Addasā kho bhagavā te sambahule bhikkhū avidūre araññakuṭikāyaṁ viharante uddhate unnaḷe capale mukhare vikiṇṇavāce muṭṭhassatino asampajāne asamāhite vibbhantacitte pākatindriye. </div>
</div>
<div class="q" id="p_18Ud_275"> <div class="p">
<span class="pN">275</span>Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi— </div>
</div>
<div class="q" id="p_18Ud_276"> <div class="p"> <table class="singleColumn"> <tr> <td> <div class="pN">276</div> <div class="G">“Arakkhitena kāyena,</div> </td> </tr> <tr> <td> <div class="G">micchādiṭṭhihatena ca;</div> </td> </tr> <tr> <td> <div class="G">Thinamiddhābhibhūtena,</div> </td> </tr> <tr> <td> <div class="G">vasaṁ mārassa gacchati. (40)</div> </td> </tr> </table> </div>
</div>
<div class="q" id="p_18Ud_277"> <div class="p"> <table class="singleColumn"> <tr> <td> <div class="pN">277</div> <div class="G">Tasmā rakkhitacittassa,</div> </td> </tr> <tr> <td> <div class="G">sammāsaṅkappagocaro;</div> </td> </tr> <tr> <td> <div class="G">Sammādiṭṭhipurekkhāro,</div> </td> </tr> <tr> <td> <div class="G">ñatvāna udayabbayaṁ;</div> </td> </tr> <tr> <td> <div class="G">Thinamiddhābhibhū bhikkhu,</div> </td> </tr> <tr> <td> <div class="G">sabbā duggatiyo jahe”ti. (41)</div> </td> </tr> </table> </div>
</div>
<div class="CENTER" id="p_18Ud_278">
<span class="pN">278</span>Dutiyaṁ.</div>
</html>
