<html>
<div class="i">1.2.3.2 Samudayasutta</div>
<div class="h">Khandhasaṁyutta</div>
<div class="h">Majjhimapaṇṇāsaka</div>
<div class="h">Khajjanīyavagga</div>
<div class="h">Samudayasutta</div>
<div class="q" id="p_13S3_381"> <div class="divNumber">74.</div> <div class="p">
<span class="pN">381</span>Sāvatthinidānaṁ. “Assutavā, bhikkhave, puthujjano rūpassa samudayañca atthaṅgamañca assādañca ādīnavañca nissaraṇañca yathābhūtaṁ nappajānāti. Vedanāya… saññāya… saṅkhārānaṁ… viññāṇassa samudayañca atthaṅgamañca assādañca ādīnavañca nissaraṇañca yathābhūtaṁ nappajānāti. Sutavā ca kho, bhikkhave, ariyasāvako rūpassa samudayañca atthaṅgamañca assādañca ādīnavañca nissaraṇañca yathābhūtaṁ pajānāti. Vedanāya… saññāya… saṅkhārānaṁ… viññāṇassa samudayañca atthaṅgamañca assādañca ādīnavañca nissaraṇañca yathābhūtaṁ pajānātī”ti. </div>
</div>
<div class="CENTER" id="p_13S3_382">
<span class="pN">382</span>Dutiyaṁ.</div>
</html>
