<html>
<div class="i">2.17 Pakkhagaṇanādiuggahaṇānujānana</div>
<div class="h">Uposathakkhandhaka</div>
<div class="h">Pakkhagaṇanādiuggahaṇānujānana</div>
<div class="q" id="p_3V_653"> <div class="divNumber">156.</div> <div class="p">
<span class="pN">653</span>Atha kho bhagavā codanāvatthusmiṁ yathābhirantaṁ viharitvā punadeva rājagahaṁ paccāgañchi. </div>
</div>
<div class="q" id="p_3V_654"> <div class="p">
<span class="pN">654</span>Tena kho pana samayena manussā bhikkhū piṇḍāya carante pucchanti—  “katimī, bhante, pakkhassā”ti? Bhikkhū evamāhaṁsu—  “na kho mayaṁ, āvuso, jānāmā”ti. Manussā ujjhāyanti khiyyanti vipācenti—  “pakkhagaṇanamattampime samaṇā sakyaputtiyā na jānanti, kiṁ panime aññaṁ kiñci kalyāṇaṁ jānissantī”ti? Bhagavato etamatthaṁ ārocesuṁ. “Anujānāmi, bhikkhave, pakkhagaṇanaṁ uggahetun”ti. Atha kho bhikkhūnaṁ etadahosi—  “kena nu kho pakkhagaṇanā uggahetabbā”ti? Bhagavato etamatthaṁ ārocesuṁ. “Anujānāmi, bhikkhave, sabbeheva pakkhagaṇanaṁ uggahetun”ti. </div>
</div>
<div class="q" id="p_3V_655"> <div class="divNumber">157.</div> <div class="p">
<span class="pN">655</span>Tena kho pana samayena manussā bhikkhū piṇḍāya carante pucchanti—  “kīvatikā, bhante, bhikkhū”ti? Bhikkhū evamāhaṁsu—  “na kho mayaṁ, āvuso, jānāmā”ti. Manussā ujjhāyanti khiyyanti vipācenti—  “aññamaññampime samaṇā sakyaputtiyā na jānanti, kiṁ panime aññaṁ kiñci kalyāṇaṁ jānissantī”ti? Bhagavato etamatthaṁ ārocesuṁ. “Anujānāmi, bhikkhave, bhikkhū gaṇetun”ti. </div>
</div>
<div class="q" id="p_3V_656"> <div class="p">
<span class="pN">656</span>Atha kho bhikkhūnaṁ etadahosi—  “kadā nu kho bhikkhū gaṇetabbā”ti? Bhagavato etamatthaṁ ārocesuṁ. “Anujānāmi, bhikkhave, tadahuposathe nāmaggena vā gaṇetuṁ, salākaṁ vā gāhetun”ti. </div>
</div>
<div class="q" id="p_3V_657"> <div class="divNumber">158.</div> <div class="p">
<span class="pN">657</span>Tena kho pana samayena bhikkhū ajānantā ajjuposathoti dūraṁ gāmaṁ piṇḍāya caranti. Te uddissamānepi pātimokkhe āgacchanti, uddiṭṭhamattepi āgacchanti. Bhagavato etamatthaṁ ārocesuṁ. “Anujānāmi, bhikkhave, ārocetuṁ ‘ajjuposatho’”ti. </div>
</div>
<div class="q" id="p_3V_658"> <div class="p">
<span class="pN">658</span>Atha kho bhikkhūnaṁ etadahosi—  “kena nu kho ārocetabbo”ti? Bhagavato etamatthaṁ ārocesuṁ. “Anujānāmi, bhikkhave, therena bhikkhunā kālavato ārocetun”ti. </div>
</div>
<div class="q" id="p_3V_659"> <div class="p">
<span class="pN">659</span>Tena kho pana samayena aññataro thero kālavato nassarati. Bhagavato etamatthaṁ ārocesuṁ. “Anujānāmi, bhikkhave, bhattakālepi ārocetun”ti. </div>
</div>
<div class="q" id="p_3V_660"> <div class="p">
<span class="pN">660</span>Bhattakālepi nassarati. Bhagavato etamatthaṁ ārocesuṁ. “Anujānāmi, bhikkhave, yaṁ kālaṁ sarati, taṁ kālaṁ ārocetun”ti. </div>
</div>
</html>
