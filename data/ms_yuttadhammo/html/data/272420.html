<html>
<div class="i">10.6 Pāyāsidevaputta</div>
<div class="h">Pāyāsisutta</div>
<div class="h">Pāyāsidevaputta</div>
<div class="q" id="p_7D_1144"> <div class="divNumber">441.</div> <div class="p">
<span class="pN">1144</span>Tena kho pana samayena āyasmā gavampati abhikkhaṇaṁ suññaṁ serīsakaṁ vimānaṁ divāvihāraṁ gacchati. Atha kho pāyāsi devaputto yenāyasmā gavampati tenupasaṅkami; upasaṅkamitvā āyasmantaṁ gavampatiṁ abhivādetvā ekamantaṁ aṭṭhāsi. Ekamantaṁ ṭhitaṁ kho pāyāsiṁ devaputtaṁ āyasmā gavampati etadavoca—  “kosi tvaṁ, āvuso”ti? “Ahaṁ, bhante, pāyāsi rājañño”ti. “Nanu tvaṁ, āvuso, evaṁdiṭṭhiko ahosi—  ‘itipi natthi paro loko, natthi sattā opapātikā, natthi sukatadukkaṭānaṁ kammānaṁ phalaṁ vipāko’”ti? “Saccāhaṁ, bhante, evaṁdiṭṭhiko ahosiṁ—  ‘itipi natthi paro loko, natthi sattā opapātikā, natthi sukatadukkaṭānaṁ kammānaṁ phalaṁ vipāko’ti. Api cāhaṁ ayyena kumārakassapena etasmā pāpakā diṭṭhigatā vivecito”ti. “Yo pana te, āvuso, dāne vāvaṭo ahosi uttaro nāma māṇavo, so kuhiṁ upapanno”ti? “Yo me, bhante, dāne vāvaṭo ahosi uttaro nāma māṇavo, so sakkaccaṁ dānaṁ datvā sahatthā dānaṁ datvā cittīkataṁ dānaṁ datvā anapaviddhaṁ dānaṁ datvā kāyassa bhedā paraṁ maraṇā sugatiṁ saggaṁ lokaṁ upapanno devānaṁ tāvatiṁsānaṁ sahabyataṁ. Ahaṁ pana, bhante, asakkaccaṁ dānaṁ datvā asahatthā dānaṁ datvā acittīkataṁ dānaṁ datvā apaviddhaṁ dānaṁ datvā kāyassa bhedā paraṁ maraṇā cātumahārājikānaṁ devānaṁ sahabyataṁ upapanno suññaṁ serīsakaṁ vimānaṁ. Tena hi, bhante gavampati, manussalokaṁ gantvā evamārocehi—  ‘sakkaccaṁ dānaṁ detha, sahatthā dānaṁ detha, cittīkataṁ dānaṁ detha, anapaviddhaṁ dānaṁ detha. Pāyāsi rājañño asakkaccaṁ dānaṁ datvā asahatthā dānaṁ datvā acittīkataṁ dānaṁ datvā apaviddhaṁ dānaṁ datvā kāyassa bhedā paraṁ maraṇā cātumahārājikānaṁ devānaṁ sahabyataṁ upapanno suññaṁ serīsakaṁ vimānaṁ. Yo pana tassa dāne vāvaṭo ahosi uttaro nāma māṇavo, so sakkaccaṁ dānaṁ datvā sahatthā dānaṁ datvā cittīkataṁ dānaṁ datvā anapaviddhaṁ dānaṁ datvā kāyassa bhedā paraṁ maraṇā sugatiṁ saggaṁ lokaṁ upapanno devānaṁ tāvatiṁsānaṁ sahabyatan’”ti. </div>
</div>
<div class="q" id="p_7D_1145"> <div class="p">
<span class="pN">1145</span>Atha kho āyasmā gavampati manussalokaṁ āgantvā evamārocesi—  “sakkaccaṁ dānaṁ detha, sahatthā dānaṁ detha, cittīkataṁ dānaṁ detha, anapaviddhaṁ dānaṁ detha. Pāyāsi rājañño asakkaccaṁ dānaṁ datvā asahatthā dānaṁ datvā acittīkataṁ dānaṁ datvā apaviddhaṁ dānaṁ datvā kāyassa bhedā paraṁ maraṇā cātumahārājikānaṁ devānaṁ sahabyataṁ upapanno suññaṁ serīsakaṁ vimānaṁ. Yo pana tassa dāne vāvaṭo ahosi uttaro nāma māṇavo, so sakkaccaṁ dānaṁ datvā sahatthā dānaṁ datvā cittīkataṁ dānaṁ datvā anapaviddhaṁ dānaṁ datvā kāyassa bhedā paraṁ maraṇā sugatiṁ saggaṁ lokaṁ upapanno devānaṁ tāvatiṁsānaṁ sahabyatan”ti. </div>
</div>
<div class="ENDH3" id="p_7D_1146">
<span class="pN">1146</span>Pāyāsisuttaṁ niṭṭhitaṁ dasamaṁ.</div>
<div class="ENDH3" id="p_7D_1147">
<span class="pN">1147</span>Mahāvaggo niṭṭhito.</div>
<div class="SUMMARY" id="p_7D_1148">
<span class="pN">1148</span><span class="firstLetter">T</span>assuddānaṁ</div>
<div class="q" id="p_7D_1149"> <div class="p"> <table class="singleColumn"> <tr> <td> <div class="pN">1149</div> <div class="G">Mahāpadāna nidānaṁ,</div> </td> </tr> <tr> <td> <div class="G">nibbānañca sudassanaṁ;</div> </td> </tr> <tr> <td> <div class="G">Janavasabha govindaṁ,</div> </td> </tr> <tr> <td> <div class="G">samayaṁ sakkapañhakaṁ;</div> </td> </tr> <tr> <td> <div class="G">Mahāsatipaṭṭhānañca,</div> </td> </tr> <tr> <td> <div class="G">pāyāsi dasamaṁ bhave.</div> </td> </tr> </table> </div>
</div>
<div class="ENDBOOK" id="p_7D_1150">
<span class="pN">1150</span>Mahāvaggapāḷi niṭṭhitā.</div>
</html>
