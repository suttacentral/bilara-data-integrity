<html>
<div class="i">17.2.7 Sattakaniddesa</div>
<div class="h">Khuddakavatthuvibhaṅga</div>
<div class="h">Niddesa</div>
<div class="h">Sattakaniddesa</div>
<div class="q" id="p_30Vbh_2877"> <div class="divNumber">949.</div> <div class="p">
<span class="pN">2877</span>Tattha katame sattānusayā? Kāmarāgānusayo, paṭighānusayo, mānānusayo, diṭṭhānusayo, vicikicchānusayo, bhavarāgānusayo, avijjānusayo—  ime satta anusayā. (1) </div>
</div>
<div class="q" id="p_30Vbh_2878"> <div class="p">
<span class="pN">2878</span>Tattha katamāni satta saṁyojanāni? Kāmarāgasaṁyojanaṁ, paṭighasaṁyojanaṁ, mānasaṁyojanaṁ, diṭṭhisaṁyojanaṁ, vicikicchāsaṁyojanaṁ, bhavarāgasaṁyojanaṁ, avijjāsaṁyojanaṁ—  imāni satta saṁyojanāni. (2) </div>
</div>
<div class="q" id="p_30Vbh_2879"> <div class="p">
<span class="pN">2879</span>Tattha katamāni satta pariyuṭṭhānāni? Kāmarāgapariyuṭṭhānaṁ, paṭighapariyuṭṭhānaṁ, mānapariyuṭṭhānaṁ, diṭṭhipariyuṭṭhānaṁ, vicikicchāpariyuṭṭhānaṁ, bhavarāgapariyuṭṭhānaṁ, avijjāpariyuṭṭhānaṁ—  imāni satta pariyuṭṭhānāni. (3) </div>
</div>
<div class="q" id="p_30Vbh_2880"> <div class="divNumber">950.</div> <div class="p">
<span class="pN">2880</span>Tattha katame satta asaddhammā? Assaddho hoti, ahiriko hoti, anottappī hoti, appassuto hoti, kusīto hoti, muṭṭhassatī hoti, duppañño hoti—  ime satta asaddhammā. (4) </div>
</div>
<div class="q" id="p_30Vbh_2881"> <div class="p">
<span class="pN">2881</span>Tattha katamāni satta duccaritāni? Pāṇātipāto, adinnādānaṁ, kāmesumicchācāro, musāvādo, pisuṇā vācā, pharusā vācā, samphappalāpo—  imāni satta duccaritāni. (5) </div>
</div>
<div class="q" id="p_30Vbh_2882"> <div class="p">
<span class="pN">2882</span>Tattha katame satta mānā? Māno, atimāno, mānātimāno, omāno, adhimāno, asmimāno, micchāmāno—  ime satta mānā. (6) </div>
</div>
<div class="q" id="p_30Vbh_2883"> <div class="divNumber">951.</div> <div class="p">
<span class="pN">2883</span>Tattha katamā satta diṭṭhiyo? Idhekacco samaṇo vā brāhmaṇo vā evaṁvādī hoti evaṁdiṭṭhī—  “yato kho, bho, ayaṁ attā rūpī cātumahābhūtiko mātāpettikasambhavo kāyassa bhedā ucchijjati vinassati na hoti paraṁ maraṇā, ettāvatā kho bho, ayaṁ attā sammā samucchinno hotī”ti. Ittheke sato sattassa ucchedaṁ vināsaṁ vibhavaṁ paññapenti. (7.1) </div>
</div>
<div class="q" id="p_30Vbh_2884"> <div class="p">
<span class="pN">2884</span>Tamañño evamāha—  “atthi kho, bho, eso attā yaṁ tvaṁ vadesi. ‘Neso natthī’ti vadāmi. No ca kho, bho, ayaṁ attā ettāvatā sammā samucchinno hoti. Atthi kho bho añño attā dibbo rūpī kāmāvacaro kabaḷīkārabhakkho. Taṁ tvaṁ na jānāsi na passasi. Tamahaṁ jānāmi passāmi. So kho, bho, attā yato kāyassa bhedā ucchijjati vinassati na hoti paraṁ maraṇā, ettāvatā kho, bho, ayaṁ attā sammāsamucchinno hotī”ti. Ittheke bho sattassa ucchedaṁ vināsaṁ vibhavaṁ paññapenti. (7.2) </div>
</div>
<div class="q" id="p_30Vbh_2885"> <div class="p">
<span class="pN">2885</span>Tamañño evamāha—  “atthi kho, bho, eso attā yaṁ tvaṁ vadesi. ‘Neso natthī’ti vadāmi. No ca kho, bho, ayaṁ attā ettāvatā sammā samucchinno hoti. Atthi kho, bho, añño attā dibbo rūpī manomayo sabbaṅgapaccaṅgī ahīnindriyo. Taṁ tvaṁ na jānāsi na passasi. Tamahaṁ jānāmi passāmi. So kho, bho, attā yato kāyassa bhedā ucchijjati vinassati na hoti paraṁ maraṇā, ettāvatā kho, bho, ayaṁ attā sammā samucchinno hotī”ti. Ittheke sato sattassa ucchedaṁ vināsaṁ vibhavaṁ paññapenti. (7.3) </div>
</div>
<div class="q" id="p_30Vbh_2886"> <div class="p">
<span class="pN">2886</span>Tamañño evamāha—  “atthi kho, bho, eso attā yaṁ tvaṁ vadesi. ‘Neso natthī’ti vadāmi. No ca kho, bho, ayaṁ attā ettāvatā sammā samucchinno hoti. Atthi kho, bho, añño attā sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ananto ākāsoti ākāsānañcāyatanūpago. Taṁ tvaṁ na jānāsi na passasi. Tamahaṁ jānāmi passāmi. So kho, bho, attā yato kāyassa bhedā ucchijjati vinassati na hoti paraṁ maraṇā, ettāvatā kho, bho, ayaṁ attā sammā samucchinno hotī”ti. Ittheke sato sattassa ucchedaṁ vināsaṁ vibhavaṁ paññapenti. (7.4) </div>
</div>
<div class="q" id="p_30Vbh_2887"> <div class="p">
<span class="pN">2887</span>Tamañño evamāha—  “atthi kho, bho, eso attā yaṁ tvaṁ vadesi. ‘Neso natthī’ti vadāmi. No ca kho, bho, ayaṁ attā ettāvatā sammā samucchinno hoti. Atthi kho, bho, añño attā sabbaso ākāsānañcāyatanaṁ samatikkamma anantaṁ viññāṇanti viññāṇañcāyatanūpago. Taṁ tvaṁ na jānāsi na passasi. Tamahaṁ jānāmi passāmi. So kho, bho, attā yato kāyassa bhedā ucchijjati vinassati na hoti paraṁ maraṇā, ettāvatā kho, bho, ayaṁ attā sammā samucchinno hotī”ti. Ittheke sato sattassa ucchedaṁ vināsaṁ vibhavaṁ paññapenti. (7.5) </div>
</div>
<div class="q" id="p_30Vbh_2888"> <div class="p">
<span class="pN">2888</span>Tamañño evamāha—  “atthi kho, bho, eso attā yaṁ tvaṁ vadesi. ‘Neso natthī’ti vadāmi. No ca kho, bho, ayaṁ attā ettāvatā sammā samucchinno hoti. Atthi kho, bho, añño attā sabbaso viññāṇañcāyatanaṁ samatikkamma natthi kiñcīti ākiñcaññāyatanūpago. Taṁ tvaṁ na jānāsi na passasi. Tamahaṁ jānāmi passāmi. So kho, bho, attā yato kāyassa bhedā ucchijjati vinassati na hoti paraṁ maraṇā, ettāvatā kho, bho, ayaṁ attā sammā samucchinno hotī”ti. Ittheke sato sattassa ucchedaṁ vināsaṁ vibhavaṁ paññapenti. (7.6) </div>
</div>
<div class="q" id="p_30Vbh_2889"> <div class="p">
<span class="pN">2889</span>Tamañño evamāha—  “atthi kho pana eso attā yaṁ tvaṁ vadesi. ‘Neso natthī’ti vadāmi. No ca kho, bho, ayaṁ attā ettāvatā sammā samucchinno hoti. Atthi kho, bho, añño attā sabbaso ākiñcaññāyatanaṁ samatikkamma nevasaññānāsaññāyatanūpago. Taṁ tvaṁ na jānāsi na passasi. Tamahaṁ jānāmi passāmi. So kho, bho, attā yato kāyassa bhedā ucchijjati vinassati na hoti paraṁ maraṇā, ettāvatā kho, bho, ayaṁ attā sammā samucchinno hotī”ti. Ittheke sato sattassa ucchedaṁ vināsaṁ vibhavaṁ paññapenti. Imā satta diṭṭhiyo. (7.7) </div>
</div>
<div class="CENTER" id="p_30Vbh_2890">
<span class="pN">2890</span>Sattakaṁ.</div>
</html>
