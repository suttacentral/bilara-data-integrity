<html>
<div class="i">17.2.1 Ekakaniddesa</div>
<div class="h">Khuddakavatthuvibhaṅga</div>
<div class="h">Niddesa</div>
<div class="h">Ekakaniddesa</div>
<div class="q" id="p_30Vbh_2630"> <div class="divNumber">843.</div> <div class="p">
<span class="pN">2630</span>Tattha katamo jātimado? Jātiṁ paṭicca mado majjanā majjitattaṁ māno maññanā maññitattaṁ unnati unnāmo dhajo sampaggāho ketukamyatā cittassa—  ayaṁ vuccati “jātimado”. (1) </div>
</div>
<div class="q" id="p_30Vbh_2631"> <div class="divNumber">844.</div> <div class="p">
<span class="pN">2631</span>Tattha katamo gottamado? Gottaṁ paṭicca…pe…  ārogyaṁ paṭicca…pe…  yobbanaṁ paṭicca…pe…  jīvitaṁ paṭicca…pe…  lābhaṁ paṭicca…pe…  sakkāraṁ paṭicca…pe…  garukāraṁ paṭicca…pe…  purekkhāraṁ paṭicca…pe…  parivāraṁ paṭicca…pe…  bhogaṁ paṭicca…pe…  vaṇṇaṁ paṭicca…pe…  sutaṁ paṭicca…pe…  paṭibhānaṁ paṭicca…pe…  rattaññutaṁ paṭicca…pe…  piṇḍapātikattaṁ paṭicca…pe…  anavaññātaṁ paṭicca…pe…  iriyāpathaṁ paṭicca…pe…  iddhiṁ paṭicca…pe…  yasaṁ paṭicca…pe…  sīlaṁ paṭicca…pe…  jhānaṁ paṭicca…pe…  sippaṁ paṭicca…pe…  ārohaṁ paṭicca…pe…  pariṇāhaṁ paṭicca…pe…  saṇṭhānaṁ paṭicca…pe…  pāripūriṁ paṭicca mado majjanā majjitattaṁ māno ca maññanā maññitattaṁ unnati unnāmo dhajo sampaggāho ketukamyatā cittassa—  ayaṁ vuccati “pāripūrimado”. (2--27) </div>
</div>
<div class="q" id="p_30Vbh_2632"> <div class="divNumber">845.</div> <div class="p">
<span class="pN">2632</span>Tattha katamo mado? Yo mado majjanā majjitattaṁ māno maññanā maññitattaṁ unnati unnāmo dhajo sampaggāho ketukamyatā cittassa—  ayaṁ vuccati “mado”. (28) </div>
</div>
<div class="q" id="p_30Vbh_2633"> <div class="divNumber">846.</div> <div class="p">
<span class="pN">2633</span>Tattha katamo pamādo? Kāyaduccarite vā vacīduccarite vā manoduccarite vā pañcasu vā kāmaguṇesu cittassa vossaggo vossaggānuppadānaṁ kusalānaṁ vā dhammānaṁ bhāvanāya asakkaccakiriyatā asātaccakiriyatā anaṭṭhitakiriyatā olīnavuttitā nikkhittachandatā nikkhittadhuratā anāsevanā abhāvanā abahulīkammaṁ anadhiṭṭhānaṁ ananuyogo pamādo, yo evarūpo pamādo pamajjanā pamajjitattaṁ—  ayaṁ vuccati “pamādo”. (29) </div>
</div>
<div class="q" id="p_30Vbh_2634"> <div class="divNumber">847.</div> <div class="p">
<span class="pN">2634</span>Tattha katamo thambho? Yo thambho thambhanā thambhitattaṁ kakkhaḷiyaṁ phārusiyaṁ ujucittatā amudutā—  ayaṁ vuccati “thambho”. (30) </div>
</div>
<div class="q" id="p_30Vbh_2635"> <div class="divNumber">848.</div> <div class="p">
<span class="pN">2635</span>Tattha katamo sārambho? Yo sārambho paṭisārambho sārambhanā paṭisārambhanā paṭisārambhitattaṁ—  ayaṁ vuccati “sārambho”. (31) </div>
</div>
<div class="q" id="p_30Vbh_2636"> <div class="divNumber">849.</div> <div class="p">
<span class="pN">2636</span>Tattha katamā atricchatā? Itarītaracīvarapiṇḍapātasenāsanagilānappaccayabhesajjaparikkhārehi pañcahi vā kāmaguṇehi asantuṭṭhassa bhiyyokamyatā, yā evarūpā icchā icchāgatā atricchatā rāgo sārāgo cittassa sārāgo—  ayaṁ vuccati “atricchatā”. (32) </div>
</div>
<div class="q" id="p_30Vbh_2637"> <div class="divNumber">850.</div> <div class="p">
<span class="pN">2637</span>Tattha katamā mahicchatā? Itarītaracīvarapiṇḍapātasenāsanagilānappaccayabhesajjaparikkhārehi pañcahi vā kāmaguṇehi asantuṭṭhassa bhiyyokamyatā, yā evarūpā icchā icchāgatā mahicchatā rāgo sārāgo cittassa sārāgo—  ayaṁ vuccati “mahicchatā”. (33) </div>
</div>
<div class="q" id="p_30Vbh_2638"> <div class="divNumber">851.</div> <div class="p">
<span class="pN">2638</span>Tattha katamā pāpicchatā? Idhekacco assaddho samāno “saddhoti maṁ jano jānātū”ti icchati, dussīlo samāno “sīlavāti maṁ jano jānātū”ti icchati, appassuto samāno “bahussutoti maṁ jano jānātū”ti icchati, saṅgaṇikārāmo samāno “pavivittoti maṁ jano jānātū”ti icchati, kusīto samāno “āraddhavīriyoti maṁ jano jānātū”ti icchati, muṭṭhassatī samāno “upaṭṭhitassatīti maṁ jano jānātū”ti icchati, asamāhito samāno “samāhitoti maṁ jano jānātū”ti icchati, duppañño samāno “paññavāti maṁ jano jānātū”ti icchati, akhīṇāsavo samāno “khīṇāsavoti maṁ jano jānātū”ti icchati—  yā evarūpā icchā icchāgatā pāpicchatā rāgo sārāgo cittassa sārāgo—  ayaṁ vuccati “pāpicchatā”. (34) </div>
</div>
<div class="q" id="p_30Vbh_2639"> <div class="divNumber">852.</div> <div class="p">
<span class="pN">2639</span>Tattha katamaṁ siṅgaṁ? Yaṁ siṅgaṁ siṅgāratā cāturatā cāturiyaṁ parikkhattatā pārikkhattiyaṁ—  idaṁ vuccati “siṅgaṁ”. (35) </div>
</div>
<div class="q" id="p_30Vbh_2640"> <div class="divNumber">853.</div> <div class="p">
<span class="pN">2640</span>Tattha katamaṁ tintiṇaṁ? Yaṁ tintiṇaṁ tintiṇāyanā tintiṇāyitattaṁ loluppaṁ loluppāyanā loluppāyitattaṁ pucchañjikatā sādhukamyatā—  idaṁ vuccati “tintiṇaṁ”. (36) </div>
</div>
<div class="q" id="p_30Vbh_2641"> <div class="divNumber">854.</div> <div class="p">
<span class="pN">2641</span>Tattha katamaṁ cāpalyaṁ? Cīvaramaṇḍanā pattamaṇḍanā senāsanamaṇḍanā imassa vā pūtikāyassa bāhirānaṁ vā parikkhārānaṁ maṇḍanā vibhūsanā keḷanā parikeḷanā giddhikatā giddhikattaṁ capalatā cāpalyaṁ—  idaṁ vuccati “cāpalyaṁ”. (37) </div>
</div>
<div class="q" id="p_30Vbh_2642"> <div class="divNumber">855.</div> <div class="p">
<span class="pN">2642</span>Tattha katamaṁ asabhāgavutti? Mātari vā pitari vā jeṭṭhe vā bhātari vā ācariyesu vā upajjhāye vā buddhe vā sāvakesu vā aññataraññataresu garuṭṭhāniyesu vippaṭikūlaggāhitā vipaccanīkasātatā anādariyaṁ anādariyatā agāravatā appatissavatā—  ayaṁ vuccati “asabhāgavutti”. (38) </div>
</div>
<div class="q" id="p_30Vbh_2643"> <div class="divNumber">856.</div> <div class="p">
<span class="pN">2643</span>Tattha katamā arati? Pantesu vā senāsanesu aññataraññataresu vā adhikusalesu dhammesu arati aratitā anabhirati anabhiramaṇā ukkaṇṭhitā paritassitā—  ayaṁ vuccati “arati”. (39) </div>
</div>
<div class="q" id="p_30Vbh_2644"> <div class="divNumber">857.</div> <div class="p">
<span class="pN">2644</span>Tattha katamā tandī? Yā tandī tandiyanā tandimanakatā ālasyaṁ ālasyāyanā ālasyāyitattaṁ—  ayaṁ vuccati “tandī”. (40) </div>
</div>
<div class="q" id="p_30Vbh_2645"> <div class="divNumber">858.</div> <div class="p">
<span class="pN">2645</span>Tattha katamā vijambhitā? Yā kāyassa jambhanā vijambhanā ānamanā vinamanā sannamanā paṇamanā byādhiyakaṁ—  ayaṁ vuccati “vijambhitā”. (41) </div>
</div>
<div class="q" id="p_30Vbh_2646"> <div class="divNumber">859.</div> <div class="p">
<span class="pN">2646</span>Tattha katamo bhattasammado? Yā bhuttāvissa bhattamucchā bhattakilamatho bhattapariḷāho kāyaduṭṭhullaṁ—  ayaṁ vuccati “bhattasammado”. (42) </div>
</div>
<div class="q" id="p_30Vbh_2647"> <div class="divNumber">860.</div> <div class="p">
<span class="pN">2647</span>Tattha katamaṁ cetaso ca līnattaṁ? Yā cittassa akalyatā akammaññatā olīyanā sallīyanā līnaṁ līyanā līyitattaṁ thinaṁ thiyanā thiyitattaṁ cittassa—  idaṁ vuccati “cetaso ca līnattaṁ”. (43) </div>
</div>
<div class="q" id="p_30Vbh_2648"> <div class="divNumber">861.</div> <div class="p">
<span class="pN">2648</span>Tattha katamā kuhanā? Lābhasakkārasilokasannissitassa pāpicchassa icchāpakatassa paccayapaṭisevanasaṅkhātena vā sāmantajappitena vā iriyāpathassa vā aṭhapanā ṭhapanā saṇṭhapanā bhākuṭitā bhākuṭiyaṁ kuhanā kuhāyanā kuhitattaṁ—  ayaṁ vuccati “kuhanā”. (44) </div>
</div>
<div class="q" id="p_30Vbh_2649"> <div class="divNumber">862.</div> <div class="p">
<span class="pN">2649</span>Tattha katamā lapanā? Lābhasakkārasilokasannissitassa pāpicchassa icchāpakatassa yā paresaṁ ālapanā lapanā sallapanā ullapanā samullapanā unnahanā samunnahanā ukkācanā samukkācanā anuppiyabhāṇitā cāṭukamyatā muggasūpyatā pāribhaṭayatā—  ayaṁ vuccati “lapanā”. (45) </div>
</div>
<div class="q" id="p_30Vbh_2650"> <div class="divNumber">863.</div> <div class="p">
<span class="pN">2650</span>Tattha katamā nemittikatā? Lābhasakkārasilokasannissitassa pāpicchassa icchāpakatassa yaṁ paresaṁ nimittaṁ nimittakammaṁ obhāso obhāsakammaṁ sāmantajappā parikathā—  ayaṁ vuccati “nemittikatā”. (46) </div>
</div>
<div class="q" id="p_30Vbh_2651"> <div class="divNumber">864.</div> <div class="p">
<span class="pN">2651</span>Tattha katamā nippesikatā? Lābhasakkārasilokasannissitassa pāpicchassa icchāpakatassa yā paresaṁ akkosanā vambhanā garahaṇā ukkhepanā samukkhepanā khipanā saṅkhipanā pāpanā sampāpanā avaṇṇahārikā parapiṭṭhimaṁsikatā—  ayaṁ vuccati “nippesikatā”. (47) </div>
</div>
<div class="q" id="p_30Vbh_2652"> <div class="divNumber">865.</div> <div class="p">
<span class="pN">2652</span>Tattha katamā lābhena lābhaṁ nijigīsanatā? Lābhasakkārasilokasannissito pāpiccho icchāpakato ito laddhaṁ āmisaṁ amutra harati amutra vā laddhaṁ āmisaṁ idha āharati, yā evarūpā āmisassa eṭṭhi gaveṭṭhi pariyeṭṭhi esanā gavesanā pariyesanā—  ayaṁ vuccati “lābhena lābhaṁ nijigīsanatā”. (48) </div>
</div>
<div class="q" id="p_30Vbh_2653"> <div class="divNumber">866.</div> <div class="p">
<span class="pN">2653</span>Tattha katamo seyyohamasmīti māno? Idhekacco jātiyā vā gottena vā kolaputtiyena vā vaṇṇapokkharatāya vā dhanena vā ajjhenena vā kammāyatanena vā sippāyatanena vā vijjāṭṭhānena vā sutena vā paṭibhānena vā aññataraññatarena vatthunā mānaṁ jappeti, yo evarūpo māno maññanā maññitattaṁ unnati unnāmo dhajo sampaggāho ketukamyatā cittassa—  ayaṁ vuccati “seyyohamasmīti māno”. (49) </div>
</div>
<div class="q" id="p_30Vbh_2654"> <div class="divNumber">867.</div> <div class="p">
<span class="pN">2654</span>Tattha katamo sadisohamasmīti māno? Idhekacco jātiyā vā gottena vā kolaputtiyena vā vaṇṇapokkharatāya vā dhanena vā ajjhenena vā kammāyatanena vā sippāyatanena vā vijjāṭṭhānena vā sutena vā paṭibhānena vā aññataraññatarena vatthunā mānaṁ jappeti, yo evarūpo māno maññanā maññitattaṁ unnati unnāmo dhajo sampaggāho ketukamyatā cittassa—  ayaṁ vuccati “sadisohamasmīti māno”. (50) </div>
</div>
<div class="q" id="p_30Vbh_2655"> <div class="divNumber">868.</div> <div class="p">
<span class="pN">2655</span>Tattha katamo hīnohamasmīti māno? Idhekacco jātiyā vā gottena vā kolaputtiyena vā vaṇṇapokkharatāya vā dhanena vā ajjhenena vā kammāyatanena vā sippāyatanena vā vijjāṭṭhānena vā sutena vā paṭibhānena vā aññataraññatarena vatthunā omānaṁ jappeti, yo evarūpo omāno omaññanā omaññitattaṁ hīḷanā ohīḷanā ohīḷitattaṁ attuññā attavaññā attaparibhavo—  ayaṁ vuccati “hīnohamasmīti māno”. (51) </div>
</div>
<div class="q" id="p_30Vbh_2656"> <div class="divNumber">869.</div> <div class="p">
<span class="pN">2656</span>Tattha katamo seyyassa seyyohamasmīti māno? Idhekacco seyyo hoti jātiyā vā gottena vā kolaputtiyena vā vaṇṇapokkharatāya vā dhanena vā ajjhenena vā kammāyatanena vā sippāyatanena vā vijjāṭṭhānena vā sutena vā paṭibhānena vā aññataraññatarena vatthunā parehi seyyaṁ attānaṁ dahati; so taṁ nissāya mānaṁ jappeti. Yo evarūpo māno maññanā maññitattaṁ unnati unnāmo dhajo sampaggāho ketukamyatā cittassa—  ayaṁ vuccati “seyyassa seyyohamasmīti māno”. (52) </div>
</div>
<div class="q" id="p_30Vbh_2657"> <div class="divNumber">870.</div> <div class="p">
<span class="pN">2657</span>Tattha katamo seyyassa sadisohamasmīti māno? Idhekacco seyyo hoti jātiyā vā gottena vā kolaputtiyena vā vaṇṇapokkharatāya vā dhanena vā ajjhenena vā kammāyatanena vā sippāyatanena vā vijjāṭṭhānena vā sutena vā paṭibhānena vā aññataraññatarena vatthunā parehi sadisaṁ attānaṁ dahati; so taṁ nissāya mānaṁ jappeti. Yo evarūpo māno maññanā maññitattaṁ unnati unnāmo dhajo sampaggāho ketukamyatā cittassa—  ayaṁ vuccati “seyyassa sadisohamasmīti māno”. (53) </div>
</div>
<div class="q" id="p_30Vbh_2658"> <div class="divNumber">871.</div> <div class="p">
<span class="pN">2658</span>Tattha katamo seyyassa hīnohamasmīti māno? Idhekacco seyyo hoti jātiyā vā gottena vā kolaputtiyena vā vaṇṇapokkharatāya vā dhanena vā ajjhenena vā kammāyatanena vā sippāyatanena vā vijjāṭṭhānena vā sutena vā paṭibhānena vā aññataraññatarena vatthunā parehi hīnaṁ attānaṁ dahati; so taṁ nissāya omānaṁ jappeti. Yo evarūpo omāno omaññanā omaññitattaṁ hīḷanā ohīḷanā ohīḷitattaṁ attuññā attavaññā attaparibhavo—  ayaṁ vuccati “seyyassa hīnohamasmīti māno”. (54) </div>
</div>
<div class="q" id="p_30Vbh_2659"> <div class="divNumber">872.</div> <div class="p">
<span class="pN">2659</span>Tattha katamo sadisassa seyyohamasmīti māno? Idhekacco sadiso hoti jātiyā vā gottena vā kolaputtiyena vā…pe…  aññataraññatarena vatthunā parehi seyyaṁ attānaṁ dahati; so taṁ nissāya mānaṁ jappeti. Yo evarūpo māno maññanā maññitattaṁ…pe…  ketukamyatā cittassa—  ayaṁ vuccati “sadisassa seyyohamasmīti māno”. (55) </div>
</div>
<div class="q" id="p_30Vbh_2660"> <div class="divNumber">873.</div> <div class="p">
<span class="pN">2660</span>Tattha katamo sadisassa sadisohamasmīti māno? Idhekacco sadiso hoti jātiyā vā gottena vā kolaputtiyena vā…pe…  aññataraññatarena vatthunā parehi sadisaṁ attānaṁ dahati; so taṁ nissāya mānaṁ jappeti. Yo evarūpo māno maññanā maññitattaṁ unnati unnāmo dhajo sampaggāho ketukamyatā cittassa—  ayaṁ vuccati “sadisassa sadisohamasmīti māno”. (56) </div>
</div>
<div class="q" id="p_30Vbh_2661"> <div class="divNumber">874.</div> <div class="p">
<span class="pN">2661</span>Tattha katamo sadisassa hīnohamasmīti māno? Idhekacco sadiso hoti jātiyā vā gottena vā kolaputtiyena vā…pe…  aññataraññatarena vatthunā parehi hīnaṁ attānaṁ dahati; so taṁ nissāya omānaṁ jappeti. Yo evarūpo omāno omaññanā omaññitattaṁ hīḷanā ohīḷanā ohīḷitattaṁ attuññā attavaññā attaparibhavo—  ayaṁ vuccati “sadisassa hīnohamasmīti māno”. (57) </div>
</div>
<div class="q" id="p_30Vbh_2662"> <div class="divNumber">875.</div> <div class="p">
<span class="pN">2662</span>Tattha katamo hīnassa seyyohamasmīti māno? Idhekacco hīno hoti jātiyā vā gottena vā kolaputtiyena vā…pe…  aññataraññatarena vatthunā parehi seyyaṁ attānaṁ dahati; so taṁ nissāya mānaṁ jappeti. Yo evarūpo māno maññanā maññitattaṁ unnati unnāmo dhajo sampaggāho ketukamyatā cittassa—  ayaṁ vuccati “hīnassa seyyohamasmīti māno”. (58) </div>
</div>
<div class="q" id="p_30Vbh_2663"> <div class="divNumber">876.</div> <div class="p">
<span class="pN">2663</span>Tattha katamo hīnassa sadisohamasmīti māno? Idhekacco hīno hoti jātiyā vā gottena vā kolaputtiyena vā…pe…  aññataraññatarena vatthunā parehi sadisaṁ attānaṁ dahati; so taṁ nissāya mānaṁ jappeti. Yo evarūpo māno maññanā maññitattaṁ unnati unnāmo dhajo sampaggāho ketukamyatā cittassa—  ayaṁ vuccati “hīnassa sadisohamasmīti māno”. (59) </div>
</div>
<div class="q" id="p_30Vbh_2664"> <div class="divNumber">877.</div> <div class="p">
<span class="pN">2664</span>Tattha katamo hīnassa hīnohamasmīti māno? Idhekacco hīno hoti jātiyā vā gottena vā kolaputtiyena vā…pe…  aññataraññatarena vatthunā parehi sadisaṁ attānaṁ dahati; so taṁ nissāya omānaṁ jappeti. Yo evarūpo omāno omaññanā omaññitattaṁ hīḷanā ohīḷanā ohīḷitattaṁ attuññā attavaññā attaparibhavo—  ayaṁ vuccati “hīnassa hīnohamasmīti māno”. (60) </div>
</div>
<div class="q" id="p_30Vbh_2665"> <div class="divNumber">878.</div> <div class="p">
<span class="pN">2665</span>Tattha katamo māno? Yo māno maññanā maññitattaṁ unnati unnāmo dhajo sampaggāho ketukamyatā cittassa—  ayaṁ vuccati “māno”. (61) </div>
</div>
<div class="q" id="p_30Vbh_2666"> <div class="divNumber">879.</div> <div class="p">
<span class="pN">2666</span>Tattha katamo atimāno? Idhekacco jātiyā vā gottena vā kolaputtiyena vā…pe…  aññataraññatarena vatthunā parehi attānaṁ atimaññati. Yo evarūpo māno maññanā maññitattaṁ unnati unnāmo dhajo sampaggāho ketukamyatā cittassa—  ayaṁ vuccati “atimāno”. (62) </div>
</div>
<div class="q" id="p_30Vbh_2667"> <div class="divNumber">880.</div> <div class="p">
<span class="pN">2667</span>Tattha katamo mānātimāno? Idhekacco jātiyā vā gottena vā kolaputtiyena vā…pe…  aññataraññatarena vatthunā pubbakālaṁ parehi sadisaṁ attānaṁ dahati, aparakālaṁ attānaṁ seyyaṁ dahati. Yo evarūpo māno maññanā maññitattaṁ unnati unnāmo dhajo sampaggāho ketukamyatā cittassa—  ayaṁ vuccati “mānātimāno”. (63) </div>
</div>
<div class="q" id="p_30Vbh_2668"> <div class="divNumber">881.</div> <div class="p">
<span class="pN">2668</span>Tattha katamo omāno? Idhekacco jātiyā vā gottena vā kolaputtiyena vā vaṇṇapokkharatāya vā dhanena vā ajjhenena vā kammāyatanena vā sippāyatanena vā vijjāṭṭhānena vā sutena vā paṭibhānena vā aññataraññatarena vatthunā omānaṁ jappeti. Yo evarūpo omāno omaññanā omaññitattaṁ hīḷanā ohīḷanā ohīḷitattaṁ attuññā attavaññā attaparibhavo—  ayaṁ vuccati “omāno”. (64) </div>
</div>
<div class="q" id="p_30Vbh_2669"> <div class="divNumber">882.</div> <div class="p">
<span class="pN">2669</span>Tattha katamo adhimāno? Appatte pattasaññitā, akate katasaññitā, anadhigate adhigatasaññitā, asacchikate sacchikatasaññitā, yo evarūpo māno maññanā maññitattaṁ unnati unnāmo dhajo sampaggāho ketukamyatā cittassa—  ayaṁ vuccati “adhimāno”. (65) </div>
</div>
<div class="q" id="p_30Vbh_2670"> <div class="divNumber">883.</div> <div class="p">
<span class="pN">2670</span>Tattha katamo asmimāno? Rūpaṁ asmīti māno, asmīti chando, asmīti anusayo, vedanā…pe…  saññā…pe…  saṅkhārā…pe…  viññāṇaṁ asmīti māno, asmīti chando, asmīti anusayo, yo evarūpo māno maññanā maññitattaṁ unnati unnāmo dhajo sampaggāho ketukamyatā cittassa—  ayaṁ vuccati “asmimāno”. (66) </div>
</div>
<div class="q" id="p_30Vbh_2671"> <div class="divNumber">884.</div> <div class="p">
<span class="pN">2671</span>Tattha katamo micchāmāno? Idhekacco pāpakena vā kammāyatanena pāpakena vā sippāyatanena pāpakena vā vijjāṭṭhānena pāpakena vā sutena pāpakena vā paṭibhānena pāpakena vā sīlena pāpakena vā vatena pāpakena vā sīlabbatena pāpikāya vā diṭṭhiyā aññataraññatarena vatthunā mānaṁ jappeti, yo evarūpo māno maññanā maññitattaṁ unnati unnāmo dhajo sampaggāho ketukamyatā cittassa—  ayaṁ vuccati “micchāmāno”. (67) </div>
</div>
<div class="q" id="p_30Vbh_2672"> <div class="divNumber">885.</div> <div class="p">
<span class="pN">2672</span>Tattha katamo ñātivitakko? Ñātake ārabbha gehasito takko vitakko micchāsaṅkappo—  ayaṁ vuccati “ñātivitakko”. (68) </div>
</div>
<div class="q" id="p_30Vbh_2673"> <div class="divNumber">886.</div> <div class="p">
<span class="pN">2673</span>Tattha katamo janapadavitakko? Janapadaṁ ārabbha gehasito takko vitakko micchāsaṅkappo—  ayaṁ vuccati “janapadavitakko”. (69) </div>
</div>
<div class="q" id="p_30Vbh_2674"> <div class="divNumber">887.</div> <div class="p">
<span class="pN">2674</span>Tattha katamo amaravitakko? Dukkarakārikāpaṭisaṁyutto vā diṭṭhigatapaṭisaṁyutto vā gehasito takko vitakko micchāsaṅkappo—  ayaṁ vuccati “amaravitakko”. (70) </div>
</div>
<div class="q" id="p_30Vbh_2675"> <div class="divNumber">888.</div> <div class="p">
<span class="pN">2675</span>Tattha katamo parānuddayatāpaṭisaṁyutto vitakko? Idhekacco gihīhi saṁsaṭṭho viharati sahanandī sahasokī, sukhitesu sukhito, dukkhitesu dukkhito, uppannesu kiccakaraṇīyesu attanā vā yogaṁ āpajjati. Yo tattha gehasito takko vitakko micchāsaṅkappo—  ayaṁ vuccati “parānuddayatāpaṭisaṁyutto vitakko”. (71) </div>
</div>
<div class="q" id="p_30Vbh_2676"> <div class="divNumber">889.</div> <div class="p">
<span class="pN">2676</span>Tattha katamo lābhasakkārasilokapaṭisaṁyutto vitakko? Lābhasakkārasilokaṁ ārabbha gehasito takko vitakko micchāsaṅkappo—  ayaṁ vuccati “lābhasakkārasilokapaṭisaṁyutto vitakko”. (72) </div>
</div>
<div class="q" id="p_30Vbh_2677"> <div class="divNumber">890.</div> <div class="p">
<span class="pN">2677</span>Tattha katamo anavaññattipaṭisaṁyutto vitakko? Idhekacco jātiyā vā gottena vā kolaputtiyena vā vaṇṇapokkharatāya vā dhanena vā ajjhenena vā kammāyatanena vā sippāyatanena vā vijjāṭṭhānena vā sutena vā paṭibhānena vā aññataraññatarena vatthunā mā maṁ pare avajāniṁsūti. Yo tattha gehasito takko vitakko micchāsaṅkappo—  ayaṁ vuccati “anavaññattipaṭisaṁyutto vitakko”. (73) </div>
</div>
<div class="CENTER" id="p_30Vbh_2678">
<span class="pN">2678</span>Ekakaṁ.</div>
</html>
