<html>
<div class="i">6.2.8 Aññamaññacatukka</div>
<div class="h">Paṭiccasamuppādavibhaṅga</div>
<div class="h">Abhidhammabhājanīya</div>
<div class="h">Aññamaññacatukka</div>
<div class="q" id="p_30Vbh_1098"> <div class="divNumber">272.</div> <div class="p">
<span class="pN">1098</span>Tasmiṁ samaye avijjāpaccayā saṅkhāro, saṅkhārapaccayāpi avijjā; saṅkhārapaccayā viññāṇaṁ, viññāṇapaccayāpi saṅkhāro; viññāṇapaccayā nāmaṁ, nāmapaccayāpi viññāṇaṁ; nāmapaccayā chaṭṭhāyatanaṁ, chaṭṭhāyatanapaccayāpi nāmaṁ; chaṭṭhāyatanapaccayā phasso, phassapaccayāpi chaṭṭhāyatanaṁ; phassapaccayā vedanā, vedanāpaccayāpi phasso; vedanāpaccayā taṇhā, taṇhāpaccayāpi vedanā; taṇhāpaccayā upādānaṁ, upādānapaccayāpi taṇhā; upādānapaccayā bhavo, bhavapaccayā jāti, jātipaccayā jarāmaraṇaṁ. Evametassa kevalassa dukkhakkhandhassa samudayo hoti. </div>
</div>
<div class="q" id="p_30Vbh_1099"> <div class="divNumber">273.</div> <div class="p">
<span class="pN">1099</span>Tattha katamā avijjā? Yaṁ aññāṇaṁ adassanaṁ…pe… avijjālaṅgī moho akusalamūlaṁ— ayaṁ vuccati “avijjā”. </div>
</div>
<div class="q" id="p_30Vbh_1100"> <div class="p">
<span class="pN">1100</span>Tattha katamo avijjāpaccayā saṅkhāro? Yā cetanā sañcetanā sañcetayitattaṁ— ayaṁ vuccati “avijjāpaccayā saṅkhāro”. </div>
</div>
<div class="q" id="p_30Vbh_1101"> <div class="p">
<span class="pN">1101</span>Tattha katamā saṅkhārapaccayāpi avijjā? Yaṁ aññāṇaṁ adassanaṁ…pe… avijjālaṅgī moho akusalamūlaṁ— ayaṁ vuccati “saṅkhārapaccayāpi avijjā”. </div>
</div>
<div class="q" id="p_30Vbh_1102"> <div class="p">
<span class="pN">1102</span>Tattha katamaṁ saṅkhārapaccayā viññāṇaṁ? Yaṁ cittaṁ mano mānasaṁ…pe… tajjāmanoviññāṇadhātu— idaṁ vuccati “saṅkhārapaccayā viññāṇaṁ”. </div>
</div>
<div class="q" id="p_30Vbh_1103"> <div class="p">
<span class="pN">1103</span>Tattha katamo viññāṇapaccayāpi saṅkhāro? Yā cetanā sañcetanā sañcetayitattaṁ— ayaṁ vuccati “viññāṇapaccayāpi saṅkhāro”. </div>
</div>
<div class="q" id="p_30Vbh_1104"> <div class="p">
<span class="pN">1104</span>Tattha katamaṁ viññāṇapaccayā nāmaṁ? Vedanākkhandho, saññākkhandho, saṅkhārakkhandho— idaṁ vuccati “viññāṇapaccayā nāmaṁ”. </div>
</div>
<div class="q" id="p_30Vbh_1105"> <div class="p">
<span class="pN">1105</span>Tattha katamaṁ nāmapaccayāpi viññāṇaṁ? Yaṁ cittaṁ mano mānasaṁ…pe… tajjāmanoviññāṇadhātu— idaṁ vuccati “nāmapaccayāpi viññāṇaṁ”. </div>
</div>
<div class="q" id="p_30Vbh_1106"> <div class="p">
<span class="pN">1106</span>Tattha katamaṁ nāmapaccayā chaṭṭhāyatanaṁ? Yaṁ cittaṁ mano mānasaṁ…pe… tajjāmanoviññāṇadhātu— idaṁ vuccati “nāmapaccayā chaṭṭhāyatanaṁ”. </div>
</div>
<div class="q" id="p_30Vbh_1107"> <div class="p">
<span class="pN">1107</span>Tattha katamaṁ chaṭṭhāyatanapaccayāpi nāmaṁ? Vedanākkhandho, saññākkhandho, saṅkhārakkhandho— idaṁ vuccati “chaṭṭhāyatanapaccayāpi nāmaṁ”. </div>
</div>
<div class="q" id="p_30Vbh_1108"> <div class="p">
<span class="pN">1108</span>Tattha katamo chaṭṭhāyatanapaccayā phasso? Yo phasso phusanā samphusanā samphusitattaṁ— ayaṁ vuccati “chaṭṭhāyatanapaccayā phasso”. </div>
</div>
<div class="q" id="p_30Vbh_1109"> <div class="p">
<span class="pN">1109</span>Tattha katamaṁ phassapaccayāpi chaṭṭhāyatanaṁ? Yaṁ cittaṁ mano mānasaṁ…pe… tajjāmanoviññāṇadhātu— idaṁ vuccati “phassapaccayāpi chaṭṭhāyatanaṁ”. </div>
</div>
<div class="q" id="p_30Vbh_1110"> <div class="p">
<span class="pN">1110</span>Tattha katamā phassapaccayā vedanā? Yaṁ cetasikaṁ sātaṁ cetasikaṁ sukhaṁ cetosamphassajaṁ sātaṁ sukhaṁ vedayitaṁ cetosamphassajā sātā sukhā vedanā— ayaṁ vuccati “phassapaccayā vedanā”. </div>
</div>
<div class="q" id="p_30Vbh_1111"> <div class="p">
<span class="pN">1111</span>Tattha katamo vedanāpaccayāpi phasso? Yo phasso phusanā samphusanā samphusitattaṁ— ayaṁ vuccati “vedanāpaccayāpi phasso”. </div>
</div>
<div class="q" id="p_30Vbh_1112"> <div class="p">
<span class="pN">1112</span>Tattha katamā vedanāpaccayā taṇhā? Yo rāgo sārāgo…pe… cittassa sārāgo— ayaṁ vuccati “vedanāpaccayā taṇhā”. </div>
</div>
<div class="q" id="p_30Vbh_1113"> <div class="p">
<span class="pN">1113</span>Tattha katamā taṇhāpaccayāpi vedanā? Yaṁ cetasikaṁ sātaṁ cetasikaṁ sukhaṁ cetosamphassajaṁ sātaṁ sukhaṁ vedayitaṁ cetosamphassajā sātā sukhā vedanā— ayaṁ vuccati “taṇhāpaccayāpi vedanā”. </div>
</div>
<div class="q" id="p_30Vbh_1114"> <div class="p">
<span class="pN">1114</span>Tattha katamaṁ taṇhāpaccayā upādānaṁ? Yā diṭṭhi diṭṭhigataṁ…pe… titthāyatanaṁ vipariyāsaggāho— idaṁ vuccati “taṇhāpaccayā upādānaṁ”. </div>
</div>
<div class="q" id="p_30Vbh_1115"> <div class="p">
<span class="pN">1115</span>Tattha katamā upādānapaccayāpi taṇhā? Yo rāgo…pe… cittassa sārāgo— ayaṁ vuccati “upādānapaccayāpi taṇhā”. </div>
</div>
<div class="q" id="p_30Vbh_1116"> <div class="p">
<span class="pN">1116</span>Tattha katamo upādānapaccayā bhavo? Ṭhapetvā upādānaṁ, vedanākkhandho saññākkhandho saṅkhārakkhandho viññāṇakkhandho— ayaṁ vuccati “upādānapaccayā bhavo”. </div>
</div>
<div class="q" id="p_30Vbh_1117"> <div class="p">
<span class="pN">1117</span>Tattha katamā bhavapaccayā jāti? Yā tesaṁ tesaṁ dhammānaṁ jāti sañjāti nibbatti abhinibbatti pātubhāvo— ayaṁ vuccati “bhavapaccayā jāti”. </div>
</div>
<div class="q" id="p_30Vbh_1118"> <div class="p">
<span class="pN">1118</span>Tattha katamaṁ jātipaccayā jarāmaraṇaṁ? Atthi jarā, atthi maraṇaṁ. Tattha katamā jarā? Yā tesaṁ tesaṁ dhammānaṁ jarā jīraṇatā āyuno saṁhāni— ayaṁ vuccati “jarā”. Tattha katamaṁ maraṇaṁ? Yo tesaṁ tesaṁ dhammānaṁ khayo vayo bhedo paribhedo aniccatā antaradhānaṁ— idaṁ vuccati “maraṇaṁ”. Iti ayañca jarā, idañca maraṇaṁ. Idaṁ vuccati “jātipaccayā jarāmaraṇaṁ”. </div>
</div>
<div class="q" id="p_30Vbh_1119"> <div class="p">
<span class="pN">1119</span>Evametassa kevalassa dukkhakkhandhassa samudayo hotīti. Evametassa kevalassa dukkhakkhandhassa saṅgati hoti, samāgamo hoti, samodhānaṁ hoti, pātubhāvo hoti. Tena vuccati “evametassa kevalassa dukkhakkhandhassa samudayo hotī”ti. (1:<span class="italic">13</span>) </div>
</div>
<div class="q" id="p_30Vbh_1120"> <div class="divNumber">274.</div> <div class="p">
<span class="pN">1120</span>Tasmiṁ samaye avijjāpaccayā saṅkhāro, saṅkhārapaccayāpi avijjā; saṅkhārapaccayā viññāṇaṁ, viññāṇapaccayāpi saṅkhāro; viññāṇapaccayā nāmaṁ, nāmapaccayāpi viññāṇaṁ; nāmapaccayā phasso, phassapaccayāpi nāmaṁ; phassapaccayā vedanā, vedanāpaccayāpi phasso; vedanāpaccayā taṇhā, taṇhāpaccayāpi vedanā; taṇhāpaccayā upādānaṁ, upādānapaccayāpi taṇhā; upādānapaccayā bhavo, bhavapaccayā jāti, jātipaccayā jarāmaraṇaṁ. Evametassa kevalassa dukkhakkhandhassa samudayo hoti. </div>
</div>
<div class="q" id="p_30Vbh_1121"> <div class="divNumber">275.</div> <div class="p">
<span class="pN">1121</span>Tattha katamā avijjā? Yaṁ aññāṇaṁ adassanaṁ…pe… avijjālaṅgī moho akusalamūlaṁ— ayaṁ vuccati “avijjā”. </div>
</div>
<div class="q" id="p_30Vbh_1122"> <div class="p">
<span class="pN">1122</span>Tattha katamo avijjāpaccayā saṅkhāro? Yā cetanā sañcetanā sañcetayitattaṁ— ayaṁ vuccati “avijjāpaccayā saṅkhāro”. </div>
</div>
<div class="q" id="p_30Vbh_1123"> <div class="p">
<span class="pN">1123</span>Tattha katamā saṅkhārapaccayāpi avijjā? Yaṁ aññāṇaṁ adassanaṁ…pe… avijjālaṅgī moho akusalamūlaṁ— ayaṁ vuccati “saṅkhārapaccayāpi avijjā”. </div>
</div>
<div class="q" id="p_30Vbh_1124"> <div class="p">
<span class="pN">1124</span>Tattha katamaṁ saṅkhārapaccayā viññāṇaṁ? Yaṁ cittaṁ mano mānasaṁ…pe… tajjāmanoviññāṇadhātu— idaṁ vuccati “saṅkhārapaccayā viññāṇaṁ”. </div>
</div>
<div class="q" id="p_30Vbh_1125"> <div class="p">
<span class="pN">1125</span>Tattha katamo viññāṇapaccayāpi saṅkhāro? Yā cetanā sañcetanā sañcetayitattaṁ— ayaṁ vuccati “viññāṇapaccayāpi saṅkhāro”. </div>
</div>
<div class="q" id="p_30Vbh_1126"> <div class="p">
<span class="pN">1126</span>Tattha katamaṁ viññāṇapaccayā nāmaṁ? Vedanākkhandho, saññākkhandho, saṅkhārakkhandho— idaṁ vuccati “viññāṇapaccayā nāmaṁ”. </div>
</div>
<div class="q" id="p_30Vbh_1127"> <div class="p">
<span class="pN">1127</span>Tattha katamaṁ nāmapaccayāpi viññāṇaṁ? Yaṁ cittaṁ mano mānasaṁ…pe… tajjāmanoviññāṇadhātu— idaṁ vuccati “nāmapaccayāpi viññāṇaṁ”. </div>
</div>
<div class="q" id="p_30Vbh_1128"> <div class="p">
<span class="pN">1128</span>Nāmapaccayā phassoti. Tattha katamaṁ nāmaṁ? Ṭhapetvā phassaṁ, vedanākkhandho saññākkhandho saṅkhārakkhandho viññāṇakkhandho— idaṁ vuccati “nāmaṁ”. </div>
</div>
<div class="q" id="p_30Vbh_1129"> <div class="p">
<span class="pN">1129</span>Tattha katamo nāmapaccayā phasso? Yo phasso phusanā samphusanā samphusitattaṁ— ayaṁ vuccati “nāmapaccayā phasso”. </div>
</div>
<div class="q" id="p_30Vbh_1130"> <div class="p">
<span class="pN">1130</span>Tattha katamaṁ phassapaccayāpi nāmaṁ? Vedanākkhandho, saññākkhandho, saṅkhārakkhandho, viññāṇakkhandho— idaṁ vuccati “phassapaccayāpi nāmaṁ” …pe… tena vuccati “evametassa kevalassa dukkhakkhandhassa samudayo hotī”ti. (2:<span class="italic">14</span>) </div>
</div>
<div class="q" id="p_30Vbh_1131"> <div class="divNumber">276.</div> <div class="p">
<span class="pN">1131</span>Tasmiṁ samaye avijjāpaccayā saṅkhāro, saṅkhārapaccayāpi avijjā; saṅkhārapaccayā viññāṇaṁ, viññāṇapaccayāpi saṅkhāro; viññāṇapaccayā nāmarūpaṁ, nāmarūpapaccayāpi viññāṇaṁ; nāmarūpapaccayā chaṭṭhāyatanaṁ, chaṭṭhāyatanapaccayāpi nāmarūpaṁ; chaṭṭhāyatanapaccayā phasso, phassapaccayāpi chaṭṭhāyatanaṁ; phassapaccayā vedanā, vedanāpaccayāpi phasso; vedanāpaccayā taṇhā, taṇhāpaccayāpi vedanā; taṇhāpaccayā upādānaṁ, upādānapaccayāpi taṇhā; upādānapaccayā bhavo, bhavapaccayā jāti, jātipaccayā jarāmaraṇaṁ. Evametassa kevalassa dukkhakkhandhassa samudayo hoti. </div>
</div>
<div class="q" id="p_30Vbh_1132"> <div class="divNumber">277.</div> <div class="p">
<span class="pN">1132</span>Tattha katamā avijjā? Yaṁ aññāṇaṁ adassanaṁ…pe… avijjālaṅgī moho akusalamūlaṁ— ayaṁ vuccati “avijjā”. </div>
</div>
<div class="q" id="p_30Vbh_1133"> <div class="p">
<span class="pN">1133</span>Tattha katamo avijjāpaccayā saṅkhāro? Yā cetanā sañcetanā sañcetayitattaṁ— ayaṁ vuccati “avijjāpaccayā saṅkhāro”. </div>
</div>
<div class="q" id="p_30Vbh_1134"> <div class="p">
<span class="pN">1134</span>Tattha katamā saṅkhārapaccayāpi avijjā? Yaṁ aññāṇaṁ adassanaṁ…pe… avijjālaṅgī moho akusalamūlaṁ— ayaṁ vuccati “saṅkhārapaccayāpi avijjā”. </div>
</div>
<div class="q" id="p_30Vbh_1135"> <div class="p">
<span class="pN">1135</span>Tattha katamaṁ saṅkhārapaccayā viññāṇaṁ? Yaṁ cittaṁ mano mānasaṁ…pe… tajjāmanoviññāṇadhātu— idaṁ vuccati “saṅkhārapaccayā viññāṇaṁ”. </div>
</div>
<div class="q" id="p_30Vbh_1136"> <div class="p">
<span class="pN">1136</span>Tattha katamo viññāṇapaccayāpi saṅkhāro? Yā cetanā sañcetanā sañcetayitattaṁ— ayaṁ vuccati “viññāṇapaccayāpi saṅkhāro”. </div>
</div>
<div class="q" id="p_30Vbh_1137"> <div class="p">
<span class="pN">1137</span>Tattha katamaṁ viññāṇapaccayā nāmarūpaṁ? Atthi nāmaṁ, atthi rūpaṁ. Tattha katamaṁ nāmaṁ? Vedanākkhandho, saññākkhandho, saṅkhārakkhandho— idaṁ vuccati “nāmaṁ”. Tattha katamaṁ rūpaṁ? Cakkhāyatanassa upacayo, sotāyatanassa upacayo, ghānāyatanassa upacayo, jivhāyatanassa upacayo, kāyāyatanassa upacayo, yaṁ vā panaññampi atthi rūpaṁ cittajaṁ cittahetukaṁ cittasamuṭṭhānaṁ— idaṁ vuccati “rūpaṁ”. Iti idañca nāmaṁ, idañca rūpaṁ. Idaṁ vuccati “viññāṇapaccayā nāmarūpaṁ”. </div>
</div>
<div class="q" id="p_30Vbh_1138"> <div class="p">
<span class="pN">1138</span>Nāmarūpapaccayāpi viññāṇanti. Atthi nāmaṁ, atthi rūpaṁ. Tattha katamaṁ nāmaṁ? Vedanākkhandho, saññākkhandho, saṅkhārakkhandho— idaṁ vuccati “nāmaṁ”. Tattha katamaṁ rūpaṁ? Yaṁ rūpaṁ nissāya manoviññāṇadhātu vattati— idaṁ vuccati “rūpaṁ”. Iti idañca nāmaṁ, idañca rūpaṁ. Idaṁ vuccati “nāmarūpaṁ”. </div>
</div>
<div class="q" id="p_30Vbh_1139"> <div class="p">
<span class="pN">1139</span>Tattha katamaṁ nāmarūpapaccayāpi viññāṇaṁ? Yaṁ cittaṁ mano mānasaṁ…pe… tajjāmanoviññāṇadhātu— idaṁ vuccati “nāmarūpapaccayāpi viññāṇaṁ”. </div>
</div>
<div class="q" id="p_30Vbh_1140"> <div class="p">
<span class="pN">1140</span>Nāmarūpapaccayā chaṭṭhāyatananti. Atthi nāmaṁ, atthi rūpaṁ. Tattha katamaṁ nāmaṁ? Vedanākkhandho, saññākkhandho, saṅkhārakkhandho— idaṁ vuccati “nāmaṁ”. Tattha katamaṁ rūpaṁ? Yaṁ rūpaṁ nissāya manoviññāṇadhātu vattati— idaṁ vuccati “rūpaṁ”. Iti idañca nāmaṁ, idañca rūpaṁ. Idaṁ vuccati “nāmarūpaṁ”. </div>
</div>
<div class="q" id="p_30Vbh_1141"> <div class="p">
<span class="pN">1141</span>Tattha katamaṁ nāmarūpapaccayā chaṭṭhāyatanaṁ? Yaṁ cittaṁ mano mānasaṁ…pe… tajjāmanoviññāṇadhātu— idaṁ vuccati “nāmarūpapaccayā chaṭṭhāyatanaṁ”. </div>
</div>
<div class="q" id="p_30Vbh_1142"> <div class="p">
<span class="pN">1142</span>Tattha katamaṁ chaṭṭhāyatanapaccayāpi nāmarūpaṁ? Atthi nāmaṁ, atthi rūpaṁ. Tattha katamaṁ nāmaṁ? Vedanākkhandho, saññākkhandho, saṅkhārakkhandho— idaṁ vuccati “nāmaṁ”. Tattha katamaṁ rūpaṁ? Cakkhāyatanassa upacayo, sotāyatanassa upacayo, ghānāyatanassa upacayo, jivhāyatanassa upacayo, kāyāyatanassa upacayo, yaṁ vā panaññampi atthi rūpaṁ cittajaṁ cittahetukaṁ cittasamuṭṭhānaṁ— idaṁ vuccati “rūpaṁ”. Iti idañca nāmaṁ, idañca rūpaṁ. Idaṁ vuccati “chaṭṭhāyatanapaccayāpi nāmarūpaṁ”. </div>
</div>
<div class="q" id="p_30Vbh_1143"> <div class="p">
<span class="pN">1143</span>Tattha katamo chaṭṭhāyatanapaccayā phasso? Yo phasso phusanā samphusanā samphusitattaṁ— ayaṁ vuccati “chaṭṭhāyatanapaccayā phasso”. </div>
</div>
<div class="q" id="p_30Vbh_1144"> <div class="p">
<span class="pN">1144</span>Tattha katamaṁ phassapaccayāpi chaṭṭhāyatanaṁ? Yaṁ cittaṁ mano mānasaṁ…pe… tajjāmanoviññāṇadhātu— idaṁ vuccati “phassapaccayāpi chaṭṭhāyatanaṁ” …pe… tena vuccati “evametassa kevalassa dukkhakkhandhassa samudayo hotī”ti. (3:<span class="italic">15</span>) </div>
</div>
<div class="q" id="p_30Vbh_1145"> <div class="divNumber">278.</div> <div class="p">
<span class="pN">1145</span>Tasmiṁ samaye avijjāpaccayā saṅkhāro, saṅkhārapaccayāpi avijjā; saṅkhārapaccayā viññāṇaṁ, viññāṇapaccayāpi saṅkhāro; viññāṇapaccayā nāmarūpaṁ, nāmarūpapaccayāpi viññāṇaṁ; nāmarūpapaccayā saḷāyatanaṁ, chaṭṭhāyatanapaccayāpi nāmarūpaṁ; chaṭṭhāyatanapaccayā phasso, phassapaccayāpi chaṭṭhāyatanaṁ; phassapaccayā vedanā, vedanāpaccayāpi phasso; vedanāpaccayā taṇhā, taṇhāpaccayāpi vedanā; taṇhāpaccayā upādānaṁ, upādānapaccayāpi taṇhā; upādānapaccayā bhavo, bhavapaccayā jāti, jātipaccayā jarāmaraṇaṁ. Evametassa kevalassa dukkhakkhandhassa samudayo hoti. </div>
</div>
<div class="q" id="p_30Vbh_1146"> <div class="divNumber">279.</div> <div class="p">
<span class="pN">1146</span>Tattha katamā avijjā? Yaṁ aññāṇaṁ adassanaṁ…pe… avijjālaṅgī moho akusalamūlaṁ— ayaṁ vuccati “avijjā”. </div>
</div>
<div class="q" id="p_30Vbh_1147"> <div class="p">
<span class="pN">1147</span>Tattha katamo avijjāpaccayā saṅkhāro? Yā cetanā sañcetanā sañcetayitattaṁ— ayaṁ vuccati “avijjāpaccayā saṅkhāro”. </div>
</div>
<div class="q" id="p_30Vbh_1148"> <div class="p">
<span class="pN">1148</span>Tattha katamā saṅkhārapaccayāpi avijjā? Yaṁ aññāṇaṁ adassanaṁ…pe… avijjālaṅgī moho akusalamūlaṁ— ayaṁ vuccati “saṅkhārapaccayāpi avijjā”. </div>
</div>
<div class="q" id="p_30Vbh_1149"> <div class="p">
<span class="pN">1149</span>Tattha katamaṁ saṅkhārapaccayā viññāṇaṁ? Yaṁ cittaṁ mano mānasaṁ…pe… tajjāmanoviññāṇadhātu— idaṁ vuccati “saṅkhārapaccayā viññāṇaṁ”. </div>
</div>
<div class="q" id="p_30Vbh_1150"> <div class="p">
<span class="pN">1150</span>Tattha katamo viññāṇapaccayāpi saṅkhāro? Yā cetanā sañcetanā sañcetayitattaṁ— ayaṁ vuccati “viññāṇapaccayāpi saṅkhāro”. </div>
</div>
<div class="q" id="p_30Vbh_1151"> <div class="p">
<span class="pN">1151</span>Tattha katamaṁ viññāṇapaccayā nāmarūpaṁ? Atthi nāmaṁ, atthi rūpaṁ. Tattha katamaṁ nāmaṁ? Vedanākkhandho, saññākkhandho, saṅkhārakkhandho— idaṁ vuccati nāmaṁ. Tattha katamaṁ rūpaṁ? Cakkhāyatanassa upacayo, sotāyatanassa upacayo, ghānāyatanassa upacayo, jivhāyatanassa upacayo, kāyāyatanassa upacayo, yaṁ vā panaññampi atthi rūpaṁ cittajaṁ cittahetukaṁ cittasamuṭṭhānaṁ— idaṁ vuccati “rūpaṁ”. Iti idañca nāmaṁ, idañca rūpaṁ. Idaṁ vuccati “viññāṇapaccayā nāmarūpaṁ”. </div>
</div>
<div class="q" id="p_30Vbh_1152"> <div class="p">
<span class="pN">1152</span>Nāmarūpapaccayāpi viññāṇanti. Atthi nāmaṁ, atthi rūpaṁ. Tattha katamaṁ nāmaṁ? Vedanākkhandho, saññākkhandho, saṅkhārakkhandho— idaṁ vuccati “nāmaṁ”. Tattha katamaṁ rūpaṁ? Yaṁ rūpaṁ nissāya manoviññāṇadhātu vattati— idaṁ vuccati “rūpaṁ”. Iti idañca nāmaṁ, idañca rūpaṁ. Idaṁ vuccati “nāmarūpaṁ”. </div>
</div>
<div class="q" id="p_30Vbh_1153"> <div class="p">
<span class="pN">1153</span>Tattha katamaṁ nāmarūpapaccayāpi viññāṇaṁ? Yaṁ cittaṁ mano mānasaṁ…pe… tajjāmanoviññāṇadhātu— idaṁ vuccati “nāmarūpapaccayāpi viññāṇaṁ”. </div>
</div>
<div class="q" id="p_30Vbh_1154"> <div class="p">
<span class="pN">1154</span>Nāmarūpapaccayā saḷāyatananti. Atthi nāmaṁ, atthi rūpaṁ. Tattha katamaṁ nāmaṁ? Vedanākkhandho, saññākkhandho, saṅkhārakkhandho— idaṁ vuccati “nāmaṁ”. Tattha katamaṁ rūpaṁ? Cattāro ca mahābhūtā, yañca rūpaṁ nissāya manoviññāṇadhātu vattati— idaṁ vuccati “rūpaṁ”. Iti idañca nāmaṁ, idañca rūpaṁ. Idaṁ vuccati “nāmarūpaṁ”. </div>
</div>
<div class="q" id="p_30Vbh_1155"> <div class="p">
<span class="pN">1155</span>Tattha katamaṁ nāmarūpapaccayā saḷāyatanaṁ? Cakkhāyatanaṁ, sotāyatanaṁ, ghānāyatanaṁ, jivhāyatanaṁ, kāyāyatanaṁ, manāyatanaṁ— idaṁ vuccati “nāmarūpapaccayā saḷāyatanaṁ”. </div>
</div>
<div class="q" id="p_30Vbh_1156"> <div class="p">
<span class="pN">1156</span>Tattha katamaṁ chaṭṭhāyatanapaccayāpi nāmarūpaṁ? Atthi nāmaṁ, atthi rūpaṁ. Tattha katamaṁ nāmaṁ? Vedanākkhandho, saññākkhandho, saṅkhārakkhandho— idaṁ vuccati “nāmaṁ”. Tattha katamaṁ rūpaṁ? Cakkhāyatanassa upacayo, sotāyatanassa upacayo, ghānāyatanassa upacayo, jivhāyatanassa upacayo, kāyāyatanassa upacayo, yaṁ vā panaññampi atthi rūpaṁ cittajaṁ cittahetukaṁ cittasamuṭṭhānaṁ— idaṁ vuccati “rūpaṁ”. Iti idañca nāmaṁ, idañca rūpaṁ. Idaṁ vuccati “chaṭṭhāyatanapaccayāpi nāmarūpaṁ”. </div>
</div>
<div class="q" id="p_30Vbh_1157"> <div class="p">
<span class="pN">1157</span>Tattha katamo chaṭṭhāyatanapaccayā phasso? Yo phasso phusanā samphusanā samphusitattaṁ— ayaṁ vuccati “chaṭṭhāyatanapaccayā phasso”. </div>
</div>
<div class="q" id="p_30Vbh_1158"> <div class="p">
<span class="pN">1158</span>Tattha katamaṁ phassapaccayāpi chaṭṭhāyatanaṁ? Yaṁ cittaṁ mano mānasaṁ…pe… tajjāmanoviññāṇadhātu— idaṁ vuccati “phassapaccayāpi chaṭṭhāyatanaṁ”. </div>
</div>
<div class="q" id="p_30Vbh_1159"> <div class="p">
<span class="pN">1159</span>Tattha katamā phassapaccayā vedanā? Yaṁ cetasikaṁ sātaṁ cetasikaṁ sukhaṁ cetosamphassajaṁ sātaṁ sukhaṁ vedayitaṁ cetosamphassajā sātā sukhā vedanā— ayaṁ vuccati “phassapaccayā vedanā” …pe… tena vuccati “evametassa kevalassa dukkhakkhandhassa samudayo hotī”ti. (4:<span class="italic">16</span>) </div>
</div>
<div class="CENTER" id="p_30Vbh_1160">
<span class="pN">1160</span>Aññamaññacatukkaṁ.</div>
</html>
