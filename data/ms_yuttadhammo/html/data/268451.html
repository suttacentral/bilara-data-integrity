<html>
<div class="i">3.3.7 Sukhapatthanāsutta</div>
<div class="h">Tikanipāta</div>
<div class="h">Tatiyavagga</div>
<div class="h">Sukhapatthanāsutta</div>
<div class="q" id="p_18It_499"> <div class="divNumber">76.</div> <div class="p">
<span class="pN">499</span>Vuttañhetaṁ bhagavatā vuttamarahatāti me sutaṁ— </div>
</div>
<div class="q" id="p_18It_500"> <div class="p">
<span class="pN">500</span>“Tīṇimāni, bhikkhave, sukhāni patthayamāno sīlaṁ rakkheyya paṇḍito. Katamāni tīṇi? Pasaṁsā me āgacchatūti sīlaṁ rakkheyya paṇḍito, bhogā me uppajjantūti sīlaṁ rakkheyya paṇḍito, kāyassa bhedā paraṁ maraṇā sugatiṁ saggaṁ lokaṁ upapajjissāmīti sīlaṁ rakkheyya paṇḍito. Imāni kho, bhikkhave, tīṇi sukhāni patthayamāno sīlaṁ rakkheyya paṇḍito”ti. Etamatthaṁ bhagavā avoca. Tatthetaṁ iti vuccati— </div>
</div>
<div class="q" id="p_18It_501"> <div class="p"> <table class="singleColumn"> <tr> <td> <div class="pN">501</div> <div class="G">“Sīlaṁ rakkheyya medhāvī,</div> </td> </tr> <tr> <td> <div class="G">patthayāno tayo sukhe;</div> </td> </tr> <tr> <td> <div class="G">Pasaṁsaṁ vittalābhañca,</div> </td> </tr> <tr> <td> <div class="G">pecca sagge pamodanaṁ.</div> </td> </tr> </table> </div>
</div>
<div class="q" id="p_18It_502"> <div class="p"> <table class="singleColumn"> <tr> <td> <div class="pN">502</div> <div class="G">Akarontopi ce pāpaṁ,</div> </td> </tr> <tr> <td> <div class="G">karontamupasevati;</div> </td> </tr> <tr> <td> <div class="G">Saṅkiyo hoti pāpasmiṁ,</div> </td> </tr> <tr> <td> <div class="G">avaṇṇo cassa rūhati.</div> </td> </tr> </table> </div>
</div>
<div class="q" id="p_18It_503"> <div class="p"> <table class="singleColumn"> <tr> <td> <div class="pN">503</div> <div class="G">Yādisaṁ kurute mittaṁ,</div> </td> </tr> <tr> <td> <div class="G">yādisaṁ cūpasevati;</div> </td> </tr> <tr> <td> <div class="G">Sa ve tādisako hoti,</div> </td> </tr> <tr> <td> <div class="G">sahavāso hi tādiso.</div> </td> </tr> </table> </div>
</div>
<div class="q" id="p_18It_504"> <div class="p"> <table class="singleColumn"> <tr> <td> <div class="pN">504</div> <div class="G">Sevamāno sevamānaṁ,</div> </td> </tr> <tr> <td> <div class="G">samphuṭṭho samphusaṁ paraṁ;</div> </td> </tr> <tr> <td> <div class="G">Saro diddho kalāpaṁva,</div> </td> </tr> <tr> <td> <div class="G">alittamupalimpati;</div> </td> </tr> <tr> <td> <div class="G">Upalepabhayā dhīro,</div> </td> </tr> <tr> <td> <div class="G">neva pāpasakhā siyā.</div> </td> </tr> </table> </div>
</div>
<div class="q" id="p_18It_505"> <div class="p"> <table class="singleColumn"> <tr> <td> <div class="pN">505</div> <div class="G">Pūtimacchaṁ kusaggena,</div> </td> </tr> <tr> <td> <div class="G">yo naro upanayhati;</div> </td> </tr> <tr> <td> <div class="G">Kusāpi pūti vāyanti,</div> </td> </tr> <tr> <td> <div class="G">evaṁ bālūpasevanā.</div> </td> </tr> </table> </div>
</div>
<div class="q" id="p_18It_506"> <div class="p"> <table class="singleColumn"> <tr> <td> <div class="pN">506</div> <div class="G">Tagarañca palāsena,</div> </td> </tr> <tr> <td> <div class="G">yo naro upanayhati;</div> </td> </tr> <tr> <td> <div class="G">Pattāpi surabhi vāyanti,</div> </td> </tr> <tr> <td> <div class="G">evaṁ dhīrūpasevanā.</div> </td> </tr> </table> </div>
</div>
<div class="q" id="p_18It_507"> <div class="p"> <table class="singleColumn"> <tr> <td> <div class="pN">507</div> <div class="G">Tasmā pattapuṭasseva,</div> </td> </tr> <tr> <td> <div class="G">ñatvā sampākamattano;</div> </td> </tr> <tr> <td> <div class="G">Asante nupaseveyya,</div> </td> </tr> <tr> <td> <div class="G">sante seveyya paṇḍito;</div> </td> </tr> <tr> <td> <div class="G">Asanto nirayaṁ nenti,</div> </td> </tr> <tr> <td> <div class="G">santo pāpenti suggatin”ti.</div> </td> </tr> </table> </div>
</div>
<div class="q" id="p_18It_508"> <div class="p">
<span class="pN">508</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_509">
<span class="pN">509</span>Sattamaṁ.</div>
</html>
