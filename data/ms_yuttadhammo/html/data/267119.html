<html>
<div class="i">7.3 Upacālātherīgāthā</div>
<div class="h">Sattakanipāta</div>
<div class="h">Upacālātherīgāthā</div>
<div class="q" id="p_19Th2_255"> <div class="divNumber">189.</div> <div class="p"> <table class="singleColumn"> <tr> <td> <div class="pN">255</div> <div class="G">“Satimatī cakkhumatī,</div> </td> </tr> <tr> <td> <div class="G">bhikkhunī bhāvitindriyā;</div> </td> </tr> <tr> <td> <div class="G">Paṭivijjhi padaṁ santaṁ,</div> </td> </tr> <tr> <td> <div class="G">akāpurisasevitaṁ”.</div> </td> </tr> </table> </div>
</div>
<div class="q" id="p_19Th2_256"> <div class="divNumber">190.</div> <div class="p"> <table class="singleColumn"> <tr> <td> <div class="pN">256</div> <div class="G">“Kiṁ nu jātiṁ na rocesi,</div> </td> </tr> <tr> <td> <div class="G">jāto kāmāni bhuñjati;</div> </td> </tr> <tr> <td> <div class="G">Bhuñjāhi kāmaratiyo,</div> </td> </tr> <tr> <td> <div class="G">māhu pacchānutāpinī”.</div> </td> </tr> </table> </div>
</div>
<div class="q" id="p_19Th2_257"> <div class="divNumber">191.</div> <div class="p"> <table class="singleColumn"> <tr> <td> <div class="pN">257</div> <div class="G">“Jātassa maraṇaṁ hoti,</div> </td> </tr> <tr> <td> <div class="G">hatthapādāna chedanaṁ;</div> </td> </tr> <tr> <td> <div class="G">Vadhabandhapariklesaṁ,</div> </td> </tr> <tr> <td> <div class="G">jāto dukkhaṁ nigacchati.</div> </td> </tr> </table> </div>
</div>
<div class="q" id="p_19Th2_258"> <div class="divNumber">192.</div> <div class="p"> <table class="singleColumn"> <tr> <td> <div class="pN">258</div> <div class="G">Atthi sakyakule jāto,</div> </td> </tr> <tr> <td> <div class="G">sambuddho aparājito;</div> </td> </tr> <tr> <td> <div class="G">So me dhammamadesesi,</div> </td> </tr> <tr> <td> <div class="G">jātiyā samatikkamaṁ.</div> </td> </tr> </table> </div>
</div>
<div class="q" id="p_19Th2_259"> <div class="divNumber">193.</div> <div class="p"> <table class="singleColumn"> <tr> <td> <div class="pN">259</div> <div class="G">Dukkhaṁ dukkhasamuppādaṁ,</div> </td> </tr> <tr> <td> <div class="G">dukkhassa ca atikkamaṁ;</div> </td> </tr> <tr> <td> <div class="G">Ariyaṁ caṭṭhaṅgikaṁ maggaṁ,</div> </td> </tr> <tr> <td> <div class="G">dukkhūpasamagāminaṁ.</div> </td> </tr> </table> </div>
</div>
<div class="q" id="p_19Th2_260"> <div class="divNumber">194.</div> <div class="p"> <table class="singleColumn"> <tr> <td> <div class="pN">260</div> <div class="G">Tassāhaṁ vacanaṁ sutvā,</div> </td> </tr> <tr> <td> <div class="G">vihariṁ sāsane ratā;</div> </td> </tr> <tr> <td> <div class="G">Tisso vijjā anuppattā,</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_19Th2_261"> <div class="divNumber">195.</div> <div class="p"> <table class="singleColumn"> <tr> <td> <div class="pN">261</div> <div class="G">Sabbattha vihatā nandī,</div> </td> </tr> <tr> <td> <div class="G">tamokhandho padālito;</div> </td> </tr> <tr> <td> <div class="G">Evaṁ jānāhi pāpima,</div> </td> </tr> <tr> <td> <div class="G">nihato tvamasi antaka”.</div> </td> </tr> </table> </div>
</div>
<div class="CENTER" id="p_19Th2_262">
<span class="pN">262</span>…  Upacālā therī… .</div>
<div class="ENDH3" id="p_19Th2_263">
<span class="pN">263</span>Sattakanipāto niṭṭhito.</div>
</html>
