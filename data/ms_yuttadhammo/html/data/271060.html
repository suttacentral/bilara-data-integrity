<html>
<div class="i">1.1.1.13 Paññattānuyoga</div>
<div class="h">Mahāpaṇṇāsaka</div>
<div class="h">Paṭhamavagga</div>
<div class="h">Puggalakathā</div>
<div class="h">Paññattānuyoga</div>
<div class="q" id="p_32Kv_162"> <div class="divNumber">61.</div> <div class="p">
<span class="pN">162</span>๐ Rūpadhātuyā rūpī puggaloti? Āmantā. Kāmadhātuyā kāmī puggaloti? Na hevaṁ vattabbe…pe… . </div>
</div>
<div class="q" id="p_32Kv_163"> <div class="divNumber">62.</div> <div class="p">
<span class="pN">163</span>๐ Rūpadhātuyā rūpino sattāti? Āmantā. Kāmadhātuyā kāmino sattāti? Na hevaṁ vattabbe…pe… . </div>
</div>
<div class="q" id="p_32Kv_164"> <div class="divNumber">63.</div> <div class="p">
<span class="pN">164</span>๐ Arūpadhātuyā arūpī puggaloti? Āmantā. Kāmadhātuyā kāmī puggaloti? Na hevaṁ vattabbe…pe… . </div>
</div>
<div class="q" id="p_32Kv_165"> <div class="divNumber">64.</div> <div class="p">
<span class="pN">165</span>๐ Arūpadhātuyā arūpino sattāti? Āmantā. Kāmadhātuyā kāmino sattāti? Na hevaṁ vattabbe…pe… . </div>
</div>
<div class="q" id="p_32Kv_166"> <div class="divNumber">65.</div> <div class="p">
<span class="pN">166</span>๐ Rūpadhātuyā rūpī puggalo arūpadhātuyā arūpī puggalo, atthi ca koci rūpadhātuyā cuto arūpadhātuṁ upapajjatīti? Āmantā. Rūpī puggalo upacchinno, arūpī puggalo jātoti? Na hevaṁ vattabbe…pe… . </div>
</div>
<div class="q" id="p_32Kv_167"> <div class="divNumber">66.</div> <div class="p">
<span class="pN">167</span>๐ Rūpadhātuyā rūpino sattā arūpadhātuyā arūpino sattā, atthi ca koci rūpadhātuyā cuto arūpadhātuṁ upapajjatīti? Āmantā. Rūpī satto upacchinno, arūpī satto jātoti? Na hevaṁ vattabbe…pe… . </div>
</div>
<div class="q" id="p_32Kv_168"> <div class="divNumber">67.</div> <div class="p">
<span class="pN">168</span>๐ Kāyoti vā sarīranti vā, sarīranti vā kāyoti vā, kāyaṁ appiyaṁ karitvā esese ekaṭṭhe same samabhāge tajjāteti? Āmantā. Puggaloti vā jīvoti vā, jīvoti vā puggaloti vā, puggalaṁ appiyaṁ karitvā esese ekaṭṭhe same samabhāge tajjāteti? Āmantā. Añño kāyo, añño puggaloti? Āmantā. Aññaṁ jīvaṁ, aññaṁ sarīranti? Na hevaṁ vattabbe. </div>
</div>
<div class="q" id="p_32Kv_169"> <div class="p">
<span class="pN">169</span>Ājānāhi niggahaṁ. Hañci kāyoti vā sarīranti vā, sarīranti vā kāyoti vā, kāyaṁ appiyaṁ karitvā esese ekaṭṭhe same samabhāge tajjāte, puggaloti vā jīvoti vā, jīvoti vā puggaloti vā, puggalaṁ appiyaṁ karitvā esese ekaṭṭhe same samabhāge tajjāte, añño kāyo añño puggalo; tena vata re vattabbe—  “aññaṁ jīvaṁ aññaṁ sarīran”ti. Yaṁ tattha vadesi—  “vattabbe kho—  ‘kāyoti vā sarīranti vā, sarīranti vā kāyoti vā, kāyaṁ appiyaṁ karitvā esese ekaṭṭhe same samabhāge tajjāte, puggaloti vā jīvoti vā, jīvoti vā puggaloti vā, puggalaṁ appiyaṁ karitvā esese ekaṭṭhe same samabhāge tajjāte, añño kāyo añño puggalo’, no ca vattabbe—  ‘aññaṁ jīvaṁ aññaṁ sarīran’”ti micchā. </div>
</div>
<div class="q" id="p_32Kv_170"> <div class="p">
<span class="pN">170</span>No ce pana vattabbe—  “aññaṁ jīvaṁ aññaṁ sarīran”ti, no ca vata re vattabbe—  “kāyoti vā sarīranti vā, sarīranti vā kāyoti vā, kāyaṁ appiyaṁ karitvā esese ekaṭṭhe same samabhāge tajjāte, puggaloti vā jīvoti vā, jīvoti vā puggaloti vā, puggalaṁ appiyaṁ karitvā esese ekaṭṭhe same samabhāge tajjāte, añño kāyo añño puggalo”ti. Yaṁ tattha vadesi—  “vattabbe kho—  ‘kāyoti vā sarīranti vā, sarīranti vā kāyoti vā, kāyaṁ appiyaṁ karitvā esese ekaṭṭhe same samabhāge tajjāte, puggaloti vā jīvoti vā, jīvoti vā puggaloti vā, puggalaṁ appiyaṁ karitvā esese ekaṭṭhe same samabhāge tajjāte, añño kāyo añño puggalo’, no ca vattabbe—  ‘aññaṁ jīvaṁ aññaṁ sarīran’”ti micchā…pe… . </div>
</div>
<div class="q" id="p_32Kv_171"> <div class="divNumber">68.</div> <div class="p">
<span class="pN">171</span>× Kāyoti vā sarīranti vā, sarīranti vā kāyoti vā, kāyaṁ appiyaṁ karitvā esese ekaṭṭhe same samabhāge tajjāteti? Āmantā. Vuttaṁ bhagavatā—  “atthi puggalo attahitāya paṭipanno”ti? Āmantā. Añño kāyo añño puggaloti? Na hevaṁ vattabbe. </div>
</div>
<div class="q" id="p_32Kv_172"> <div class="p">
<span class="pN">172</span>Ājānāhi paṭikammaṁ. Hañci kāyoti vā sarīranti vā, sarīranti vā kāyoti vā, kāyaṁ appiyaṁ karitvā esese ekaṭṭhe same samabhāge tajjāte, vuttaṁ bhagavatā—  “atthi puggalo attahitāya paṭipanno”, tena vata re vattabbe—  “añño kāyo añño puggalo”ti. Yaṁ tattha vadesi—  “vattabbe kho—  ‘kāyoti vā sarīranti vā, sarīranti vā kāyoti vā, kāyaṁ appiyaṁ karitvā esese ekaṭṭhe same samabhāge tajjāte, vuttaṁ bhagavatā—  atthi puggalo attahitāya paṭipanno’, no ca vattabbe—  ‘añño kāyo añño puggalo’”ti micchā. </div>
</div>
<div class="q" id="p_32Kv_173"> <div class="p">
<span class="pN">173</span>No ce pana vattabbe—  “añño kāyo añño puggalo”ti, no ca vata re vattabbe—  “kāyoti vā sarīranti vā, sarīranti vā kāyoti vā, kāyaṁ appiyaṁ karitvā esese ekaṭṭhe same samabhāge tajjāte, vuttaṁ bhagavatā—  ‘atthi puggalo attahitāya paṭipanno’”ti. Yaṁ tattha vadesi—  “vattabbe kho—  ‘kāyoti vā sarīranti vā, sarīranti vā kāyoti vā, kāyaṁ appiyaṁ karitvā esese ekaṭṭhe same samabhāge tajjāte, vuttaṁ bhagavatā—  atthi puggalo attahitāya paṭipanno’, no ca vattabbe—  ‘añño kāyo añño puggalo’”ti micchā. (Saṁkhittaṁ.) </div>
</div>
<div class="CENTER" id="p_32Kv_174">
<span class="pN">174</span>Paññattānuyogo.</div>
</html>
