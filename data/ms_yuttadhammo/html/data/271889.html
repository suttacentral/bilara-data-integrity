<html>
<div class="i">2.12 Vinayapucchanakathā</div>
<div class="h">Uposathakkhandhaka</div>
<div class="h">Vinayapucchanakathā</div>
<div class="q" id="p_3V_629"> <div class="divNumber">151.</div> <div class="p">
<span class="pN">629</span>Tena kho pana samayena chabbaggiyā bhikkhū saṁghamajjhe asammatā vinayaṁ pucchanti. Bhagavato etamatthaṁ ārocesuṁ. “Na, bhikkhave, saṁghamajjhe asammatena vinayo pucchitabbo. Yo puccheyya, āpatti dukkaṭassa. Anujānāmi, bhikkhave, saṁghamajjhe sammatena vinayaṁ pucchituṁ. Evañca pana, bhikkhave, sammannitabbo— attanā vā attānaṁ sammannitabbaṁ, parena vā paro sammannitabbo. Kathañca attanāva attānaṁ sammannitabbaṁ? Byattena bhikkhunā paṭibalena saṁgho ñāpetabbo— </div>
</div>
<div class="q" id="p_3V_630"> <div class="p">
<span class="pN">630</span>‘Suṇātu me, bhante, saṁgho. Yadi saṁghassa pattakallaṁ, ahaṁ itthannāmaṁ vinayaṁ puccheyyan’ti. Evaṁ attanāva attānaṁ sammannitabbaṁ. </div>
</div>
<div class="q" id="p_3V_631"> <div class="p">
<span class="pN">631</span>Kathañca parena paro sammannitabbo? Byattena bhikkhunā paṭibalena saṁgho ñāpetabbo— </div>
</div>
<div class="q" id="p_3V_632"> <div class="p">
<span class="pN">632</span>‘Suṇātu me, bhante, saṁgho. Yadi saṁghassa pattakallaṁ, itthannāmo itthannāmaṁ vinayaṁ puccheyyā’ti. Evaṁ parena paro sammannitabbo”ti. </div>
</div>
<div class="q" id="p_3V_633"> <div class="p">
<span class="pN">633</span>Tena kho pana samayena pesalā bhikkhū saṁghamajjhe sammatā vinayaṁ pucchanti. Chabbaggiyā bhikkhū labhanti āghātaṁ, labhanti appaccayaṁ, vadhena tajjenti. Bhagavato etamatthaṁ ārocesuṁ. “Anujānāmi, bhikkhave, saṁghamajjhe sammatenapi parisaṁ oloketvā puggalaṁ tulayitvā vinayaṁ pucchitun”ti. </div>
</div>
</html>
