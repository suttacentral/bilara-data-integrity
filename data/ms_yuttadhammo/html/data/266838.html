<html>
<div class="i">4.7 Sāriputtasutta</div>
<div class="h">Meghiyavagga</div>
<div class="h">Sāriputtasutta</div>
<div class="q" id="p_18Ud_313"> <div class="divNumber">37.</div> <div class="p">
<span class="pN">313</span>Evaṁ me sutaṁ— ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena āyasmā sāriputto bhagavato avidūre nisinno hoti pallaṅkaṁ ābhujitvā ujuṁ kāyaṁ paṇidhāya appiccho santuṭṭho pavivitto asaṁsaṭṭho āraddhavīriyo adhicittamanuyutto. </div>
</div>
<div class="q" id="p_18Ud_314"> <div class="p">
<span class="pN">314</span>Addasā kho bhagavā āyasmantaṁ sāriputtaṁ avidūre nisinnaṁ pallaṅkaṁ ābhujitvā ujuṁ kāyaṁ paṇidhāya appicchaṁ santuṭṭhaṁ pavivittaṁ asaṁsaṭṭhaṁ āraddhavīriyaṁ adhicittamanuyuttaṁ. </div>
</div>
<div class="q" id="p_18Ud_315"> <div class="p">
<span class="pN">315</span>Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi— </div>
</div>
<div class="q" id="p_18Ud_316"> <div class="p"> <table class="singleColumn"> <tr> <td> <div class="pN">316</div> <div class="G">“Adhicetaso appamajjato,</div> </td> </tr> <tr> <td> <div class="G">Munino monapathesu sikkhato;</div> </td> </tr> <tr> <td> <div class="G">Sokā na bhavanti tādino,</div> </td> </tr> <tr> <td> <div class="G">Upasantassa sadā satīmato”ti. (46)</div> </td> </tr> </table> </div>
</div>
<div class="CENTER" id="p_18Ud_317">
<span class="pN">317</span>Sattamaṁ.</div>
</html>
