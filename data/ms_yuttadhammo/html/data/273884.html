<html>
<div class="i">11.3.4 Accayasutta</div>
<div class="h">Sakkasaṁyutta</div>
<div class="h">Tatiyavagga</div>
<div class="h">Accayasutta</div>
<div class="q" id="p_12S1_1693"> <div class="divNumber">270.</div> <div class="p">
<span class="pN">1693</span>Sāvatthiyaṁ…pe…  ārāme. Tena kho pana samayena dve bhikkhū sampayojesuṁ. Tatreko bhikkhu accasarā. Atha kho so bhikkhu tassa bhikkhuno santike accayaṁ accayato deseti; so bhikkhu nappaṭiggaṇhāti. Atha kho sambahulā bhikkhū yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ—  “idha, bhante, dve bhikkhū sampayojesuṁ, tatreko bhikkhu accasarā. Atha kho so, bhante, bhikkhu tassa bhikkhuno santike accayaṁ accayato deseti, so bhikkhu nappaṭiggaṇhātī”ti. </div>
</div>
<div class="q" id="p_12S1_1694"> <div class="p">
<span class="pN">1694</span>“Dveme, bhikkhave, bālā. Yo ca accayaṁ accayato na passati, yo ca accayaṁ desentassa yathādhammaṁ nappaṭiggaṇhāti—  ime kho, bhikkhave, dve bālā. Dveme, bhikkhave, paṇḍitā. Yo ca accayaṁ accayato passati, yo ca accayaṁ desentassa yathādhammaṁ paṭiggaṇhāti—  ime kho, bhikkhave, dve paṇḍitā. </div>
</div>
<div class="q" id="p_12S1_1695"> <div class="p">
<span class="pN">1695</span>Bhūtapubbaṁ, bhikkhave, sakko devānamindo sudhammāyaṁ sabhāyaṁ deve tāvatiṁse anunayamāno tāyaṁ velāyaṁ imaṁ gāthaṁ abhāsi—  </div>
</div>
<div class="q" id="p_12S1_1696"> <div class="p"> <table class="singleColumn"> <tr> <td> <div class="pN">1696</div> <div class="G">‘Kodho vo vasamāyātu,</div> </td> </tr> <tr> <td> <div class="G">Mā ca mittehi vo jarā;</div> </td> </tr> <tr> <td> <div class="G">Agarahiyaṁ mā garahittha,</div> </td> </tr> <tr> <td> <div class="G">Mā ca bhāsittha pesuṇaṁ;</div> </td> </tr> <tr> <td> <div class="G">Atha pāpajanaṁ kodho,</div> </td> </tr> <tr> <td> <div class="G">Pabbatovābhimaddatī’”ti.</div> </td> </tr> </table> </div>
</div>
</html>
