<html>
<div class="i">1.1.4.3 Aññatarabhikkhusutta</div>
<div class="h">Khandhasaṁyutta</div>
<div class="h">Mūlapaṇṇāsaka</div>
<div class="h">Natumhākavagga</div>
<div class="h">Aññatarabhikkhusutta</div>
<div class="q" id="p_13S3_159"> <div class="divNumber">35.</div> <div class="p">
<span class="pN">159</span>Sāvatthinidānaṁ. Atha kho aññataro bhikkhu yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho so bhikkhu bhagavantaṁ etadavoca—  “sādhu me, bhante, bhagavā saṁkhittena dhammaṁ desetu; yamahaṁ bhagavato dhammaṁ sutvā eko vūpakaṭṭho, appamatto ātāpī pahitatto vihareyyan”ti. “Yaṁ kho, bhikkhu, anuseti, tena saṅkhaṁ gacchati; yaṁ nānuseti, na tena saṅkhaṁ gacchatī”ti. “Aññātaṁ, bhagavā, aññātaṁ, sugatā”ti. </div>
</div>
<div class="q" id="p_13S3_160"> <div class="p">
<span class="pN">160</span>“Yathā kathaṁ pana tvaṁ, bhikkhu, mayā saṁkhittena bhāsitassa vitthārena atthaṁ ājānāsī”ti? “Rūpañce, bhante, anuseti tena saṅkhaṁ gacchati. Vedanañce anuseti tena saṅkhaṁ gacchati. Saññañce anuseti tena saṅkhaṁ gacchati. Saṅkhāre ce anuseti tena saṅkhaṁ gacchati. Viññāṇañce anuseti tena saṅkhaṁ gacchati. Rūpañce, bhante, nānuseti na tena saṅkhaṁ gacchati. Vedanañce…  saññañce…  saṅkhāre ce…  viññāṇañce nānuseti na tena saṅkhaṁ gacchati. Imassa khvāhaṁ, bhante, bhagavatā saṁkhittena bhāsitassa evaṁ vitthārena atthaṁ ājānāmī”ti. </div>
</div>
<div class="q" id="p_13S3_161"> <div class="p">
<span class="pN">161</span>“Sādhu sādhu, bhikkhu. Sādhu kho tvaṁ, bhikkhu, mayā saṁkhittena bhāsitassa vitthārena atthaṁ ājānāsi. Rūpañce, bhikkhu, anuseti tena saṅkhaṁ gacchati. Vedanañce…  saññañce…  saṅkhāre ce…  viññāṇañce anuseti tena saṅkhaṁ gacchati. Rūpañce, bhikkhu, nānuseti na tena saṅkhaṁ gacchati. Vedanañce…  saññañce…  saṅkhāre ce…  viññāṇañce nānuseti na tena saṅkhaṁ gacchati. Imassa kho, bhikkhu, mayā saṁkhittena, bhāsitassa evaṁ vitthārena attho daṭṭhabbo”ti. </div>
</div>
<div class="q" id="p_13S3_162"> <div class="p">
<span class="pN">162</span>Atha kho so bhikkhu bhagavato bhāsitaṁ abhinanditvā anumoditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi. </div>
</div>
<div class="q" id="p_13S3_163"> <div class="p">
<span class="pN">163</span>Atha kho so bhikkhu eko vūpakaṭṭho appamatto ātāpī pahitatto viharanto nacirasseva—  yassatthāya kulaputtā sammadeva agārasmā anagāriyaṁ pabbajanti, tadanuttaraṁ—  brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi. “Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti abbhaññāsi. Aññataro ca pana so bhikkhu arahataṁ ahosīti. </div>
</div>
<div class="CENTER" id="p_13S3_164">
<span class="pN">164</span>Tatiyaṁ.</div>
</html>
