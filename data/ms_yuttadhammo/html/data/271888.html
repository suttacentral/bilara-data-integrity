<html>
<div class="i">2.11 Saṁkhittena pātimokkhuddesādi</div>
<div class="h">Uposathakkhandhaka</div>
<div class="h">Saṁkhittena pātimokkhuddesādi</div>
<div class="q" id="p_3V_624"> <div class="divNumber">150.</div> <div class="p">
<span class="pN">624</span>Atha kho bhikkhūnaṁ etadahosi— “kati nu kho pātimokkhuddesā”ti? Bhagavato etamatthaṁ ārocesuṁ. “Pañcime, bhikkhave, pātimokkhuddesā. Nidānaṁ uddisitvā avasesaṁ sutena sāvetabbaṁ. Ayaṁ paṭhamo pātimokkhuddeso. Nidānaṁ uddisitvā cattāri pārājikāni uddisitvā avasesaṁ sutena sāvetabbaṁ. Ayaṁ dutiyo pātimokkhuddeso. Nidānaṁ uddisitvā cattāri pārājikāni uddisitvā terasa saṁghādisese uddisitvā avasesaṁ sutena sāvetabbaṁ. Ayaṁ tatiyo pātimokkhuddeso. Nidānaṁ uddisitvā cattāri pārājikāni uddisitvā terasa saṁghādisese uddisitvā dve aniyate uddisitvā avasesaṁ sutena sāvetabbaṁ. Ayaṁ catuttho pātimokkhuddeso. Vitthāreneva pañcamo. Ime kho, bhikkhave, pañca pātimokkhuddesā”ti. </div>
</div>
<div class="q" id="p_3V_625"> <div class="p">
<span class="pN">625</span>Tena kho pana samayena bhikkhū— “bhagavatā saṁkhittena pātimokkhuddeso anuññāto”ti— sabbakālaṁ saṁkhittena pātimokkhaṁ uddisanti. Bhagavato etamatthaṁ ārocesuṁ. “Na, bhikkhave, saṁkhittena pātimokkhaṁ uddisitabbaṁ. Yo uddiseyya, āpatti dukkaṭassā”ti. </div>
</div>
<div class="q" id="p_3V_626"> <div class="p">
<span class="pN">626</span>Tena kho pana samayena kosalesu janapade aññatarasmiṁ āvāse tadahuposathe savarabhayaṁ ahosi. Bhikkhū nāsakkhiṁsu vitthārena pātimokkhaṁ uddisituṁ. Bhagavato etamatthaṁ ārocesuṁ. “Anujānāmi, bhikkhave, sati antarāye saṁkhittena pātimokkhaṁ uddisitun”ti. </div>
</div>
<div class="q" id="p_3V_627"> <div class="p">
<span class="pN">627</span>Tena kho pana samayena chabbaggiyā bhikkhū asatipi antarāye saṁkhittena pātimokkhaṁ uddisanti. Bhagavato etamatthaṁ ārocesuṁ. “Na, bhikkhave, asati antarāye saṁkhittena pātimokkhaṁ uddisitabbaṁ. Yo uddiseyya, āpatti dukkaṭassa. Anujānāmi, bhikkhave, sati antarāye saṁkhittena pātimokkhaṁ uddisituṁ. Tatrime antarāyā— rājantarāyo, corantarāyo, agyantarāyo, udakantarāyo, manussantarāyo, amanussantarāyo, vāḷantarāyo, sarīsapantarāyo, jīvitantarāyo, brahmacariyantarāyoti. Anujānāmi, bhikkhave, evarūpesu antarāyesu saṁkhittena pātimokkhaṁ uddisituṁ, asati antarāye vitthārenā”ti. </div>
</div>
<div class="q" id="p_3V_628"> <div class="p">
<span class="pN">628</span>Tena kho pana samayena chabbaggiyā bhikkhū saṁghamajjhe anajjhiṭṭhā dhammaṁ bhāsanti. Bhagavato etamatthaṁ ārocesuṁ. “Na, bhikkhave, saṁghamajjhe anajjhiṭṭhena dhammo bhāsitabbo. Yo bhāseyya, āpatti dukkaṭassa. Anujānāmi, bhikkhave, therena bhikkhunā sāmaṁ vā dhammaṁ bhāsituṁ paraṁ vā ajjhesitun”ti. </div>
</div>
</html>
