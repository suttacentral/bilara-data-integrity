<html>
<div class="i">1.1.7 Sobhanasutta</div>
<div class="h">Paṭhamapaṇṇāsaka</div>
<div class="h">Bhaṇḍagāmavagga</div>
<div class="h">Sobhanasutta</div>
<div class="q" id="p_15A4_44"> <div class="divNumber">7.</div> <div class="p">
<span class="pN">44</span>“Cattārome, bhikkhave, viyattā vinītā visāradā bahussutā dhammadharā dhammānudhammappaṭipannā saṁghaṁ sobhenti. Katame cattāro? Bhikkhu, bhikkhave, viyatto vinīto visārado bahussuto dhammadharo dhammānudhammappaṭipanno saṁghaṁ sobheti. Bhikkhunī, bhikkhave, viyattā vinītā visāradā bahussutā dhammadharā dhammānudhammappaṭipannā saṁghaṁ sobheti. Upāsako, bhikkhave, viyatto vinīto visārado bahussuto dhammadharo dhammānudhammappaṭipanno saṁghaṁ sobheti. Upāsikā, bhikkhave, viyattā vinītā visāradā bahussutā dhammadharā dhammānudhammappaṭipannā saṁghaṁ sobheti. Ime kho, bhikkhave, cattāro viyattā vinītā visāradā bahussutā dhammadharā dhammānudhammappaṭipannā saṁghaṁ sobhentīti. </div>
</div>
<div class="q" id="p_15A4_45"> <div class="p"> <table class="singleColumn"> <tr> <td> <div class="pN">45</div> <div class="G">Yo hoti viyatto ca visārado ca,</div> </td> </tr> <tr> <td> <div class="G">Bahussuto dhammadharo ca hoti;</div> </td> </tr> <tr> <td> <div class="G">Dhammassa hoti anudhammacārī,</div> </td> </tr> <tr> <td> <div class="G">Sa tādiso vuccati saṁghasobhano.</div> </td> </tr> </table> </div>
</div>
<div class="q" id="p_15A4_46"> <div class="p"> <table class="singleColumn"> <tr> <td> <div class="pN">46</div> <div class="G">Bhikkhu ca sīlasampanno,</div> </td> </tr> <tr> <td> <div class="G">bhikkhunī ca bahussutā;</div> </td> </tr> <tr> <td> <div class="G">Upāsako ca yo saddho,</div> </td> </tr> <tr> <td> <div class="G">yā ca saddhā upāsikā;</div> </td> </tr> <tr> <td> <div class="G">Ete kho saṁghaṁ sobhenti,</div> </td> </tr> <tr> <td> <div class="G">ete hi saṁghasobhanā”ti.</div> </td> </tr> </table> </div>
</div>
<div class="CENTER" id="p_15A4_47">
<span class="pN">47</span>Sattamaṁ.</div>
</html>
