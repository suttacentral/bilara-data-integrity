<html>
<div class="i">1.2.15--16 Bhavavibhavadiṭṭhiniddesa</div>
<div class="h">Mahāvagga</div>
<div class="h">Diṭṭhikathā</div>
<div class="h">Bhavavibhavadiṭṭhiniddesa</div>
<div class="q" id="p_26Ps_827"> <div class="divNumber">148.</div> <div class="p">
<span class="pN">827</span>Olīyanābhiniveso bhavadiṭṭhi. Atidhāvanābhiniveso vibhavadiṭṭhi. Assādadiṭṭhiyā pañcatiṁsāya ākārehi abhiniveso kati bhavadiṭṭhiyo, kati vibhavadiṭṭhiyo? Attānudiṭṭhiyā vīsatiyā ākārehi abhiniveso kati bhavadiṭṭhiyo kati vibhavadiṭṭhiyo…pe… lokavādapaṭisaṁyuttāya diṭṭhiyā aṭṭhahi ākārehi abhiniveso kati bhavadiṭṭhiyo kati vibhavadiṭṭhiyo? </div>
</div>
<div class="q" id="p_26Ps_828"> <div class="p">
<span class="pN">828</span>Assādadiṭṭhiyā pañcatiṁsāya ākārehi abhiniveso siyā bhavadiṭṭhiyo, siyā vibhavadiṭṭhiyo. Attānudiṭṭhiyā vīsatiyā ākārehi abhiniveso pannarasa bhavadiṭṭhiyo, pañca vibhavadiṭṭhiyo. Micchādiṭṭhiyā dasahi ākārehi abhiniveso sabbāva tā vibhavadiṭṭhiyo. Sakkāyadiṭṭhiyā vīsatiyā ākārehi abhiniveso pannarasa bhavadiṭṭhiyo, pañca vibhavadiṭṭhiyo. Sakkāyavatthukāya sassatadiṭṭhiyā pannarasahi ākārehi abhiniveso sabbāva tā bhavadiṭṭhiyo. Sakkāyavatthukāya ucchedadiṭṭhiyā pañcahākārehi abhiniveso sabbāva tā vibhavadiṭṭhiyo. </div>
</div>
<div class="q" id="p_26Ps_829"> <div class="p">
<span class="pN">829</span>“Sassato loko”ti— antaggāhikāya diṭṭhiyā pañcahākārehi abhiniveso sabbāva tā bhavadiṭṭhiyo. “Asassato loko”ti— antaggāhikāya diṭṭhiyā pañcahākārehi abhiniveso sabbāva tā vibhavadiṭṭhiyo. “Antavā loko”ti— antaggāhikāya diṭṭhiyā pañcahākārehi abhiniveso siyā bhavadiṭṭhiyo, siyā vibhavadiṭṭhiyo. “Anantavā loko”ti— antaggāhikāya diṭṭhiyā pañcahākārehi abhiniveso siyā bhavadiṭṭhiyo, siyā vibhavadiṭṭhiyo. “Taṁ jīvaṁ taṁ sarīran”ti— antaggāhikāya diṭṭhiyā pañcahākārehi abhiniveso sabbāva tā vibhavadiṭṭhiyo. “Aññaṁ jīvaṁ aññaṁ sarīran”ti— antaggāhikāya diṭṭhiyā pañcahākārehi abhiniveso sabbāva tā bhavadiṭṭhiyo. “Hoti tathāgato paraṁ maraṇā”ti— antaggāhikāya diṭṭhiyā pañcahākārehi abhiniveso sabbāva tā bhavadiṭṭhiyo. “Na hoti tathāgato paraṁ maraṇā”ti— antaggāhikāya diṭṭhiyā pañcahākārehi abhiniveso sabbāva tā vibhavadiṭṭhiyo. “Hoti ca na ca hoti tathāgato paraṁ maraṇā”ti— antaggāhikāya diṭṭhiyā pañcahākārehi abhiniveso siyā bhavadiṭṭhiyo, siyā vibhavadiṭṭhiyo “neva hoti na na hoti tathāgato paraṁ maraṇā”ti— antaggāhikāya diṭṭhiyā pañcahākārehi abhiniveso siyā bhavadiṭṭhiyo, siyā vibhavadiṭṭhiyo. </div>
</div>
<div class="q" id="p_26Ps_830"> <div class="p">
<span class="pN">830</span>Pubbantānudiṭṭhiyā aṭṭhārasahi ākārehi abhiniveso siyā bhavadiṭṭhiyo, siyā vibhavadiṭṭhiyo. Aparantānudiṭṭhiyā catucattārīsāya ākārehi abhiniveso siyā bhavadiṭṭhiyo, siyā vibhavadiṭṭhiyo. Saññojanikāya diṭṭhiyā aṭṭhārasahi ākārehi abhiniveso siyā bhavadiṭṭhiyo, siyā vibhavadiṭṭhiyo. Ahanti— mānavinibandhāya diṭṭhiyā aṭṭhārasahi ākārehi abhiniveso sabbāva tā vibhavadiṭṭhiyo. Mamanti— mānavinibandhāya diṭṭhiyā aṭṭhārasahi ākārehi abhiniveso sabbāva tā bhavadiṭṭhiyo. Attavādapaṭisaṁyuttāya diṭṭhiyā vīsatiyā ākārehi abhiniveso pannarasa bhavadiṭṭhiyo, pañca vibhavadiṭṭhiyo. Lokavādapaṭisaṁyuttāya diṭṭhiyā aṭṭhahi ākārehi abhiniveso siyā bhavadiṭṭhiyo, siyā vibhavadiṭṭhiyo. </div>
</div>
<div class="q" id="p_26Ps_831"> <div class="p">
<span class="pN">831</span>Sabbāva tā diṭṭhiyo assādadiṭṭhiyo. Sabbāva tā diṭṭhiyo attānudiṭṭhiyo. Sabbāva tā diṭṭhiyo micchādiṭṭhiyo. Sabbāva tā diṭṭhiyo sakkāyadiṭṭhiyo. Sabbāva tā diṭṭhiyo antaggāhikā diṭṭhiyo. Sabbāva tā diṭṭhiyo saññojanikā diṭṭhiyo. Sabbāva tā diṭṭhiyo attavādapaṭisaṁyuttā diṭṭhiyo. </div>
</div>
<div class="q" id="p_26Ps_832"> <div class="p"> <table class="singleColumn"> <tr> <td> <div class="pN">832</div> <div class="G">Bhavañca diṭṭhiṁ vibhavañca diṭṭhiṁ,</div> </td> </tr> <tr> <td> <div class="G">Etaṁ dvayaṁ takkikā nissitāse;</div> </td> </tr> <tr> <td> <div class="G">Tesaṁ nirodhamhi na hatthi ñāṇaṁ,</div> </td> </tr> <tr> <td> <div class="G">Yatthāyaṁ loko viparītasaññīti.</div> </td> </tr> </table> </div>
</div>
<div class="q" id="p_26Ps_833"> <div class="divNumber">149.</div> <div class="p">
<span class="pN">833</span>“Dvīhi, bhikkhave, diṭṭhigatehi pariyuṭṭhitā devamanussā olīyanti eke, atidhāvanti eke; cakkhumanto ca passanti. Kathañca, bhikkhave, olīyanti eke? Bhavārāmā, bhikkhave, devamanussā bhavaratā bhavasammuditā. Tesaṁ bhavanirodhāya dhamme desiyamāne cittaṁ na pakkhandati na pasīdati na santiṭṭhati nādhimuccati. Evaṁ kho, bhikkhave, olīyanti eke. </div>
</div>
<div class="q" id="p_26Ps_834"> <div class="p">
<span class="pN">834</span>Kathañca, bhikkhave, atidhāvanti eke? Bhaveneva kho paneke aṭṭīyamānā harāyamānā jigucchamānā vibhavaṁ abhinandanti— yato kira, bho, ayaṁ attā kāyassa bhedā paraṁ maraṇā ucchijjati vinassati na hoti paraṁ maraṇā, etaṁ santaṁ etaṁ paṇītaṁ etaṁ yāthāvanti. Evaṁ kho, bhikkhave, atidhāvanti eke. </div>
</div>
<div class="q" id="p_26Ps_835"> <div class="p">
<span class="pN">835</span>Kathañca, bhikkhave, cakkhumanto ca passanti? Idha, bhikkhave, bhikkhu bhūtaṁ bhūtato passati. Bhūtaṁ bhūtato disvā bhūtassa nibbidāya virāgāya nirodhāya paṭipanno hoti. Evaṁ kho, bhikkhave, cakkhumanto ca passanti. </div>
</div>
<div class="q" id="p_26Ps_836"> <div class="p"> <table class="singleColumn"> <tr> <td> <div class="pN">836</div> <div class="G">Yo bhūtaṁ bhūtato disvā,</div> </td> </tr> <tr> <td> <div class="G">bhūtassa ca atikkamaṁ;</div> </td> </tr> <tr> <td> <div class="G">Yathābhūtedhimuccati,</div> </td> </tr> <tr> <td> <div class="G">bhavataṇhā parikkhayā.</div> </td> </tr> </table> </div>
</div>
<div class="q" id="p_26Ps_837"> <div class="p"> <table class="singleColumn"> <tr> <td> <div class="pN">837</div> <div class="G">Sa ve bhūtapariññāto,</div> </td> </tr> <tr> <td> <div class="G">vītataṇho bhavābhave;</div> </td> </tr> <tr> <td> <div class="G">Bhūtassa vibhavā bhikkhu,</div> </td> </tr> <tr> <td> <div class="G">nāgacchati punabbhavan”ti.</div> </td> </tr> </table> </div>
</div>
<div class="q" id="p_26Ps_838"> <div class="divNumber">150.</div> <div class="p">
<span class="pN">838</span>Tayo puggalā vipannadiṭṭhī, tayo puggalā sampannadiṭṭhī. Katame tayo puggalā vipannadiṭṭhī? Titthiyo ca, titthiyasāvako ca, yo ca micchādiṭṭhiko— ime tayo puggalā vipannadiṭṭhī. </div>
</div>
<div class="q" id="p_26Ps_839"> <div class="p">
<span class="pN">839</span>Katame tayo puggalā sampannadiṭṭhī? Tathāgato ca, tathāgatasāvako ca, yo ca sammādiṭṭhiko— ime tayo puggalā sampannadiṭṭhī. </div>
</div>
<div class="q" id="p_26Ps_840"> <div class="p"> <table class="singleColumn"> <tr> <td> <div class="pN">840</div> <div class="G">“Kodhano upanāhī ca,</div> </td> </tr> <tr> <td> <div class="G">pāpamakkhī ca yo naro;</div> </td> </tr> <tr> <td> <div class="G">Vipannadiṭṭhi māyāvī,</div> </td> </tr> <tr> <td> <div class="G">taṁ jaññā vasalo iti”.</div> </td> </tr> </table> </div>
</div>
<div class="q" id="p_26Ps_841"> <div class="p"> <table class="singleColumn"> <tr> <td> <div class="pN">841</div> <div class="G">Akkodhano anupanāhī,</div> </td> </tr> <tr> <td> <div class="G">visuddho suddhataṁ gato;</div> </td> </tr> <tr> <td> <div class="G">Sampannadiṭṭhi medhāvī,</div> </td> </tr> <tr> <td> <div class="G">taṁ jaññā ariyo itīti.</div> </td> </tr> </table> </div>
</div>
<div class="q" id="p_26Ps_842"> <div class="p">
<span class="pN">842</span>Tisso vipannadiṭṭhiyo, tisso sampannadiṭṭhiyo. Katamā tisso vipannadiṭṭhiyo? Etaṁ mamāti— vipannadiṭṭhi. Esohamasmīti— vipannadiṭṭhi. Eso me attāti— vipannadiṭṭhi. Imā tisso vipannadiṭṭhiyo. </div>
</div>
<div class="q" id="p_26Ps_843"> <div class="p">
<span class="pN">843</span>Katamā tisso sampannadiṭṭhiyo? Netaṁ mamāti— sampannadiṭṭhi. Nesohamasmīti— sampannadiṭṭhi. Na meso attāti— sampannadiṭṭhi. Imā tisso sampannadiṭṭhiyo. </div>
</div>
<div class="q" id="p_26Ps_844"> <div class="p">
<span class="pN">844</span><span class="bold">Etaṁ mamā</span>ti— kā diṭṭhi, kati diṭṭhiyo, katamantānuggahitā tā diṭṭhiyo? <span class="bold">Esohamasmī</span>ti— kā diṭṭhi, kati diṭṭhiyo, katamantānuggahitā tā diṭṭhiyo? <span class="bold">Eso me attā</span>ti— kā diṭṭhi, kati diṭṭhiyo, katamantānuggahitā tā diṭṭhiyo? </div>
</div>
<div class="q" id="p_26Ps_845"> <div class="p">
<span class="pN">845</span><span class="bold">Etaṁ mamā</span>ti— pubbantānudiṭṭhi. Aṭṭhārasa diṭṭhiyo. Pubbantānuggahitā tā diṭṭhiyo. <span class="bold">Esohamasmī</span>ti— aparantānudiṭṭhi. Catucattārīsaṁ diṭṭhiyo. Aparantānuggahitā tā diṭṭhiyo. <span class="bold">Eso me attā</span>ti— vīsativatthukā attānudiṭṭhi. Vīsativatthukā sakkāyadiṭṭhi. Sakkāyadiṭṭhippamukhāni dvāsaṭṭhi diṭṭhigatāni. Pubbantāparantānuggahitā tā diṭṭhiyo. </div>
</div>
<div class="q" id="p_26Ps_846"> <div class="divNumber">151.</div> <div class="p">
<span class="pN">846</span>“Ye keci, bhikkhave, mayi niṭṭhaṁ gatā, sabbe te diṭṭhisampannā. Tesaṁ diṭṭhisampannānaṁ pañcannaṁ idha niṭṭhā, pañcannaṁ idha vihāya niṭṭhā. Katamesaṁ pañcannaṁ idha niṭṭhā? Sattakkhattuparamassa, kolaṁkolassa, ekabījissa, sakadāgāmissa, yo ca diṭṭheva dhamme arahā— imesaṁ pañcannaṁ idha niṭṭhā. </div>
</div>
<div class="q" id="p_26Ps_847"> <div class="p">
<span class="pN">847</span>Katamesaṁ pañcannaṁ idha vihāya niṭṭhā? Antarāparinibbāyissa, upahaccaparinibbāyissa, asaṅkhāraparinibbāyissa, sasaṅkhāraparinibbāyissa, uddhaṁsotassa, akaniṭṭhagāmino— imesaṁ pañcannaṁ idha vihāya niṭṭhā. </div>
</div>
<div class="q" id="p_26Ps_848"> <div class="p">
<span class="pN">848</span>Ye keci, bhikkhave, mayi niṭṭhaṁ gatā, sabbe te diṭṭhisampannā. Tesaṁ diṭṭhisampannānaṁ imesaṁ pañcannaṁ idha niṭṭhā, imesaṁ pañcannaṁ idha vihāya niṭṭhā. </div>
</div>
<div class="q" id="p_26Ps_849"> <div class="p">
<span class="pN">849</span>Ye keci, bhikkhave, mayi aveccappasannā, sabbe te sotāpannā. Tesaṁ sotāpannānaṁ pañcannaṁ idha niṭṭhā, pañcannaṁ idha vihāya niṭṭhā. Katamesaṁ pañcannaṁ idha niṭṭhā? Sattakkhattuparamassa, kolaṁkolassa, ekabījissa, sakadāgāmissa, yo ca diṭṭheva dhamme arahā— imesaṁ pañcannaṁ idha niṭṭhā. </div>
</div>
<div class="q" id="p_26Ps_850"> <div class="p">
<span class="pN">850</span>Katamesaṁ pañcannaṁ idha vihāya niṭṭhā? Antarāparinibbāyissa, upahaccaparinibbāyissa, asaṅkhāraparinibbāyissa, sasaṅkhāraparinibbāyissa, uddhaṁsotassa, akaniṭṭhagāmino— imesaṁ pañcannaṁ idha vihāya niṭṭhā. </div>
</div>
<div class="q" id="p_26Ps_851"> <div class="p">
<span class="pN">851</span>Ye keci, bhikkhave, mayi aveccappasannā, sabbe te sotāpannā. Tesaṁ sotāpannānaṁ imesaṁ pañcannaṁ idha niṭṭhā. Imesaṁ pañcannaṁ idha vihāya niṭṭhā”ti. </div>
</div>
<div class="CENTER" id="p_26Ps_852">
<span class="pN">852</span>Bhavavibhavadiṭṭhiniddeso soḷasamo.<br> Diṭṭhikathā niṭṭhitā.</div>
</html>
