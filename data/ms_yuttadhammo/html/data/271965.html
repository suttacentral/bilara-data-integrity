<html>
<div class="i">5.12 Mahākaccānassapañcavaraparidassana</div>
<div class="h">Cammakkhandhaka</div>
<div class="h">Mahākaccānassapañcavaraparidassana</div>
<div class="q" id="p_3V_1179"> <div class="divNumber">258.</div> <div class="p">
<span class="pN">1179</span>Atha kho āyasmato soṇassa vassaṁvuṭṭhassa rahogatassa paṭisallīnassa evaṁ cetaso parivitakko udapādi—  “sutoyeva kho me so bhagavā ediso ca ediso cāti, na ca mayā sammukhā diṭṭho, gaccheyyāhaṁ taṁ bhagavantaṁ dassanāya arahantaṁ sammāsambuddhaṁ, sace maṁ upajjhāyo anujāneyyā”ti. Atha kho āyasmā soṇo sāyanhasamayaṁ paṭisallānā vuṭṭhito yenāyasmā mahākaccāno tenupasaṅkami, upasaṅkamitvā āyasmantaṁ mahākaccānaṁ abhivādetvā ekamantaṁ nisīdi. Ekamantaṁ nisinno kho āyasmā soṇo āyasmantaṁ mahākaccānaṁ etadavoca—  “idha mayhaṁ, bhante, rahogatassa paṭisallīnassa evaṁ cetaso parivitakko udapādi—  ‘sutoyeva kho me so bhagavā ediso ca ediso cāti, na ca mayā sammukhā diṭṭho, gaccheyyāhaṁ taṁ bhagavantaṁ dassanāya arahantaṁ sammāsambuddhaṁ, sace maṁ upajjhāyo anujāneyyā’ti; gaccheyyāhaṁ, bhante, taṁ bhagavantaṁ dassanāya arahantaṁ sammāsambuddhaṁ, sace maṁ upajjhāyo anujānātī”ti. “Sādhu sādhu, soṇa. Gaccha tvaṁ, soṇa, taṁ bhagavantaṁ dassanāya arahantaṁ sammāsambuddhaṁ. Dakkhissasi tvaṁ, soṇa, taṁ bhagavantaṁ pāsādikaṁ pasādanīyaṁ santindriyaṁ santamānasaṁ uttamadamathasamathaṁ anuppattaṁ dantaṁ guttaṁ yatindriyaṁ nāgaṁ. Tena hi tvaṁ, soṇa, mama vacanena bhagavato pāde sirasā vanda—  ‘upajjhāyo me, bhante, āyasmā mahākaccāno bhagavato pāde sirasā vandatī’ti. Evañca vadehi—  ‘avantidakkhiṇāpatho, bhante, appabhikkhuko, tiṇṇaṁ me vassānaṁ accayena kicchena kasirena tato tato dasavaggaṁ bhikkhusaṁghaṁ sannipātāpetvā upasampadaṁ alatthaṁ; appeva nāma bhagavā avantidakkhiṇāpathe appatarena gaṇena upasampadaṁ anujāneyya. Avantidakkhiṇāpathe, bhante, kaṇhuttarā bhūmi kharā gokaṇṭakahatā; appeva nāma bhagavā avantidakkhiṇāpathe guṇaṅguṇūpāhanaṁ anujāneyya. Avantidakkhiṇāpathe, bhante, nahānagarukā manussā udakasuddhikā; appeva nāma bhagavā avantidakkhiṇāpathe dhuvanahānaṁ anujāneyya. Avantidakkhiṇāpathe, bhante, cammāni attharaṇāni, eḷakacammaṁ ajacammaṁ migacammaṁ. Seyyathāpi, bhante, majjhimesu janapadesu eragū moragū majjārū jantū; evameva kho, bhante, avantidakkhiṇāpathe cammāni attharaṇāni, eḷakacammaṁ ajacammaṁ migacammaṁ; appeva nāma bhagavā avantidakkhiṇāpathe cammāni attharaṇāni anujāneyya, eḷakacammaṁ ajacammaṁ migacammaṁ. Etarahi, bhante, manussā nissīmagatānaṁ bhikkhūnaṁ cīvaraṁ denti—  <span class="smallFont">“</span>imaṁ cīvaraṁ itthannāmassa demā<span class="smallFont">”</span>ti. Te āgantvā ārocenti—  <span class="smallFont">“</span>itthannāmehi te, āvuso, manussehi cīvaraṁ dinnan<span class="smallFont">”</span>ti te kukkuccāyantā na sādiyanti—  <span class="smallFont">“</span>mā no nissaggiyaṁ ahosī<span class="smallFont">”</span>ti; appeva nāma bhagavā cīvare pariyāyaṁ ācikkheyyā’”ti. “Evaṁ, bhante”ti kho āyasmā soṇo āyasmato mahākaccānassa paṭissutvā uṭṭhāyāsanā āyasmantaṁ mahākaccānaṁ abhivādetvā padakkhiṇaṁ katvā senāsanaṁ saṁsāmetvā pattacīvaramādāya yena sāvatthi tena pakkāmi. Anupubbena yena sāvatthi jetavanaṁ anāthapiṇḍikassa ārāmo yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. </div>
</div>
<div class="q" id="p_3V_1180"> <div class="p">
<span class="pN">1180</span>Atha kho bhagavā āyasmantaṁ ānandaṁ āmantesi—  “imassa, ānanda, āgantukassa bhikkhuno senāsanaṁ paññāpehī”ti. Atha kho āyasmā ānando—  “yassa kho maṁ bhagavā āṇāpeti, ‘imassa, ānanda, āgantukassa bhikkhuno senāsanaṁ paññāpehī’ti, icchati bhagavā tena bhikkhunā saddhiṁ ekavihāre vatthuṁ, icchati bhagavā āyasmatā soṇena saddhiṁ ekavihāre vatthun”ti—  yasmiṁ vihāre bhagavā viharati tasmiṁ vihāre āyasmato soṇassa senāsanaṁ paññāpesi. </div>
</div>
<div class="q" id="p_3V_1181"> <div class="p">
<span class="pN">1181</span>Atha kho bhagavā bahudeva rattiṁ ajjhokāse vītināmetvā vihāraṁ pāvisi. Āyasmāpi kho soṇo bahudeva rattiṁ ajjhokāse vītināmetvā vihāraṁ pāvisi. Atha kho bhagavā rattiyā paccūsasamayaṁ paccuṭṭhāya āyasmantaṁ soṇaṁ ajjhesi—  “paṭibhātu taṁ, bhikkhu, dhammo bhāsitun”ti. “Evaṁ, bhante”ti kho āyasmā soṇo bhagavato paṭissuṇitvā sabbāneva aṭṭhakavaggikāni sarena abhāsi. Atha kho bhagavā āyasmato soṇassa sarabhaññapariyosāne abbhānumodi—  “sādhu sādhu, bhikkhu. Suggahitāni kho te, bhikkhu, aṭṭhakavaggikāni, sumanasikatāni sūpadhāritāni. Kalyāṇiyāpi vācāya samannāgato, vissaṭṭhāya, anelagalāya, atthassa viññāpaniyā. Kativassosi tvaṁ, bhikkhū”ti? “Ekavassohaṁ, bhagavā”ti. “Kissa pana tvaṁ, bhikkhu, evaṁ ciraṁ akāsī”ti? “Ciraṁ diṭṭho me, bhante, kāmesu ādīnavo, api ca sambādhā gharāvāsā bahukiccā bahukaraṇīyā”ti. Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi—  </div>
</div>
<div class="q" id="p_3V_1182"> <div class="p"> <table class="singleColumn"> <tr> <td> <div class="pN">1182</div> <div class="G">“Disvā ādīnavaṁ loke,</div> </td> </tr> <tr> <td> <div class="G">ñatvā dhammaṁ nirūpadhiṁ;</div> </td> </tr> <tr> <td> <div class="G">Ariyo na ramatī pāpe,</div> </td> </tr> <tr> <td> <div class="G">pāpe na ramatī sucī”ti.</div> </td> </tr> </table> </div>
</div>
<div class="q" id="p_3V_1183"> <div class="p">
<span class="pN">1183</span>Atha kho āyasmā soṇo—  “paṭisammodati kho maṁ bhagavā, ayaṁ khvassa kālo yaṁ me upajjhāyo paridassī”ti—  uṭṭhāyāsanā ekaṁsaṁ uttarāsaṅgaṁ karitvā bhagavato pādesu sirasā nipatitvā bhagavantaṁ etadavoca—  “upajjhāyo me, bhante, āyasmā mahākaccāno bhagavato pāde sirasā vandati, evañca vadeti avantidakkhiṇāpatho, bhante, appabhikkhuko. Tiṇṇaṁ me vassānaṁ accayena kicchena kasirena tato tato dasavaggaṁ bhikkhusaṁghaṁ sannipātāpetvā upasampadaṁ alatthaṁ, appeva nāma bhagavā avantidakkhiṇāpathe appatarena gaṇena upasampadaṁ anujāneyya. Avantidakkhiṇāpathe, bhante, kaṇhuttarā bhūmi kharā gokaṇṭakahatā; appeva nāma bhagavā avantidakkhiṇāpathe guṇaṅguṇūpāhanaṁ anujāneyya. Avantidakkhiṇāpathe, bhante, nahānagarukā manussā udakasuddhikā, appeva nāma bhagavā avantidakkhiṇāpathe dhuvanahānaṁ anujāneyya. Avantidakkhiṇāpathe, bhante, cammāni attharaṇāni, eḷakacammaṁ ajacammaṁ migacammaṁ. Seyyathāpi, bhante, majjhimesu janapadesu eragū moragū majjārū jantū; evameva kho, bhante, avantidakkhiṇāpathe cammāni attharaṇāni, eḷakacammaṁ ajacammaṁ migacammaṁ; appeva nāma bhagavā avantidakkhiṇāpathe cammāni attharaṇāni anujāneyya, eḷakacammaṁ ajacammaṁ migacammaṁ. Etarahi, bhante, manussā nissīmagatānaṁ bhikkhūnaṁ cīvaraṁ denti—  ‘imaṁ cīvaraṁ itthannāmassa demā’ti. Te āgantvā ārocenti—  ‘itthannāmehi te, āvuso, manussehi cīvaraṁ dinnan’ti. Te kukkuccāyantā na sādiyanti—  ‘mā no nissaggiyaṁ ahosī’ti; appeva nāma bhagavā cīvare pariyāyaṁ ācikkheyyā”ti. </div>
</div>
<div class="q" id="p_3V_1184"> <div class="divNumber">259.</div> <div class="p">
<span class="pN">1184</span>Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—  “avantidakkhiṇāpatho, bhikkhave, appabhikkhuko. Anujānāmi, bhikkhave, sabbapaccantimesu janapadesu vinayadharapañcamena gaṇena upasampadaṁ. Tatrime paccantimā janapadā—  puratthimāya disāya gajaṅgalaṁ nāma nigamo, tassa parena mahāsālā, tato parā paccantimā janapadā, orato majjhe; puratthimadakkhiṇāya disāya sallavatī nāma nadī, tato parā paccantimā janapadā, orato majjhe; dakkhiṇāya disāya setakaṇṇikaṁ nāma nigamo, tato parā paccantimā janapadā, orato majjhe; pacchimāya disāya thūṇaṁ nāma brāhmaṇagāmo, tato parā paccantimā janapadā, orato majjhe; uttarāya disāya usīraddhajo nāma pabbato, tato parā paccantimā janapadā, orato majjhe. Anujānāmi, bhikkhave, evarūpesu paccantimesu janapadesu vinayadharapañcamena gaṇena upasampadaṁ. Avantidakkhiṇāpathe, bhikkhave, kaṇhuttarā bhūmi kharā gokaṇṭakahatā. Anujānāmi, bhikkhave, sabbapaccantimesu janapadesu guṇaṅguṇūpāhanaṁ. Avantidakkhiṇāpathe, bhikkhave, nahānagarukā manussā udakasuddhikā. Anujānāmi, bhikkhave, sabbapaccantimesu janapadesu dhuvanahānaṁ. Avantidakkhiṇāpathe, bhikkhave, cammāni attharaṇāni, eḷakacammaṁ ajacammaṁ migacammaṁ. Seyyathāpi, bhikkhave, majjhimesu janapadesu eragū moragū majjārū jantū; evameva kho, bhikkhave, avantidakkhiṇāpathe cammāni attharaṇāni, eḷakacammaṁ ajacammaṁ migacammaṁ. Anujānāmi, bhikkhave, sabbapaccantimesu janapadesu cammāni attharaṇāni, eḷakacammaṁ ajacammaṁ migacammaṁ. Idha pana, bhikkhave, manussā nissīmagatānaṁ bhikkhūnaṁ cīvaraṁ denti—  ‘imaṁ cīvaraṁ itthannāmassa demā’ti. Anujānāmi, bhikkhave, sādituṁ, na tāva taṁ gaṇanūpagaṁ yāva na hatthaṁ gacchatī”ti. </div>
</div>
<div class="CENTER" id="p_3V_1185">
<span class="pN">1185</span>Cammakkhandhako pañcamo.</div>
<div class="SUMMARY" id="p_3V_1186">
<span class="pN">1186</span><span class="firstLetter">T</span>assuddānaṁ</div>
<div class="q" id="p_3V_1187"> <div class="p"> <table class="singleColumn"> <tr> <td> <div class="pN">1187</div> <div class="G">Rājā ca māgadho soṇo,</div> </td> </tr> <tr> <td> <div class="G">asītisahassissaro;</div> </td> </tr> <tr> <td> <div class="G">Sāgato gijjhakūṭasmiṁ,</div> </td> </tr> <tr> <td> <div class="G">bahuṁ dasseti uttariṁ.</div> </td> </tr> </table> </div>
</div>
<div class="q" id="p_3V_1188"> <div class="p"> <table class="singleColumn"> <tr> <td> <div class="pN">1188</div> <div class="G">Pabbajjāraddhabhijjiṁsu,</div> </td> </tr> <tr> <td> <div class="G">vīṇaṁ ekapalāsikaṁ;</div> </td> </tr> <tr> <td> <div class="G">Nīlā pītā lohitikā,</div> </td> </tr> <tr> <td> <div class="G">mañjiṭṭhā kaṇhameva ca.</div> </td> </tr> </table> </div>
</div>
<div class="q" id="p_3V_1189"> <div class="p"> <table class="singleColumn"> <tr> <td> <div class="pN">1189</div> <div class="G">Mahāraṅgamahānāmā,</div> </td> </tr> <tr> <td> <div class="G">vaddhikā ca paṭikkhipi;</div> </td> </tr> <tr> <td> <div class="G">Khallakā puṭapāli ca,</div> </td> </tr> <tr> <td> <div class="G">tūlatittirameṇḍajā.</div> </td> </tr> </table> </div>
</div>
<div class="q" id="p_3V_1190"> <div class="p"> <table class="singleColumn"> <tr> <td> <div class="pN">1190</div> <div class="G">Vicchikā moracitrā ca,</div> </td> </tr> <tr> <td> <div class="G">sīhabyagghā ca dīpikā;</div> </td> </tr> <tr> <td> <div class="G">Ajinuddā majjārī ca,</div> </td> </tr> <tr> <td> <div class="G">kāḷaluvakaparikkhaṭā.</div> </td> </tr> </table> </div>
</div>
<div class="q" id="p_3V_1191"> <div class="p"> <table class="singleColumn"> <tr> <td> <div class="pN">1191</div> <div class="G">Phalitupāhanā khilā,</div> </td> </tr> <tr> <td> <div class="G">dhotakhāṇukhaṭakhaṭā;</div> </td> </tr> <tr> <td> <div class="G">Tālaveḷutiṇaṁ ceva,</div> </td> </tr> <tr> <td> <div class="G">muñjapabbajahintālā.</div> </td> </tr> </table> </div>
</div>
<div class="q" id="p_3V_1192"> <div class="p"> <table class="singleColumn"> <tr> <td> <div class="pN">1192</div> <div class="G">Kamalakambalasovaṇṇā,</div> </td> </tr> <tr> <td> <div class="G">rūpikā maṇiveḷuriyā;</div> </td> </tr> <tr> <td> <div class="G">Phalikā kaṁsakācā ca,</div> </td> </tr> <tr> <td> <div class="G">tipusīsañca tambakā.</div> </td> </tr> </table> </div>
</div>
<div class="q" id="p_3V_1193"> <div class="p"> <table class="singleColumn"> <tr> <td> <div class="pN">1193</div> <div class="G">Gāvī yānaṁ gilāno ca,</div> </td> </tr> <tr> <td> <div class="G">purisāyuttasivikā;</div> </td> </tr> <tr> <td> <div class="G">Sayanāni mahācammā,</div> </td> </tr> <tr> <td> <div class="G">gocammehi ca pāpako.</div> </td> </tr> </table> </div>
</div>
<div class="q" id="p_3V_1194"> <div class="p"> <table class="singleColumn"> <tr> <td> <div class="pN">1194</div> <div class="G">Gihīnaṁ cammavaddhehi,</div> </td> </tr> <tr> <td> <div class="G">pavisanti gilāyano;</div> </td> </tr> <tr> <td> <div class="G">Mahākaccāyano soṇo,</div> </td> </tr> <tr> <td> <div class="G">sarena aṭṭhakavaggikaṁ.</div> </td> </tr> </table> </div>
</div>
<div class="q" id="p_3V_1195"> <div class="p"> <table class="singleColumn"> <tr> <td> <div class="pN">1195</div> <div class="G">Upasampadaṁ pañcahi,</div> </td> </tr> <tr> <td> <div class="G">guṇaṅguṇā dhuvasinā;</div> </td> </tr> <tr> <td> <div class="G">Cammattharaṇānuññāsi,</div> </td> </tr> <tr> <td> <div class="G">na tāva gaṇanūpagaṁ;</div> </td> </tr> <tr> <td> <div class="G">Adāsi me vare pañca,</div> </td> </tr> <tr> <td> <div class="G">soṇattherassa nāyakoti.</div> </td> </tr> </table> </div>
</div>
<div class="CENTER" id="p_3V_1196">
<span class="pN">1196</span>Imamhi khandhake vatthūni tesaṭṭhi.</div>
<div class="ENDH3" id="p_3V_1197">
<span class="pN">1197</span>Cammakkhandhako niṭṭhito.</div>
</html>
