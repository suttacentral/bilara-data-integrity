<html>
<div class="i">13.3 Pāyasadāyakattheraapadāna</div>
<div class="h">Sereyyavagga</div>
<div class="h">Pāyasadāyakattheraapadāna</div>
<div class="q" id="p_20Ap1_2083"> <div class="divNumber">26.</div> <div class="p"> <table class="singleColumn"> <tr> <td> <div class="pN">2083</div> <div class="G">“Suvaṇṇavaṇṇo sambuddho,</div> </td> </tr> <tr> <td> <div class="G">Bāttiṁsavaralakkhaṇo;</div> </td> </tr> <tr> <td> <div class="G">Pavanā abhinikkhanto,</div> </td> </tr> <tr> <td> <div class="G">Bhikkhusaṁghapurakkhato.</div> </td> </tr> </table> </div>
</div>
<div class="q" id="p_20Ap1_2084"> <div class="divNumber">27.</div> <div class="p"> <table class="singleColumn"> <tr> <td> <div class="pN">2084</div> <div class="G">Mahaccā kaṁsapātiyā,</div> </td> </tr> <tr> <td> <div class="G">vaḍḍhetvā pāyasaṁ ahaṁ;</div> </td> </tr> <tr> <td> <div class="G">Āhutiṁ yiṭṭhukāmo so,</div> </td> </tr> <tr> <td> <div class="G">upanesiṁ baliṁ ahaṁ.</div> </td> </tr> </table> </div>
</div>
<div class="q" id="p_20Ap1_2085"> <div class="divNumber">28.</div> <div class="p"> <table class="singleColumn"> <tr> <td> <div class="pN">2085</div> <div class="G">Bhagavā tamhi samaye,</div> </td> </tr> <tr> <td> <div class="G">lokajeṭṭho narāsabho;</div> </td> </tr> <tr> <td> <div class="G">Caṅkamaṁ susamārūḷho,</div> </td> </tr> <tr> <td> <div class="G">ambare anilāyane.</div> </td> </tr> </table> </div>
</div>
<div class="q" id="p_20Ap1_2086"> <div class="divNumber">29.</div> <div class="p"> <table class="singleColumn"> <tr> <td> <div class="pN">2086</div> <div class="G">Tañca acchariyaṁ disvā,</div> </td> </tr> <tr> <td> <div class="G">abbhutaṁ lomahaṁsanaṁ;</div> </td> </tr> <tr> <td> <div class="G">Ṭhapayitvā kaṁsapātiṁ,</div> </td> </tr> <tr> <td> <div class="G">vipassiṁ abhivādayiṁ.</div> </td> </tr> </table> </div>
</div>
<div class="q" id="p_20Ap1_2087"> <div class="divNumber">30.</div> <div class="p"> <table class="singleColumn"> <tr> <td> <div class="pN">2087</div> <div class="G">Tuvaṁ devosi sabbaññū,</div> </td> </tr> <tr> <td> <div class="G">sadeve sahamānuse;</div> </td> </tr> <tr> <td> <div class="G">Anukampaṁ upādāya,</div> </td> </tr> <tr> <td> <div class="G">paṭigaṇha mahāmuni.</div> </td> </tr> </table> </div>
</div>
<div class="q" id="p_20Ap1_2088"> <div class="divNumber">31.</div> <div class="p"> <table class="singleColumn"> <tr> <td> <div class="pN">2088</div> <div class="G">Paṭiggahesi bhagavā,</div> </td> </tr> <tr> <td> <div class="G">sabbaññū lokanāyako;</div> </td> </tr> <tr> <td> <div class="G">Mama saṅkappamaññāya,</div> </td> </tr> <tr> <td> <div class="G">satthā loke mahāmuni.</div> </td> </tr> </table> </div>
</div>
<div class="q" id="p_20Ap1_2089"> <div class="divNumber">32.</div> <div class="p"> <table class="singleColumn"> <tr> <td> <div class="pN">2089</div> <div class="G">Ekanavutito kappe,</div> </td> </tr> <tr> <td> <div class="G">yaṁ dānamadadiṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">pāyasassa idaṁ phalaṁ.</div> </td> </tr> </table> </div>
</div>
<div class="q" id="p_20Ap1_2090"> <div class="divNumber">33.</div> <div class="p"> <table class="singleColumn"> <tr> <td> <div class="pN">2090</div> <div class="G">Ekatālīsito kappe,</div> </td> </tr> <tr> <td> <div class="G">buddho nāmāsi khattiyo;</div> </td> </tr> <tr> <td> <div class="G">Sattaratanasampanno,</div> </td> </tr> <tr> <td> <div class="G">cakkavattī mahabbalo.</div> </td> </tr> </table> </div>
</div>
<div class="q" id="p_20Ap1_2091"> <div class="divNumber">34.</div> <div class="p"> <table class="singleColumn"> <tr> <td> <div class="pN">2091</div> <div class="G">Paṭisambhidā catasso,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_2092"> <div class="p">
<span class="pN">2092</span>Itthaṁ sudaṁ āyasmā pāyasadāyako thero imā gāthāyo abhāsitthāti. </div>
</div>
<div class="CENTER" id="p_20Ap1_2093">
<span class="pN">2093</span>Pāyasadāyakattherassāpadānaṁ tatiyaṁ.</div>
</html>
