<html>
<div class="i">10.1 Kisāgotamītherīgāthā</div>
<div class="h">Ekādasakanipāta</div>
<div class="h">Kisāgotamītherīgāthā</div>
<div class="q" id="p_19Th2_285"> <div class="divNumber">213.</div> <div class="p"> <table class="singleColumn"> <tr> <td> <div class="pN">285</div> <div class="G">“Kalyāṇamittatā muninā,</div> </td> </tr> <tr> <td> <div class="G">lokaṁ ādissa vaṇṇitā;</div> </td> </tr> <tr> <td> <div class="G">Kalyāṇamitte bhajamāno,</div> </td> </tr> <tr> <td> <div class="G">api bālo paṇḍito assa.</div> </td> </tr> </table> </div>
</div>
<div class="q" id="p_19Th2_286"> <div class="divNumber">214.</div> <div class="p"> <table class="singleColumn"> <tr> <td> <div class="pN">286</div> <div class="G">Bhajitabbā sappurisā,</div> </td> </tr> <tr> <td> <div class="G">Paññā tathā vaḍḍhati bhajantānaṁ;</div> </td> </tr> <tr> <td> <div class="G">Bhajamāno sappurise,</div> </td> </tr> <tr> <td> <div class="G">Sabbehipi dukkhehi pamucceyya.</div> </td> </tr> </table> </div>
</div>
<div class="q" id="p_19Th2_287"> <div class="divNumber">215.</div> <div class="p"> <table class="singleColumn"> <tr> <td> <div class="pN">287</div> <div class="G">Dukkhañca vijāneyya,</div> </td> </tr> <tr> <td> <div class="G">Dukkhassa ca samudayaṁ nirodhaṁ;</div> </td> </tr> <tr> <td> <div class="G">Aṭṭhaṅgikañca maggaṁ,</div> </td> </tr> <tr> <td> <div class="G">Cattāripi ariyasaccāni”.</div> </td> </tr> </table> </div>
</div>
<div class="q" id="p_19Th2_288"> <div class="divNumber">216.</div> <div class="p"> <table class="singleColumn"> <tr> <td> <div class="pN">288</div> <div class="G">“Dukkho itthibhāvo,</div> </td> </tr> <tr> <td> <div class="G">Akkhāto purisadammasārathinā;</div> </td> </tr> <tr> <td> <div class="G">Sapattikampi hi dukkhaṁ,</div> </td> </tr> <tr> <td> <div class="G">Appekaccā sakiṁ vijātāyo.</div> </td> </tr> </table> </div>
</div>
<div class="q" id="p_19Th2_289"> <div class="divNumber">217.</div> <div class="p"> <table class="singleColumn"> <tr> <td> <div class="pN">289</div> <div class="G">Galake api kantanti,</div> </td> </tr> <tr> <td> <div class="G">Sukhumāliniyo visāni khādanti;</div> </td> </tr> <tr> <td> <div class="G">Janamārakamajjhagatā,</div> </td> </tr> <tr> <td> <div class="G">Ubhopi byasanāni anubhonti”.</div> </td> </tr> </table> </div>
</div>
<div class="q" id="p_19Th2_290"> <div class="divNumber">218.</div> <div class="p"> <table class="singleColumn"> <tr> <td> <div class="pN">290</div> <div class="G">“Upavijaññā gacchantī,</div> </td> </tr> <tr> <td> <div class="G">addasāhaṁ patiṁ mataṁ;</div> </td> </tr> <tr> <td> <div class="G">Panthamhi vijāyitvāna,</div> </td> </tr> <tr> <td> <div class="G">appattāva sakaṁ gharaṁ.</div> </td> </tr> </table> </div>
</div>
<div class="q" id="p_19Th2_291"> <div class="divNumber">219.</div> <div class="p"> <table class="singleColumn"> <tr> <td> <div class="pN">291</div> <div class="G">Dve puttā kālakatā,</div> </td> </tr> <tr> <td> <div class="G">Patī ca panthe mato kapaṇikāya;</div> </td> </tr> <tr> <td> <div class="G">Mātā pitā ca bhātā,</div> </td> </tr> <tr> <td> <div class="G">Ḍayhanti ca ekacitakāyaṁ”.</div> </td> </tr> </table> </div>
</div>
<div class="q" id="p_19Th2_292"> <div class="divNumber">220.</div> <div class="p"> <table class="singleColumn"> <tr> <td> <div class="pN">292</div> <div class="G">“Khīṇakulīne kapaṇe,</div> </td> </tr> <tr> <td> <div class="G">Anubhūtaṁ te dukhaṁ aparimāṇaṁ;</div> </td> </tr> <tr> <td> <div class="G">Assū ca te pavattaṁ,</div> </td> </tr> <tr> <td> <div class="G">Bahūni ca jātisahassāni.</div> </td> </tr> </table> </div>
</div>
<div class="q" id="p_19Th2_293"> <div class="divNumber">221.</div> <div class="p"> <table class="singleColumn"> <tr> <td> <div class="pN">293</div> <div class="G">Vasitā susānamajjhe,</div> </td> </tr> <tr> <td> <div class="G">Athopi khāditāni puttamaṁsāni;</div> </td> </tr> <tr> <td> <div class="G">Hatakulikā sabbagarahitā,</div> </td> </tr> <tr> <td> <div class="G">Matapatikā amatamadhigacchiṁ.</div> </td> </tr> </table> </div>
</div>
<div class="q" id="p_19Th2_294"> <div class="divNumber">222.</div> <div class="p"> <table class="singleColumn"> <tr> <td> <div class="pN">294</div> <div class="G">Bhāvito me maggo,</div> </td> </tr> <tr> <td> <div class="G">Ariyo aṭṭhaṅgiko amatagāmī;</div> </td> </tr> <tr> <td> <div class="G">Nibbānaṁ sacchikataṁ,</div> </td> </tr> <tr> <td> <div class="G">Dhammādāsaṁ avekkhiṁhaṁ.</div> </td> </tr> </table> </div>
</div>
<div class="q" id="p_19Th2_295"> <div class="divNumber">223.</div> <div class="p"> <table class="singleColumn"> <tr> <td> <div class="pN">295</div> <div class="G">Ahamamhi kantasallā,</div> </td> </tr> <tr> <td> <div class="G">Ohitabhārā katañhi karaṇīyaṁ;</div> </td> </tr> <tr> <td> <div class="G">Kisā gotamī therī,</div> </td> </tr> <tr> <td> <div class="G">Vimuttacittā imaṁ bhaṇī”ti.</div> </td> </tr> </table> </div>
</div>
<div class="CENTER" id="p_19Th2_296">
<span class="pN">296</span>… Kisā gotamī therī….</div>
<div class="ENDH3" id="p_19Th2_297">
<span class="pN">297</span>Ekādasakanipāto niṭṭhito.</div>
</html>
