<html>
<div class="i">1.3.6 Upavāṇasutta</div>
<div class="h">Nidānasaṁyutta</div>
<div class="h">Dasabalavagga</div>
<div class="h">Upavāṇasutta</div>
<div class="q" id="p_12S2_180"> <div class="divNumber">26.</div> <div class="p">
<span class="pN">180</span>Sāvatthiyaṁ viharati. Atha kho āyasmā upavāṇo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā upavāṇo bhagavantaṁ etadavoca—  </div>
</div>
<div class="q" id="p_12S2_181"> <div class="p">
<span class="pN">181</span>“Santi pana, bhante, eke samaṇabrāhmaṇā sayaṁkataṁ dukkhaṁ paññapenti. Santi pana, bhante, eke samaṇabrāhmaṇā paraṁkataṁ dukkhaṁ paññapenti. Santi pana, bhante, eke samaṇabrāhmaṇā sayaṁkatañca paraṁkatañca dukkhaṁ paññapenti. Santi pana, bhante, eke samaṇabrāhmaṇā asayaṁkāraṁ aparaṅkāraṁ adhiccasamuppannaṁ dukkhaṁ paññapenti. Idha no, bhante, bhagavā kiṁvādī kimakkhāyī kathaṁ byākaramānā ca mayaṁ vuttavādino ceva bhagavato assāma, na ca bhagavantaṁ abhūtena abbhācikkheyyāma, dhammassa cānudhammaṁ byākareyyāma, na ca koci sahadhammiko vādānupāto gārayhaṁ ṭhānaṁ āgaccheyyā”ti? </div>
</div>
<div class="q" id="p_12S2_182"> <div class="p">
<span class="pN">182</span>“Paṭiccasamuppannaṁ kho, upavāṇa, dukkhaṁ vuttaṁ mayā. Kiṁ paṭicca? Phassaṁ paṭicca. Iti vadaṁ vuttavādī ceva me assa, na ca maṁ abhūtena abbhācikkheyya, dhammassa cānudhammaṁ byākareyya, na ca koci sahadhammiko vādānupāto gārayhaṁ ṭhānaṁ āgaccheyya. </div>
</div>
<div class="q" id="p_12S2_183"> <div class="p">
<span class="pN">183</span>Tatra, upavāṇa, ye te samaṇabrāhmaṇā sayaṁkataṁ dukkhaṁ paññapenti, tadapi phassapaccayā. Yepi te…pe…  yepi te…pe…  yepi te samaṇabrāhmaṇā asayaṁkāraṁ aparaṅkāraṁ adhiccasamuppannaṁ dukkhaṁ paññapenti tadapi phassapaccayā. </div>
</div>
<div class="q" id="p_12S2_184"> <div class="p">
<span class="pN">184</span>Tatra, upavāṇa, ye te samaṇabrāhmaṇā sayaṁkataṁ dukkhaṁ paññapenti, te vata aññatra phassā paṭisaṁvedissantīti netaṁ ṭhānaṁ vijjati. Yepi te…pe…  yepi te…pe…  yepi te samaṇabrāhmaṇā asayaṁkāraṁ aparaṅkāraṁ adhiccasamuppannaṁ dukkhaṁ paññapenti, te vata aññatra phassā paṭisaṁvedissantīti netaṁ ṭhānaṁ vijjatī”ti. </div>
</div>
<div class="CENTER" id="p_12S2_185">
<span class="pN">185</span>Chaṭṭhaṁ.</div>
</html>
