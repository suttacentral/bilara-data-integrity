<html>
<div class="i">10.1.9 Tissasutta</div>
<div class="h">Bhikkhusaṁyutta</div>
<div class="h">Bhikkhuvagga</div>
<div class="h">Tissasutta</div>
<div class="q" id="p_12S2_1292"> <div class="divNumber">243.</div> <div class="p">
<span class="pN">1292</span>Sāvatthiyaṁ viharati. Atha kho āyasmā tisso bhagavato pitucchāputto yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi dukkhī dummano assūni pavattayamāno. Atha kho bhagavā āyasmantaṁ tissaṁ etadavoca— “kiṁ nu kho tvaṁ, tissa, ekamantaṁ nisinno dukkhī dummano assūni pavattayamāno”ti? “Tathā hi pana maṁ, bhante, bhikkhū samantā vācāyasannitodakena sañjambharimakaṁsū”ti. “Tathāhi pana tvaṁ, tissa, vattā no ca vacanakkhamo; na kho te taṁ, tissa, patirūpaṁ kulaputtassa saddhā agārasmā anagāriyaṁ pabbajitassa, yaṁ tvaṁ vattā no ca vacanakkhamo. Etaṁ kho te, tissa, patirūpaṁ kulaputtassa saddhā agārasmā anagāriyaṁ pabbajitassa— ‘yaṁ tvaṁ vattā ca assa vacanakkhamo cā’”ti. </div>
</div>
<div class="q" id="p_12S2_1293"> <div class="p">
<span class="pN">1293</span>Idamavoca bhagavā. Idaṁ vatvāna sugato athāparaṁ etadavoca satthā— </div>
</div>
<div class="q" id="p_12S2_1294"> <div class="p"> <table class="singleColumn"> <tr> <td> <div class="pN">1294</div> <div class="G">“Kiṁ nu kujjhasi mā kujjhi,</div> </td> </tr> <tr> <td> <div class="G">Akkodho tissa te varaṁ;</div> </td> </tr> <tr> <td> <div class="G">Kodhamānamakkhavinayatthañhi,</div> </td> </tr> <tr> <td> <div class="G">Tissa brahmacariyaṁ vussatī”ti.</div> </td> </tr> </table> </div>
</div>
<div class="CENTER" id="p_12S2_1295">
<span class="pN">1295</span>Navamaṁ.</div>
</html>
