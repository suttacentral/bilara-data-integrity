<html>
<div class="i">3.10 Yasodharāpamukhaaṭṭhārasabhikkhunīsahassaapadāna</div>
<div class="h">Kuṇḍalakesīvagga</div>
<div class="h">Yasodharāpamukhaaṭṭhārasabhikkhunīsahassaapadāna</div>
<div class="q" id="p_20Ap2_1139"> <div class="divNumber">426.</div> <div class="p"> <table class="singleColumn"> <tr> <td> <div class="pN">1139</div> <div class="G">Aṭṭhārasasahassāni,</div> </td> </tr> <tr> <td> <div class="G">bhikkhunī sakyasambhavā;</div> </td> </tr> <tr> <td> <div class="G">Yasodharāpamukhāni,</div> </td> </tr> <tr> <td> <div class="G">sambuddhaṁ upasaṅkamuṁ.</div> </td> </tr> </table> </div>
</div>
<div class="q" id="p_20Ap2_1140"> <div class="divNumber">427.</div> <div class="p"> <table class="singleColumn"> <tr> <td> <div class="pN">1140</div> <div class="G">Aṭṭhārasasahassāni,</div> </td> </tr> <tr> <td> <div class="G">sabbā honti mahiddhikā;</div> </td> </tr> <tr> <td> <div class="G">Vandantī munino pāde,</div> </td> </tr> <tr> <td> <div class="G">ārocenti yathābalaṁ.</div> </td> </tr> </table> </div>
</div>
<div class="q" id="p_20Ap2_1141"> <div class="divNumber">428.</div> <div class="p"> <table class="singleColumn"> <tr> <td> <div class="pN">1141</div> <div class="G">“Jāti khīṇā jarā byādhi,</div> </td> </tr> <tr> <td> <div class="G">maraṇañca mahāmuni;</div> </td> </tr> <tr> <td> <div class="G">Anāsavaṁ padaṁ santaṁ,</div> </td> </tr> <tr> <td> <div class="G">amataṁ yāma nāyaka.</div> </td> </tr> </table> </div>
</div>
<div class="q" id="p_20Ap2_1142"> <div class="divNumber">429.</div> <div class="p"> <table class="singleColumn"> <tr> <td> <div class="pN">1142</div> <div class="G">Khalitañce pure atthi,</div> </td> </tr> <tr> <td> <div class="G">sabbāsampi mahāmuni;</div> </td> </tr> <tr> <td> <div class="G">Aparādhamajānantī,</div> </td> </tr> <tr> <td> <div class="G">khama amhaṁ vināyaka”.</div> </td> </tr> </table> </div>
</div>
<div class="q" id="p_20Ap2_1143"> <div class="divNumber">430.</div> <div class="p"> <table class="singleColumn"> <tr> <td> <div class="pN">1143</div> <div class="G">“Iddhiñcāpi nidassetha,</div> </td> </tr> <tr> <td> <div class="G">mama sāsanakārikā;</div> </td> </tr> <tr> <td> <div class="G">Parisānañca sabbāsaṁ,</div> </td> </tr> <tr> <td> <div class="G">kaṅkhaṁ chindatha yāvatā”.</div> </td> </tr> </table> </div>
</div>
<div class="q" id="p_20Ap2_1144"> <div class="divNumber">431.</div> <div class="p"> <table class="singleColumn"> <tr> <td> <div class="pN">1144</div> <div class="G">“Yasodharā mahāvīra,</div> </td> </tr> <tr> <td> <div class="G">manāpā piyadassanā;</div> </td> </tr> <tr> <td> <div class="G">Sabbā tuyhaṁ mahāvīra,</div> </td> </tr> <tr> <td> <div class="G">agārasmiṁ pajāpati.</div> </td> </tr> </table> </div>
</div>
<div class="q" id="p_20Ap2_1145"> <div class="divNumber">432.</div> <div class="p"> <table class="singleColumn"> <tr> <td> <div class="pN">1145</div> <div class="G">Thīnaṁ satasahassānaṁ,</div> </td> </tr> <tr> <td> <div class="G">navutīnaṁ chaduttari;</div> </td> </tr> <tr> <td> <div class="G">Agāre te mayaṁ vīra,</div> </td> </tr> <tr> <td> <div class="G">pāmokkhā sabbā issarā.</div> </td> </tr> </table> </div>
</div>
<div class="q" id="p_20Ap2_1146"> <div class="divNumber">433.</div> <div class="p"> <table class="singleColumn"> <tr> <td> <div class="pN">1146</div> <div class="G">Rūpācāraguṇūpetā,</div> </td> </tr> <tr> <td> <div class="G">yobbanaṭṭhā piyaṁvadā;</div> </td> </tr> <tr> <td> <div class="G">Sabbā no apacāyanti,</div> </td> </tr> <tr> <td> <div class="G">devatā viya mānusā.</div> </td> </tr> </table> </div>
</div>
<div class="q" id="p_20Ap2_1147"> <div class="divNumber">434.</div> <div class="p"> <table class="singleColumn"> <tr> <td> <div class="pN">1147</div> <div class="G">Aṭṭhārasasahassāni,</div> </td> </tr> <tr> <td> <div class="G">sabbā sākiyasambhavā;</div> </td> </tr> <tr> <td> <div class="G">Yasodharāsahassāni,</div> </td> </tr> <tr> <td> <div class="G">pāmokkhā issarā tadā.</div> </td> </tr> </table> </div>
</div>
<div class="q" id="p_20Ap2_1148"> <div class="divNumber">435.</div> <div class="p"> <table class="singleColumn"> <tr> <td> <div class="pN">1148</div> <div class="G">Kāmadhātumatikkamma,</div> </td> </tr> <tr> <td> <div class="G">saṇṭhitā rūpadhātuyā;</div> </td> </tr> <tr> <td> <div class="G">Rūpena sadisā natthi,</div> </td> </tr> <tr> <td> <div class="G">sahassānaṁ mahāmuni”.</div> </td> </tr> </table> </div>
</div>
<div class="q" id="p_20Ap2_1149"> <div class="divNumber">436.</div> <div class="p"> <table class="singleColumn"> <tr> <td> <div class="pN">1149</div> <div class="G">Sambuddhaṁ abhivādetvā,</div> </td> </tr> <tr> <td> <div class="G">iddhiṁ dassaṁsu satthuno;</div> </td> </tr> <tr> <td> <div class="G">Nekā nānāvidhākārā,</div> </td> </tr> <tr> <td> <div class="G">mahāiddhīpi dassayuṁ.</div> </td> </tr> </table> </div>
</div>
<div class="q" id="p_20Ap2_1150"> <div class="divNumber">437.</div> <div class="p"> <table class="singleColumn"> <tr> <td> <div class="pN">1150</div> <div class="G">Cakkavāḷasamaṁ kāyaṁ,</div> </td> </tr> <tr> <td> <div class="G">sīsaṁ uttarato kuru;</div> </td> </tr> <tr> <td> <div class="G">Ubho pakkhā duve dīpā,</div> </td> </tr> <tr> <td> <div class="G">jambudīpaṁ sarīrato.</div> </td> </tr> </table> </div>
</div>
<div class="q" id="p_20Ap2_1151"> <div class="divNumber">438.</div> <div class="p"> <table class="singleColumn"> <tr> <td> <div class="pN">1151</div> <div class="G">Dakkhiṇañca saraṁ piñchaṁ,</div> </td> </tr> <tr> <td> <div class="G">nānāsākhā tu pattakā;</div> </td> </tr> <tr> <td> <div class="G">Candañca sūriyañcakkhi,</div> </td> </tr> <tr> <td> <div class="G">merupabbatato sikhaṁ.</div> </td> </tr> </table> </div>
</div>
<div class="q" id="p_20Ap2_1152"> <div class="divNumber">439.</div> <div class="p"> <table class="singleColumn"> <tr> <td> <div class="pN">1152</div> <div class="G">Cakkavāḷagiriṁ tuṇḍaṁ,</div> </td> </tr> <tr> <td> <div class="G">jamburukkhaṁ samūlakaṁ;</div> </td> </tr> <tr> <td> <div class="G">Bījamānā upāgantvā,</div> </td> </tr> <tr> <td> <div class="G">vandantī lokanāyakaṁ.</div> </td> </tr> </table> </div>
</div>
<div class="q" id="p_20Ap2_1153"> <div class="divNumber">440.</div> <div class="p"> <table class="singleColumn"> <tr> <td> <div class="pN">1153</div> <div class="G">Hatthivaṇṇaṁ tathevassaṁ,</div> </td> </tr> <tr> <td> <div class="G">pabbataṁ jaladhiṁ tathā;</div> </td> </tr> <tr> <td> <div class="G">Candañca sūriyaṁ meruṁ,</div> </td> </tr> <tr> <td> <div class="G">sakkavaṇṇañca dassayuṁ.</div> </td> </tr> </table> </div>
</div>
<div class="q" id="p_20Ap2_1154"> <div class="divNumber">441.</div> <div class="p"> <table class="singleColumn"> <tr> <td> <div class="pN">1154</div> <div class="G">“Yasodharā mayaṁ vīra,</div> </td> </tr> <tr> <td> <div class="G">pāde vandāma cakkhuma;</div> </td> </tr> <tr> <td> <div class="G">Tava cirapabhāvena,</div> </td> </tr> <tr> <td> <div class="G">nipphannā naranāyaka.</div> </td> </tr> </table> </div>
</div>
<div class="q" id="p_20Ap2_1155"> <div class="divNumber">442.</div> <div class="p"> <table class="singleColumn"> <tr> <td> <div class="pN">1155</div> <div class="G">Iddhīsu ca vasī homa,</div> </td> </tr> <tr> <td> <div class="G">dibbāya sotadhātuyā;</div> </td> </tr> <tr> <td> <div class="G">Cetopariyañāṇassa,</div> </td> </tr> <tr> <td> <div class="G">vasī homa mahāmune.</div> </td> </tr> </table> </div>
</div>
<div class="q" id="p_20Ap2_1156"> <div class="divNumber">443.</div> <div class="p"> <table class="singleColumn"> <tr> <td> <div class="pN">1156</div> <div class="G">Pubbenivāsaṁ jānāmi,</div> </td> </tr> <tr> <td> <div class="G">dibbacakkhu visodhitaṁ;</div> </td> </tr> <tr> <td> <div class="G">Sabbāsavā parikkhīṇā,</div> </td> </tr> <tr> <td> <div class="G">natthi dāni punabbhavo.</div> </td> </tr> </table> </div>
</div>
<div class="q" id="p_20Ap2_1157"> <div class="divNumber">444.</div> <div class="p"> <table class="singleColumn"> <tr> <td> <div class="pN">1157</div> <div class="G">Atthadhammaniruttīsu,</div> </td> </tr> <tr> <td> <div class="G">paṭibhāne tatheva ca;</div> </td> </tr> <tr> <td> <div class="G">Ñāṇaṁ amhaṁ mahāvīra,</div> </td> </tr> <tr> <td> <div class="G">uppannaṁ tava santike.</div> </td> </tr> </table> </div>
</div>
<div class="q" id="p_20Ap2_1158"> <div class="divNumber">445.</div> <div class="p"> <table class="singleColumn"> <tr> <td> <div class="pN">1158</div> <div class="G">Pubbānaṁ lokanāthānaṁ,</div> </td> </tr> <tr> <td> <div class="G">saṅgamaṁ no nidassitaṁ;</div> </td> </tr> <tr> <td> <div class="G">Adhikārā bahū amhaṁ,</div> </td> </tr> <tr> <td> <div class="G">tuyhatthāya mahāmune.</div> </td> </tr> </table> </div>
</div>
<div class="q" id="p_20Ap2_1159"> <div class="divNumber">446.</div> <div class="p"> <table class="singleColumn"> <tr> <td> <div class="pN">1159</div> <div class="G">Yaṁ amhaṁ pūritaṁ kammaṁ,</div> </td> </tr> <tr> <td> <div class="G">kusalaṁ sarase mune;</div> </td> </tr> <tr> <td> <div class="G">Tuyhatthāya mahāvīra,</div> </td> </tr> <tr> <td> <div class="G">puññānupacitāni no.</div> </td> </tr> </table> </div>
</div>
<div class="q" id="p_20Ap2_1160"> <div class="divNumber">447.</div> <div class="p"> <table class="singleColumn"> <tr> <td> <div class="pN">1160</div> <div class="G">Abhabbaṭṭhāne vajjetvā,</div> </td> </tr> <tr> <td> <div class="G">vārayimha anācaraṁ;</div> </td> </tr> <tr> <td> <div class="G">Tuyhatthāya mahāvīra,</div> </td> </tr> <tr> <td> <div class="G">cattāni jīvitāni no.</div> </td> </tr> </table> </div>
</div>
<div class="q" id="p_20Ap2_1161"> <div class="divNumber">448.</div> <div class="p"> <table class="singleColumn"> <tr> <td> <div class="pN">1161</div> <div class="G">Nekakoṭisahassāni,</div> </td> </tr> <tr> <td> <div class="G">bhariyatthāyadāsi no;</div> </td> </tr> <tr> <td> <div class="G">Na tattha vimanā homa,</div> </td> </tr> <tr> <td> <div class="G">tuyhatthāya mahāmune.</div> </td> </tr> </table> </div>
</div>
<div class="q" id="p_20Ap2_1162"> <div class="divNumber">449.</div> <div class="p"> <table class="singleColumn"> <tr> <td> <div class="pN">1162</div> <div class="G">Nekakoṭisahassāni,</div> </td> </tr> <tr> <td> <div class="G">upakārāyadāsi no;</div> </td> </tr> <tr> <td> <div class="G">Na tattha vimanā homa,</div> </td> </tr> <tr> <td> <div class="G">tuyhatthāya mahāmune.</div> </td> </tr> </table> </div>
</div>
<div class="q" id="p_20Ap2_1163"> <div class="divNumber">450.</div> <div class="p"> <table class="singleColumn"> <tr> <td> <div class="pN">1163</div> <div class="G">Nekakoṭisahassāni,</div> </td> </tr> <tr> <td> <div class="G">bhojanatthāyadāsi no;</div> </td> </tr> <tr> <td> <div class="G">Na tattha vimanā homa,</div> </td> </tr> <tr> <td> <div class="G">tuyhatthāya mahāmune.</div> </td> </tr> </table> </div>
</div>
<div class="q" id="p_20Ap2_1164"> <div class="divNumber">451.</div> <div class="p"> <table class="singleColumn"> <tr> <td> <div class="pN">1164</div> <div class="G">Nekakoṭisahassāni,</div> </td> </tr> <tr> <td> <div class="G">jīvitāni cajimhase;</div> </td> </tr> <tr> <td> <div class="G">Bhayamokkhaṁ karissāma,</div> </td> </tr> <tr> <td> <div class="G">jīvitāni cajimhase.</div> </td> </tr> </table> </div>
</div>
<div class="q" id="p_20Ap2_1165"> <div class="divNumber">452.</div> <div class="p"> <table class="singleColumn"> <tr> <td> <div class="pN">1165</div> <div class="G">Aṅgagate alaṅkāre,</div> </td> </tr> <tr> <td> <div class="G">vatthe nānāvidhe bahū;</div> </td> </tr> <tr> <td> <div class="G">Itthibhaṇḍe na gūhāma,</div> </td> </tr> <tr> <td> <div class="G">tuyhatthāya mahāmune.</div> </td> </tr> </table> </div>
</div>
<div class="q" id="p_20Ap2_1166"> <div class="divNumber">453.</div> <div class="p"> <table class="singleColumn"> <tr> <td> <div class="pN">1166</div> <div class="G">Dhanadhaññapariccāgaṁ,</div> </td> </tr> <tr> <td> <div class="G">gāmāni nigamāni ca;</div> </td> </tr> <tr> <td> <div class="G">Khettaṁ puttā ca dhītā ca,</div> </td> </tr> <tr> <td> <div class="G">pariccattā mahāmune.</div> </td> </tr> </table> </div>
</div>
<div class="q" id="p_20Ap2_1167"> <div class="divNumber">454.</div> <div class="p"> <table class="singleColumn"> <tr> <td> <div class="pN">1167</div> <div class="G">Hatthī assā gavā cāpi,</div> </td> </tr> <tr> <td> <div class="G">dāsiyo paricārikā;</div> </td> </tr> <tr> <td> <div class="G">Tuyhatthāya mahāvīra,</div> </td> </tr> <tr> <td> <div class="G">pariccattaṁ asaṅkhiyaṁ.</div> </td> </tr> </table> </div>
</div>
<div class="q" id="p_20Ap2_1168"> <div class="divNumber">455.</div> <div class="p"> <table class="singleColumn"> <tr> <td> <div class="pN">1168</div> <div class="G">Yaṁ amhe paṭimantesi,</div> </td> </tr> <tr> <td> <div class="G">‘dānaṁ dassāma yācake’;</div> </td> </tr> <tr> <td> <div class="G">Vimanaṁ no na passāma,</div> </td> </tr> <tr> <td> <div class="G">dadato dānamuttamaṁ.</div> </td> </tr> </table> </div>
</div>
<div class="q" id="p_20Ap2_1169"> <div class="divNumber">456.</div> <div class="p"> <table class="singleColumn"> <tr> <td> <div class="pN">1169</div> <div class="G">Nānāvidhaṁ bahuṁ dukkhaṁ,</div> </td> </tr> <tr> <td> <div class="G">saṁsāre ca bahubbidhe;</div> </td> </tr> <tr> <td> <div class="G">Tuyhatthāya mahāvīra,</div> </td> </tr> <tr> <td> <div class="G">anubhuttaṁ asaṅkhiyaṁ.</div> </td> </tr> </table> </div>
</div>
<div class="q" id="p_20Ap2_1170"> <div class="divNumber">457.</div> <div class="p"> <table class="singleColumn"> <tr> <td> <div class="pN">1170</div> <div class="G">Sukhappattānumodāma,</div> </td> </tr> <tr> <td> <div class="G">na ca dukkhesu dummanā;</div> </td> </tr> <tr> <td> <div class="G">Sabbattha tulitā homa,</div> </td> </tr> <tr> <td> <div class="G">tuyhatthāya mahāmune.</div> </td> </tr> </table> </div>
</div>
<div class="q" id="p_20Ap2_1171"> <div class="divNumber">458.</div> <div class="p"> <table class="singleColumn"> <tr> <td> <div class="pN">1171</div> <div class="G">Anumaggena sambuddho,</div> </td> </tr> <tr> <td> <div class="G">yaṁ dhammaṁ abhinīhari;</div> </td> </tr> <tr> <td> <div class="G">Anubhotvā sukhaṁ dukkhaṁ,</div> </td> </tr> <tr> <td> <div class="G">patto bodhiṁ mahāmune.</div> </td> </tr> </table> </div>
</div>
<div class="q" id="p_20Ap2_1172"> <div class="divNumber">459.</div> <div class="p"> <table class="singleColumn"> <tr> <td> <div class="pN">1172</div> <div class="G">Brahmadevañca sambuddhaṁ,</div> </td> </tr> <tr> <td> <div class="G">gotamaṁ lokanāyakaṁ;</div> </td> </tr> <tr> <td> <div class="G">Aññesaṁ lokanāthānaṁ,</div> </td> </tr> <tr> <td> <div class="G">saṅgamaṁ tehi no bahū.</div> </td> </tr> </table> </div>
</div>
<div class="q" id="p_20Ap2_1173"> <div class="divNumber">460.</div> <div class="p"> <table class="singleColumn"> <tr> <td> <div class="pN">1173</div> <div class="G">Adhikāraṁ bahuṁ amhe,</div> </td> </tr> <tr> <td> <div class="G">tuyhatthāya mahāmune;</div> </td> </tr> <tr> <td> <div class="G">Gavesato buddhadhamme,</div> </td> </tr> <tr> <td> <div class="G">mayaṁ te paricārikā.</div> </td> </tr> </table> </div>
</div>
<div class="q" id="p_20Ap2_1174"> <div class="divNumber">461.</div> <div class="p"> <table class="singleColumn"> <tr> <td> <div class="pN">1174</div> <div class="G">Kappe ca satasahasse,</div> </td> </tr> <tr> <td> <div class="G">caturo ca asaṅkhiye;</div> </td> </tr> <tr> <td> <div class="G">Dīpaṅkaro mahāvīro,</div> </td> </tr> <tr> <td> <div class="G">uppajji lokanāyako.</div> </td> </tr> </table> </div>
</div>
<div class="q" id="p_20Ap2_1175"> <div class="divNumber">462.</div> <div class="p"> <table class="singleColumn"> <tr> <td> <div class="pN">1175</div> <div class="G">Paccantadesavisaye,</div> </td> </tr> <tr> <td> <div class="G">nimantetvā tathāgataṁ;</div> </td> </tr> <tr> <td> <div class="G">Tassa āgamanaṁ maggaṁ,</div> </td> </tr> <tr> <td> <div class="G">sodhenti tuṭṭhamānasā.</div> </td> </tr> </table> </div>
</div>
<div class="q" id="p_20Ap2_1176"> <div class="divNumber">463.</div> <div class="p"> <table class="singleColumn"> <tr> <td> <div class="pN">1176</div> <div class="G">Tena kālena so āsi,</div> </td> </tr> <tr> <td> <div class="G">sumedho nāma brāhmaṇo;</div> </td> </tr> <tr> <td> <div class="G">Maggañca paṭiyādesi,</div> </td> </tr> <tr> <td> <div class="G">āyato sabbadassino.</div> </td> </tr> </table> </div>
</div>
<div class="q" id="p_20Ap2_1177"> <div class="divNumber">464.</div> <div class="p"> <table class="singleColumn"> <tr> <td> <div class="pN">1177</div> <div class="G">Tena kālena ahumha,</div> </td> </tr> <tr> <td> <div class="G">sabbā brāhmaṇasambhavā;</div> </td> </tr> <tr> <td> <div class="G">Thalūdajāni pupphāni,</div> </td> </tr> <tr> <td> <div class="G">āharimha samāgamaṁ.</div> </td> </tr> </table> </div>
</div>
<div class="q" id="p_20Ap2_1178"> <div class="divNumber">465.</div> <div class="p"> <table class="singleColumn"> <tr> <td> <div class="pN">1178</div> <div class="G">Tasmiṁ so samaye buddho,</div> </td> </tr> <tr> <td> <div class="G">dīpaṅkaro mahāyaso;</div> </td> </tr> <tr> <td> <div class="G">Viyākāsi mahāvīro,</div> </td> </tr> <tr> <td> <div class="G">isimuggatamānasaṁ.</div> </td> </tr> </table> </div>
</div>
<div class="q" id="p_20Ap2_1179"> <div class="divNumber">466.</div> <div class="p"> <table class="singleColumn"> <tr> <td> <div class="pN">1179</div> <div class="G">Calatī ravatī puthavī,</div> </td> </tr> <tr> <td> <div class="G">saṅkampati sadevake;</div> </td> </tr> <tr> <td> <div class="G">Tassa kammaṁ pakittente,</div> </td> </tr> <tr> <td> <div class="G">isimuggatamānasaṁ.</div> </td> </tr> </table> </div>
</div>
<div class="q" id="p_20Ap2_1180"> <div class="divNumber">467.</div> <div class="p"> <table class="singleColumn"> <tr> <td> <div class="pN">1180</div> <div class="G">Devakaññā manussā ca,</div> </td> </tr> <tr> <td> <div class="G">mayañcāpi sadevakā;</div> </td> </tr> <tr> <td> <div class="G">Nānāpūjanīyaṁ bhaṇḍaṁ,</div> </td> </tr> <tr> <td> <div class="G">pūjayitvāna patthayuṁ.</div> </td> </tr> </table> </div>
</div>
<div class="q" id="p_20Ap2_1181"> <div class="divNumber">468.</div> <div class="p"> <table class="singleColumn"> <tr> <td> <div class="pN">1181</div> <div class="G">Tesaṁ buddho viyākāsi,</div> </td> </tr> <tr> <td> <div class="G">jotidīpa sanāmako;</div> </td> </tr> <tr> <td> <div class="G">‘Ajja ye patthitā atthi,</div> </td> </tr> <tr> <td> <div class="G">te bhavissanti sammukhā’.</div> </td> </tr> </table> </div>
</div>
<div class="q" id="p_20Ap2_1182"> <div class="divNumber">469.</div> <div class="p"> <table class="singleColumn"> <tr> <td> <div class="pN">1182</div> <div class="G">Aparimeyye ito kappe,</div> </td> </tr> <tr> <td> <div class="G">yaṁ no buddho viyākari;</div> </td> </tr> <tr> <td> <div class="G">Taṁ vācamanumodentā,</div> </td> </tr> <tr> <td> <div class="G">evaṁkārī ahumha no.</div> </td> </tr> </table> </div>
</div>
<div class="q" id="p_20Ap2_1183"> <div class="divNumber">470.</div> <div class="p"> <table class="singleColumn"> <tr> <td> <div class="pN">1183</div> <div class="G">Tassa kammassa sukatassa,</div> </td> </tr> <tr> <td> <div class="G">tassa cittaṁ pasādayuṁ;</div> </td> </tr> <tr> <td> <div class="G">Devamānusikaṁ yoniṁ,</div> </td> </tr> <tr> <td> <div class="G">anubhotvā asaṅkhiyaṁ.</div> </td> </tr> </table> </div>
</div>
<div class="q" id="p_20Ap2_1184"> <div class="divNumber">471.</div> <div class="p"> <table class="singleColumn"> <tr> <td> <div class="pN">1184</div> <div class="G">Sukhadukkhenubhotvāna,</div> </td> </tr> <tr> <td> <div class="G">devesu mānusesu ca;</div> </td> </tr> <tr> <td> <div class="G">Pacchime bhave sampatte,</div> </td> </tr> <tr> <td> <div class="G">jātāmha sākiye kule.</div> </td> </tr> </table> </div>
</div>
<div class="q" id="p_20Ap2_1185"> <div class="divNumber">472.</div> <div class="p"> <table class="singleColumn"> <tr> <td> <div class="pN">1185</div> <div class="G">Rūpavatī bhogavatī,</div> </td> </tr> <tr> <td> <div class="G">yasasīlavatī tato;</div> </td> </tr> <tr> <td> <div class="G">Sabbaṅgasampadā homa,</div> </td> </tr> <tr> <td> <div class="G">kulesu abhisakkatā.</div> </td> </tr> </table> </div>
</div>
<div class="q" id="p_20Ap2_1186"> <div class="divNumber">473.</div> <div class="p"> <table class="singleColumn"> <tr> <td> <div class="pN">1186</div> <div class="G">Lābhaṁ silokaṁ sakkāraṁ,</div> </td> </tr> <tr> <td> <div class="G">lokadhammasamāgamaṁ;</div> </td> </tr> <tr> <td> <div class="G">Cittañca dukkhitaṁ natthi,</div> </td> </tr> <tr> <td> <div class="G">vasāma akutobhayā.</div> </td> </tr> </table> </div>
</div>
<div class="q" id="p_20Ap2_1187"> <div class="divNumber">474.</div> <div class="p"> <table class="singleColumn"> <tr> <td> <div class="pN">1187</div> <div class="G">Vuttañhetaṁ bhagavatā,</div> </td> </tr> <tr> <td> <div class="G">‘rañño antepure tadā;</div> </td> </tr> <tr> <td> <div class="G">Khattiyānaṁ pure vīra,</div> </td> </tr> <tr> <td> <div class="G">upakārañca niddisi.</div> </td> </tr> </table> </div>
</div>
<div class="q" id="p_20Ap2_1188"> <div class="divNumber">475.</div> <div class="p"> <table class="singleColumn"> <tr> <td> <div class="pN">1188</div> <div class="G">Upakārā ca yā nārī,</div> </td> </tr> <tr> <td> <div class="G">yā ca nārī sukhe dukhe;</div> </td> </tr> <tr> <td> <div class="G">Atthakkhāyī ca yā nārī,</div> </td> </tr> <tr> <td> <div class="G">yā ca nārīnukampikā.</div> </td> </tr> </table> </div>
</div>
<div class="q" id="p_20Ap2_1189"> <div class="divNumber">476.</div> <div class="p"> <table class="singleColumn"> <tr> <td> <div class="pN">1189</div> <div class="G">Dhammaṁ care sucaritaṁ,</div> </td> </tr> <tr> <td> <div class="G">na naṁ duccaritaṁ care;</div> </td> </tr> <tr> <td> <div class="G">Dhammacārī sukhaṁ seti,</div> </td> </tr> <tr> <td> <div class="G">asmiṁ loke paramhi ca’.</div> </td> </tr> </table> </div>
</div>
<div class="q" id="p_20Ap2_1190"> <div class="divNumber">477.</div> <div class="p"> <table class="singleColumn"> <tr> <td> <div class="pN">1190</div> <div class="G">Agāraṁ vijahitvāna,</div> </td> </tr> <tr> <td> <div class="G">pabbajimhanagāriyaṁ;</div> </td> </tr> <tr> <td> <div class="G">Aḍḍhamāse asampatte,</div> </td> </tr> <tr> <td> <div class="G">catusaccaṁ phusimha no.</div> </td> </tr> </table> </div>
</div>
<div class="q" id="p_20Ap2_1191"> <div class="divNumber">478.</div> <div class="p"> <table class="singleColumn"> <tr> <td> <div class="pN">1191</div> <div class="G">Cīvaraṁ piṇḍapātañca,</div> </td> </tr> <tr> <td> <div class="G">paccayaṁ sayanāsanaṁ;</div> </td> </tr> <tr> <td> <div class="G">Upanenti bahū amhe,</div> </td> </tr> <tr> <td> <div class="G">sāgarasseva ūmiyo.</div> </td> </tr> </table> </div>
</div>
<div class="q" id="p_20Ap2_1192"> <div class="divNumber">479.</div> <div class="p"> <table class="singleColumn"> <tr> <td> <div class="pN">1192</div> <div class="G">Kilesā jhāpitā amhaṁ,</div> </td> </tr> <tr> <td> <div class="G">bhavā sabbe samūhatā;</div> </td> </tr> <tr> <td> <div class="G">Nāgīva bandhanaṁ chetvā,</div> </td> </tr> <tr> <td> <div class="G">viharāma anāsavā.</div> </td> </tr> </table> </div>
</div>
<div class="q" id="p_20Ap2_1193"> <div class="divNumber">480.</div> <div class="p"> <table class="singleColumn"> <tr> <td> <div class="pN">1193</div> <div class="G">Svāgataṁ vata no āsi,</div> </td> </tr> <tr> <td> <div class="G">mama buddhassa santike;</div> </td> </tr> <tr> <td> <div class="G">Tisso vijjā anuppattā,</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap2_1194"> <div class="divNumber">481.</div> <div class="p"> <table class="singleColumn"> <tr> <td> <div class="pN">1194</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap2_1195"> <div class="divNumber">482.</div> <div class="p"> <table class="singleColumn"> <tr> <td> <div class="pN">1195</div> <div class="G">Evaṁ bahuvidhaṁ dukkhaṁ,</div> </td> </tr> <tr> <td> <div class="G">sampattī ca bahubbidhā;</div> </td> </tr> <tr> <td> <div class="G">Visuddhabhāvaṁ sampattā,</div> </td> </tr> <tr> <td> <div class="G">labhāma sabbasampadā.</div> </td> </tr> </table> </div>
</div>
<div class="q" id="p_20Ap2_1196"> <div class="divNumber">483.</div> <div class="p"> <table class="singleColumn"> <tr> <td> <div class="pN">1196</div> <div class="G">Yā dadanti sakattānaṁ,</div> </td> </tr> <tr> <td> <div class="G">puññatthāya mahesino;</div> </td> </tr> <tr> <td> <div class="G">Sahāyasampadā honti,</div> </td> </tr> <tr> <td> <div class="G">nibbānapadamasaṅkhataṁ.</div> </td> </tr> </table> </div>
</div>
<div class="q" id="p_20Ap2_1197"> <div class="divNumber">484.</div> <div class="p"> <table class="singleColumn"> <tr> <td> <div class="pN">1197</div> <div class="G">Parikkhīṇaṁ atītañca,</div> </td> </tr> <tr> <td> <div class="G">paccuppannaṁ anāgataṁ;</div> </td> </tr> <tr> <td> <div class="G">Sabbakammampi no khīṇaṁ,</div> </td> </tr> <tr> <td> <div class="G">pāde vandāma cakkhuma”.</div> </td> </tr> </table> </div>
</div>
<div class="q" id="p_20Ap2_1198"> <div class="divNumber">485.</div> <div class="p"> <table class="singleColumn"> <tr> <td> <div class="pN">1198</div> <div class="G">“Nibbānāya vadantīnaṁ,</div> </td> </tr> <tr> <td> <div class="G">Kiṁ vo vakkhāma uttari;</div> </td> </tr> <tr> <td> <div class="G">Santasaṅkhatadosañhi,</div> </td> </tr> <tr> <td> <div class="G">Pappotha amataṁ padaṁ”. (1126)</div> </td> </tr> </table> </div>
</div>
<div class="q" id="p_20Ap2_1199"> <div class="p">
<span class="pN">1199</span>Itthaṁ sudaṁ yasodharāpamukhāni aṭṭhārasabhikkhunīsahassāni bhagavato sammukhā imā gāthāyo abhāsitthāti. </div>
</div>
<div class="CENTER" id="p_20Ap2_1200">
<span class="pN">1200</span>Yasodharāpamukhaaṭṭhārasabhikkhunīsahassāpadānaṁ dasamaṁ.</div>
<div class="ENDH3" id="p_20Ap2_1201">
<span class="pN">1201</span>Kuṇḍalakesīvaggo tatiyo.</div>
<div class="SUMMARY" id="p_20Ap2_1202">
<span class="pN">1202</span><span class="firstLetter">T</span>assuddānaṁ</div>
<div class="q" id="p_20Ap2_1203"> <div class="p"> <table class="singleColumn"> <tr> <td> <div class="pN">1203</div> <div class="G">Kuṇḍalā gotamī ceva,</div> </td> </tr> <tr> <td> <div class="G">dhammadinnā ca sakulā;</div> </td> </tr> <tr> <td> <div class="G">Varanandā ca soṇā ca,</div> </td> </tr> <tr> <td> <div class="G">kāpilānī yasodharā.</div> </td> </tr> </table> </div>
</div>
<div class="q" id="p_20Ap2_1204"> <div class="p"> <table class="singleColumn"> <tr> <td> <div class="pN">1204</div> <div class="G">Dasasahassabhikkhunī,</div> </td> </tr> <tr> <td> <div class="G">aṭṭhārasasahassakā;</div> </td> </tr> <tr> <td> <div class="G">Gāthāsatāni cattāri,</div> </td> </tr> <tr> <td> <div class="G">cha ca sattatimeva ca.</div> </td> </tr> </table> </div>
</div>
</html>
