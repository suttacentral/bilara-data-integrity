<html>
<div class="i">1.3.1.1 Antasutta</div>
<div class="h">Khandhasaṁyutta</div>
<div class="h">Uparipaṇṇāsaka</div>
<div class="h">Antavagga</div>
<div class="h">Antasutta</div>
<div class="q" id="p_13S3_655"> <div class="divNumber">103.</div> <div class="p">
<span class="pN">655</span>Sāvatthinidānaṁ. “Cattārome, bhikkhave, antā. Katame cattāro? Sakkāyanto, sakkāyasamudayanto, sakkāyanirodhanto, sakkāyanirodhagāminippaṭipadanto. Katamo ca, bhikkhave, sakkāyanto? Pañcupādānakkhandhātissa vacanīyaṁ. Katame pañca? Seyyathidaṁ—  rūpupādānakkhandho, vedanupādānakkhandho, saññupādānakkhandho, saṅkhārupādānakkhandho, viññāṇupādānakkhandho—  ayaṁ vuccati, bhikkhave, sakkāyanto. </div>
</div>
<div class="q" id="p_13S3_656"> <div class="p">
<span class="pN">656</span>Katamo ca, bhikkhave, sakkāyasamudayanto? Yāyaṁ taṇhā ponobhavikā nandirāgasahagatā tatratatrābhinandinī, seyyathidaṁ—  kāmataṇhā, bhavataṇhā, vibhavataṇhā. Ayaṁ vuccati, bhikkhave, sakkāyasamudayanto. </div>
</div>
<div class="q" id="p_13S3_657"> <div class="p">
<span class="pN">657</span>Katamo ca, bhikkhave, sakkāyanirodhanto? Yo tassāyeva taṇhāya asesavirāganirodho cāgo paṭinissaggo mutti anālayo—  ayaṁ vuccati, bhikkhave, sakkāyanirodhanto. </div>
</div>
<div class="q" id="p_13S3_658"> <div class="p">
<span class="pN">658</span>Katamo ca, bhikkhave, sakkāyanirodhagāminippaṭipadanto? Ayameva ariyo aṭṭhaṅgiko maggo. Seyyathidaṁ—  sammādiṭṭhi…pe…  sammāsamādhi. Ayaṁ vuccati, bhikkhave, sakkāyanirodhagāminippaṭipadanto. Ime kho, bhikkhave, cattāro antā”ti. </div>
</div>
<div class="CENTER" id="p_13S3_659">
<span class="pN">659</span>Paṭhamaṁ.</div>
</html>
