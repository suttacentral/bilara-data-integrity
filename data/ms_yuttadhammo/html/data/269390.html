<html>
<div class="i">15.1.1 Mātaṅgajātaka</div>
<div class="h">Vīsatinipāta</div>
<div class="h">Mātaṅgavagga</div>
<div class="h">Mātaṅgajātaka</div>
<div class="q" id="p_22J_2853"> <div class="divNumber">1.</div> <div class="p"> <table class="singleColumn"> <tr> <td> <div class="pN">2853</div> <div class="G">“Kuto nu āgacchasi dummavāsī,</div> </td> </tr> <tr> <td> <div class="G">Otallako paṁsupisācakova;</div> </td> </tr> <tr> <td> <div class="G">Saṅkāracoḷaṁ paṭimuñca kaṇṭhe,</div> </td> </tr> <tr> <td> <div class="G">Ko re tuvaṁ hosi adakkhiṇeyyo”.</div> </td> </tr> </table> </div>
</div>
<div class="q" id="p_22J_2854"> <div class="divNumber">2.</div> <div class="p"> <table class="singleColumn"> <tr> <td> <div class="pN">2854</div> <div class="G">“Annaṁ tavedaṁ pakataṁ yasassi,</div> </td> </tr> <tr> <td> <div class="G">Taṁ khajjare bhuñjare piyyare ca;</div> </td> </tr> <tr> <td> <div class="G">Jānāsi maṁ tvaṁ paradattūpajīviṁ,</div> </td> </tr> <tr> <td> <div class="G">Uttiṭṭhapiṇḍaṁ labhataṁ sapāko”.</div> </td> </tr> </table> </div>
</div>
<div class="q" id="p_22J_2855"> <div class="divNumber">3.</div> <div class="p"> <table class="singleColumn"> <tr> <td> <div class="pN">2855</div> <div class="G">“Annaṁ mamedaṁ pakataṁ brāhmaṇānaṁ,</div> </td> </tr> <tr> <td> <div class="G">Attatthāya saddahato mamedaṁ;</div> </td> </tr> <tr> <td> <div class="G">Apehi etto kimidhaṭṭhitosi,</div> </td> </tr> <tr> <td> <div class="G">Na mādisā tuyhaṁ dadanti jamma”.</div> </td> </tr> </table> </div>
</div>
<div class="q" id="p_22J_2856"> <div class="divNumber">4.</div> <div class="p"> <table class="singleColumn"> <tr> <td> <div class="pN">2856</div> <div class="G">“Thale ca ninne ca vapanti bījaṁ,</div> </td> </tr> <tr> <td> <div class="G">Anūpakhette phalamāsamānā;</div> </td> </tr> <tr> <td> <div class="G">Etāya saddhāya dadāhi dānaṁ,</div> </td> </tr> <tr> <td> <div class="G">Appeva ārādhaye dakkhiṇeyye”.</div> </td> </tr> </table> </div>
</div>
<div class="q" id="p_22J_2857"> <div class="divNumber">5.</div> <div class="p"> <table class="singleColumn"> <tr> <td> <div class="pN">2857</div> <div class="G">“Khettāni mayhaṁ viditāni loke,</div> </td> </tr> <tr> <td> <div class="G">Yesāhaṁ bījāni patiṭṭhapemi;</div> </td> </tr> <tr> <td> <div class="G">Ye brāhmaṇā jātimantūpapannā,</div> </td> </tr> <tr> <td> <div class="G">Tānīdha khettāni supesalāni”.</div> </td> </tr> </table> </div>
</div>
<div class="q" id="p_22J_2858"> <div class="divNumber">6.</div> <div class="p"> <table class="singleColumn"> <tr> <td> <div class="pN">2858</div> <div class="G">“Jātimado ca atimānitā ca,</div> </td> </tr> <tr> <td> <div class="G">Lobho ca doso ca mado ca moho;</div> </td> </tr> <tr> <td> <div class="G">Ete aguṇā yesu ca santi sabbe,</div> </td> </tr> <tr> <td> <div class="G">Tānīdha khettāni apesalāni.</div> </td> </tr> </table> </div>
</div>
<div class="q" id="p_22J_2859"> <div class="divNumber">7.</div> <div class="p"> <table class="singleColumn"> <tr> <td> <div class="pN">2859</div> <div class="G">Jātimado ca atimānitā ca,</div> </td> </tr> <tr> <td> <div class="G">Lobho ca doso ca mado ca moho;</div> </td> </tr> <tr> <td> <div class="G">Ete aguṇā yesu na santi sabbe,</div> </td> </tr> <tr> <td> <div class="G">Tānīdha khettāni supesalāni”.</div> </td> </tr> </table> </div>
</div>
<div class="q" id="p_22J_2860"> <div class="divNumber">8.</div> <div class="p"> <table class="singleColumn"> <tr> <td> <div class="pN">2860</div> <div class="G">“Kvettha gatā upajotiyo ca,</div> </td> </tr> <tr> <td> <div class="G">Upajjhāyo ca atha vā gaṇḍakucchi;</div> </td> </tr> <tr> <td> <div class="G">Imassa daṇḍañca vadhañca datvā,</div> </td> </tr> <tr> <td> <div class="G">Gale gahetvā khalayātha jammaṁ”.</div> </td> </tr> </table> </div>
</div>
<div class="q" id="p_22J_2861"> <div class="divNumber">9.</div> <div class="p"> <table class="singleColumn"> <tr> <td> <div class="pN">2861</div> <div class="G">“Giriṁ nakhena khaṇasi,</div> </td> </tr> <tr> <td> <div class="G">ayo dantehi khādasi;</div> </td> </tr> <tr> <td> <div class="G">Jātavedaṁ padahasi,</div> </td> </tr> <tr> <td> <div class="G">yo isiṁ paribhāsasi”.</div> </td> </tr> </table> </div>
</div>
<div class="q" id="p_22J_2862"> <div class="divNumber">10.</div> <div class="p"> <table class="singleColumn"> <tr> <td> <div class="pN">2862</div> <div class="G">“Idaṁ vatvāna mātaṅgo,</div> </td> </tr> <tr> <td> <div class="G">isi saccaparakkamo;</div> </td> </tr> <tr> <td> <div class="G">Antalikkhasmiṁ pakkāmi,</div> </td> </tr> <tr> <td> <div class="G">brāhmaṇānaṁ udikkhataṁ”.</div> </td> </tr> </table> </div>
</div>
<div class="q" id="p_22J_2863"> <div class="divNumber">11.</div> <div class="p"> <table class="singleColumn"> <tr> <td> <div class="pN">2863</div> <div class="G">“Āvellitaṁ piṭṭhito uttamaṅgaṁ,</div> </td> </tr> <tr> <td> <div class="G">Bāhuṁ pasāreti akammaneyyaṁ;</div> </td> </tr> <tr> <td> <div class="G">Setāni akkhīni yathā matassa,</div> </td> </tr> <tr> <td> <div class="G">Ko me imaṁ puttamakāsi evaṁ”.</div> </td> </tr> </table> </div>
</div>
<div class="q" id="p_22J_2864"> <div class="divNumber">12.</div> <div class="p"> <table class="singleColumn"> <tr> <td> <div class="pN">2864</div> <div class="G">“Idhāgamā samaṇo dummavāsī,</div> </td> </tr> <tr> <td> <div class="G">Otallako paṁsupisācakova;</div> </td> </tr> <tr> <td> <div class="G">Saṅkāracoḷaṁ paṭimuñca kaṇṭhe,</div> </td> </tr> <tr> <td> <div class="G">So te imaṁ puttamakāsi evaṁ”.</div> </td> </tr> </table> </div>
</div>
<div class="q" id="p_22J_2865"> <div class="divNumber">13.</div> <div class="p"> <table class="singleColumn"> <tr> <td> <div class="pN">2865</div> <div class="G">“Katamaṁ disaṁ agamā bhūripañño,</div> </td> </tr> <tr> <td> <div class="G">Akkhātha me māṇavā etamatthaṁ;</div> </td> </tr> <tr> <td> <div class="G">Gantvāna taṁ paṭikaremu accayaṁ,</div> </td> </tr> <tr> <td> <div class="G">Appeva naṁ putta labhemu jīvitaṁ”.</div> </td> </tr> </table> </div>
</div>
<div class="q" id="p_22J_2866"> <div class="divNumber">14.</div> <div class="p"> <table class="singleColumn"> <tr> <td> <div class="pN">2866</div> <div class="G">“Vehāyasaṁ agamā bhūripañño,</div> </td> </tr> <tr> <td> <div class="G">Pathaddhuno pannaraseva cando;</div> </td> </tr> <tr> <td> <div class="G">Api cāpi so purimadisaṁ agacchi,</div> </td> </tr> <tr> <td> <div class="G">Saccappaṭiñño isi sādhurūpo”.</div> </td> </tr> </table> </div>
</div>
<div class="q" id="p_22J_2867"> <div class="divNumber">15.</div> <div class="p"> <table class="singleColumn"> <tr> <td> <div class="pN">2867</div> <div class="G">“Āvellitaṁ piṭṭhito uttamaṅgaṁ,</div> </td> </tr> <tr> <td> <div class="G">Bāhuṁ pasāreti akammaneyyaṁ;</div> </td> </tr> <tr> <td> <div class="G">Setāni akkhīni yathā matassa,</div> </td> </tr> <tr> <td> <div class="G">Ko me imaṁ puttamakāsi evaṁ”.</div> </td> </tr> </table> </div>
</div>
<div class="q" id="p_22J_2868"> <div class="divNumber">16.</div> <div class="p"> <table class="singleColumn"> <tr> <td> <div class="pN">2868</div> <div class="G">“Yakkhā have santi mahānubhāvā,</div> </td> </tr> <tr> <td> <div class="G">Anvāgatā isayo sādhurūpā;</div> </td> </tr> <tr> <td> <div class="G">Te duṭṭhacittaṁ kupitaṁ viditvā,</div> </td> </tr> <tr> <td> <div class="G">Yakkhā hi te puttamakaṁsu evaṁ”.</div> </td> </tr> </table> </div>
</div>
<div class="q" id="p_22J_2869"> <div class="divNumber">17.</div> <div class="p"> <table class="singleColumn"> <tr> <td> <div class="pN">2869</div> <div class="G">“Yakkhā ca me puttamakaṁsu evaṁ,</div> </td> </tr> <tr> <td> <div class="G">Tvaññeva me mā kuddho brahmacāri;</div> </td> </tr> <tr> <td> <div class="G">Tumheva pāde saraṇaṁ gatāsmi,</div> </td> </tr> <tr> <td> <div class="G">Anvāgatā puttasokena bhikkhu”.</div> </td> </tr> </table> </div>
</div>
<div class="q" id="p_22J_2870"> <div class="divNumber">18.</div> <div class="p"> <table class="singleColumn"> <tr> <td> <div class="pN">2870</div> <div class="G">“Tadeva hi etarahi ca mayhaṁ,</div> </td> </tr> <tr> <td> <div class="G">Manopadoso na mamatthi koci;</div> </td> </tr> <tr> <td> <div class="G">Putto ca te vedamadena matto,</div> </td> </tr> <tr> <td> <div class="G">Atthaṁ na jānāti adhicca vede”.</div> </td> </tr> </table> </div>
</div>
<div class="q" id="p_22J_2871"> <div class="divNumber">19.</div> <div class="p"> <table class="singleColumn"> <tr> <td> <div class="pN">2871</div> <div class="G">“Addhā have bhikkhu muhuttakena,</div> </td> </tr> <tr> <td> <div class="G">Sammuyhateva purisassa saññā;</div> </td> </tr> <tr> <td> <div class="G">Ekāparādhaṁ khama bhūripañña,</div> </td> </tr> <tr> <td> <div class="G">Na paṇḍitā kodhabalā bhavanti”.</div> </td> </tr> </table> </div>
</div>
<div class="q" id="p_22J_2872"> <div class="divNumber">20.</div> <div class="p"> <table class="singleColumn"> <tr> <td> <div class="pN">2872</div> <div class="G">“Idañca mayhaṁ uttiṭṭhapiṇḍaṁ,</div> </td> </tr> <tr> <td> <div class="G">Tava maṇḍabyo bhuñjatu appapañño;</div> </td> </tr> <tr> <td> <div class="G">Yakkhā ca te naṁ na viheṭhayeyyuṁ,</div> </td> </tr> <tr> <td> <div class="G">Putto ca te hessati so arogo”.</div> </td> </tr> </table> </div>
</div>
<div class="q" id="p_22J_2873"> <div class="divNumber">21.</div> <div class="p"> <table class="singleColumn"> <tr> <td> <div class="pN">2873</div> <div class="G">“Maṇḍabya bālosi parittapañño,</div> </td> </tr> <tr> <td> <div class="G">Yo puññakhettānamakovidosi;</div> </td> </tr> <tr> <td> <div class="G">Mahakkasāvesu dadāsi dānaṁ,</div> </td> </tr> <tr> <td> <div class="G">Kiliṭṭhakammesu asaññatesu.</div> </td> </tr> </table> </div>
</div>
<div class="q" id="p_22J_2874"> <div class="divNumber">22.</div> <div class="p"> <table class="singleColumn"> <tr> <td> <div class="pN">2874</div> <div class="G">Jaṭā ca kesā ajinā nivatthā,</div> </td> </tr> <tr> <td> <div class="G">Jarūdapānaṁva mukhaṁ parūḷhaṁ;</div> </td> </tr> <tr> <td> <div class="G">Pajaṁ imaṁ passatha dummarūpaṁ,</div> </td> </tr> <tr> <td> <div class="G">Na jaṭājinaṁ tāyati appapaññaṁ.</div> </td> </tr> </table> </div>
</div>
<div class="q" id="p_22J_2875"> <div class="divNumber">23.</div> <div class="p"> <table class="singleColumn"> <tr> <td> <div class="pN">2875</div> <div class="G">Yesaṁ rāgo ca doso ca,</div> </td> </tr> <tr> <td> <div class="G">avijjā ca virājitā;</div> </td> </tr> <tr> <td> <div class="G">Khīṇāsavā arahanto,</div> </td> </tr> <tr> <td> <div class="G">tesu dinnaṁ mahapphalan”ti.</div> </td> </tr> </table> </div>
</div>
<div class="CENTER" id="p_22J_2876">
<span class="pN">2876</span>Mātaṅgajātakaṁ paṭhamaṁ.</div>
</html>
