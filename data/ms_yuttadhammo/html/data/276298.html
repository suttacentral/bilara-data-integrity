<html>
<div class="i">1.1.1 Mettāsutta</div>
<div class="h">Paṭhamapaṇṇāsaka</div>
<div class="h">Mettāvagga</div>
<div class="h">Mettāsutta</div>
<div class="q" id="p_17A8_2"> <div class="divNumber">1.</div> <div class="p">
<span class="pN">2</span>Evaṁ me sutaṁ— ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tatra kho bhagavā bhikkhū āmantesi— “bhikkhavo”ti. “Bhadante”ti te bhikkhū bhagavato paccassosuṁ. Bhagavā etadavoca— </div>
</div>
<div class="q" id="p_17A8_3"> <div class="p">
<span class="pN">3</span>“Mettāya, bhikkhave, cetovimuttiyā āsevitāya bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya aṭṭhānisaṁsā pāṭikaṅkhā. Katame aṭṭha? Sukhaṁ supati, sukhaṁ paṭibujjhati, na pāpakaṁ supinaṁ passati, manussānaṁ piyo hoti, amanussānaṁ piyo hoti, devatā rakkhanti, nāssa aggi vā visaṁ vā satthaṁ vā kamati, uttariṁ appaṭivijjhanto brahmalokūpago hoti. Mettāya, bhikkhave, cetovimuttiyā āsevitāya bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya ime aṭṭhānisaṁsā pāṭikaṅkhāti. </div>
</div>
<div class="q" id="p_17A8_4"> <div class="p"> <table class="singleColumn"> <tr> <td> <div class="pN">4</div> <div class="G">Yo ca mettaṁ bhāvayati,</div> </td> </tr> <tr> <td> <div class="G">appamāṇaṁ paṭissato;</div> </td> </tr> <tr> <td> <div class="G">Tanū saṁyojanā honti,</div> </td> </tr> <tr> <td> <div class="G">passato upadhikkhayaṁ.</div> </td> </tr> </table> </div>
</div>
<div class="q" id="p_17A8_5"> <div class="p"> <table class="singleColumn"> <tr> <td> <div class="pN">5</div> <div class="G">Ekampi ce pāṇamaduṭṭhacitto,</div> </td> </tr> <tr> <td> <div class="G">Mettāyati kusalī tena hoti;</div> </td> </tr> <tr> <td> <div class="G">Sabbe ca pāṇe manasānukampī,</div> </td> </tr> <tr> <td> <div class="G">Pahūtamariyo pakaroti puññaṁ.</div> </td> </tr> </table> </div>
</div>
<div class="q" id="p_17A8_6"> <div class="p"> <table class="singleColumn"> <tr> <td> <div class="pN">6</div> <div class="G">Ye sattasaṇḍaṁ pathaviṁ vijetvā,</div> </td> </tr> <tr> <td> <div class="G">Rājisayo yajamānā anupariyagā;</div> </td> </tr> <tr> <td> <div class="G">Assamedhaṁ purisamedhaṁ,</div> </td> </tr> <tr> <td> <div class="G">Sammāpāsaṁ vājapeyyaṁ niraggaḷaṁ.</div> </td> </tr> </table> </div>
</div>
<div class="q" id="p_17A8_7"> <div class="p"> <table class="singleColumn"> <tr> <td> <div class="pN">7</div> <div class="G">Mettassa cittassa subhāvitassa,</div> </td> </tr> <tr> <td> <div class="G">Kalampi te nānubhavanti soḷasiṁ;</div> </td> </tr> <tr> <td> <div class="G">Candappabhā tāragaṇāva sabbe,</div> </td> </tr> <tr> <td> <div class="G">Yathā na agghanti kalampi soḷasiṁ.</div> </td> </tr> </table> </div>
</div>
<div class="q" id="p_17A8_8"> <div class="p"> <table class="singleColumn"> <tr> <td> <div class="pN">8</div> <div class="G">Yo na hanti na ghāteti,</div> </td> </tr> <tr> <td> <div class="G">na jināti na jāpaye;</div> </td> </tr> <tr> <td> <div class="G">Mettaṁso sabbabhūtānaṁ,</div> </td> </tr> <tr> <td> <div class="G">veraṁ tassa na kenacī”ti.</div> </td> </tr> </table> </div>
</div>
<div class="CENTER" id="p_17A8_9">
<span class="pN">9</span>Paṭhamaṁ.</div>
</html>
