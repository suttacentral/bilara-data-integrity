<html>
<div class="i">1.1 Vatthugāthā</div>
<div class="h">Pārāyanavaggagāthā</div>
<div class="h">Vatthugāthā</div>
<div class="q" id="p_25Cn_2"> <div class="divNumber">1.</div> <div class="p"> <table class="singleColumn"> <tr> <td> <div class="pN">2</div> <div class="G">Kosalānaṁ purā rammā,</div> </td> </tr> <tr> <td> <div class="G">agamā dakkhiṇāpathaṁ;</div> </td> </tr> <tr> <td> <div class="G">Ākiñcaññaṁ patthayāno,</div> </td> </tr> <tr> <td> <div class="G">brāhmaṇo mantapāragū.</div> </td> </tr> </table> </div>
</div>
<div class="q" id="p_25Cn_3"> <div class="divNumber">2.</div> <div class="p"> <table class="singleColumn"> <tr> <td> <div class="pN">3</div> <div class="G">So assakassa visaye,</div> </td> </tr> <tr> <td> <div class="G">maḷakassa samāsane;</div> </td> </tr> <tr> <td> <div class="G">Vasi godhāvarīkūle,</div> </td> </tr> <tr> <td> <div class="G">uñchena ca phalena ca.</div> </td> </tr> </table> </div>
</div>
<div class="q" id="p_25Cn_4"> <div class="divNumber">3.</div> <div class="p"> <table class="singleColumn"> <tr> <td> <div class="pN">4</div> <div class="G">Tasseva upanissāya,</div> </td> </tr> <tr> <td> <div class="G">gāmo ca vipulo ahu;</div> </td> </tr> <tr> <td> <div class="G">Tato jātena āyena,</div> </td> </tr> <tr> <td> <div class="G">mahāyaññamakappayi.</div> </td> </tr> </table> </div>
</div>
<div class="q" id="p_25Cn_5"> <div class="divNumber">4.</div> <div class="p"> <table class="singleColumn"> <tr> <td> <div class="pN">5</div> <div class="G">Mahāyaññaṁ yajitvāna,</div> </td> </tr> <tr> <td> <div class="G">puna pāvisi assamaṁ;</div> </td> </tr> <tr> <td> <div class="G">Tasmiṁ paṭipaviṭṭhamhi,</div> </td> </tr> <tr> <td> <div class="G">añño āgañchi brāhmaṇo.</div> </td> </tr> </table> </div>
</div>
<div class="q" id="p_25Cn_6"> <div class="divNumber">5.</div> <div class="p"> <table class="singleColumn"> <tr> <td> <div class="pN">6</div> <div class="G">Ugghaṭṭapādo tasito,</div> </td> </tr> <tr> <td> <div class="G">paṅkadanto rajassiro;</div> </td> </tr> <tr> <td> <div class="G">So ca naṁ upasaṅkamma,</div> </td> </tr> <tr> <td> <div class="G">satāni pañca yācati.</div> </td> </tr> </table> </div>
</div>
<div class="q" id="p_25Cn_7"> <div class="divNumber">6.</div> <div class="p"> <table class="singleColumn"> <tr> <td> <div class="pN">7</div> <div class="G">Tamenaṁ bāvarī disvā,</div> </td> </tr> <tr> <td> <div class="G">āsanena nimantayi;</div> </td> </tr> <tr> <td> <div class="G">Sukhañca kusalaṁ pucchi,</div> </td> </tr> <tr> <td> <div class="G">idaṁ vacanamabravi.</div> </td> </tr> </table> </div>
</div>
<div class="q" id="p_25Cn_8"> <div class="divNumber">7.</div> <div class="p"> <table class="singleColumn"> <tr> <td> <div class="pN">8</div> <div class="G">“Yaṁ kho mama deyyadhammaṁ,</div> </td> </tr> <tr> <td> <div class="G">Sabbaṁ visajjitaṁ mayā;</div> </td> </tr> <tr> <td> <div class="G">Anujānāhi me brahme,</div> </td> </tr> <tr> <td> <div class="G">Natthi pañcasatāni me”.</div> </td> </tr> </table> </div>
</div>
<div class="q" id="p_25Cn_9"> <div class="divNumber">8.</div> <div class="p"> <table class="singleColumn"> <tr> <td> <div class="pN">9</div> <div class="G">“Sace me yācamānassa,</div> </td> </tr> <tr> <td> <div class="G">bhavaṁ nānupadassati;</div> </td> </tr> <tr> <td> <div class="G">Sattame divase tuyhaṁ,</div> </td> </tr> <tr> <td> <div class="G">muddhā phalatu sattadhā”.</div> </td> </tr> </table> </div>
</div>
<div class="q" id="p_25Cn_10"> <div class="divNumber">9.</div> <div class="p"> <table class="singleColumn"> <tr> <td> <div class="pN">10</div> <div class="G">Abhisaṅkharitvā kuhako,</div> </td> </tr> <tr> <td> <div class="G">bheravaṁ so akittayi;</div> </td> </tr> <tr> <td> <div class="G">Tassa taṁ vacanaṁ sutvā,</div> </td> </tr> <tr> <td> <div class="G">bāvarī dukkhito ahu.</div> </td> </tr> </table> </div>
</div>
<div class="q" id="p_25Cn_11"> <div class="divNumber">10.</div> <div class="p"> <table class="singleColumn"> <tr> <td> <div class="pN">11</div> <div class="G">Ussussati anāhāro,</div> </td> </tr> <tr> <td> <div class="G">sokasallasamappito;</div> </td> </tr> <tr> <td> <div class="G">Athopi evaṁ cittassa,</div> </td> </tr> <tr> <td> <div class="G">jhāne na ramatī mano.</div> </td> </tr> </table> </div>
</div>
<div class="q" id="p_25Cn_12"> <div class="divNumber">11.</div> <div class="p"> <table class="singleColumn"> <tr> <td> <div class="pN">12</div> <div class="G">Utrastaṁ dukkhitaṁ disvā,</div> </td> </tr> <tr> <td> <div class="G">devatā atthakāminī;</div> </td> </tr> <tr> <td> <div class="G">Bāvariṁ upasaṅkamma,</div> </td> </tr> <tr> <td> <div class="G">idaṁ vacanamabravi.</div> </td> </tr> </table> </div>
</div>
<div class="q" id="p_25Cn_13"> <div class="divNumber">12.</div> <div class="p"> <table class="singleColumn"> <tr> <td> <div class="pN">13</div> <div class="G">“Na so muddhaṁ pajānāti,</div> </td> </tr> <tr> <td> <div class="G">kuhako so dhanatthiko;</div> </td> </tr> <tr> <td> <div class="G">Muddhani muddhapāte vā,</div> </td> </tr> <tr> <td> <div class="G">ñāṇaṁ tassa na vijjati”.</div> </td> </tr> </table> </div>
</div>
<div class="q" id="p_25Cn_14"> <div class="divNumber">13.</div> <div class="p"> <table class="singleColumn"> <tr> <td> <div class="pN">14</div> <div class="G">“Bhotī carahi jānāti,</div> </td> </tr> <tr> <td> <div class="G">Taṁ me akkhāhi pucchitā;</div> </td> </tr> <tr> <td> <div class="G">Muddhaṁ muddhādhipātañca,</div> </td> </tr> <tr> <td> <div class="G">Taṁ suṇoma vaco tava”.</div> </td> </tr> </table> </div>
</div>
<div class="q" id="p_25Cn_15"> <div class="divNumber">14.</div> <div class="p"> <table class="singleColumn"> <tr> <td> <div class="pN">15</div> <div class="G">“Ahampetaṁ na jānāmi,</div> </td> </tr> <tr> <td> <div class="G">ñāṇaṁ mettha na vijjati;</div> </td> </tr> <tr> <td> <div class="G">Muddhani muddhādhipāte ca,</div> </td> </tr> <tr> <td> <div class="G">jinānaṁ hettha dassanaṁ”.</div> </td> </tr> </table> </div>
</div>
<div class="q" id="p_25Cn_16"> <div class="divNumber">15.</div> <div class="p"> <table class="singleColumn"> <tr> <td> <div class="pN">16</div> <div class="G">“Atha ko carahi jānāti,</div> </td> </tr> <tr> <td> <div class="G">asmiṁ pathavimaṇḍale;</div> </td> </tr> <tr> <td> <div class="G">Muddhaṁ muddhādhipātañca,</div> </td> </tr> <tr> <td> <div class="G">taṁ me akkhāhi devate”.</div> </td> </tr> </table> </div>
</div>
<div class="q" id="p_25Cn_17"> <div class="divNumber">16.</div> <div class="p"> <table class="singleColumn"> <tr> <td> <div class="pN">17</div> <div class="G">“Purā kapilavatthumhā,</div> </td> </tr> <tr> <td> <div class="G">nikkhanto lokanāyako;</div> </td> </tr> <tr> <td> <div class="G">Apacco okkākarājassa,</div> </td> </tr> <tr> <td> <div class="G">sakyaputto pabhaṅkaro.</div> </td> </tr> </table> </div>
</div>
<div class="q" id="p_25Cn_18"> <div class="divNumber">17.</div> <div class="p"> <table class="singleColumn"> <tr> <td> <div class="pN">18</div> <div class="G">So hi brāhmaṇa sambuddho,</div> </td> </tr> <tr> <td> <div class="G">sabbadhammāna pāragū;</div> </td> </tr> <tr> <td> <div class="G">Sabbābhiññābalappatto,</div> </td> </tr> <tr> <td> <div class="G">sabbadhammesu cakkhumā;</div> </td> </tr> <tr> <td> <div class="G">Sabbakammakkhayaṁ patto,</div> </td> </tr> <tr> <td> <div class="G">vimutto upadhikkhaye.</div> </td> </tr> </table> </div>
</div>
<div class="q" id="p_25Cn_19"> <div class="divNumber">18.</div> <div class="p"> <table class="singleColumn"> <tr> <td> <div class="pN">19</div> <div class="G">Buddho so bhagavā loke,</div> </td> </tr> <tr> <td> <div class="G">dhammaṁ deseti cakkhumā;</div> </td> </tr> <tr> <td> <div class="G">Taṁ tvaṁ gantvāna pucchassu,</div> </td> </tr> <tr> <td> <div class="G">so te taṁ byākarissati”.</div> </td> </tr> </table> </div>
</div>
<div class="q" id="p_25Cn_20"> <div class="divNumber">19.</div> <div class="p"> <table class="singleColumn"> <tr> <td> <div class="pN">20</div> <div class="G">Sambuddhoti vaco sutvā,</div> </td> </tr> <tr> <td> <div class="G">udaggo bāvarī ahu;</div> </td> </tr> <tr> <td> <div class="G">Sokassa tanuko āsi,</div> </td> </tr> <tr> <td> <div class="G">pītiñca vipulaṁ labhi.</div> </td> </tr> </table> </div>
</div>
<div class="q" id="p_25Cn_21"> <div class="divNumber">20.</div> <div class="p"> <table class="singleColumn"> <tr> <td> <div class="pN">21</div> <div class="G">So bāvarī attamano udaggo,</div> </td> </tr> <tr> <td> <div class="G">Taṁ devataṁ pucchati vedajāto;</div> </td> </tr> <tr> <td> <div class="G">“Katamamhi gāme nigamamhi vā pana,</div> </td> </tr> <tr> <td> <div class="G">Katamamhi vā janapade lokanātho;</div> </td> </tr> <tr> <td> <div class="G">Yattha gantvāna passemu,</div> </td> </tr> <tr> <td> <div class="G">Sambuddhaṁ dvipaduttamaṁ”.</div> </td> </tr> </table> </div>
</div>
<div class="q" id="p_25Cn_22"> <div class="divNumber">21.</div> <div class="p"> <table class="singleColumn"> <tr> <td> <div class="pN">22</div> <div class="G">“Sāvatthiyaṁ kosalamandire jino,</div> </td> </tr> <tr> <td> <div class="G">Pahūtapañño varabhūrimedhaso;</div> </td> </tr> <tr> <td> <div class="G">So sakyaputto vidhuro anāsavo,</div> </td> </tr> <tr> <td> <div class="G">Muddhādhipātassa vidū narāsabho”.</div> </td> </tr> </table> </div>
</div>
<div class="q" id="p_25Cn_23"> <div class="divNumber">22.</div> <div class="p"> <table class="singleColumn"> <tr> <td> <div class="pN">23</div> <div class="G">Tato āmantayī sisse,</div> </td> </tr> <tr> <td> <div class="G">brāhmaṇe mantapāragū;</div> </td> </tr> <tr> <td> <div class="G">“Etha māṇavā akkhissaṁ,</div> </td> </tr> <tr> <td> <div class="G">suṇātha vacanaṁ mama.</div> </td> </tr> </table> </div>
</div>
<div class="q" id="p_25Cn_24"> <div class="divNumber">23.</div> <div class="p"> <table class="singleColumn"> <tr> <td> <div class="pN">24</div> <div class="G">Yasseso dullabho loke,</div> </td> </tr> <tr> <td> <div class="G">pātubhāvo abhiṇhaso;</div> </td> </tr> <tr> <td> <div class="G">Svājja lokamhi uppanno,</div> </td> </tr> <tr> <td> <div class="G">sambuddho iti vissuto;</div> </td> </tr> <tr> <td> <div class="G">Khippaṁ gantvāna sāvatthiṁ,</div> </td> </tr> <tr> <td> <div class="G">passavho dvipaduttamaṁ”.</div> </td> </tr> </table> </div>
</div>
<div class="q" id="p_25Cn_25"> <div class="divNumber">24.</div> <div class="p"> <table class="singleColumn"> <tr> <td> <div class="pN">25</div> <div class="G">“Kathaṁ carahi jānemu,</div> </td> </tr> <tr> <td> <div class="G">disvā buddhoti brāhmaṇa;</div> </td> </tr> <tr> <td> <div class="G">Ajānataṁ no pabrūhi,</div> </td> </tr> <tr> <td> <div class="G">yathā jānemu taṁ mayaṁ”.</div> </td> </tr> </table> </div>
</div>
<div class="q" id="p_25Cn_26"> <div class="divNumber">25.</div> <div class="p"> <table class="singleColumn"> <tr> <td> <div class="pN">26</div> <div class="G">“Āgatāni hi mantesu,</div> </td> </tr> <tr> <td> <div class="G">mahāpurisalakkhaṇā;</div> </td> </tr> <tr> <td> <div class="G">Dvattiṁsāni ca byākkhātā,</div> </td> </tr> <tr> <td> <div class="G">samattā anupubbaso.</div> </td> </tr> </table> </div>
</div>
<div class="q" id="p_25Cn_27"> <div class="divNumber">26.</div> <div class="p"> <table class="singleColumn"> <tr> <td> <div class="pN">27</div> <div class="G">Yassete honti gattesu,</div> </td> </tr> <tr> <td> <div class="G">mahāpurisalakkhaṇā;</div> </td> </tr> <tr> <td> <div class="G">Dveyeva tassa gatiyo,</div> </td> </tr> <tr> <td> <div class="G">tatiyā hi na vijjati.</div> </td> </tr> </table> </div>
</div>
<div class="q" id="p_25Cn_28"> <div class="divNumber">27.</div> <div class="p"> <table class="singleColumn"> <tr> <td> <div class="pN">28</div> <div class="G">Sace agāraṁ āvasati,</div> </td> </tr> <tr> <td> <div class="G">vijeyya pathaviṁ imaṁ;</div> </td> </tr> <tr> <td> <div class="G">Adaṇḍena asatthena,</div> </td> </tr> <tr> <td> <div class="G">dhammena anusāsati.</div> </td> </tr> </table> </div>
</div>
<div class="q" id="p_25Cn_29"> <div class="divNumber">28.</div> <div class="p"> <table class="singleColumn"> <tr> <td> <div class="pN">29</div> <div class="G">Sace ca so pabbajati,</div> </td> </tr> <tr> <td> <div class="G">Agārā anagāriyaṁ;</div> </td> </tr> <tr> <td> <div class="G">Vivaṭṭacchado sambuddho,</div> </td> </tr> <tr> <td> <div class="G">Arahā bhavati anuttaro.</div> </td> </tr> </table> </div>
</div>
<div class="q" id="p_25Cn_30"> <div class="divNumber">29.</div> <div class="p"> <table class="singleColumn"> <tr> <td> <div class="pN">30</div> <div class="G">Jātiṁ gottañca lakkhaṇaṁ,</div> </td> </tr> <tr> <td> <div class="G">mante sisse punāpare;</div> </td> </tr> <tr> <td> <div class="G">Muddhaṁ muddhādhipātañca,</div> </td> </tr> <tr> <td> <div class="G">manasāyeva pucchatha.</div> </td> </tr> </table> </div>
</div>
<div class="q" id="p_25Cn_31"> <div class="divNumber">30.</div> <div class="p"> <table class="singleColumn"> <tr> <td> <div class="pN">31</div> <div class="G">Anāvaraṇadassāvī,</div> </td> </tr> <tr> <td> <div class="G">yadi buddho bhavissati;</div> </td> </tr> <tr> <td> <div class="G">Manasā pucchite pañhe,</div> </td> </tr> <tr> <td> <div class="G">vācāya visajjessati”.</div> </td> </tr> </table> </div>
</div>
<div class="q" id="p_25Cn_32"> <div class="divNumber">31.</div> <div class="p"> <table class="singleColumn"> <tr> <td> <div class="pN">32</div> <div class="G">Bāvarissa vaco sutvā,</div> </td> </tr> <tr> <td> <div class="G">sissā soḷasa brāhmaṇā;</div> </td> </tr> <tr> <td> <div class="G">Ajito tissametteyyo,</div> </td> </tr> <tr> <td> <div class="G">puṇṇako atha mettagū.</div> </td> </tr> </table> </div>
</div>
<div class="q" id="p_25Cn_33"> <div class="divNumber">32.</div> <div class="p"> <table class="singleColumn"> <tr> <td> <div class="pN">33</div> <div class="G">Dhotako upasīvo ca,</div> </td> </tr> <tr> <td> <div class="G">nando ca atha hemako;</div> </td> </tr> <tr> <td> <div class="G">Todeyyakappā dubhayo,</div> </td> </tr> <tr> <td> <div class="G">jatukaṇṇī ca paṇḍito.</div> </td> </tr> </table> </div>
</div>
<div class="q" id="p_25Cn_34"> <div class="divNumber">33.</div> <div class="p"> <table class="singleColumn"> <tr> <td> <div class="pN">34</div> <div class="G">Bhadrāvudho udayo ca,</div> </td> </tr> <tr> <td> <div class="G">posālo cāpi brāhmaṇo;</div> </td> </tr> <tr> <td> <div class="G">Mogharājā ca medhāvī,</div> </td> </tr> <tr> <td> <div class="G">piṅgiyo ca mahāisi.</div> </td> </tr> </table> </div>
</div>
<div class="q" id="p_25Cn_35"> <div class="divNumber">34.</div> <div class="p"> <table class="singleColumn"> <tr> <td> <div class="pN">35</div> <div class="G">Paccekagaṇino sabbe,</div> </td> </tr> <tr> <td> <div class="G">sabbalokassa vissutā;</div> </td> </tr> <tr> <td> <div class="G">Jhāyī jhānaratā dhīrā,</div> </td> </tr> <tr> <td> <div class="G">pubbavāsanavāsitā.</div> </td> </tr> </table> </div>
</div>
<div class="q" id="p_25Cn_36"> <div class="divNumber">35.</div> <div class="p"> <table class="singleColumn"> <tr> <td> <div class="pN">36</div> <div class="G">Bāvariṁ abhivādetvā,</div> </td> </tr> <tr> <td> <div class="G">katvā ca naṁ padakkhiṇaṁ;</div> </td> </tr> <tr> <td> <div class="G">Jaṭājinadharā sabbe,</div> </td> </tr> <tr> <td> <div class="G">pakkāmuṁ uttarāmukhā.</div> </td> </tr> </table> </div>
</div>
<div class="q" id="p_25Cn_37"> <div class="divNumber">36.</div> <div class="p"> <table class="singleColumn"> <tr> <td> <div class="pN">37</div> <div class="G">Maḷakassa patiṭṭhānaṁ,</div> </td> </tr> <tr> <td> <div class="G">puramāhissatiṁ tadā;</div> </td> </tr> <tr> <td> <div class="G">Ujjeniñcāpi gonaddhaṁ,</div> </td> </tr> <tr> <td> <div class="G">vedisaṁ vanasavhayaṁ.</div> </td> </tr> </table> </div>
</div>
<div class="q" id="p_25Cn_38"> <div class="divNumber">37.</div> <div class="p"> <table class="singleColumn"> <tr> <td> <div class="pN">38</div> <div class="G">Kosambiñcāpi sāketaṁ,</div> </td> </tr> <tr> <td> <div class="G">sāvatthiñca puruttamaṁ;</div> </td> </tr> <tr> <td> <div class="G">Setabyaṁ kapilavatthuṁ,</div> </td> </tr> <tr> <td> <div class="G">kusinārañca mandiraṁ.</div> </td> </tr> </table> </div>
</div>
<div class="q" id="p_25Cn_39"> <div class="divNumber">38.</div> <div class="p"> <table class="singleColumn"> <tr> <td> <div class="pN">39</div> <div class="G">Pāvañca bhoganagaraṁ,</div> </td> </tr> <tr> <td> <div class="G">vesāliṁ māgadhaṁ puraṁ;</div> </td> </tr> <tr> <td> <div class="G">Pāsāṇakaṁ cetiyañca,</div> </td> </tr> <tr> <td> <div class="G">ramaṇīyaṁ manoramaṁ.</div> </td> </tr> </table> </div>
</div>
<div class="q" id="p_25Cn_40"> <div class="divNumber">39.</div> <div class="p"> <table class="singleColumn"> <tr> <td> <div class="pN">40</div> <div class="G">Tasitovudakaṁ sītaṁ,</div> </td> </tr> <tr> <td> <div class="G">mahālābhaṁva vāṇijo;</div> </td> </tr> <tr> <td> <div class="G">Chāyaṁ ghammābhitattova,</div> </td> </tr> <tr> <td> <div class="G">turitā pabbatamāruhuṁ.</div> </td> </tr> </table> </div>
</div>
<div class="q" id="p_25Cn_41"> <div class="divNumber">40.</div> <div class="p"> <table class="singleColumn"> <tr> <td> <div class="pN">41</div> <div class="G">Bhagavā tamhi samaye,</div> </td> </tr> <tr> <td> <div class="G">bhikkhusaṁghapurakkhato;</div> </td> </tr> <tr> <td> <div class="G">Bhikkhūnaṁ dhammaṁ deseti,</div> </td> </tr> <tr> <td> <div class="G">sīhova nadatī vane.</div> </td> </tr> </table> </div>
</div>
<div class="q" id="p_25Cn_42"> <div class="divNumber">41.</div> <div class="p"> <table class="singleColumn"> <tr> <td> <div class="pN">42</div> <div class="G">Ajito addasa buddhaṁ,</div> </td> </tr> <tr> <td> <div class="G">Pītaraṁsiṁva bhāṇumaṁ;</div> </td> </tr> <tr> <td> <div class="G">Candaṁ yathā pannarase,</div> </td> </tr> <tr> <td> <div class="G">Paripūraṁ upāgataṁ.</div> </td> </tr> </table> </div>
</div>
<div class="q" id="p_25Cn_43"> <div class="divNumber">42.</div> <div class="p"> <table class="singleColumn"> <tr> <td> <div class="pN">43</div> <div class="G">Athassa gatte disvāna,</div> </td> </tr> <tr> <td> <div class="G">paripūrañca byañjanaṁ;</div> </td> </tr> <tr> <td> <div class="G">Ekamantaṁ ṭhito haṭṭho,</div> </td> </tr> <tr> <td> <div class="G">manopañhe apucchatha.</div> </td> </tr> </table> </div>
</div>
<div class="q" id="p_25Cn_44"> <div class="divNumber">43.</div> <div class="p"> <table class="singleColumn"> <tr> <td> <div class="pN">44</div> <div class="G">“Ādissa jammanaṁ brūhi,</div> </td> </tr> <tr> <td> <div class="G">gottaṁ brūhi salakkhaṇaṁ;</div> </td> </tr> <tr> <td> <div class="G">Mantesu pāramiṁ brūhi,</div> </td> </tr> <tr> <td> <div class="G">kati vāceti brāhmaṇo”.</div> </td> </tr> </table> </div>
</div>
<div class="q" id="p_25Cn_45"> <div class="divNumber">44.</div> <div class="p"> <table class="singleColumn"> <tr> <td> <div class="pN">45</div> <div class="G">“Vīsaṁ vassasataṁ āyu,</div> </td> </tr> <tr> <td> <div class="G">so ca gottena bāvarī;</div> </td> </tr> <tr> <td> <div class="G">Tīṇissa lakkhaṇā gatte,</div> </td> </tr> <tr> <td> <div class="G">tiṇṇaṁ vedāna pāragū.</div> </td> </tr> </table> </div>
</div>
<div class="q" id="p_25Cn_46"> <div class="divNumber">45.</div> <div class="p"> <table class="singleColumn"> <tr> <td> <div class="pN">46</div> <div class="G">Lakkhaṇe itihāse ca,</div> </td> </tr> <tr> <td> <div class="G">sanighaṇḍusakeṭubhe;</div> </td> </tr> <tr> <td> <div class="G">Pañcasatāni vāceti,</div> </td> </tr> <tr> <td> <div class="G">sadhamme pāramiṁ gato”.</div> </td> </tr> </table> </div>
</div>
<div class="q" id="p_25Cn_47"> <div class="divNumber">46.</div> <div class="p"> <table class="singleColumn"> <tr> <td> <div class="pN">47</div> <div class="G">“Lakkhaṇānaṁ pavicayaṁ,</div> </td> </tr> <tr> <td> <div class="G">bāvarissa naruttama;</div> </td> </tr> <tr> <td> <div class="G">Taṇhacchida pakāsehi,</div> </td> </tr> <tr> <td> <div class="G">mā no kaṅkhāyitaṁ ahu”.</div> </td> </tr> </table> </div>
</div>
<div class="q" id="p_25Cn_48"> <div class="divNumber">47.</div> <div class="p"> <table class="singleColumn"> <tr> <td> <div class="pN">48</div> <div class="G">“Mukhaṁ jivhāya chādeti,</div> </td> </tr> <tr> <td> <div class="G">uṇṇassa bhamukantare;</div> </td> </tr> <tr> <td> <div class="G">Kosohitaṁ vatthaguyhaṁ,</div> </td> </tr> <tr> <td> <div class="G">evaṁ jānāhi māṇava”.</div> </td> </tr> </table> </div>
</div>
<div class="q" id="p_25Cn_49"> <div class="divNumber">48.</div> <div class="p"> <table class="singleColumn"> <tr> <td> <div class="pN">49</div> <div class="G">Pucchañhi kiñci asuṇanto,</div> </td> </tr> <tr> <td> <div class="G">sutvā pañhe viyākate;</div> </td> </tr> <tr> <td> <div class="G">Vicinteti jano sabbo,</div> </td> </tr> <tr> <td> <div class="G">vedajāto katañjalī.</div> </td> </tr> </table> </div>
</div>
<div class="q" id="p_25Cn_50"> <div class="divNumber">49.</div> <div class="p"> <table class="singleColumn"> <tr> <td> <div class="pN">50</div> <div class="G">“Ko nu devo vā brahmā vā,</div> </td> </tr> <tr> <td> <div class="G">indo vāpi sujampati;</div> </td> </tr> <tr> <td> <div class="G">Manasā pucchite pañhe,</div> </td> </tr> <tr> <td> <div class="G">kametaṁ paṭibhāsati”.</div> </td> </tr> </table> </div>
</div>
<div class="q" id="p_25Cn_51"> <div class="divNumber">50.</div> <div class="p"> <table class="singleColumn"> <tr> <td> <div class="pN">51</div> <div class="G">“Muddhaṁ muddhādhipātañca,</div> </td> </tr> <tr> <td> <div class="G">bāvarī paripucchati;</div> </td> </tr> <tr> <td> <div class="G">Taṁ byākarohi bhagavā,</div> </td> </tr> <tr> <td> <div class="G">kaṅkhaṁ vinaya no ise”.</div> </td> </tr> </table> </div>
</div>
<div class="q" id="p_25Cn_52"> <div class="divNumber">51.</div> <div class="p"> <table class="singleColumn"> <tr> <td> <div class="pN">52</div> <div class="G">“Avijjā muddhāti jānāhi,</div> </td> </tr> <tr> <td> <div class="G">vijjā muddhādhipātinī;</div> </td> </tr> <tr> <td> <div class="G">Saddhāsatisamādhīhi,</div> </td> </tr> <tr> <td> <div class="G">chandavīriyena saṁyutā”.</div> </td> </tr> </table> </div>
</div>
<div class="q" id="p_25Cn_53"> <div class="divNumber">52.</div> <div class="p"> <table class="singleColumn"> <tr> <td> <div class="pN">53</div> <div class="G">Tato vedena mahatā,</div> </td> </tr> <tr> <td> <div class="G">santhambhetvāna māṇavo;</div> </td> </tr> <tr> <td> <div class="G">Ekaṁsaṁ ajinaṁ katvā,</div> </td> </tr> <tr> <td> <div class="G">pādesu sirasā pati.</div> </td> </tr> </table> </div>
</div>
<div class="q" id="p_25Cn_54"> <div class="divNumber">53.</div> <div class="p"> <table class="singleColumn"> <tr> <td> <div class="pN">54</div> <div class="G">“Bāvarī brāhmaṇo bhoto,</div> </td> </tr> <tr> <td> <div class="G">saha sissehi mārisa;</div> </td> </tr> <tr> <td> <div class="G">Udaggacitto sumano,</div> </td> </tr> <tr> <td> <div class="G">pāde vandati cakkhuma”.</div> </td> </tr> </table> </div>
</div>
<div class="q" id="p_25Cn_55"> <div class="divNumber">54.</div> <div class="p"> <table class="singleColumn"> <tr> <td> <div class="pN">55</div> <div class="G">“Sukhito bāvarī hotu,</div> </td> </tr> <tr> <td> <div class="G">saha sissehi brāhmaṇo;</div> </td> </tr> <tr> <td> <div class="G">Tvañcāpi sukhito hohi,</div> </td> </tr> <tr> <td> <div class="G">ciraṁ jīvāhi māṇava.</div> </td> </tr> </table> </div>
</div>
<div class="q" id="p_25Cn_56"> <div class="divNumber">55.</div> <div class="p"> <table class="singleColumn"> <tr> <td> <div class="pN">56</div> <div class="G">Bāvarissa ca tuyhaṁ vā,</div> </td> </tr> <tr> <td> <div class="G">sabbesaṁ sabbasaṁsayaṁ;</div> </td> </tr> <tr> <td> <div class="G">Katāvakāsā pucchavho,</div> </td> </tr> <tr> <td> <div class="G">yaṁ kiñci manasicchatha”.</div> </td> </tr> </table> </div>
</div>
<div class="q" id="p_25Cn_57"> <div class="divNumber">56.</div> <div class="p"> <table class="singleColumn"> <tr> <td> <div class="pN">57</div> <div class="G">Sambuddhena katokāso,</div> </td> </tr> <tr> <td> <div class="G">nisīditvāna pañjalī;</div> </td> </tr> <tr> <td> <div class="G">Ajito paṭhamaṁ pañhaṁ,</div> </td> </tr> <tr> <td> <div class="G">tattha pucchi tathāgataṁ.</div> </td> </tr> </table> </div>
</div>
<div class="CENTER" id="p_25Cn_58">
<span class="pN">58</span>Vatthugāthā niṭṭhitā.</div>
</html>
