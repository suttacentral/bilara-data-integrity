<html>
<div class="i">6.13 Abyākataṭṭhāna</div>
<div class="h">Pāsādikasutta</div>
<div class="h">Abyākataṭṭhāna</div>
<div class="q" id="p_8D_380"> <div class="divNumber">189.</div> <div class="p">
<span class="pN">380</span>Ṭhānaṁ kho panetaṁ, cunda, vijjati yaṁ aññatitthiyā paribbājakā evaṁ vadeyyuṁ—  ‘kiṁ nu kho, āvuso, hoti tathāgato paraṁ maraṇā, idameva saccaṁ moghamaññan’ti? Evaṁvādino, cunda, aññatitthiyā paribbājakā evamassu vacanīyā—  ‘abyākataṁ kho etaṁ, āvuso, bhagavatā—  <span class="smallFont">“</span>hoti tathāgato paraṁ maraṇā, idameva saccaṁ moghamaññan<span class="smallFont">”</span>’ti. </div>
</div>
<div class="q" id="p_8D_381"> <div class="p">
<span class="pN">381</span>Ṭhānaṁ kho panetaṁ, cunda, vijjati, yaṁ aññatitthiyā paribbājakā evaṁ vadeyyuṁ—  ‘kiṁ panāvuso, na hoti tathāgato paraṁ maraṇā, idameva saccaṁ moghamaññan’ti? Evaṁvādino, cunda, aññatitthiyā paribbājakā evamassu vacanīyā—  ‘etampi kho, āvuso, bhagavatā abyākataṁ—  <span class="smallFont">“</span>na hoti tathāgato paraṁ maraṇā, idameva saccaṁ moghamaññan<span class="smallFont">”</span>’ti. </div>
</div>
<div class="q" id="p_8D_382"> <div class="p">
<span class="pN">382</span>Ṭhānaṁ kho panetaṁ, cunda, vijjati, yaṁ aññatitthiyā paribbājakā evaṁ vadeyyuṁ—  ‘kiṁ panāvuso, hoti ca na ca hoti tathāgato paraṁ maraṇā, idameva saccaṁ moghamaññan’ti? Evaṁvādino, cunda, aññatitthiyā paribbājakā evamassu vacanīyā—  ‘abyākataṁ kho etaṁ, āvuso, bhagavatā—  <span class="smallFont">“</span>hoti ca na ca hoti tathāgato paraṁ maraṇā, idameva saccaṁ moghamaññan<span class="smallFont">”</span>’ti. </div>
</div>
<div class="q" id="p_8D_383"> <div class="p">
<span class="pN">383</span>Ṭhānaṁ kho panetaṁ, cunda, vijjati, yaṁ aññatitthiyā paribbājakā evaṁ vadeyyuṁ—  ‘kiṁ panāvuso, neva hoti na na hoti tathāgato paraṁ maraṇā, idameva saccaṁ moghamaññan’ti? Evaṁvādino, cunda, aññatitthiyā paribbājakā evamassu vacanīyā—  ‘etampi kho, āvuso, bhagavatā abyākataṁ—  <span class="smallFont">“</span>neva hoti na na hoti tathāgato paraṁ maraṇā, idameva saccaṁ moghamaññan<span class="smallFont">”</span>’ti. </div>
</div>
<div class="q" id="p_8D_384"> <div class="p">
<span class="pN">384</span>Ṭhānaṁ kho panetaṁ, cunda, vijjati, yaṁ aññatitthiyā paribbājakā evaṁ vadeyyuṁ—  ‘kasmā panetaṁ, āvuso, samaṇena gotamena abyākatan’ti? Evaṁvādino, cunda, aññatitthiyā paribbājakā evamassu vacanīyā—  ‘na hetaṁ, āvuso, atthasaṁhitaṁ na dhammasaṁhitaṁ na ādibrahmacariyakaṁ na nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattati, tasmā taṁ bhagavatā abyākatan’ti. </div>
</div>
</html>
