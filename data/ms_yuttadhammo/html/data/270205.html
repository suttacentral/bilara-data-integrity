<html>
<div class="i">2.3.3 Kāmaguṇakathā</div>
<div class="h">Niyāmapaṇṇāsaka</div>
<div class="h">Aṭṭhamavagga</div>
<div class="h">Kāmaguṇakathā</div>
<div class="q" id="p_32Kv_1738"> <div class="divNumber">510.</div> <div class="p">
<span class="pN">1738</span>๐ Pañceva kāmaguṇā kāmadhātūti? Āmantā. Nanu atthi tappaṭisaññutto chandoti? Āmantā. Hañci atthi tappaṭisaññutto chando, no ca vata re vattabbe—  “pañceva kāmaguṇā kāmadhātū”ti. Nanu atthi tappaṭisaññutto rāgo tappaṭisaññutto chando tappaṭisaññutto chandarāgo tappaṭisaññutto saṅkappo tappaṭisaññutto rāgo tappaṭisaññutto saṅkapparāgo tappaṭisaññuttā pīti tappaṭisaññuttaṁ somanassaṁ tappaṭisaññuttaṁ pītisomanassanti? Āmantā. Hañci atthi tappaṭisaññuttaṁ pītisomanassaṁ, no ca vata re vattabbe—  “pañceva kāmaguṇā kāmadhātū”ti. </div>
</div>
<div class="q" id="p_32Kv_1739"> <div class="p">
<span class="pN">1739</span>๐ Pañceva kāmaguṇā kāmadhātūti? Āmantā. Manussānaṁ cakkhu na kāmadhātūti? Na hevaṁ vattabbe…pe…  manussānaṁ sotaṁ…pe…  manussānaṁ ghānaṁ…pe…  manussānaṁ jivhā…pe…  manussānaṁ kāyo…pe…  manussānaṁ mano na kāmadhātūti? Na hevaṁ vattabbe…pe… . </div>
</div>
<div class="q" id="p_32Kv_1740"> <div class="p">
<span class="pN">1740</span>๐ Manussānaṁ mano na kāmadhātūti? Āmantā. Nanu vuttaṁ bhagavatā—  </div>
</div>
<div class="q" id="p_32Kv_1741"> <div class="p"> <table class="singleColumn"> <tr> <td> <div class="pN">1741</div> <div class="G">“Pañca kāmaguṇā loke,</div> </td> </tr> <tr> <td> <div class="G">manocchaṭṭhā paveditā;</div> </td> </tr> <tr> <td> <div class="G">Ettha chandaṁ virājetvā,</div> </td> </tr> <tr> <td> <div class="G">evaṁ dukkhā pamuccatī”ti.</div> </td> </tr> </table> </div>
</div>
<div class="q" id="p_32Kv_1742"> <div class="p">
<span class="pN">1742</span>Attheva suttantoti? Āmantā. Tena hi na vattabbaṁ—  “manussānaṁ mano na kāmadhātū”ti. </div>
</div>
<div class="q" id="p_32Kv_1743"> <div class="divNumber">511.</div> <div class="p">
<span class="pN">1743</span>๐ Pañceva kāmaguṇā kāmadhātūti? Āmantā. Kāmaguṇā bhavo gati sattāvāso saṁsāro yoni viññāṇaṭṭhiti attabhāvapaṭilābhoti? Na hevaṁ vattabbe…pe…  atthi kāmaguṇūpagaṁ kammanti? Na hevaṁ vattabbe…pe…  atthi kāmaguṇūpagā sattāti? Na hevaṁ vattabbe…pe…  kāmaguṇe sattā jāyanti jīyanti mīyanti cavanti upapajjantīti? Na hevaṁ vattabbe…pe…  kāmaguṇe atthi rūpaṁ vedanā saññā saṅkhārā viññāṇanti? Na hevaṁ vattabbe…pe…  kāmaguṇā pañcavokārabhavoti? Na hevaṁ vattabbe…pe…  kāmaguṇe sammāsambuddhā uppajjanti, paccekasambuddhā uppajjanti, sāvakayugaṁ uppajjatīti? Na hevaṁ vattabbe…pe… . </div>
</div>
<div class="q" id="p_32Kv_1744"> <div class="p">
<span class="pN">1744</span>๐ Kāmadhātu bhavo gati sattāvāso saṁsāro yoni viññāṇaṭṭhiti attabhāvapaṭilābhoti? Āmantā. Kāmaguṇā bhavo gati sattāvāso saṁsāro yoni viññāṇaṭṭhiti attabhāvapaṭilābhoti? Na hevaṁ vattabbe…pe…  atthi kāmadhātūpagaṁ kammanti? Āmantā. Atthi kāmaguṇūpagaṁ kammanti? Na hevaṁ vattabbe…pe…  atthi kāmadhātūpagā sattāti? Āmantā. Atthi kāmaguṇūpagā sattāti? Na hevaṁ vattabbe…pe… . </div>
</div>
<div class="q" id="p_32Kv_1745"> <div class="p">
<span class="pN">1745</span>๐ Kāmadhātuyā sattā jāyanti jīyanti mīyanti cavanti upapajjantīti? Āmantā. Kāmaguṇe sattā jāyanti jīyanti mīyanti cavanti upapajjantīti? Na hevaṁ vattabbe…pe…  kāmadhātuyā atthi rūpaṁ vedanā saññā saṅkhārā viññāṇanti? Āmantā. Kāmaguṇe atthi rūpaṁ vedanā saññā saṅkhārā viññāṇanti? Na hevaṁ vattabbe…pe…  kāmadhātu pañcavokārabhavoti? Āmantā. Kāmaguṇā pañcavokārabhavoti? Na hevaṁ vattabbe…pe…  kāmadhātuyā sammāsambuddhā uppajjanti, paccekasambuddhā uppajjanti, sāvakayugaṁ uppajjatīti? Āmantā. Kāmaguṇe sammāsambuddhā uppajjanti, paccekasambuddhā uppajjanti, sāvakayugaṁ uppajjatīti? Na hevaṁ vattabbe…pe… . </div>
</div>
<div class="q" id="p_32Kv_1746"> <div class="divNumber">512.</div> <div class="p">
<span class="pN">1746</span>× Na vattabbaṁ—  “pañceva kāmaguṇā kāmadhātū”ti? Āmantā. Nanu vuttaṁ bhagavatā—  “pañcime, bhikkhave, kāmaguṇā. Katame pañca? Cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā, sotaviññeyyā saddā…pe…  ghānaviññeyyā gandhā…pe…  jivhāviññeyyā rasā…pe…  kāyaviññeyyā phoṭṭhabbā iṭṭhā kantā manāpā piyarūpā kāmūpasaṁhitā rajanīyā—  ime kho, bhikkhave, pañca kāmaguṇā”ti. Attheva suttantoti? Āmantā. Tena hi pañceva kāmaguṇā kāmadhātūti. </div>
</div>
<div class="CENTER" id="p_32Kv_1747">
<span class="pN">1747</span>Kāmaguṇakathā niṭṭhitā.</div>
</html>
