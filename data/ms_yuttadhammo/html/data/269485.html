<html>
<div class="i">1.1.13 Vimuttiñāṇaniddesa</div>
<div class="h">Mahāvagga</div>
<div class="h">Ñāṇakathā</div>
<div class="h">Vimuttiñāṇaniddesa</div>
<div class="q" id="p_26Ps_461"> <div class="divNumber">64.</div> <div class="p">
<span class="pN">461</span>Kathaṁ chinnavaṭumānupassane paññā vimuttiñāṇaṁ? Sotāpattimaggena sakkāyadiṭṭhi, vicikicchā, sīlabbataparāmāso, diṭṭhānusayo, vicikicchānusayo attano cittassa upakkilesā sammā samucchinnā honti. Imehi pañcahi upakkilesehi sapariyuṭṭhānehi cittaṁ vimuttaṁ hoti suvimuttaṁ. Taṁvimutti ñātaṭṭhena ñāṇaṁ, pajānanaṭṭhena paññā. Tena vuccati—  “chinnavaṭumānupassane paññā vimuttiñāṇaṁ”. </div>
</div>
<div class="q" id="p_26Ps_462"> <div class="p">
<span class="pN">462</span>Sakadāgāmimaggena oḷārikaṁ kāmarāgasaññojanaṁ, paṭighasaññojanaṁ, oḷāriko kāmarāgānusayo, paṭighānusayo—  attano cittassa upakkilesā sammā samucchinnā honti. Imehi catūhi upakkilesehi sapariyuṭṭhānehi cittaṁ vimuttaṁ hoti suvimuttaṁ. Taṁvimutti ñātaṭṭhena ñāṇaṁ, pajānanaṭṭhena paññā. Tena vuccati—  “chinnavaṭumānupassane paññā vimuttiñāṇaṁ”. </div>
</div>
<div class="q" id="p_26Ps_463"> <div class="p">
<span class="pN">463</span>Anāgāmimaggena anusahagataṁ kāmarāgasaññojanaṁ, paṭighasaññojanaṁ, anusahagato kāmarāgānusayo, paṭighānusayo—  attano cittassa upakkilesā sammā samucchinnā honti. Imehi catūhi upakkilesehi sapariyuṭṭhānehi cittaṁ vimuttaṁ hoti suvimuttaṁ. Taṁvimutti ñātaṭṭhena ñāṇaṁ, pajānanaṭṭhena paññā. Tena vuccati—  “chinnavaṭumānupassane paññā vimuttiñāṇaṁ”. </div>
</div>
<div class="q" id="p_26Ps_464"> <div class="p">
<span class="pN">464</span>Arahattamaggena rūparāgo, arūparāgo, māno, uddhaccaṁ, avijjā, mānānusayo, bhavarāgānusayo, avijjānusayo—  attano cittassa upakkilesā sammā samucchinnā honti. Imehi aṭṭhahi upakkilesehi sapariyuṭṭhānehi cittaṁ vimuttaṁ hoti suvimuttaṁ. Taṁvimutti ñātaṭṭhena ñāṇaṁ, pajānanaṭṭhena paññā. Tena vuccati—  “chinnavaṭumānupassane paññā vimuttiñāṇaṁ”. Taṁ ñātaṭṭhena ñāṇaṁ, pajānanaṭṭhena paññā. Tena vuccati—  “chinnavaṭumānupassane paññā vimuttiñāṇaṁ”. </div>
</div>
<div class="CENTER" id="p_26Ps_465">
<span class="pN">465</span>Vimuttiñāṇaniddeso terasamo.</div>
</html>
