<html>
<div class="i">6.1.10 Sakkasutta</div>
<div class="h">Moggallānasaṁyutta</div>
<div class="h">Moggallānavagga</div>
<div class="h">Sakkasutta</div>
<div class="q" id="p_13S4_1401"> <div class="divNumber">341.</div> <div class="p">
<span class="pN">1401</span>Atha kho āyasmā mahāmoggallāno— seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya; evameva— jetavane antarahito devesu tāvatiṁsesu pāturahosi. Atha kho sakko devānamindo pañcahi devatāsatehi saddhiṁ yenāyasmā mahāmoggallāno tenupasaṅkami; upasaṅkamitvā āyasmantaṁ mahāmoggallānaṁ abhivādetvā ekamantaṁ aṭṭhāsi. Ekamantaṁ ṭhitaṁ kho sakkaṁ devānamindaṁ āyasmā mahāmoggallāno etadavoca— </div>
</div>
<div class="q" id="p_13S4_1402"> <div class="p">
<span class="pN">1402</span>“Sādhu kho, devānaminda, buddhasaraṇagamanaṁ hoti. Buddhasaraṇagamanahetu kho, devānaminda, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. Sādhu kho, devānaminda, dhammasaraṇagamanaṁ hoti. Dhammasaraṇagamanahetu kho, devānaminda, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. Sādhu kho, devānaminda, saṁghasaraṇagamanaṁ hoti. Saṁghasaraṇagamanahetu kho, devānaminda, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī”ti. </div>
</div>
<div class="q" id="p_13S4_1403"> <div class="p">
<span class="pN">1403</span>“Sādhu kho, mārisa moggallāna, buddhasaraṇagamanaṁ hoti. Buddhasaraṇagamanahetu kho, mārisa moggallāna, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. Sādhu kho, mārisa moggallāna, dhammasaraṇagamanaṁ hoti. Dhammasaraṇagamanahetu kho, mārisa moggallāna, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. Sādhu kho, mārisa moggallāna, saṁgha…pe… sugatiṁ saggaṁ lokaṁ upapajjantī”ti. </div>
</div>
<div class="CENTER" id="p_13S4_1404">
<span class="pN">1404</span>( )</div>
<div class="q" id="p_13S4_1405"> <div class="p">
<span class="pN">1405</span>Atha kho sakko devānamindo chahi devatāsatehi saddhiṁ…pe… atha kho sakko devānamindo sattahi devatāsatehi saddhiṁ…pe… atha kho sakko devānamindo aṭṭhahi devatāsatehi saddhiṁ…pe… atha kho sakko devānamindo asītiyā devatāsahassehi saddhiṁ yenāyasmā mahāmoggallāno tenupasaṅkami; upasaṅkamitvā āyasmantaṁ mahāmoggallānaṁ abhivādetvā ekamantaṁ aṭṭhāsi. Ekamantaṁ ṭhitaṁ kho sakkaṁ devānamindaṁ āyasmā mahāmoggallāno etadavoca— </div>
</div>
<div class="q" id="p_13S4_1406"> <div class="p">
<span class="pN">1406</span>“Sādhu kho, devānaminda, buddhasaraṇagamanaṁ hoti. Buddhasaraṇagamanahetu kho, devānaminda, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. Sādhu kho, devānaminda, dhammasaraṇagamanaṁ hoti. Dhammasaraṇagamanahetu kho, devānaminda, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. Sādhu kho, devānaminda, saṁghasaraṇagamanaṁ hoti. Saṁghasaraṇagamanahetu kho, devānaminda, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī”ti. </div>
</div>
<div class="q" id="p_13S4_1407"> <div class="p">
<span class="pN">1407</span>“Sādhu kho, mārisa moggallāna, buddhasaraṇagamanaṁ hoti. Buddhasaraṇagamanahetu kho, mārisa moggallāna, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. Sādhu kho, mārisa moggallāna, dhammasaraṇagamanaṁ hoti…pe… sādhu kho, mārisa moggallāna, saṁghasaraṇagamanaṁ hoti. Saṁghasaraṇagamanahetu kho, mārisa moggallāna, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī”ti. </div>
</div>
<div class="CENTER" id="p_13S4_1408">
<span class="pN">1408</span>( )</div>
<div class="q" id="p_13S4_1409"> <div class="p">
<span class="pN">1409</span>Atha kho sakko devānamindo pañcahi devatāsatehi saddhiṁ yenāyasmā mahāmoggallāno tenupasaṅkami; upasaṅkamitvā āyasmantaṁ mahāmoggallānaṁ abhivādetvā ekamantaṁ aṭṭhāsi. Ekamantaṁ ṭhitaṁ kho sakkaṁ devānamindaṁ āyasmā mahāmoggallāno etadavoca— </div>
</div>
<div class="q" id="p_13S4_1410"> <div class="p">
<span class="pN">1410</span>“Sādhu kho, devānaminda, buddhe aveccappasādena samannāgamanaṁ hoti— ‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti. Buddhe aveccappasādena samannāgamanahetu kho, devānaminda, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. </div>
</div>
<div class="q" id="p_13S4_1411"> <div class="p">
<span class="pN">1411</span>Sādhu kho, devānaminda, dhamme aveccappasādena samannāgamanaṁ hoti— ‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhī’ti. Dhamme aveccappasādena samannāgamanahetu kho, devānaminda, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. </div>
</div>
<div class="q" id="p_13S4_1412"> <div class="p">
<span class="pN">1412</span>Sādhu kho, devānaminda, saṁghe aveccappasādena samannāgamanaṁ hoti— ‘suppaṭipanno bhagavato sāvakasaṁgho, ujuppaṭipanno bhagavato sāvakasaṁgho, ñāyappaṭipanno bhagavato sāvakasaṁgho, sāmīcippaṭipanno bhagavato sāvakasaṁgho, yadidaṁ cattāri purisayugāni aṭṭha purisapuggalā esa bhagavato sāvakasaṁgho āhuneyyo pāhuneyyo dakkhiṇeyyo añjalikaraṇīyo anuttaraṁ puññakkhettaṁ lokassā’ti. Saṁghe aveccappasādena samannāgamanahetu kho, devānaminda, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. </div>
</div>
<div class="q" id="p_13S4_1413"> <div class="p">
<span class="pN">1413</span>Sādhu kho, devānaminda, ariyakantehi sīlehi samannāgamanaṁ hoti akhaṇḍehi acchiddehi asabalehi akammāsehi bhujissehi viññuppasatthehi aparāmaṭṭhehi samādhisaṁvattanikehi. Ariyakantehi sīlehi samannāgamanahetu kho, devānaminda, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī”ti. </div>
</div>
<div class="q" id="p_13S4_1414"> <div class="p">
<span class="pN">1414</span>“Sādhu kho, mārisa moggallāna, buddhe aveccappasādena samannāgamanaṁ hoti— ‘itipi so…pe… satthā devamanussānaṁ buddho bhagavā’ti. Buddhe aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. </div>
</div>
<div class="q" id="p_13S4_1415"> <div class="p">
<span class="pN">1415</span>Sādhu kho, mārisa moggallāna, dhamme aveccappasādena samannāgamanaṁ hoti— ‘svākkhāto bhagavatā dhammo…pe… paccattaṁ veditabbo viññūhī’ti. Dhamme aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. </div>
</div>
<div class="q" id="p_13S4_1416"> <div class="p">
<span class="pN">1416</span>Sādhu kho, mārisa moggallāna, saṁghe aveccappasādena samannāgamanaṁ hoti— ‘suppaṭipanno bhagavato sāvakasaṁgho…pe… anuttaraṁ puññakkhettaṁ lokassā’ti. Saṁghe aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. </div>
</div>
<div class="q" id="p_13S4_1417"> <div class="p">
<span class="pN">1417</span>Sādhu kho, mārisa moggallāna, ariyakantehi sīlehi samannāgamanaṁ hoti akhaṇḍehi…pe… samādhisaṁvattanikehi. Ariyakantehi sīlehi samannāgamanahetu kho, mārisa moggallāna, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī”ti. </div>
</div>
<div class="CENTER" id="p_13S4_1418">
<span class="pN">1418</span>( )</div>
<div class="q" id="p_13S4_1419"> <div class="p">
<span class="pN">1419</span>Atha kho sakko devānamindo chahi devatāsatehi saddhiṁ…pe…. Atha kho sakko devānamindo sattahi devatāsatehi saddhiṁ…pe…. Atha kho sakko devānamindo aṭṭhahi devatāsatehi saddhiṁ…pe…. Atha kho sakko devānamindo asītiyā devatāsahassehi saddhiṁ yenāyasmā mahāmoggallāno tenupasaṅkami; upasaṅkamitvā āyasmantaṁ mahāmoggallānaṁ abhivādetvā ekamantaṁ aṭṭhāsi. Ekamantaṁ ṭhitaṁ kho sakkaṁ devānamindaṁ āyasmā mahāmoggallāno etadavoca— </div>
</div>
<div class="q" id="p_13S4_1420"> <div class="p">
<span class="pN">1420</span>“Sādhu kho, devānaminda, buddhe aveccappasādena samannāgamanaṁ hoti— ‘itipi so bhagavā…pe… satthā devamanussānaṁ buddho bhagavā’ti. Buddhe aveccappasādena samannāgamanahetu kho, devānaminda, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. </div>
</div>
<div class="q" id="p_13S4_1421"> <div class="p">
<span class="pN">1421</span>Sādhu kho, devānaminda, dhamme aveccappasādena samannāgamanaṁ hoti— ‘svākkhāto bhagavatā dhammo…pe… paccattaṁ veditabbo viññūhī’ti. Dhamme aveccappasādena samannāgamanahetu kho, devānaminda, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. </div>
</div>
<div class="q" id="p_13S4_1422"> <div class="p">
<span class="pN">1422</span>Sādhu kho, devānaminda, saṁghe aveccappasādena samannāgamanaṁ hoti— ‘suppaṭipanno bhagavato sāvakasaṁgho…pe… anuttaraṁ puññakkhettaṁ lokassā’ti. Saṁghe aveccappasādena samannāgamanahetu kho, devānaminda, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. </div>
</div>
<div class="q" id="p_13S4_1423"> <div class="p">
<span class="pN">1423</span>Sādhu kho, devānaminda, ariyakantehi sīlehi samannāgamanaṁ hoti akhaṇḍehi…pe… samādhisaṁvattanikehi. Ariyakantehi sīlehi samannāgamanahetu kho, devānaminda, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī”ti. </div>
</div>
<div class="q" id="p_13S4_1424"> <div class="p">
<span class="pN">1424</span>“Sādhu kho, mārisa moggallāna, buddhe aveccappasādena samannāgamanaṁ hoti— ‘itipi so bhagavā…pe… satthā devamanussānaṁ buddho bhagavā’ti. Buddhe aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. </div>
</div>
<div class="q" id="p_13S4_1425"> <div class="p">
<span class="pN">1425</span>Sādhu kho, mārisa moggallāna, dhamme aveccappasādena samannāgamanaṁ hoti— ‘svākkhāto bhagavatā dhammo…pe… paccattaṁ veditabbo viññūhī’ti. Dhamme aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. </div>
</div>
<div class="q" id="p_13S4_1426"> <div class="p">
<span class="pN">1426</span>Sādhu kho, mārisa moggallāna, saṁghe aveccappasādena samannāgamanaṁ hoti— ‘suppaṭipanno bhagavato sāvakasaṁgho…pe… anuttaraṁ puññakkhettaṁ lokassā’ti. Saṁghe aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. </div>
</div>
<div class="q" id="p_13S4_1427"> <div class="p">
<span class="pN">1427</span>Sādhu kho, mārisa moggallāna, ariyakantehi sīlehi samannāgamanaṁ hoti akhaṇḍehi…pe… samādhisaṁvattanikehi. Ariyakantehi sīlehi samannāgamanahetu kho, mārisa moggallāna, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī”ti. </div>
</div>
<div class="CENTER" id="p_13S4_1428">
<span class="pN">1428</span>( )</div>
<div class="q" id="p_13S4_1429"> <div class="p">
<span class="pN">1429</span>Atha kho sakko devānamindo pañcahi devatāsatehi saddhiṁ yenāyasmā mahāmoggallāno tenupasaṅkami…pe… ekamantaṁ ṭhitaṁ kho sakkaṁ devānamindaṁ āyasmā mahāmoggallāno etadavoca— </div>
</div>
<div class="q" id="p_13S4_1430"> <div class="p">
<span class="pN">1430</span>“Sādhu kho, devānaminda, buddhasaraṇagamanaṁ hoti. Buddhasaraṇagamanahetu kho, devānaminda, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. Te aññe deve dasahi ṭhānehi adhigaṇhanti— dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehi. </div>
</div>
<div class="q" id="p_13S4_1431"> <div class="p">
<span class="pN">1431</span>Sādhu kho, devānaminda, dhammasaraṇagamanaṁ hoti. Dhammasaraṇagamanahetu kho, devānaminda, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. Te aññe deve dasahi ṭhānehi adhigaṇhanti— dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehi. </div>
</div>
<div class="q" id="p_13S4_1432"> <div class="p">
<span class="pN">1432</span>Sādhu kho, devānaminda, saṁghasaraṇagamanaṁ hoti. Saṁghasaraṇagamanahetu kho, devānaminda, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. Te aññe deve dasahi ṭhānehi adhigaṇhanti— dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehī”ti. </div>
</div>
<div class="q" id="p_13S4_1433"> <div class="p">
<span class="pN">1433</span>“Sādhu kho, mārisa moggallāna, buddhasaraṇagamanaṁ hoti. Buddhasaraṇagamanahetu kho, mārisa moggallāna, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. Te aññe deve dasahi ṭhānehi adhigaṇhanti— dibbena āyunā…pe… dibbehi phoṭṭhabbehi. </div>
</div>
<div class="q" id="p_13S4_1434"> <div class="p">
<span class="pN">1434</span>Sādhu kho, mārisa moggallāna, dhammasaraṇagamanaṁ hoti…pe…. </div>
</div>
<div class="q" id="p_13S4_1435"> <div class="p">
<span class="pN">1435</span>Sādhu kho, mārisa moggallāna, saṁghasaraṇagamanaṁ hoti. Saṁghasaraṇagamanahetu kho, mārisa moggallāna, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. Te aññe deve dasahi ṭhānehi adhigaṇhanti— dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehī”ti. </div>
</div>
<div class="CENTER" id="p_13S4_1436">
<span class="pN">1436</span>( )</div>
<div class="q" id="p_13S4_1437"> <div class="p">
<span class="pN">1437</span>Atha kho sakko devānamindo chahi devatāsatehi saddhiṁ…pe… atha kho sakko devānamindo sattahi devatāsatehi saddhiṁ…pe… atha kho sakko devānamindo aṭṭhahi devatāsatehi saddhiṁ…pe… atha kho sakko devānamindo asītiyā devatāsahassehi saddhiṁ yenāyasmā mahāmoggallāno tenupasaṅkami; upasaṅkamitvā āyasmantaṁ mahāmoggallānaṁ abhivādetvā ekamantaṁ aṭṭhāsi. Ekamantaṁ ṭhitaṁ kho sakkaṁ devānamindaṁ āyasmā mahāmoggallāno etadavoca— </div>
</div>
<div class="q" id="p_13S4_1438"> <div class="p">
<span class="pN">1438</span>“Sādhu kho, devānaminda, buddhasaraṇagamanaṁ hoti. Buddhasaraṇagamanahetu kho, devānaminda, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. Te aññe deve dasahi ṭhānehi adhigaṇhanti— dibbena āyunā…pe… dibbehi phoṭṭhabbehi. </div>
</div>
<div class="q" id="p_13S4_1439"> <div class="p">
<span class="pN">1439</span>Sādhu kho, devānaminda, dhammasaraṇagamanaṁ hoti…pe…. </div>
</div>
<div class="q" id="p_13S4_1440"> <div class="p">
<span class="pN">1440</span>Sādhu kho, devānaminda, saṁghasaraṇagamanaṁ hoti. Saṁghasaraṇagamanahetu kho, devānaminda, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. Te aññe deve dasahi ṭhānehi adhigaṇhanti— dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehī”ti. </div>
</div>
<div class="q" id="p_13S4_1441"> <div class="p">
<span class="pN">1441</span>“Sādhu kho, mārisa moggallāna, buddhasaraṇagamanaṁ hoti…pe… sādhu kho, mārisa moggallāna, dhammasaraṇagamanaṁ hoti…pe… sādhu kho, mārisa moggallāna, saṁghasaraṇagamanaṁ hoti. Saṁghasaraṇagamanahetu kho, mārisa moggallāna, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. Te aññe deve dasahi ṭhānehi adhigaṇhanti— dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehī”ti. </div>
</div>
<div class="CENTER" id="p_13S4_1442">
<span class="pN">1442</span>( )</div>
<div class="q" id="p_13S4_1443"> <div class="p">
<span class="pN">1443</span>Atha kho sakko devānamindo pañcahi devatāsatehi saddhiṁ yenāyasmā mahāmoggallāno tenupasaṅkami; upasaṅkamitvā āyasmantaṁ mahāmoggallānaṁ abhivādetvā ekamantaṁ aṭṭhāsi. Ekamantaṁ ṭhitaṁ kho sakkaṁ devānamindaṁ āyasmā mahāmoggallāno etadavoca— </div>
</div>
<div class="q" id="p_13S4_1444"> <div class="p">
<span class="pN">1444</span>“Sādhu kho, devānaminda, buddhe aveccappasādena samannāgamanaṁ hoti— ‘itipi so bhagavā…pe… satthā devamanussānaṁ buddho bhagavā’ti. Buddhe aveccappasādena samannāgamanahetu kho, devānaminda, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. Te aññe deve dasahi ṭhānehi adhigaṇhanti— dibbena āyunā…pe… dibbehi phoṭṭhabbehi. </div>
</div>
<div class="q" id="p_13S4_1445"> <div class="p">
<span class="pN">1445</span>Sādhu kho, devānaminda, dhamme aveccappasādena samannāgamanaṁ hoti— ‘svākkhāto bhagavatā dhammo…pe… paccattaṁ veditabbo viññūhī’ti. Dhamme aveccappasādena samannāgamanahetu kho, devānaminda, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti…pe…. </div>
</div>
<div class="q" id="p_13S4_1446"> <div class="p">
<span class="pN">1446</span>Sādhu kho, devānaminda, saṁghe aveccappasādena samannāgamanaṁ hoti— ‘suppaṭipanno bhagavato sāvakasaṁgho…pe… lokassā’ti. Saṁghe aveccappasādena samannāgamanahetu kho, devānaminda, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti…pe…. </div>
</div>
<div class="q" id="p_13S4_1447"> <div class="p">
<span class="pN">1447</span>Sādhu kho, devānaminda, ariyakantehi sīlehi samannāgamanaṁ hoti akhaṇḍehi…pe… samādhisaṁvattanikehi. Ariyakantehi sīlehi samannāgamanahetu kho, devānaminda, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. Te aññe deve dasahi ṭhānehi adhigaṇhanti— dibbena āyunā…pe… dibbehi phoṭṭhabbehī”ti. </div>
</div>
<div class="q" id="p_13S4_1448"> <div class="p">
<span class="pN">1448</span>“Sādhu kho, mārisa moggallāna, buddhe aveccappasādena samannāgamanaṁ hoti— ‘itipi so bhagavā…pe… satthā devamanussānaṁ buddho bhagavā’ti. Buddhe aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. Te aññe deve dasahi ṭhānehi adhigaṇhanti— dibbena āyunā…pe… dibbehi phoṭṭhabbehi. </div>
</div>
<div class="q" id="p_13S4_1449"> <div class="p">
<span class="pN">1449</span>Sādhu kho, mārisa moggallāna, dhamme aveccappasādena samannāgamanaṁ hoti— ‘svākkhāto bhagavatā dhammo…pe… paccattaṁ veditabbo viññūhī’ti. Dhamme aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. Te aññe deve dasahi ṭhānehi adhigaṇhanti— dibbena āyunā…pe… dibbehi phoṭṭhabbehi. </div>
</div>
<div class="q" id="p_13S4_1450"> <div class="p">
<span class="pN">1450</span>Sādhu kho, mārisa moggallāna, saṁghe aveccappasādena samannāgamanaṁ hoti— ‘suppaṭipanno bhagavato sāvakasaṁgho…pe… lokassā’ti. Saṁghe aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti…pe…. </div>
</div>
<div class="q" id="p_13S4_1451"> <div class="p">
<span class="pN">1451</span>Sādhu kho, mārisa moggallāna, ariyakantehi sīlehi samannāgamanaṁ hoti akhaṇḍehi…pe… samādhisaṁvattanikehi. Ariyakantehi sīlehi samannāgamanahetu kho, mārisa moggallāna, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. Te aññe deve dasahi ṭhānehi adhigaṇhanti— dibbena āyunā…pe… dibbehi phoṭṭhabbehī”ti. </div>
</div>
<div class="CENTER" id="p_13S4_1452">
<span class="pN">1452</span>( )</div>
<div class="q" id="p_13S4_1453"> <div class="p">
<span class="pN">1453</span>Atha kho sakko devānamindo chahi devatāsatehi saddhiṁ…pe… atha kho sakko devānamindo sattahi devatāsatehi saddhiṁ…pe… atha kho sakko devānamindo aṭṭhahi devatāsatehi saddhiṁ…pe… atha kho sakko devānamindo asītiyā devatāsahassehi saddhiṁ yenāyasmā mahāmoggallāno tenupasaṅkami; upasaṅkamitvā āyasmantaṁ mahāmoggallānaṁ abhivādetvā ekamantaṁ aṭṭhāsi. Ekamantaṁ ṭhitaṁ kho sakkaṁ devānamindaṁ āyasmā mahāmoggallāno etadavoca— </div>
</div>
<div class="q" id="p_13S4_1454"> <div class="p">
<span class="pN">1454</span>“Sādhu kho, devānaminda, buddhe aveccappasādena samannāgamanaṁ hoti— ‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti. Buddhe aveccappasādena samannāgamanahetu kho, devānaminda, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. Te aññe deve dasahi ṭhānehi adhigaṇhanti— dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehi. </div>
</div>
<div class="q" id="p_13S4_1455"> <div class="p">
<span class="pN">1455</span>Sādhu kho, devānaminda, dhamme aveccappasādena samannāgamanaṁ hoti— ‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhī’ti. Dhamme aveccappasādena samannāgamanahetu kho, devānaminda, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. Te aññe deve dasahi ṭhānehi adhigaṇhanti— dibbena āyunā…pe… dibbehi phoṭṭhabbehi. </div>
</div>
<div class="q" id="p_13S4_1456"> <div class="p">
<span class="pN">1456</span>Sādhu kho, devānaminda, saṁghe aveccappasādena samannāgamanaṁ hoti— ‘suppaṭipanno bhagavato sāvakasaṁgho, ujuppaṭipanno bhagavato sāvakasaṁgho, ñāyappaṭipanno bhagavato sāvakasaṁgho, sāmīcippaṭipanno bhagavato sāvakasaṁgho, yadidaṁ cattāri purisayugāni aṭṭha purisapuggalā esa bhagavato sāvakasaṁgho āhuneyyo pāhuneyyo dakkhiṇeyyo añjalikaraṇīyo anuttaraṁ puññakkhettaṁ lokassā’ti. Saṁghe aveccappasādena samannāgamanahetu kho, devānaminda, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. Te aññe deve dasahi ṭhānehi adhigaṇhanti— dibbena āyunā…pe… dibbehi phoṭṭhabbehi. </div>
</div>
<div class="q" id="p_13S4_1457"> <div class="p">
<span class="pN">1457</span>Sādhu kho, devānaminda, ariyakantehi sīlehi samannāgamanaṁ hoti akhaṇḍehi acchiddehi asabalehi akammāsehi bhujissehi viññuppasatthehi aparāmaṭṭhehi samādhisaṁvattanikehi. Ariyakantehi sīlehi samannāgamanahetu kho, devānaminda, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. Te aññe deve dasahi ṭhānehi adhigaṇhanti— dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehī”ti. </div>
</div>
<div class="q" id="p_13S4_1458"> <div class="p">
<span class="pN">1458</span>“Sādhu kho, mārisa moggallāna, buddhe aveccappasādena samannāgamanaṁ hoti— ‘itipi so bhagavā…pe… satthā devamanussānaṁ buddho bhagavā’ti. Buddhe aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. Te aññe deve dasahi ṭhānehi adhigaṇhanti— dibbena āyunā…pe… dibbehi phoṭṭhabbehi. </div>
</div>
<div class="q" id="p_13S4_1459"> <div class="p">
<span class="pN">1459</span>Sādhu kho, mārisa moggallāna, dhamme aveccappasādena samannāgamanaṁ hoti— ‘svākkhāto bhagavatā dhammo…pe… paccattaṁ veditabbo viññūhī’ti. Dhamme aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. Te aññe deve dasahi ṭhānehi adhigaṇhanti— dibbena āyunā…pe… dibbehi phoṭṭhabbehi. </div>
</div>
<div class="q" id="p_13S4_1460"> <div class="p">
<span class="pN">1460</span>Sādhu kho, mārisa moggallāna, saṁghe aveccappasādena samannāgamanaṁ hoti— ‘suppaṭipanno bhagavato sāvakasaṁgho…pe… anuttaraṁ puññakkhettaṁ lokassā’ti. Saṁghe aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. Te aññe deve dasahi ṭhānehi adhigaṇhanti— dibbena āyunā…pe… dibbehi phoṭṭhabbehi. </div>
</div>
<div class="q" id="p_13S4_1461"> <div class="p">
<span class="pN">1461</span>Sādhu kho, mārisa moggallāna, ariyakantehi sīlehi samannāgamanaṁ hoti akhaṇḍehi…pe… samādhisaṁvattanikehi. Ariyakantehi sīlehi samannāgamanahetu kho, mārisa moggallāna, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. Te aññe deve dasahi ṭhānehi adhigaṇhanti— dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehī”ti. </div>
</div>
<div class="CENTER" id="p_13S4_1462">
<span class="pN">1462</span>Dasamaṁ.</div>
</html>
