<html>
<div class="i">1.3.6 Dānasutta</div>
<div class="h">Ekakanipāta</div>
<div class="h">Tatiyavagga</div>
<div class="h">Dānasutta</div>
<div class="q" id="p_18It_147"> <div class="divNumber">26.</div> <div class="p">
<span class="pN">147</span>Vuttañhetaṁ bhagavatā vuttamarahatāti me sutaṁ— </div>
</div>
<div class="q" id="p_18It_148"> <div class="p">
<span class="pN">148</span>“Evañce, bhikkhave, sattā jāneyyuṁ dānasaṁvibhāgassa vipākaṁ yathāhaṁ jānāmi, na adatvā bhuñjeyyuṁ, na ca nesaṁ maccheramalaṁ cittaṁ pariyādāya tiṭṭheyya. Yopi nesaṁ assa carimo ālopo carimaṁ kabaḷaṁ, tatopi na asaṁvibhajitvā bhuñjeyyuṁ, sace nesaṁ paṭiggāhakā assu. Yasmā ca kho, bhikkhave, sattā na evaṁ jānanti dānasaṁvibhāgassa vipākaṁ yathāhaṁ jānāmi, tasmā adatvā bhuñjanti, maccheramalañca nesaṁ cittaṁ pariyādāya tiṭṭhatī”ti. Etamatthaṁ bhagavā avoca. Tatthetaṁ iti vuccati— </div>
</div>
<div class="q" id="p_18It_149"> <div class="p"> <table class="singleColumn"> <tr> <td> <div class="pN">149</div> <div class="G">“Evañce sattā jāneyyuṁ,</div> </td> </tr> <tr> <td> <div class="G">yathāvuttaṁ mahesinā;</div> </td> </tr> <tr> <td> <div class="G">Vipākaṁ saṁvibhāgassa,</div> </td> </tr> <tr> <td> <div class="G">yathā hoti mahapphalaṁ.</div> </td> </tr> </table> </div>
</div>
<div class="q" id="p_18It_150"> <div class="p"> <table class="singleColumn"> <tr> <td> <div class="pN">150</div> <div class="G">Vineyya maccheramalaṁ,</div> </td> </tr> <tr> <td> <div class="G">vippasannena cetasā;</div> </td> </tr> <tr> <td> <div class="G">Dajjuṁ kālena ariyesu,</div> </td> </tr> <tr> <td> <div class="G">yattha dinnaṁ mahapphalaṁ.</div> </td> </tr> </table> </div>
</div>
<div class="q" id="p_18It_151"> <div class="p"> <table class="singleColumn"> <tr> <td> <div class="pN">151</div> <div class="G">Annañca datvā bahuno,</div> </td> </tr> <tr> <td> <div class="G">dakkhiṇeyyesu dakkhiṇaṁ;</div> </td> </tr> <tr> <td> <div class="G">Ito cutā manussattā,</div> </td> </tr> <tr> <td> <div class="G">saggaṁ gacchanti dāyakā.</div> </td> </tr> </table> </div>
</div>
<div class="q" id="p_18It_152"> <div class="p"> <table class="singleColumn"> <tr> <td> <div class="pN">152</div> <div class="G">Te ca saggagatā tattha,</div> </td> </tr> <tr> <td> <div class="G">modanti kāmakāmino;</div> </td> </tr> <tr> <td> <div class="G">Vipākaṁ saṁvibhāgassa,</div> </td> </tr> <tr> <td> <div class="G">anubhonti amaccharā”ti.</div> </td> </tr> </table> </div>
</div>
<div class="q" id="p_18It_153"> <div class="p">
<span class="pN">153</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_154">
<span class="pN">154</span>Chaṭṭhaṁ.</div>
</html>
