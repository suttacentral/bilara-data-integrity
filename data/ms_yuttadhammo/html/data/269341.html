<html>
<div class="i">10.1.10 Kukkuṭajātaka</div>
<div class="h">Dasakanipāta</div>
<div class="h">Catudvāravagga</div>
<div class="h">Kukkuṭajātaka</div>
<div class="q" id="p_22J_2021"> <div class="divNumber">104.</div> <div class="p"> <table class="singleColumn"> <tr> <td> <div class="pN">2021</div> <div class="G">“Nāsmase katapāpamhi,</div> </td> </tr> <tr> <td> <div class="G">nāsmase alikavādine;</div> </td> </tr> <tr> <td> <div class="G">Nāsmase attatthapaññamhi,</div> </td> </tr> <tr> <td> <div class="G">atisantepi nāsmase.</div> </td> </tr> </table> </div>
</div>
<div class="q" id="p_22J_2022"> <div class="divNumber">105.</div> <div class="p"> <table class="singleColumn"> <tr> <td> <div class="pN">2022</div> <div class="G">Bhavanti heke purisā,</div> </td> </tr> <tr> <td> <div class="G">gopipāsikajātikā;</div> </td> </tr> <tr> <td> <div class="G">Ghasanti maññe mittāni,</div> </td> </tr> <tr> <td> <div class="G">vācāya na ca kammunā.</div> </td> </tr> </table> </div>
</div>
<div class="q" id="p_22J_2023"> <div class="divNumber">106.</div> <div class="p"> <table class="singleColumn"> <tr> <td> <div class="pN">2023</div> <div class="G">Sukkhañjalipaggahitā,</div> </td> </tr> <tr> <td> <div class="G">vācāya paliguṇṭhitā;</div> </td> </tr> <tr> <td> <div class="G">Manussapheggū nāsīde,</div> </td> </tr> <tr> <td> <div class="G">yasmiṁ natthi kataññutā.</div> </td> </tr> </table> </div>
</div>
<div class="q" id="p_22J_2024"> <div class="divNumber">107.</div> <div class="p"> <table class="singleColumn"> <tr> <td> <div class="pN">2024</div> <div class="G">Na hi aññaññacittānaṁ,</div> </td> </tr> <tr> <td> <div class="G">itthīnaṁ purisāna vā;</div> </td> </tr> <tr> <td> <div class="G">Nānāvikatvā saṁsaggaṁ,</div> </td> </tr> <tr> <td> <div class="G">tādisampi ca nāsmase.</div> </td> </tr> </table> </div>
</div>
<div class="q" id="p_22J_2025"> <div class="divNumber">108.</div> <div class="p"> <table class="singleColumn"> <tr> <td> <div class="pN">2025</div> <div class="G">Anariyakammamokkantaṁ,</div> </td> </tr> <tr> <td> <div class="G">athetaṁ sabbaghātinaṁ;</div> </td> </tr> <tr> <td> <div class="G">Nisitaṁva paṭicchannaṁ,</div> </td> </tr> <tr> <td> <div class="G">tādisampi ca nāsmase.</div> </td> </tr> </table> </div>
</div>
<div class="q" id="p_22J_2026"> <div class="divNumber">109.</div> <div class="p"> <table class="singleColumn"> <tr> <td> <div class="pN">2026</div> <div class="G">Mittarūpenidhekacce,</div> </td> </tr> <tr> <td> <div class="G">sākhalyena acetasā;</div> </td> </tr> <tr> <td> <div class="G">Vividhehi upāyanti,</div> </td> </tr> <tr> <td> <div class="G">tādisampi ca nāsmase.</div> </td> </tr> </table> </div>
</div>
<div class="q" id="p_22J_2027"> <div class="divNumber">110.</div> <div class="p"> <table class="singleColumn"> <tr> <td> <div class="pN">2027</div> <div class="G">Āmisaṁ vā dhanaṁ vāpi,</div> </td> </tr> <tr> <td> <div class="G">yattha passati tādiso;</div> </td> </tr> <tr> <td> <div class="G">Dubbhiṁ karoti dummedho,</div> </td> </tr> <tr> <td> <div class="G">tañca hantvāna gacchati”.</div> </td> </tr> </table> </div>
</div>
<div class="q" id="p_22J_2028"> <div class="divNumber">111.</div> <div class="p"> <table class="singleColumn"> <tr> <td> <div class="pN">2028</div> <div class="G">“Mittarūpena bahavo,</div> </td> </tr> <tr> <td> <div class="G">channā sevanti sattavo;</div> </td> </tr> <tr> <td> <div class="G">Jahe kāpurise hete,</div> </td> </tr> <tr> <td> <div class="G">kukkuṭo viya senakaṁ.</div> </td> </tr> </table> </div>
</div>
<div class="q" id="p_22J_2029"> <div class="divNumber">112.</div> <div class="p"> <table class="singleColumn"> <tr> <td> <div class="pN">2029</div> <div class="G">Yo ca uppatitaṁ atthaṁ,</div> </td> </tr> <tr> <td> <div class="G">na khippamanubujjhati;</div> </td> </tr> <tr> <td> <div class="G">Amittavasamanveti,</div> </td> </tr> <tr> <td> <div class="G">pacchā ca anutappati.</div> </td> </tr> </table> </div>
</div>
<div class="q" id="p_22J_2030"> <div class="divNumber">113.</div> <div class="p"> <table class="singleColumn"> <tr> <td> <div class="pN">2030</div> <div class="G">Yo ca uppatitaṁ atthaṁ,</div> </td> </tr> <tr> <td> <div class="G">khippameva nibodhati;</div> </td> </tr> <tr> <td> <div class="G">Muccate sattusambādhā,</div> </td> </tr> <tr> <td> <div class="G">kukkuṭo viya senakā.</div> </td> </tr> </table> </div>
</div>
<div class="q" id="p_22J_2031"> <div class="divNumber">114.</div> <div class="p"> <table class="singleColumn"> <tr> <td> <div class="pN">2031</div> <div class="G">Taṁ tādisaṁ kūṭamivoḍḍitaṁ vane,</div> </td> </tr> <tr> <td> <div class="G">Adhammikaṁ niccavidhaṁsakārinaṁ;</div> </td> </tr> <tr> <td> <div class="G">Ārā vivajjeyya naro vicakkhaṇo,</div> </td> </tr> <tr> <td> <div class="G">Senaṁ yathā kukkuṭo vaṁsakānane”ti.</div> </td> </tr> </table> </div>
</div>
<div class="CENTER" id="p_22J_2032">
<span class="pN">2032</span>Kukkuṭajātakaṁ dasamaṁ.</div>
</html>
