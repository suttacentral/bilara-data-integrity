<html>
<div class="i">1.2.5 Malasutta</div>
<div class="h">Paṭhamapaṇṇāsaka</div>
<div class="h">Mahāvagga</div>
<div class="h">Malasutta</div>
<div class="q" id="p_17A8_168"> <div class="divNumber">15.</div> <div class="p">
<span class="pN">168</span>“Aṭṭhimāni, bhikkhave, malāni. Katamāni aṭṭha? Asajjhāyamalā, bhikkhave, mantā; anuṭṭhānamalā, bhikkhave, gharā; malaṁ, bhikkhave, vaṇṇassa kosajjaṁ; pamādo, bhikkhave, rakkhato malaṁ; malaṁ, bhikkhave, itthiyā duccaritaṁ; maccheraṁ, bhikkhave, dadato malaṁ; malā, bhikkhave, pāpakā akusalā dhammā asmiṁ loke paramhi ca; tato, bhikkhave, malā malataraṁ avijjā paramaṁ malaṁ. Imāni kho, bhikkhave, aṭṭha malānīti. </div>
</div>
<div class="q" id="p_17A8_169"> <div class="p"> <table class="singleColumn"> <tr> <td> <div class="pN">169</div> <div class="G">Asajjhāyamalā mantā,</div> </td> </tr> <tr> <td> <div class="G">anuṭṭhānamalā gharā;</div> </td> </tr> <tr> <td> <div class="G">Malaṁ vaṇṇassa kosajjaṁ,</div> </td> </tr> <tr> <td> <div class="G">pamādo rakkhato malaṁ.</div> </td> </tr> </table> </div>
</div>
<div class="q" id="p_17A8_170"> <div class="p"> <table class="singleColumn"> <tr> <td> <div class="pN">170</div> <div class="G">Malitthiyā duccaritaṁ,</div> </td> </tr> <tr> <td> <div class="G">maccheraṁ dadato malaṁ;</div> </td> </tr> <tr> <td> <div class="G">Malā ve pāpakā dhammā,</div> </td> </tr> <tr> <td> <div class="G">asmiṁ loke paramhi ca;</div> </td> </tr> <tr> <td> <div class="G">Tato malā malataraṁ,</div> </td> </tr> <tr> <td> <div class="G">avijjā paramaṁ malan”ti.</div> </td> </tr> </table> </div>
</div>
<div class="CENTER" id="p_17A8_171">
<span class="pN">171</span>Pañcamaṁ.</div>
</html>
