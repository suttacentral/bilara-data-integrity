<html>
<div class="i">20.3 Pācittiyādipañhā</div>
<div class="h">Sedamocanagāthā</div>
<div class="h">Pācittiyādipañhā</div>
<div class="q" id="p_5V_2369"> <div class="divNumber">481.</div> <div class="p"> <table class="singleColumn"> <tr> <td> <div class="pN">2369</div> <div class="G">Adhiṭṭhitaṁ rajanāya rattaṁ,</div> </td> </tr> <tr> <td> <div class="G">Kappakatampi santaṁ;</div> </td> </tr> <tr> <td> <div class="G">Paribhuñjantassa āpatti,</div> </td> </tr> <tr> <td> <div class="G">Pañhā mesā kusalehi cintitā.</div> </td> </tr> </table> </div>
</div>
<div class="q" id="p_5V_2370"> <div class="p"> <table class="singleColumn"> <tr> <td> <div class="pN">2370</div> <div class="G">Atthaṅgate sūriye bhikkhu maṁsāni khādati,</div> </td> </tr> <tr> <td> <div class="G">Na ummattako na ca pana khittacitto;</div> </td> </tr> <tr> <td> <div class="G">Na cāpi so vedanāṭṭo bhaveyya,</div> </td> </tr> <tr> <td> <div class="G">Na cassa hoti āpatti;</div> </td> </tr> <tr> <td> <div class="G">So ca dhammo sugatena desito,</div> </td> </tr> <tr> <td> <div class="G">Pañhā mesā kusalehi cintitā.</div> </td> </tr> </table> </div>
</div>
<div class="q" id="p_5V_2371"> <div class="p"> <table class="singleColumn"> <tr> <td> <div class="pN">2371</div> <div class="G">Na rattacitto na ca pana theyyacitto,</div> </td> </tr> <tr> <td> <div class="G">Na cāpi so paraṁ maraṇāya cetayi;</div> </td> </tr> <tr> <td> <div class="G">Salākaṁ dentassa hoti chejjaṁ,</div> </td> </tr> <tr> <td> <div class="G">Paṭiggaṇhantassa thullaccayaṁ;</div> </td> </tr> <tr> <td> <div class="G">Pañhā mesā kusalehi cintitā.</div> </td> </tr> </table> </div>
</div>
<div class="q" id="p_5V_2372"> <div class="p"> <table class="singleColumn"> <tr> <td> <div class="pN">2372</div> <div class="G">Na cāpi āraññakaṁ sāsaṅkasammataṁ,</div> </td> </tr> <tr> <td> <div class="G">Na cāpi saṁghena sammuti dinnā;</div> </td> </tr> <tr> <td> <div class="G">Na cassa kathinaṁ atthataṁ tattheva,</div> </td> </tr> <tr> <td> <div class="G">Cīvaraṁ nikkhipitvā gaccheyya aḍḍhayojanaṁ;</div> </td> </tr> <tr> <td> <div class="G">Tattheva aruṇaṁ uggacchantassa anāpatti,</div> </td> </tr> <tr> <td> <div class="G">Pañhā mesā kusalehi cintitā.</div> </td> </tr> </table> </div>
</div>
<div class="q" id="p_5V_2373"> <div class="p"> <table class="singleColumn"> <tr> <td> <div class="pN">2373</div> <div class="G">Kāyikāni na vācasikāni,</div> </td> </tr> <tr> <td> <div class="G">Sabbāni nānāvatthukāni;</div> </td> </tr> <tr> <td> <div class="G">Apubbaṁ acarimaṁ āpajjeyya ekato,</div> </td> </tr> <tr> <td> <div class="G">Pañhā mesā kusalehi cintitā.</div> </td> </tr> </table> </div>
</div>
<div class="q" id="p_5V_2374"> <div class="p"> <table class="singleColumn"> <tr> <td> <div class="pN">2374</div> <div class="G">Vācasikāni na kāyikāni,</div> </td> </tr> <tr> <td> <div class="G">Sabbāni nānāvatthukāni;</div> </td> </tr> <tr> <td> <div class="G">Apubbaṁ acarimaṁ āpajjeyya ekato,</div> </td> </tr> <tr> <td> <div class="G">Pañhā mesā kusalehi cintitā.</div> </td> </tr> </table> </div>
</div>
<div class="q" id="p_5V_2375"> <div class="p"> <table class="singleColumn"> <tr> <td> <div class="pN">2375</div> <div class="G">Tissitthiyo methunaṁ taṁ na seve,</div> </td> </tr> <tr> <td> <div class="G">Tayo purise tayo anariyapaṇḍake;</div> </td> </tr> <tr> <td> <div class="G">Na cācare methunaṁ byañjanasmiṁ,</div> </td> </tr> <tr> <td> <div class="G">Chejjaṁ siyā methunadhammapaccayā;</div> </td> </tr> <tr> <td> <div class="G">Pañhā mesā kusalehi cintitā.</div> </td> </tr> </table> </div>
</div>
<div class="q" id="p_5V_2376"> <div class="p"> <table class="singleColumn"> <tr> <td> <div class="pN">2376</div> <div class="G">Mātaraṁ cīvaraṁ yāce,</div> </td> </tr> <tr> <td> <div class="G">No ca saṁghe pariṇataṁ;</div> </td> </tr> <tr> <td> <div class="G">Kenassa hoti āpatti,</div> </td> </tr> <tr> <td> <div class="G">Anāpatti ca ñātake;</div> </td> </tr> <tr> <td> <div class="G">Pañhā mesā kusalehi cintitā.</div> </td> </tr> </table> </div>
</div>
<div class="q" id="p_5V_2377"> <div class="p"> <table class="singleColumn"> <tr> <td> <div class="pN">2377</div> <div class="G">Kuddho ārādhako hoti,</div> </td> </tr> <tr> <td> <div class="G">Kuddho hoti garahiyo;</div> </td> </tr> <tr> <td> <div class="G">Atha ko nāma so dhammo,</div> </td> </tr> <tr> <td> <div class="G">Yena kuddho pasaṁsiyo;</div> </td> </tr> <tr> <td> <div class="G">Pañhā mesā kusalehi cintitā.</div> </td> </tr> </table> </div>
</div>
<div class="q" id="p_5V_2378"> <div class="p"> <table class="singleColumn"> <tr> <td> <div class="pN">2378</div> <div class="G">Tuṭṭho ārādhako hoti,</div> </td> </tr> <tr> <td> <div class="G">Tuṭṭho hoti garahiyo;</div> </td> </tr> <tr> <td> <div class="G">Atha ko nāma so dhammo,</div> </td> </tr> <tr> <td> <div class="G">Yena tuṭṭho garahiyo;</div> </td> </tr> <tr> <td> <div class="G">Pañhā mesā kusalehi cintitā.</div> </td> </tr> </table> </div>
</div>
<div class="q" id="p_5V_2379"> <div class="p"> <table class="singleColumn"> <tr> <td> <div class="pN">2379</div> <div class="G">Saṁghādisesaṁ thullaccayaṁ,</div> </td> </tr> <tr> <td> <div class="G">Pācittiyaṁ pāṭidesanīyaṁ;</div> </td> </tr> <tr> <td> <div class="G">Dukkaṭaṁ āpajjeyya ekato,</div> </td> </tr> <tr> <td> <div class="G">Pañhā mesā kusalehi cintitā.</div> </td> </tr> </table> </div>
</div>
<div class="q" id="p_5V_2380"> <div class="p"> <table class="singleColumn"> <tr> <td> <div class="pN">2380</div> <div class="G">Ubho paripuṇṇavīsativassā,</div> </td> </tr> <tr> <td> <div class="G">Ubhinnaṁ ekupajjhāyo;</div> </td> </tr> <tr> <td> <div class="G">Ekācariyo ekā kammavācā,</div> </td> </tr> <tr> <td> <div class="G">Eko upasampanno eko anupasampanno;</div> </td> </tr> <tr> <td> <div class="G">Pañhā mesā kusalehi cintitā.</div> </td> </tr> </table> </div>
</div>
<div class="q" id="p_5V_2381"> <div class="p"> <table class="singleColumn"> <tr> <td> <div class="pN">2381</div> <div class="G">Akappakataṁ nāpi rajanāya rattaṁ,</div> </td> </tr> <tr> <td> <div class="G">Tena nivattho yena kāmaṁ vajeyya;</div> </td> </tr> <tr> <td> <div class="G">Na cassa hoti āpatti,</div> </td> </tr> <tr> <td> <div class="G">So ca dhammo sugatena desito;</div> </td> </tr> <tr> <td> <div class="G">Pañhā mesā kusalehi cintitā.</div> </td> </tr> </table> </div>
</div>
<div class="q" id="p_5V_2382"> <div class="p"> <table class="singleColumn"> <tr> <td> <div class="pN">2382</div> <div class="G">Na deti na paṭiggaṇhāti,</div> </td> </tr> <tr> <td> <div class="G">Paṭiggaho tena na vijjati;</div> </td> </tr> <tr> <td> <div class="G">Āpajjati garukaṁ na lahukaṁ,</div> </td> </tr> <tr> <td> <div class="G">Tañca paribhogapaccayā;</div> </td> </tr> <tr> <td> <div class="G">Pañhā mesā kusalehi cintitā.</div> </td> </tr> </table> </div>
</div>
<div class="q" id="p_5V_2383"> <div class="p"> <table class="singleColumn"> <tr> <td> <div class="pN">2383</div> <div class="G">Na deti na paṭiggaṇhāti,</div> </td> </tr> <tr> <td> <div class="G">Paṭiggaho tena na vijjati;</div> </td> </tr> <tr> <td> <div class="G">Āpajjati lahukaṁ na garukaṁ,</div> </td> </tr> <tr> <td> <div class="G">Tañca paribhogapaccayā;</div> </td> </tr> <tr> <td> <div class="G">Pañhā mesā kusalehi cintitā.</div> </td> </tr> </table> </div>
</div>
<div class="q" id="p_5V_2384"> <div class="p"> <table class="singleColumn"> <tr> <td> <div class="pN">2384</div> <div class="G">Āpajjati garukaṁ sāvasesaṁ,</div> </td> </tr> <tr> <td> <div class="G">Chādeti anādariyaṁ paṭicca;</div> </td> </tr> <tr> <td> <div class="G">Na bhikkhunī no ca phuseyya vajjaṁ,</div> </td> </tr> <tr> <td> <div class="G">Pañhā mesā kusalehi cintitā.</div> </td> </tr> </table> </div>
</div>
<div class="ENDH3" id="p_5V_2385">
<span class="pN">2385</span>Sedamocanagāthā niṭṭhitā.</div>
<div class="SUMMARY" id="p_5V_2386">
<span class="pN">2386</span><span class="firstLetter">T</span>assuddānaṁ</div>
<div class="q" id="p_5V_2387"> <div class="p"> <table class="singleColumn"> <tr> <td> <div class="pN">2387</div> <div class="G">Asaṁvāso avissajji,</div> </td> </tr> <tr> <td> <div class="G">Dasa ca anukkhittako;</div> </td> </tr> <tr> <td> <div class="G">Upeti dhammaṁ ubbhakkhakaṁ,</div> </td> </tr> <tr> <td> <div class="G">Tato saññācikā ca dve.</div> </td> </tr> </table> </div>
</div>
<div class="q" id="p_5V_2388"> <div class="p"> <table class="singleColumn"> <tr> <td> <div class="pN">2388</div> <div class="G">Na kāyikañca garukaṁ,</div> </td> </tr> <tr> <td> <div class="G">na kāyikaṁ na vācasikaṁ;</div> </td> </tr> <tr> <td> <div class="G">Anālapanto sikkhā ca,</div> </td> </tr> <tr> <td> <div class="G">ubho ca caturo janā.</div> </td> </tr> </table> </div>
</div>
<div class="q" id="p_5V_2389"> <div class="p"> <table class="singleColumn"> <tr> <td> <div class="pN">2389</div> <div class="G">Itthī telañca nissaggi,</div> </td> </tr> <tr> <td> <div class="G">bhikkhu ca padavītiyo;</div> </td> </tr> <tr> <td> <div class="G">Nivattho ca na ca ñatti,</div> </td> </tr> <tr> <td> <div class="G">na mātaraṁ pitaraṁ hane.</div> </td> </tr> </table> </div>
</div>
<div class="q" id="p_5V_2390"> <div class="p"> <table class="singleColumn"> <tr> <td> <div class="pN">2390</div> <div class="G">Acodayitvā codayitvā,</div> </td> </tr> <tr> <td> <div class="G">chindantaṁ saccameva ca;</div> </td> </tr> <tr> <td> <div class="G">Adhiṭṭhitañcatthaṅgate,</div> </td> </tr> <tr> <td> <div class="G">na rattaṁ na cāraññakaṁ.</div> </td> </tr> </table> </div>
</div>
<div class="q" id="p_5V_2391"> <div class="p"> <table class="singleColumn"> <tr> <td> <div class="pN">2391</div> <div class="G">Kāyikā vācasikā ca,</div> </td> </tr> <tr> <td> <div class="G">tissitthī cāpi mātaraṁ;</div> </td> </tr> <tr> <td> <div class="G">Kuddho ārādhako tuṭṭho,</div> </td> </tr> <tr> <td> <div class="G">saṁghādisesā ca ubho.</div> </td> </tr> </table> </div>
</div>
<div class="q" id="p_5V_2392"> <div class="p"> <table class="singleColumn"> <tr> <td> <div class="pN">2392</div> <div class="G">Akappakataṁ na deti,</div> </td> </tr> <tr> <td> <div class="G">Na detāpajjatī garuṁ;</div> </td> </tr> <tr> <td> <div class="G">Sedamocanikā gāthā,</div> </td> </tr> <tr> <td> <div class="G">Pañhā viññūhi vibhāvitāti.</div> </td> </tr> </table> </div>
</div>
</html>
