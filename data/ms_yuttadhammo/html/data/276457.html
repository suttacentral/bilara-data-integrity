<html>
<div class="i">1.5.2.8 Vehāsakuṭisikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Bhūtagāmavagga
</div>
<div class="h">
Vehāsakuṭisikkhāpada
</div>
<div class="q" id="p_2V_443">
<div class="divNumber">
129.
</div>
<div class="p">
<span class="pN">443</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena dve bhikkhū saṁghike vihāre uparivehāsakuṭiyā eko heṭṭhā viharati, eko upari. Uparimo bhikkhu āhaccapādakaṁ mañcaṁ sahasā abhinisīdi. Mañcapādo nippatitvā heṭṭhimassa bhikkhuno matthake avatthāsi. So bhikkhu vissaramakāsi. Bhikkhū upadhāvitvā taṁ bhikkhuṁ etadavocuṁ—  “kissa tvaṁ, āvuso, vissaramakāsī”ti? Atha kho so bhikkhu bhikkhūnaṁ etamatthaṁ ārocesi. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma bhikkhu saṁghike vihāre uparivehāsakuṭiyā āhaccapādakaṁ mañcaṁ sahasā abhinisīdissatī”ti.
</div>
</div>
<div class="q" id="p_2V_444">
<div class="p">
<span class="pN">444</span>Atha kho te bhikkhū taṁ bhikkhuṁ anekapariyāyena vigarahitvā bhagavato etamatthaṁ ārocesuṁ…pe…  “saccaṁ kira tvaṁ, bhikkhu, saṁghike vihāre uparivehāsakuṭiyā āhaccapādakaṁ mañcaṁ sahasā abhinisīdasī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tvaṁ, moghapurisa, saṁghike vihāre uparivehāsakuṭiyā āhaccapādakaṁ mañcaṁ sahasā abhinisīdissasi. Netaṁ, moghapurisa, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_445">
<div class="divNumber">
130.
</div>
<div class="p">
<span class="pN">445</span><span class="bold">“Yo pana bhikkhu saṁghike vihāre uparivehāsakuṭiyā āhaccapādakaṁ mañcaṁ vā pīṭhaṁ vā abhinisīdeyya vā abhinipajjeyya vā, pācittiyan”</span>ti. (<span class="italic">18</span>:<span class="bold">67</span>)
</div>
</div>
<div class="q" id="p_2V_446">
<div class="divNumber">
131.
</div>
<div class="p">
<span class="pN">446</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_447">
<div class="p">
<span class="pN">447</span><span class="bold">Saṁghiko</span> nāma vihāro saṁghassa dinno hoti pariccatto.
</div>
</div>
<div class="q" id="p_2V_448">
<div class="p">
<span class="pN">448</span><span class="bold">Vehāsakuṭi</span> nāma majjhimassa purisassa asīsaghaṭṭā.
</div>
</div>
<div class="q" id="p_2V_449">
<div class="p">
<span class="pN">449</span><span class="bold">Āhaccapādako</span> nāma <span class="bold">mañco</span> aṅge vijjhitvā ṭhito hoti.
</div>
</div>
<div class="q" id="p_2V_450">
<div class="p">
<span class="pN">450</span><span class="bold">Āhaccapādakaṁ</span> nāma <span class="bold">pīṭhaṁ</span> aṅge vijjhitvā ṭhitaṁ hoti.
</div>
</div>
<div class="q" id="p_2V_451">
<div class="p">
<span class="pN">451</span><span class="bold">Abhinisīdeyyā</span>ti tasmiṁ abhinisīdati, āpatti pācittiyassa.
</div>
</div>
<div class="q" id="p_2V_452">
<div class="p">
<span class="pN">452</span><span class="bold">Abhinipajjeyyā</span>ti tasmiṁ abhinipajjati, āpatti pācittiyassa.
</div>
</div>
<div class="q" id="p_2V_453">
<div class="divNumber">
132.
</div>
<div class="p">
<span class="pN">453</span>Saṁghike saṁghikasaññī uparivehāsakuṭiyā āhaccapādakaṁ mañcaṁ vā pīṭhaṁ vā abhinisīdati vā abhinipajjati vā, āpatti pācittiyassa. Saṁghike vematiko…pe…  saṁghike puggalikasaññī uparivehāsakuṭiyā āhaccapādakaṁ mañcaṁ vā pīṭhaṁ vā abhinisīdati vā abhinipajjati vā, āpatti pācittiyassa.
</div>
</div>
<div class="q" id="p_2V_454">
<div class="p">
<span class="pN">454</span>Puggalike saṁghikasaññī, āpatti dukkaṭassa. Puggalike vematiko, āpatti dukkaṭassa. Puggalike puggalikasaññī aññassa puggalike, āpatti dukkaṭassa. Attano puggalike, anāpatti.
</div>
</div>
<div class="q" id="p_2V_455">
<div class="divNumber">
133.
</div>
<div class="p">
<span class="pN">455</span>Anāpatti—  avehāsakuṭiyā sīsaghaṭṭāya heṭṭhā aparibhogaṁ hoti, padarasañcitaṁ hoti, paṭāṇi dinnā hoti, tasmiṁ ṭhito gaṇhati vā laggeti vā, ummattakassa, ādikammikassāti.
</div>
</div>
<div class="CENTER" id="p_2V_456">
<span class="pN">456</span>Vehāsakuṭisikkhāpadaṁ niṭṭhitaṁ aṭṭhamaṁ.
</div>
</html>
