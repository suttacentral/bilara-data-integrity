<html>
<div class="i">9.1.4 Vīmaṁsiddhipāda</div>
<div class="h">Iddhipādavibhaṅga</div>
<div class="h">Suttantabhājanīya</div>
<div class="h">Vīmaṁsiddhipāda</div>
<div class="q" id="p_30Vbh_1482"> <div class="divNumber">441.</div> <div class="p">
<span class="pN">1482</span>Kathañca bhikkhu vīmaṁsāsamādhipadhānasaṅkhārasamannāgataṁ iddhipādaṁ bhāveti? Vīmaṁsañce bhikkhu adhipatiṁ karitvā labhati samādhiṁ labhati cittassekaggataṁ—  ayaṁ vuccati “vīmaṁsāsamādhi”. So anuppannānaṁ pāpakānaṁ akusalānaṁ dhammānaṁ anuppādāya chandaṁ janeti vāyamati vīriyaṁ ārabhati cittaṁ paggaṇhāti padahati, uppannānaṁ pāpakānaṁ akusalānaṁ dhammānaṁ pahānāya…pe…  anuppannānaṁ kusalānaṁ dhammānaṁ uppādāya…pe…  uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti vāyamati vīriyaṁ ārabhati cittaṁ paggaṇhāti padahati. Ime vuccanti “padhānasaṅkhārā”. Iti ayañca vīmaṁsāsamādhi, ime ca padhānasaṅkhārā; tadekajjhaṁ abhisaññūhitvā abhisaṅkhipitvā vīmaṁsāsamādhipadhānasaṅkhārotveva saṅkhyaṁ gacchati. </div>
</div>
<div class="q" id="p_30Vbh_1483"> <div class="divNumber">442.</div> <div class="p">
<span class="pN">1483</span>Tattha katamā vīmaṁsā? Yā paññā pajānanā…pe…  amoho dhammavicayo sammādiṭṭhi—  ayaṁ vuccati “vīmaṁsā”. </div>
</div>
<div class="q" id="p_30Vbh_1484"> <div class="p">
<span class="pN">1484</span>Tattha katamo samādhi? Yā cittassa ṭhiti saṇṭhiti…pe…  sammāsamādhi—  ayaṁ vuccati “samādhi”. </div>
</div>
<div class="q" id="p_30Vbh_1485"> <div class="p">
<span class="pN">1485</span>Tattha katamo padhānasaṅkhāro? Yo cetasiko vīriyārambho…pe…  sammāvāyāmo—  ayaṁ vuccati “padhānasaṅkhāro”. Iti imāya ca vīmaṁsāya, iminā ca samādhinā, iminā ca padhānasaṅkhārena upeto hoti…pe…  samannāgato. Tena vuccati “vīmaṁsāsamādhipadhānasaṅkhārasamannāgato”ti. </div>
</div>
<div class="q" id="p_30Vbh_1486"> <div class="divNumber">443.</div> <div class="p">
<span class="pN">1486</span>“Iddhī”ti. Yā tesaṁ dhammānaṁ iddhi samiddhi ijjhanā samijjhanā lābho paṭilābho patti sampatti phusanā sacchikiriyā upasampadā. </div>
</div>
<div class="q" id="p_30Vbh_1487"> <div class="p">
<span class="pN">1487</span>“Iddhipādo”ti. Tathābhūtassa vedanākkhandho, saññākkhandho, saṅkhārakkhandho, viññāṇakkhandho. </div>
</div>
<div class="q" id="p_30Vbh_1488"> <div class="p">
<span class="pN">1488</span>“Iddhipādaṁ bhāvetī”ti. Te dhamme āsevati bhāveti bahulīkaroti. Tena vuccati “iddhipādaṁ bhāvetī”ti. </div>
</div>
<div class="CENTER" id="p_30Vbh_1489">
<span class="pN">1489</span>Suttantabhājanīyaṁ.</div>
</html>
