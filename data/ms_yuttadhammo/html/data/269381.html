<html>
<div class="i">14.1.5 Bhisajātaka</div>
<div class="h">Pakiṇṇakanipāta</div>
<div class="h">Sālikedāravagga</div>
<div class="h">Bhisajātaka</div>
<div class="q" id="p_22J_2629"> <div class="divNumber">78.</div> <div class="p"> <table class="singleColumn"> <tr> <td> <div class="pN">2629</div> <div class="G">“Assaṁ gavaṁ rajataṁ jātarūpaṁ,</div> </td> </tr> <tr> <td> <div class="G">Bhariyañca so idha labhataṁ manāpaṁ;</div> </td> </tr> <tr> <td> <div class="G">Puttehi dārehi samaṅgi hotu,</div> </td> </tr> <tr> <td> <div class="G">Bhisāni te brāhmaṇa yo ahāsi”.</div> </td> </tr> </table> </div>
</div>
<div class="q" id="p_22J_2630"> <div class="divNumber">79.</div> <div class="p"> <table class="singleColumn"> <tr> <td> <div class="pN">2630</div> <div class="G">“Mālañca so kāsikacandanañca,</div> </td> </tr> <tr> <td> <div class="G">Dhāretu puttassa bahū bhavantu;</div> </td> </tr> <tr> <td> <div class="G">Kāmesu tibbaṁ kurutaṁ apekkhaṁ,</div> </td> </tr> <tr> <td> <div class="G">Bhisāni te brāhmaṇa yo ahāsi”.</div> </td> </tr> </table> </div>
</div>
<div class="q" id="p_22J_2631"> <div class="divNumber">80.</div> <div class="p"> <table class="singleColumn"> <tr> <td> <div class="pN">2631</div> <div class="G">“Pahūtadhañño kasimā yasassī,</div> </td> </tr> <tr> <td> <div class="G">Putte gihī dhanimā sabbakāme;</div> </td> </tr> <tr> <td> <div class="G">Vayaṁ apassaṁ gharamāvasātu,</div> </td> </tr> <tr> <td> <div class="G">Bhisāni te brāhmaṇa yo ahāsi.</div> </td> </tr> </table> </div>
</div>
<div class="q" id="p_22J_2632"> <div class="divNumber">81.</div> <div class="p"> <table class="singleColumn"> <tr> <td> <div class="pN">2632</div> <div class="G">So khattiyo hotu pasayhakārī,</div> </td> </tr> <tr> <td> <div class="G">Rājābhirājā balavā yasassī;</div> </td> </tr> <tr> <td> <div class="G">Sa cāturantaṁ mahimāvasātu,</div> </td> </tr> <tr> <td> <div class="G">Bhisāni te brāhmaṇa yo ahāsi.</div> </td> </tr> </table> </div>
</div>
<div class="q" id="p_22J_2633"> <div class="divNumber">82.</div> <div class="p"> <table class="singleColumn"> <tr> <td> <div class="pN">2633</div> <div class="G">So brāhmaṇo hotu avītarāgo,</div> </td> </tr> <tr> <td> <div class="G">Muhuttanakkhattapathesu yutto;</div> </td> </tr> <tr> <td> <div class="G">Pūjetu naṁ raṭṭhapatī yasassī,</div> </td> </tr> <tr> <td> <div class="G">Bhisāni te brāhmaṇa yo ahāsi.</div> </td> </tr> </table> </div>
</div>
<div class="q" id="p_22J_2634"> <div class="divNumber">83.</div> <div class="p"> <table class="singleColumn"> <tr> <td> <div class="pN">2634</div> <div class="G">Ajjhāyakaṁ sabbasamantavedaṁ,</div> </td> </tr> <tr> <td> <div class="G">Tapassīnaṁ maññatu sabbaloko;</div> </td> </tr> <tr> <td> <div class="G">Pūjentu naṁ jānapadā samecca,</div> </td> </tr> <tr> <td> <div class="G">Bhisāni te brāhmaṇa yo ahāsi.</div> </td> </tr> </table> </div>
</div>
<div class="q" id="p_22J_2635"> <div class="divNumber">84.</div> <div class="p"> <table class="singleColumn"> <tr> <td> <div class="pN">2635</div> <div class="G">Catussadaṁ gāmavaraṁ samiddhaṁ,</div> </td> </tr> <tr> <td> <div class="G">Dinnañhi so bhuñjatu vāsavena;</div> </td> </tr> <tr> <td> <div class="G">Avītarāgo maraṇaṁ upetu,</div> </td> </tr> <tr> <td> <div class="G">Bhisāni te brāhmaṇa yo ahāsi.</div> </td> </tr> </table> </div>
</div>
<div class="q" id="p_22J_2636"> <div class="divNumber">85.</div> <div class="p"> <table class="singleColumn"> <tr> <td> <div class="pN">2636</div> <div class="G">So gāmaṇī hotu sahāyamajjhe,</div> </td> </tr> <tr> <td> <div class="G">Naccehi gītehi pamodamāno;</div> </td> </tr> <tr> <td> <div class="G">So rājato byasana mālattha kiñci,</div> </td> </tr> <tr> <td> <div class="G">Bhisāni te brāhmaṇa yo ahāsi.</div> </td> </tr> </table> </div>
</div>
<div class="q" id="p_22J_2637"> <div class="divNumber">86.</div> <div class="p"> <table class="singleColumn"> <tr> <td> <div class="pN">2637</div> <div class="G">Yaṁ ekarājā pathaviṁ vijetvā,</div> </td> </tr> <tr> <td> <div class="G">Itthīsahassāna ṭhapetu aggaṁ;</div> </td> </tr> <tr> <td> <div class="G">Sīmantinīnaṁ pavarā bhavātu,</div> </td> </tr> <tr> <td> <div class="G">Bhisāni te brāhmaṇa yā ahāsi.</div> </td> </tr> </table> </div>
</div>
<div class="q" id="p_22J_2638"> <div class="divNumber">87.</div> <div class="p"> <table class="singleColumn"> <tr> <td> <div class="pN">2638</div> <div class="G">Isīnañhi sā sabbasamāgatānaṁ,</div> </td> </tr> <tr> <td> <div class="G">Bhuñjeyya sāduṁ avikampamānā;</div> </td> </tr> <tr> <td> <div class="G">Carātu lābhena vikatthamānā,</div> </td> </tr> <tr> <td> <div class="G">Bhisāni te brāhmaṇa yā ahāsi.</div> </td> </tr> </table> </div>
</div>
<div class="q" id="p_22J_2639"> <div class="divNumber">88.</div> <div class="p"> <table class="singleColumn"> <tr> <td> <div class="pN">2639</div> <div class="G">Āvāsiko hotu mahāvihāre,</div> </td> </tr> <tr> <td> <div class="G">Navakammiko hotu gajaṅgalāyaṁ;</div> </td> </tr> <tr> <td> <div class="G">Ālokasandhiṁ divasaṁ karotu,</div> </td> </tr> <tr> <td> <div class="G">Bhisāni te brāhmaṇa yo ahāsi.</div> </td> </tr> </table> </div>
</div>
<div class="q" id="p_22J_2640"> <div class="divNumber">89.</div> <div class="p"> <table class="singleColumn"> <tr> <td> <div class="pN">2640</div> <div class="G">So bajjhatū pāsasatehi chabbhi,</div> </td> </tr> <tr> <td> <div class="G">Rammā vanā niyyatu rājadhāniṁ;</div> </td> </tr> <tr> <td> <div class="G">Tuttehi so haññatu pācanehi,</div> </td> </tr> <tr> <td> <div class="G">Bhisāni te brāhmaṇa yo ahāsi.</div> </td> </tr> </table> </div>
</div>
<div class="q" id="p_22J_2641"> <div class="divNumber">90.</div> <div class="p"> <table class="singleColumn"> <tr> <td> <div class="pN">2641</div> <div class="G">Alakkamālī tipukaṇṇaviddho,</div> </td> </tr> <tr> <td> <div class="G">Laṭṭhīhato sappamukhaṁ upetu;</div> </td> </tr> <tr> <td> <div class="G">Sakacchabandho visikhaṁ carātu,</div> </td> </tr> <tr> <td> <div class="G">Bhisāni te brāhmaṇa yo ahāsi”.</div> </td> </tr> </table> </div>
</div>
<div class="q" id="p_22J_2642"> <div class="divNumber">91.</div> <div class="p"> <table class="singleColumn"> <tr> <td> <div class="pN">2642</div> <div class="G">“Yo ve anaṭṭhaṁva naṭṭhanti cāha,</div> </td> </tr> <tr> <td> <div class="G">Kāmeva so labhataṁ bhuñjatañca;</div> </td> </tr> <tr> <td> <div class="G">Agāramajjhe maraṇaṁ upetu,</div> </td> </tr> <tr> <td> <div class="G">Yo vā bhonto saṅkati kañcideva”.</div> </td> </tr> </table> </div>
</div>
<div class="q" id="p_22J_2643"> <div class="divNumber">92.</div> <div class="p"> <table class="singleColumn"> <tr> <td> <div class="pN">2643</div> <div class="G">“Yadesamānā vicaranti loke,</div> </td> </tr> <tr> <td> <div class="G">Iṭṭhañca kantañca bahūnametaṁ;</div> </td> </tr> <tr> <td> <div class="G">Piyaṁ manuññaṁ cidha jīvaloke,</div> </td> </tr> <tr> <td> <div class="G">Kasmā isayo nappasaṁsanti kāme”.</div> </td> </tr> </table> </div>
</div>
<div class="q" id="p_22J_2644"> <div class="divNumber">93.</div> <div class="p"> <table class="singleColumn"> <tr> <td> <div class="pN">2644</div> <div class="G">“Kāmesu ve haññare bajjhare ca,</div> </td> </tr> <tr> <td> <div class="G">Kāmesu dukkhañca bhayañca jātaṁ;</div> </td> </tr> <tr> <td> <div class="G">Kāmesu bhūtādhipatī pamattā,</div> </td> </tr> <tr> <td> <div class="G">Pāpāni kammāni karonti mohā.</div> </td> </tr> </table> </div>
</div>
<div class="q" id="p_22J_2645"> <div class="divNumber">94.</div> <div class="p"> <table class="singleColumn"> <tr> <td> <div class="pN">2645</div> <div class="G">Te pāpadhammā pasavetva pāpaṁ,</div> </td> </tr> <tr> <td> <div class="G">Kāyassa bhedā nirayaṁ vajanti;</div> </td> </tr> <tr> <td> <div class="G">Ādīnavaṁ kāmaguṇesu disvā,</div> </td> </tr> <tr> <td> <div class="G">Tasmā isayo nappasaṁsanti kāme”.</div> </td> </tr> </table> </div>
</div>
<div class="q" id="p_22J_2646"> <div class="divNumber">95.</div> <div class="p"> <table class="singleColumn"> <tr> <td> <div class="pN">2646</div> <div class="G">“Vīmaṁsamāno isino bhisāni,</div> </td> </tr> <tr> <td> <div class="G">Tīre gahetvāna thale nidhesiṁ;</div> </td> </tr> <tr> <td> <div class="G">Suddhā apāpā isayo vasanti,</div> </td> </tr> <tr> <td> <div class="G">Etāni te brahmacārī bhisāni”.</div> </td> </tr> </table> </div>
</div>
<div class="q" id="p_22J_2647"> <div class="divNumber">96.</div> <div class="p"> <table class="singleColumn"> <tr> <td> <div class="pN">2647</div> <div class="G">“Na te naṭā no pana kīḷaneyyā,</div> </td> </tr> <tr> <td> <div class="G">Na bandhavā no pana te sahāyā;</div> </td> </tr> <tr> <td> <div class="G">Kismiṁ vupatthambha sahassanetta,</div> </td> </tr> <tr> <td> <div class="G">Isīhi tvaṁ kīḷasi devarāja”.</div> </td> </tr> </table> </div>
</div>
<div class="q" id="p_22J_2648"> <div class="divNumber">97.</div> <div class="p"> <table class="singleColumn"> <tr> <td> <div class="pN">2648</div> <div class="G">“Ācariyo mesi pitā ca mayhaṁ,</div> </td> </tr> <tr> <td> <div class="G">Esā patiṭṭhā khalitassa brahme;</div> </td> </tr> <tr> <td> <div class="G">Ekāparādhaṁ khama bhūripañña,</div> </td> </tr> <tr> <td> <div class="G">Na paṇḍitā kodhabalā bhavanti”.</div> </td> </tr> </table> </div>
</div>
<div class="q" id="p_22J_2649"> <div class="divNumber">98.</div> <div class="p"> <table class="singleColumn"> <tr> <td> <div class="pN">2649</div> <div class="G">“Suvāsitaṁ isinaṁ ekarattaṁ,</div> </td> </tr> <tr> <td> <div class="G">Yaṁ vāsavaṁ bhūtapatiddasāma;</div> </td> </tr> <tr> <td> <div class="G">Sabbeva bhonto sumanā bhavantu,</div> </td> </tr> <tr> <td> <div class="G">Yaṁ brāhmaṇo paccupādī bhisāni”.</div> </td> </tr> </table> </div>
</div>
<div class="q" id="p_22J_2650"> <div class="divNumber">99.</div> <div class="p"> <table class="singleColumn"> <tr> <td> <div class="pN">2650</div> <div class="G">“Ahañca sāriputto ca,</div> </td> </tr> <tr> <td> <div class="G">moggallāno ca kassapo;</div> </td> </tr> <tr> <td> <div class="G">Anuruddho puṇṇo ānando,</div> </td> </tr> <tr> <td> <div class="G">tadāsuṁ satta bhātaro.</div> </td> </tr> </table> </div>
</div>
<div class="q" id="p_22J_2651"> <div class="divNumber">100.</div> <div class="p"> <table class="singleColumn"> <tr> <td> <div class="pN">2651</div> <div class="G">Bhaginī uppalavaṇṇā ca,</div> </td> </tr> <tr> <td> <div class="G">dāsī khujjuttarā tadā;</div> </td> </tr> <tr> <td> <div class="G">Citto gahapati dāso,</div> </td> </tr> <tr> <td> <div class="G">yakkho sātāgiro tadā.</div> </td> </tr> </table> </div>
</div>
<div class="q" id="p_22J_2652"> <div class="divNumber">101.</div> <div class="p"> <table class="singleColumn"> <tr> <td> <div class="pN">2652</div> <div class="G">Pālileyyo tadā nāgo,</div> </td> </tr> <tr> <td> <div class="G">madhudo seṭṭhavānaro;</div> </td> </tr> <tr> <td> <div class="G">Kāḷudāyī tadā sakko,</div> </td> </tr> <tr> <td> <div class="G">evaṁ dhāretha jātakanti”.</div> </td> </tr> </table> </div>
</div>
<div class="CENTER" id="p_22J_2653">
<span class="pN">2653</span>Bhisajātakaṁ pañcamaṁ.</div>
</html>
