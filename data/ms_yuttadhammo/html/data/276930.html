<html>
<div class="i">1.10.1.6 Kāyānupassanānavasivathikapabba</div>
<div class="h">Mūlapariyāyavagga</div>
<div class="h">Mahāsatipaṭṭhānasutta</div>
<div class="h">Kāyānupassanā</div>
<div class="h">Kāyānupassanānavasivathikapabba</div>
<div class="q" id="p_9M_325"> <div class="divNumber">112.</div> <div class="p">
<span class="pN">325</span>Puna caparaṁ, bhikkhave, bhikkhu seyyathāpi passeyya sarīraṁ sivathikāya chaḍḍitaṁ ekāhamataṁ vā dvīhamataṁ vā tīhamataṁ vā uddhumātakaṁ vinīlakaṁ vipubbakajātaṁ. So imameva kāyaṁ upasaṁharati—  ‘ayampi kho kāyo evaṁdhammo evaṁbhāvī evaṁanatīto’ti. Iti ajjhattaṁ vā kāye kāyānupassī viharati…pe…  evampi kho, bhikkhave, bhikkhu kāye kāyānupassī viharati. (1) </div>
</div>
<div class="q" id="p_9M_326"> <div class="p">
<span class="pN">326</span>Puna caparaṁ, bhikkhave, bhikkhu seyyathāpi passeyya sarīraṁ sivathikāya chaḍḍitaṁ kākehi vā khajjamānaṁ kulalehi vā khajjamānaṁ gijjhehi vā khajjamānaṁ kaṅkehi vā khajjamānaṁ sunakhehi vā khajjamānaṁ byagghehi vā khajjamānaṁ dīpīhi vā khajjamānaṁ siṅgālehi vā khajjamānaṁ vividhehi vā pāṇakajātehi khajjamānaṁ. So imameva kāyaṁ upasaṁharati—  ‘ayampi kho kāyo evaṁdhammo evaṁbhāvī evaṁanatīto’ti. Iti ajjhattaṁ vā kāye kāyānupassī viharati…pe…  evampi kho, bhikkhave, bhikkhu kāye kāyānupassī viharati. (2) </div>
</div>
<div class="q" id="p_9M_327"> <div class="p">
<span class="pN">327</span>Puna caparaṁ, bhikkhave, bhikkhu seyyathāpi passeyya sarīraṁ sivathikāya chaḍḍitaṁ aṭṭhikasaṅkhalikaṁ samaṁsalohitaṁ nhārusambandhaṁ…pe…  (3) </div>
</div>
<div class="q" id="p_9M_328"> <div class="p">
<span class="pN">328</span>Aṭṭhikasaṅkhalikaṁ nimaṁsalohitamakkhitaṁ nhārusambandhaṁ…pe…  (4) </div>
</div>
<div class="q" id="p_9M_329"> <div class="p">
<span class="pN">329</span>Aṭṭhikasaṅkhalikaṁ apagatamaṁsalohitaṁ nhārusambandhaṁ…pe…  (5) </div>
</div>
<div class="q" id="p_9M_330"> <div class="p">
<span class="pN">330</span>Aṭṭhikāni apagatasambandhāni disā vidisā vikkhittāni, aññena hatthaṭṭhikaṁ aññena pādaṭṭhikaṁ aññena gopphakaṭṭhikaṁ aññena jaṅghaṭṭhikaṁ aññena ūruṭṭhikaṁ aññena kaṭiṭṭhikaṁ aññena phāsukaṭṭhikaṁ aññena piṭṭhiṭṭhikaṁ aññena khandhaṭṭhikaṁ aññena gīvaṭṭhikaṁ aññena hanukaṭṭhikaṁ aññena dantaṭṭhikaṁ aññena sīsakaṭāhaṁ. So imameva kāyaṁ upasaṁharati—  ‘ayampi kho kāyo evaṁdhammo evaṁbhāvī evaṁanatīto’ti. Iti ajjhattaṁ vā kāye kāyānupassī viharati…pe…  evampi kho, bhikkhave, bhikkhu kāye kāyānupassī viharati. (6) </div>
</div>
<div class="q" id="p_9M_331"> <div class="p">
<span class="pN">331</span>Puna caparaṁ, bhikkhave, bhikkhu seyyathāpi passeyya sarīraṁ sivathikāya chaḍḍitaṁ, aṭṭhikāni setāni saṅkhavaṇṇapaṭibhāgāni…pe…  (7) </div>
</div>
<div class="q" id="p_9M_332"> <div class="p">
<span class="pN">332</span>Aṭṭhikāni puñjakitāni terovassikāni…pe…  (8) </div>
</div>
<div class="q" id="p_9M_333"> <div class="p">
<span class="pN">333</span>Aṭṭhikāni pūtīni cuṇṇakajātāni. So imameva kāyaṁ upasaṁharati—  ‘ayampi kho kāyo evaṁdhammo evaṁbhāvī evaṁanatīto’ti. (9) </div>
</div>
<div class="q" id="p_9M_334"> <div class="p">
<span class="pN">334</span>Iti ajjhattaṁ vā kāye kāyānupassī viharati, bahiddhā vā kāye kāyānupassī viharati, ajjhattabahiddhā vā kāye kāyānupassī viharati; samudayadhammānupassī vā kāyasmiṁ viharati, vayadhammānupassī vā kāyasmiṁ viharati, samudayavayadhammānupassī vā kāyasmiṁ viharati. ‘Atthi kāyo’ti vā panassa sati paccupaṭṭhitā hoti. Yāvadeva ñāṇamattāya paṭissatimattāya anissito ca viharati, na ca kiñci loke upādiyati. Evampi kho, bhikkhave, bhikkhu kāye kāyānupassī viharati. </div>
</div>
<div class="CENTER" id="p_9M_335">
<span class="pN">335</span>Navasivathikapabbaṁ niṭṭhitaṁ.<br> Cuddasakāyānupassanā niṭṭhitā.</div>
</html>
