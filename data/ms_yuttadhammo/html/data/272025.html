<html>
<div class="i">8.20 Pacchimavikappanupagacīvarādikathā</div>
<div class="h">Cīvarakkhandhaka</div>
<div class="h">Pacchimavikappanupagacīvarādikathā</div>
<div class="q" id="p_3V_1679"> <div class="divNumber">358.</div> <div class="p">
<span class="pN">1679</span>Atha kho bhikkhūnaṁ etadahosi— “yāni tāni bhagavatā anuññātāni ticīvaranti vā vassikasāṭikāti vā nisīdananti vā paccattharaṇanti vā kaṇḍuppaṭicchādīti vā mukhapuñchanacoḷanti vā parikkhāracoḷanti vā, sabbāni tāni adhiṭṭhātabbāni nu kho, udāhu vikappetabbānī”ti? Bhagavato etamatthaṁ ārocesuṁ. “Anujānāmi, bhikkhave, ticīvaraṁ adhiṭṭhātuṁ na vikappetuṁ; vassikasāṭikaṁ vassānaṁ cātumāsaṁ adhiṭṭhātuṁ, tato paraṁ vikappetuṁ; nisīdanaṁ adhiṭṭhātuṁ na vikappetuṁ; paccattharaṇaṁ adhiṭṭhātuṁ na vikappetuṁ; kaṇḍuppaṭicchādiṁ yāva ābādhā adhiṭṭhātuṁ tato paraṁ vikappetuṁ; mukhapuñchanacoḷaṁ adhiṭṭhātuṁ na vikappetuṁ; parikkhāracoḷaṁ adhiṭṭhātuṁ na vikappetun”ti. </div>
</div>
<div class="q" id="p_3V_1680"> <div class="p">
<span class="pN">1680</span>Atha kho bhikkhūnaṁ etadahosi— “kittakaṁ pacchimaṁ nu kho cīvaraṁ vikappetabban”ti? Bhagavato etamatthaṁ ārocesuṁ. “Anujānāmi, bhikkhave, āyāmena aṭṭhaṅgulaṁ sugataṅgulena caturaṅgulavitthataṁ pacchimaṁ cīvaraṁ vikappetun”ti. </div>
</div>
<div class="q" id="p_3V_1681"> <div class="divNumber">359.</div> <div class="p">
<span class="pN">1681</span>Tena kho pana samayena āyasmato mahākassapassa paṁsukūlakato garuko hoti. Bhagavato etamatthaṁ ārocesuṁ. “Anujānāmi, bhikkhave, suttalūkhaṁ kātun”ti. Vikaṇṇo hoti. Bhagavato etamatthaṁ ārocesuṁ. “Anujānāmi, bhikkhave, vikaṇṇaṁ uddharitun”ti. Suttā okiriyanti. Bhagavato etamatthaṁ ārocesuṁ. “Anujānāmi, bhikkhave, anuvātaṁ paribhaṇḍaṁ āropetun”ti. </div>
</div>
<div class="q" id="p_3V_1682"> <div class="p">
<span class="pN">1682</span>Tena kho pana samayena saṅghāṭiyā pattā lujjanti. Bhagavato etamatthaṁ ārocesuṁ. “Anujānāmi, bhikkhave, aṭṭhapadakaṁ kātun”ti. </div>
</div>
<div class="q" id="p_3V_1683"> <div class="divNumber">360.</div> <div class="p">
<span class="pN">1683</span>Tena kho pana samayena aññatarassa bhikkhuno ticīvare kayiramāne sabbaṁ chinnakaṁ nappahoti. Bhagavato etamatthaṁ ārocesuṁ. “Anujānāmi, bhikkhave, dve chinnakāni ekaṁ acchinnakan”ti. </div>
</div>
<div class="q" id="p_3V_1684"> <div class="p">
<span class="pN">1684</span>Dve chinnakāni ekaṁ acchinnakaṁ nappahoti. Bhagavato etamatthaṁ ārocesuṁ. “Anujānāmi, bhikkhave, dve acchinnakāni ekaṁ chinnakan”ti. </div>
</div>
<div class="q" id="p_3V_1685"> <div class="p">
<span class="pN">1685</span>Dve acchinnakāni ekaṁ chinnakaṁ nappahoti. Bhagavato etamatthaṁ ārocesuṁ. “Anujānāmi, bhikkhave, anvādhikampi āropetuṁ. Na ca, bhikkhave, sabbaṁ acchinnakaṁ dhāretabbaṁ. Yo dhāreyya, āpatti dukkaṭassā”ti. </div>
</div>
<div class="q" id="p_3V_1686"> <div class="divNumber">361.</div> <div class="p">
<span class="pN">1686</span>Tena kho pana samayena aññatarassa bhikkhuno bahuṁ cīvaraṁ uppannaṁ hoti. So ca taṁ cīvaraṁ mātāpitūnaṁ dātukāmo hoti. Bhagavato etamatthaṁ ārocesuṁ. “Mātāpitaroti kho, bhikkhave, dadamāne kiṁ vadeyyāma? Anujānāmi, bhikkhave, mātāpitūnaṁ dātuṁ. Na ca, bhikkhave, saddhādeyyaṁ vinipātetabbaṁ. Yo vinipāteyya, āpatti dukkaṭassā”ti. </div>
</div>
<div class="q" id="p_3V_1687"> <div class="divNumber">362.</div> <div class="p">
<span class="pN">1687</span>Tena kho pana samayena aññataro bhikkhu andhavane cīvaraṁ nikkhipitvā santaruttarena gāmaṁ piṇḍāya pāvisi. Corā taṁ cīvaraṁ avahariṁsu. So bhikkhu duccoḷo hoti lūkhacīvaro. Bhikkhū evamāhaṁsu— “kissa tvaṁ, āvuso, duccoḷo lūkhacīvarosī”ti? “Idhāhaṁ, āvuso, andhavane cīvaraṁ nikkhipitvā santaruttarena gāmaṁ piṇḍāya pāvisiṁ. Corā taṁ cīvaraṁ avahariṁsu. Tenāhaṁ duccoḷo lūkhacīvaro”ti. Bhagavato etamatthaṁ ārocesuṁ. “Na, bhikkhave, santaruttarena gāmo pavisitabbo. Yo paviseyya, āpatti dukkaṭassā”ti. </div>
</div>
<div class="q" id="p_3V_1688"> <div class="p">
<span class="pN">1688</span>Tena kho pana samayena āyasmā ānando assatiyā santaruttarena gāmaṁ piṇḍāya pāvisi. Bhikkhū āyasmantaṁ ānandaṁ etadavocuṁ— “nanu, āvuso ānanda, bhagavatā paññattaṁ— ‘na santaruttarena gāmo pavisitabbo’ti? Kissa tvaṁ, āvuso ānanda, santaruttarena gāmaṁ paviṭṭho”ti? “Saccaṁ, āvuso, bhagavatā paññattaṁ— ‘na santaruttarena gāmo pavisitabbo’ti. Api cāhaṁ assatiyā paviṭṭho”ti. Bhagavato etamatthaṁ ārocesuṁ. </div>
</div>
<div class="q" id="p_3V_1689"> <div class="p">
<span class="pN">1689</span>“Pañcime, bhikkhave, paccayā saṅghāṭiyā nikkhepāya— gilāno vā hoti, vassikasaṅketaṁ vā hoti, nadīpāraṁ gantuṁ vā hoti, aggaḷaguttivihāro vā hoti, atthatakathinaṁ vā hoti. Ime kho, bhikkhave, pañca paccayā saṅghāṭiyā nikkhepāya. </div>
</div>
<div class="q" id="p_3V_1690"> <div class="p">
<span class="pN">1690</span>Pañcime, bhikkhave, paccayā uttarāsaṅgassa nikkhepāya…pe… antaravāsakassa nikkhepāya— gilāno vā hoti, vassikasaṅketaṁ vā hoti, nadīpāraṁ gantuṁ vā hoti, aggaḷaguttivihāro vā hoti, atthatakathinaṁ vā hoti. Ime kho, bhikkhave, pañca paccayā uttarāsaṅgassa antaravāsakassa nikkhepāya. </div>
</div>
<div class="q" id="p_3V_1691"> <div class="p">
<span class="pN">1691</span>Pañcime, bhikkhave, paccayā vassikasāṭikāya nikkhepāya— gilāno vā hoti, nissīmaṁ gantuṁ vā hoti, nadīpāraṁ gantuṁ vā hoti, aggaḷaguttivihāro vā hoti, vassikasāṭikā akatā vā hoti vippakatā vā. Ime kho, bhikkhave, pañca paccayā vassikasāṭikāya nikkhepāyā”ti. </div>
</div>
</html>
