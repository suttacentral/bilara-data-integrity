<html>
<div class="i">1.4.12 Rajjumālāvimānavatthu</div>
<div class="h">Itthivimāna</div>
<div class="h">Mañjiṭṭhakavagga</div>
<div class="h">Rajjumālāvimānavatthu</div>
<div class="q" id="p_19Vv_664"> <div class="divNumber">826.</div> <div class="p"> <table class="singleColumn"> <tr> <td> <div class="pN">664</div> <div class="G">“Abhikkantena vaṇṇena,</div> </td> </tr> <tr> <td> <div class="G">yā tvaṁ tiṭṭhasi devate;</div> </td> </tr> <tr> <td> <div class="G">Hatthapāde ca viggayha,</div> </td> </tr> <tr> <td> <div class="G">naccasi suppavādite.</div> </td> </tr> </table> </div>
</div>
<div class="q" id="p_19Vv_665"> <div class="divNumber">827.</div> <div class="p"> <table class="singleColumn"> <tr> <td> <div class="pN">665</div> <div class="G">Tassā te naccamānāya,</div> </td> </tr> <tr> <td> <div class="G">aṅgamaṅgehi sabbaso;</div> </td> </tr> <tr> <td> <div class="G">Dibbā saddā niccharanti,</div> </td> </tr> <tr> <td> <div class="G">savanīyā manoramā.</div> </td> </tr> </table> </div>
</div>
<div class="q" id="p_19Vv_666"> <div class="divNumber">828.</div> <div class="p"> <table class="singleColumn"> <tr> <td> <div class="pN">666</div> <div class="G">Tassā te naccamānāya,</div> </td> </tr> <tr> <td> <div class="G">aṅgamaṅgehi sabbaso;</div> </td> </tr> <tr> <td> <div class="G">Dibbā gandhā pavāyanti,</div> </td> </tr> <tr> <td> <div class="G">sucigandhā manoramā.</div> </td> </tr> </table> </div>
</div>
<div class="q" id="p_19Vv_667"> <div class="divNumber">829.</div> <div class="p"> <table class="singleColumn"> <tr> <td> <div class="pN">667</div> <div class="G">Vivattamānā kāyena,</div> </td> </tr> <tr> <td> <div class="G">yā veṇīsu piḷandhanā;</div> </td> </tr> <tr> <td> <div class="G">Tesaṁ suyyati nigghoso,</div> </td> </tr> <tr> <td> <div class="G">tūriye pañcaṅgike yathā.</div> </td> </tr> </table> </div>
</div>
<div class="q" id="p_19Vv_668"> <div class="divNumber">830.</div> <div class="p"> <table class="singleColumn"> <tr> <td> <div class="pN">668</div> <div class="G">Vaṭaṁsakā vātadhutā,</div> </td> </tr> <tr> <td> <div class="G">vātena sampakampitā;</div> </td> </tr> <tr> <td> <div class="G">Tesaṁ suyyati nigghoso,</div> </td> </tr> <tr> <td> <div class="G">tūriye pañcaṅgike yathā.</div> </td> </tr> </table> </div>
</div>
<div class="q" id="p_19Vv_669"> <div class="divNumber">831.</div> <div class="p"> <table class="singleColumn"> <tr> <td> <div class="pN">669</div> <div class="G">Yāpi te sirasmiṁ mālā,</div> </td> </tr> <tr> <td> <div class="G">sucigandhā manoramā;</div> </td> </tr> <tr> <td> <div class="G">Vāti gandho disā sabbā,</div> </td> </tr> <tr> <td> <div class="G">rukkho mañjūsako yathā.</div> </td> </tr> </table> </div>
</div>
<div class="q" id="p_19Vv_670"> <div class="divNumber">832.</div> <div class="p"> <table class="singleColumn"> <tr> <td> <div class="pN">670</div> <div class="G">Ghāyase taṁ sucigandhaṁ,</div> </td> </tr> <tr> <td> <div class="G">rūpaṁ passasi amānusaṁ;</div> </td> </tr> <tr> <td> <div class="G">Devate pucchitācikkha,</div> </td> </tr> <tr> <td> <div class="G">kissa kammassidaṁ phalan”ti.</div> </td> </tr> </table> </div>
</div>
<div class="q" id="p_19Vv_671"> <div class="divNumber">833.</div> <div class="p"> <table class="singleColumn"> <tr> <td> <div class="pN">671</div> <div class="G">“Dāsī ahaṁ pure āsiṁ,</div> </td> </tr> <tr> <td> <div class="G">gayāyaṁ brāhmaṇassahaṁ;</div> </td> </tr> <tr> <td> <div class="G">Appapuññā alakkhikā,</div> </td> </tr> <tr> <td> <div class="G">rajjumālāti maṁ viduṁ.</div> </td> </tr> </table> </div>
</div>
<div class="q" id="p_19Vv_672"> <div class="divNumber">834.</div> <div class="p"> <table class="singleColumn"> <tr> <td> <div class="pN">672</div> <div class="G">Akkosānaṁ vadhānañca,</div> </td> </tr> <tr> <td> <div class="G">tajjanāya ca uggatā;</div> </td> </tr> <tr> <td> <div class="G">Kuṭaṁ gahetvā nikkhamma,</div> </td> </tr> <tr> <td> <div class="G">agañchiṁ udahāriyā.</div> </td> </tr> </table> </div>
</div>
<div class="q" id="p_19Vv_673"> <div class="divNumber">835.</div> <div class="p"> <table class="singleColumn"> <tr> <td> <div class="pN">673</div> <div class="G">Vipathe kuṭaṁ nikkhipitvā,</div> </td> </tr> <tr> <td> <div class="G">vanasaṇḍaṁ upāgamiṁ;</div> </td> </tr> <tr> <td> <div class="G">Idhevāhaṁ marissāmi,</div> </td> </tr> <tr> <td> <div class="G">ko attho jīvitena me.</div> </td> </tr> </table> </div>
</div>
<div class="q" id="p_19Vv_674"> <div class="divNumber">836.</div> <div class="p"> <table class="singleColumn"> <tr> <td> <div class="pN">674</div> <div class="G">Daḷhaṁ pāsaṁ karitvāna,</div> </td> </tr> <tr> <td> <div class="G">āsumbhitvāna pādape;</div> </td> </tr> <tr> <td> <div class="G">Tato disā vilokesiṁ,</div> </td> </tr> <tr> <td> <div class="G">‘ko nu kho vanamassito’.</div> </td> </tr> </table> </div>
</div>
<div class="q" id="p_19Vv_675"> <div class="divNumber">837.</div> <div class="p"> <table class="singleColumn"> <tr> <td> <div class="pN">675</div> <div class="G">Tatthaddasāsiṁ sambuddhaṁ,</div> </td> </tr> <tr> <td> <div class="G">sabbalokahitaṁ muniṁ;</div> </td> </tr> <tr> <td> <div class="G">Nisinnaṁ rukkhamūlasmiṁ,</div> </td> </tr> <tr> <td> <div class="G">jhāyantaṁ akutobhayaṁ.</div> </td> </tr> </table> </div>
</div>
<div class="q" id="p_19Vv_676"> <div class="divNumber">838.</div> <div class="p"> <table class="singleColumn"> <tr> <td> <div class="pN">676</div> <div class="G">Tassā me ahu saṁvego,</div> </td> </tr> <tr> <td> <div class="G">abbhuto lomahaṁsano;</div> </td> </tr> <tr> <td> <div class="G">Ko nu kho vanamassito,</div> </td> </tr> <tr> <td> <div class="G">manusso udāhu devatā.</div> </td> </tr> </table> </div>
</div>
<div class="q" id="p_19Vv_677"> <div class="divNumber">839.</div> <div class="p"> <table class="singleColumn"> <tr> <td> <div class="pN">677</div> <div class="G">Pāsādikaṁ pasādanīyaṁ,</div> </td> </tr> <tr> <td> <div class="G">vanā nibbanamāgataṁ;</div> </td> </tr> <tr> <td> <div class="G">Disvā mano me pasīdi,</div> </td> </tr> <tr> <td> <div class="G">nāyaṁ yādisakīdiso.</div> </td> </tr> </table> </div>
</div>
<div class="q" id="p_19Vv_678"> <div class="divNumber">840.</div> <div class="p"> <table class="singleColumn"> <tr> <td> <div class="pN">678</div> <div class="G">Guttindriyo jhānarato,</div> </td> </tr> <tr> <td> <div class="G">abahiggatamānaso;</div> </td> </tr> <tr> <td> <div class="G">Hito sabbassa lokassa,</div> </td> </tr> <tr> <td> <div class="G">buddho ayaṁ bhavissati.</div> </td> </tr> </table> </div>
</div>
<div class="q" id="p_19Vv_679"> <div class="divNumber">841.</div> <div class="p"> <table class="singleColumn"> <tr> <td> <div class="pN">679</div> <div class="G">Bhayabheravo durāsado,</div> </td> </tr> <tr> <td> <div class="G">sīhova guhamassito;</div> </td> </tr> <tr> <td> <div class="G">Dullabhāyaṁ dassanāya,</div> </td> </tr> <tr> <td> <div class="G">pupphaṁ odumbaraṁ yathā.</div> </td> </tr> </table> </div>
</div>
<div class="q" id="p_19Vv_680"> <div class="divNumber">842.</div> <div class="p"> <table class="singleColumn"> <tr> <td> <div class="pN">680</div> <div class="G">So maṁ mudūhi vācāhi,</div> </td> </tr> <tr> <td> <div class="G">ālapitvā tathāgato;</div> </td> </tr> <tr> <td> <div class="G">Rajjumāleti maṁvoca,</div> </td> </tr> <tr> <td> <div class="G">saraṇaṁ gaccha tathāgataṁ.</div> </td> </tr> </table> </div>
</div>
<div class="q" id="p_19Vv_681"> <div class="divNumber">843.</div> <div class="p"> <table class="singleColumn"> <tr> <td> <div class="pN">681</div> <div class="G">Tāhaṁ giraṁ suṇitvāna,</div> </td> </tr> <tr> <td> <div class="G">nelaṁ atthavatiṁ suciṁ;</div> </td> </tr> <tr> <td> <div class="G">Saṇhaṁ muduñca vagguñca,</div> </td> </tr> <tr> <td> <div class="G">sabbasokāpanūdanaṁ.</div> </td> </tr> </table> </div>
</div>
<div class="q" id="p_19Vv_682"> <div class="divNumber">844.</div> <div class="p"> <table class="singleColumn"> <tr> <td> <div class="pN">682</div> <div class="G">Kallacittañca maṁ ñatvā,</div> </td> </tr> <tr> <td> <div class="G">pasannaṁ suddhamānasaṁ;</div> </td> </tr> <tr> <td> <div class="G">Hito sabbassa lokassa,</div> </td> </tr> <tr> <td> <div class="G">anusāsi tathāgato.</div> </td> </tr> </table> </div>
</div>
<div class="q" id="p_19Vv_683"> <div class="divNumber">845.</div> <div class="p"> <table class="singleColumn"> <tr> <td> <div class="pN">683</div> <div class="G">Idaṁ dukkhanti maṁvoca,</div> </td> </tr> <tr> <td> <div class="G">Ayaṁ dukkhassa sambhavo;</div> </td> </tr> <tr> <td> <div class="G">Dukkha nirodho maggo ca,</div> </td> </tr> <tr> <td> <div class="G">Añjaso amatogadho.</div> </td> </tr> </table> </div>
</div>
<div class="q" id="p_19Vv_684"> <div class="divNumber">846.</div> <div class="p"> <table class="singleColumn"> <tr> <td> <div class="pN">684</div> <div class="G">Anukampakassa kusalassa,</div> </td> </tr> <tr> <td> <div class="G">Ovādamhi ahaṁ ṭhitā;</div> </td> </tr> <tr> <td> <div class="G">Ajjhagā amataṁ santiṁ,</div> </td> </tr> <tr> <td> <div class="G">Nibbānaṁ padamaccutaṁ.</div> </td> </tr> </table> </div>
</div>
<div class="q" id="p_19Vv_685"> <div class="divNumber">847.</div> <div class="p"> <table class="singleColumn"> <tr> <td> <div class="pN">685</div> <div class="G">Sāhaṁ avaṭṭhitāpemā,</div> </td> </tr> <tr> <td> <div class="G">dassane avikampinī;</div> </td> </tr> <tr> <td> <div class="G">Mūlajātāya saddhāya,</div> </td> </tr> <tr> <td> <div class="G">dhītā buddhassa orasā.</div> </td> </tr> </table> </div>
</div>
<div class="q" id="p_19Vv_686"> <div class="divNumber">848.</div> <div class="p"> <table class="singleColumn"> <tr> <td> <div class="pN">686</div> <div class="G">Sāhaṁ ramāmi kīḷāmi,</div> </td> </tr> <tr> <td> <div class="G">modāmi akutobhayā;</div> </td> </tr> <tr> <td> <div class="G">Dibbamālaṁ dhārayāmi,</div> </td> </tr> <tr> <td> <div class="G">pivāmi madhumaddavaṁ.</div> </td> </tr> </table> </div>
</div>
<div class="q" id="p_19Vv_687"> <div class="divNumber">849.</div> <div class="p"> <table class="singleColumn"> <tr> <td> <div class="pN">687</div> <div class="G">Saṭṭhitūriyasahassāni,</div> </td> </tr> <tr> <td> <div class="G">paṭibodhaṁ karonti me;</div> </td> </tr> <tr> <td> <div class="G">Āḷambo gaggaro bhīmo,</div> </td> </tr> <tr> <td> <div class="G">sādhuvādī ca saṁsayo.</div> </td> </tr> </table> </div>
</div>
<div class="q" id="p_19Vv_688"> <div class="divNumber">850.</div> <div class="p"> <table class="singleColumn"> <tr> <td> <div class="pN">688</div> <div class="G">Pokkharo ca suphasso ca,</div> </td> </tr> <tr> <td> <div class="G">vīṇāmokkhā ca nāriyo;</div> </td> </tr> <tr> <td> <div class="G">Nandā ceva sunandā ca,</div> </td> </tr> <tr> <td> <div class="G">soṇadinnā sucimhitā.</div> </td> </tr> </table> </div>
</div>
<div class="q" id="p_19Vv_689"> <div class="divNumber">851.</div> <div class="p"> <table class="singleColumn"> <tr> <td> <div class="pN">689</div> <div class="G">Alambusā missakesī ca,</div> </td> </tr> <tr> <td> <div class="G">puṇḍarīkātidāruṇī;</div> </td> </tr> <tr> <td> <div class="G">Eṇīphassā suphassā ca,</div> </td> </tr> <tr> <td> <div class="G">subhaddā muduvādinī.</div> </td> </tr> </table> </div>
</div>
<div class="q" id="p_19Vv_690"> <div class="divNumber">852.</div> <div class="p"> <table class="singleColumn"> <tr> <td> <div class="pN">690</div> <div class="G">Etā caññā ca seyyāse,</div> </td> </tr> <tr> <td> <div class="G">accharānaṁ pabodhikā;</div> </td> </tr> <tr> <td> <div class="G">Tā maṁ kālenupāgantvā,</div> </td> </tr> <tr> <td> <div class="G">abhibhāsanti devatā.</div> </td> </tr> </table> </div>
</div>
<div class="q" id="p_19Vv_691"> <div class="divNumber">853.</div> <div class="p"> <table class="singleColumn"> <tr> <td> <div class="pN">691</div> <div class="G">Handa naccāma gāyāma,</div> </td> </tr> <tr> <td> <div class="G">handa taṁ ramayāmase;</div> </td> </tr> <tr> <td> <div class="G">Nayidaṁ akatapuññānaṁ,</div> </td> </tr> <tr> <td> <div class="G">katapuññānamevidaṁ.</div> </td> </tr> </table> </div>
</div>
<div class="q" id="p_19Vv_692"> <div class="divNumber">854.</div> <div class="p"> <table class="singleColumn"> <tr> <td> <div class="pN">692</div> <div class="G">Asokaṁ nandanaṁ rammaṁ,</div> </td> </tr> <tr> <td> <div class="G">tidasānaṁ mahāvanaṁ;</div> </td> </tr> <tr> <td> <div class="G">Sukhaṁ akatapuññānaṁ,</div> </td> </tr> <tr> <td> <div class="G">idha natthi parattha ca.</div> </td> </tr> </table> </div>
</div>
<div class="q" id="p_19Vv_693"> <div class="divNumber">855.</div> <div class="p"> <table class="singleColumn"> <tr> <td> <div class="pN">693</div> <div class="G">Sukhañca katapuññānaṁ,</div> </td> </tr> <tr> <td> <div class="G">idha ceva parattha ca;</div> </td> </tr> <tr> <td> <div class="G">Tesaṁ sahabyakāmānaṁ,</div> </td> </tr> <tr> <td> <div class="G">kattabbaṁ kusalaṁ bahuṁ;</div> </td> </tr> <tr> <td> <div class="G">Katapuññā hi modanti,</div> </td> </tr> <tr> <td> <div class="G">sagge bhogasamaṅgino.</div> </td> </tr> </table> </div>
</div>
<div class="q" id="p_19Vv_694"> <div class="divNumber">856.</div> <div class="p"> <table class="singleColumn"> <tr> <td> <div class="pN">694</div> <div class="G">Bahūnaṁ vata atthāya,</div> </td> </tr> <tr> <td> <div class="G">uppajjanti tathāgatā;</div> </td> </tr> <tr> <td> <div class="G">Dakkhiṇeyyā manussānaṁ,</div> </td> </tr> <tr> <td> <div class="G">puññakhettānamākarā;</div> </td> </tr> <tr> <td> <div class="G">Yattha kāraṁ karitvāna,</div> </td> </tr> <tr> <td> <div class="G">sagge modanti dāyakā”ti.</div> </td> </tr> </table> </div>
</div>
<div class="CENTER" id="p_19Vv_695">
<span class="pN">695</span>Rajjumālāvimānaṁ dvādasamaṁ.</div>
<div class="SUMMARY" id="p_19Vv_696">
<span class="pN">696</span><span class="firstLetter">T</span>assuddānaṁ</div>
<div class="q" id="p_19Vv_697"> <div class="p"> <table class="singleColumn"> <tr> <td> <div class="pN">697</div> <div class="G">Mañjiṭṭhā pabhassarā nāgā,</div> </td> </tr> <tr> <td> <div class="G">Alomākañjikadāyikā;</div> </td> </tr> <tr> <td> <div class="G">Vihāracaturitthambā,</div> </td> </tr> <tr> <td> <div class="G">Pītā ucchuvandanarajjumālā ca;</div> </td> </tr> <tr> <td> <div class="G">Vaggo tena pavuccatīti.</div> </td> </tr> </table> </div>
</div>
<div class="CENTER" id="p_19Vv_698">
<span class="pN">698</span>Mañjiṭṭhakavaggo catuttho.</div>
<div class="ENDH3" id="p_19Vv_699">
<span class="pN">699</span>Itthivimānaṁ samattaṁ.</div>
</html>
