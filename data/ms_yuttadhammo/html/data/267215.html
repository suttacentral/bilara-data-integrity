<html>
<div class="i">9.1 Timirapupphiyattheraapadāna</div>
<div class="h">Timiravagga</div>
<div class="h">Timirapupphiyattheraapadāna</div>
<div class="q" id="p_20Ap1_1686"> <div class="divNumber">1.</div> <div class="p"> <table class="singleColumn"> <tr> <td> <div class="pN">1686</div> <div class="G">“Candabhāgānadītīre,</div> </td> </tr> <tr> <td> <div class="G">anusotaṁ vajāmahaṁ;</div> </td> </tr> <tr> <td> <div class="G">Nisinnaṁ samaṇaṁ disvā,</div> </td> </tr> <tr> <td> <div class="G">vippasannamanāvilaṁ.</div> </td> </tr> </table> </div>
</div>
<div class="q" id="p_20Ap1_1687"> <div class="divNumber">2.</div> <div class="p"> <table class="singleColumn"> <tr> <td> <div class="pN">1687</div> <div class="G">Tattha cittaṁ pasādetvā,</div> </td> </tr> <tr> <td> <div class="G">evaṁ cintesahaṁ tadā;</div> </td> </tr> <tr> <td> <div class="G">Tārayissati tiṇṇoyaṁ,</div> </td> </tr> <tr> <td> <div class="G">dantoyaṁ damayissati.</div> </td> </tr> </table> </div>
</div>
<div class="q" id="p_20Ap1_1688"> <div class="divNumber">3.</div> <div class="p"> <table class="singleColumn"> <tr> <td> <div class="pN">1688</div> <div class="G">Assāsissati assattho,</div> </td> </tr> <tr> <td> <div class="G">santo ca samayissati;</div> </td> </tr> <tr> <td> <div class="G">Mocayissati mutto ca,</div> </td> </tr> <tr> <td> <div class="G">nibbāpessati nibbuto.</div> </td> </tr> </table> </div>
</div>
<div class="q" id="p_20Ap1_1689"> <div class="divNumber">4.</div> <div class="p"> <table class="singleColumn"> <tr> <td> <div class="pN">1689</div> <div class="G">Evāhaṁ cintayitvāna,</div> </td> </tr> <tr> <td> <div class="G">siddhatthassa mahesino;</div> </td> </tr> <tr> <td> <div class="G">Gahetvā timirapupphaṁ,</div> </td> </tr> <tr> <td> <div class="G">matthake okiriṁ ahaṁ.</div> </td> </tr> </table> </div>
</div>
<div class="q" id="p_20Ap1_1690"> <div class="divNumber">5.</div> <div class="p"> <table class="singleColumn"> <tr> <td> <div class="pN">1690</div> <div class="G">Añjaliṁ paggahetvāna,</div> </td> </tr> <tr> <td> <div class="G">katvā ca naṁ padakkhiṇaṁ;</div> </td> </tr> <tr> <td> <div class="G">Vanditvā satthuno pāde,</div> </td> </tr> <tr> <td> <div class="G">pakkāmiṁ aparaṁ disaṁ.</div> </td> </tr> </table> </div>
</div>
<div class="q" id="p_20Ap1_1691"> <div class="divNumber">6.</div> <div class="p"> <table class="singleColumn"> <tr> <td> <div class="pN">1691</div> <div class="G">Aciraṁ gatamattaṁ maṁ,</div> </td> </tr> <tr> <td> <div class="G">migarājā viheṭhayi;</div> </td> </tr> <tr> <td> <div class="G">Papātamanugacchanto,</div> </td> </tr> <tr> <td> <div class="G">tattheva papatiṁ ahaṁ.</div> </td> </tr> </table> </div>
</div>
<div class="q" id="p_20Ap1_1692"> <div class="divNumber">7.</div> <div class="p"> <table class="singleColumn"> <tr> <td> <div class="pN">1692</div> <div class="G">Catunnavutito kappe,</div> </td> </tr> <tr> <td> <div class="G">yaṁ pupphamabhiropayiṁ;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">pupphapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_1693"> <div class="divNumber">8.</div> <div class="p"> <table class="singleColumn"> <tr> <td> <div class="pN">1693</div> <div class="G">Chappaññāsamhi kappamhi,</div> </td> </tr> <tr> <td> <div class="G">sattevāsuṁ mahāyasā;</div> </td> </tr> <tr> <td> <div class="G">Sattaratanasampannā,</div> </td> </tr> <tr> <td> <div class="G">cakkavattī mahabbalā.</div> </td> </tr> </table> </div>
</div>
<div class="q" id="p_20Ap1_1694"> <div class="divNumber">9.</div> <div class="p"> <table class="singleColumn"> <tr> <td> <div class="pN">1694</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_1695"> <div class="p">
<span class="pN">1695</span>Itthaṁ sudaṁ āyasmā timirapupphiyo thero imā gāthāyo abhāsitthāti. </div>
</div>
<div class="CENTER" id="p_20Ap1_1696">
<span class="pN">1696</span>Timirapupphiyattherassāpadānaṁ paṭhamaṁ.</div>
</html>
