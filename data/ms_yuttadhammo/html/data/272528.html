<html>
<div class="i">11.4 Cattāro dhammā</div>
<div class="h">Dasuttarasutta</div>
<div class="q" id="h_8D_1173"> <h2 class="paliSectionName">
<span class="pN">1173</span>Cattāro dhammā </h2>
</div>
<div class="q" id="p_8D_1174"> <div class="divNumber">354.</div> <div class="p">
<span class="pN">1174</span>Cattāro dhammā bahukārā, cattāro dhammā bhāvetabbā…pe…  cattāro dhammā sacchikātabbā. </div>
</div>
<div class="q" id="p_8D_1175"> <div class="p">
<span class="pN">1175</span>Katame cattāro dhammā <span class="bold">bahukārā?</span> Cattāri cakkāni—  patirūpadesavāso, sappurisūpanissayo, attasammāpaṇidhi, pubbe ca katapuññatā. Ime cattāro dhammā bahukārā. (1) </div>
</div>
<div class="q" id="p_8D_1176"> <div class="p">
<span class="pN">1176</span>Katame cattāro dhammā <span class="bold">bhāvetabbā?</span> Cattāro satipaṭṭhānā—  idhāvuso, bhikkhu kāye kāyānupassī viharati ātāpī sampajāno satimā vineyya loke abhijjhādomanassaṁ. Vedanāsu…pe…  citte…  dhammesu dhammānupassī viharati ātāpī sampajāno satimā vineyya loke abhijjhādomanassaṁ. Ime cattāro dhammā bhāvetabbā. (2) </div>
</div>
<div class="q" id="p_8D_1177"> <div class="p">
<span class="pN">1177</span>Katame cattāro dhammā <span class="bold">pariññeyyā?</span> Cattāro āhārā—  kabaḷīkāro āhāro oḷāriko vā sukhumo vā, phasso dutiyo, manosañcetanā tatiyā, viññāṇaṁ catutthaṁ. Ime cattāro dhammā pariññeyyā. (3) </div>
</div>
<div class="q" id="p_8D_1178"> <div class="p">
<span class="pN">1178</span>Katame cattāro dhammā <span class="bold">pahātabbā?</span> Cattāro oghā—  kāmogho, bhavogho, diṭṭhogho, avijjogho. Ime cattāro dhammā pahātabbā. (4) </div>
</div>
<div class="q" id="p_8D_1179"> <div class="p">
<span class="pN">1179</span>Katame cattāro dhammā <span class="bold">hānabhāgiyā?</span> Cattāro yogā—  kāmayogo, bhavayogo, diṭṭhiyogo, avijjāyogo. Ime cattāro dhammā hānabhāgiyā. (5) </div>
</div>
<div class="q" id="p_8D_1180"> <div class="p">
<span class="pN">1180</span>Katame cattāro dhammā <span class="bold">visesabhāgiyā?</span> Cattāro visaṁyogā—  kāmayogavisaṁyogo, bhavayogavisaṁyogo, diṭṭhiyogavisaṁyogo, avijjāyogavisaṁyogo. Ime cattāro dhammā visesabhāgiyā. (6) </div>
</div>
<div class="q" id="p_8D_1181"> <div class="p">
<span class="pN">1181</span>Katame cattāro dhammā <span class="bold">duppaṭivijjhā?</span> Cattāro samādhī—  hānabhāgiyo samādhi, ṭhitibhāgiyo samādhi, visesabhāgiyo samādhi, nibbedhabhāgiyo samādhi. Ime cattāro dhammā duppaṭivijjhā. (7) </div>
</div>
<div class="q" id="p_8D_1182"> <div class="p">
<span class="pN">1182</span>Katame cattāro dhammā <span class="bold">uppādetabbā?</span> Cattāri ñāṇāni—  dhamme ñāṇaṁ, anvaye ñāṇaṁ, pariye ñāṇaṁ, sammutiyā ñāṇaṁ. Ime cattāro dhammā uppādetabbā. (8) </div>
</div>
<div class="q" id="p_8D_1183"> <div class="p">
<span class="pN">1183</span>Katame cattāro dhammā <span class="bold">abhiññeyyā?</span> Cattāri ariyasaccāni—  dukkhaṁ ariyasaccaṁ, dukkhasamudayaṁ ariyasaccaṁ, dukkhanirodhaṁ ariyasaccaṁ, dukkhanirodhagāminī paṭipadā ariyasaccaṁ. Ime cattāro dhammā abhiññeyyā. (9) </div>
</div>
<div class="q" id="p_8D_1184"> <div class="p">
<span class="pN">1184</span>Katame cattāro dhammā <span class="bold">sacchikātabbā?</span> Cattāri sāmaññaphalāni—  sotāpattiphalaṁ, sakadāgāmiphalaṁ, anāgāmiphalaṁ, arahattaphalaṁ. Ime cattāro dhammā sacchikātabbā. (10) </div>
</div>
<div class="q" id="p_8D_1185"> <div class="p">
<span class="pN">1185</span>Iti ime cattārīsadhammā bhūtā tacchā tathā avitathā anaññathā sammā tathāgatena abhisambuddhā. </div>
</div>
</html>
