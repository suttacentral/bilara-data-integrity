<html>
<div class="i">1.10.2 Vedanānupassanā</div>
<div class="h">Mūlapariyāyavagga</div>
<div class="h">Mahāsatipaṭṭhānasutta</div>
<div class="h">Vedanānupassanā</div>
<div class="q" id="p_9M_336"> <div class="divNumber">113.</div> <div class="p">
<span class="pN">336</span>Kathañca, bhikkhave, bhikkhu vedanāsu vedanānupassī viharati? Idha, bhikkhave, bhikkhu sukhaṁ vā vedanaṁ vedayamāno ‘sukhaṁ vedanaṁ vedayāmī’ti pajānāti. (1) </div>
</div>
<div class="q" id="p_9M_337"> <div class="p">
<span class="pN">337</span>Dukkhaṁ vā vedanaṁ vedayamāno ‘dukkhaṁ vedanaṁ vedayāmī’ti pajānāti. (2) </div>
</div>
<div class="q" id="p_9M_338"> <div class="p">
<span class="pN">338</span>Adukkhamasukhaṁ vā vedanaṁ vedayamāno ‘adukkhamasukhaṁ vedanaṁ vedayāmī’ti pajānāti. (3) </div>
</div>
<div class="q" id="p_9M_339"> <div class="p">
<span class="pN">339</span>Sāmisaṁ vā sukhaṁ vedanaṁ vedayamāno ‘sāmisaṁ sukhaṁ vedanaṁ vedayāmī’ti pajānāti. (4) </div>
</div>
<div class="q" id="p_9M_340"> <div class="p">
<span class="pN">340</span>Nirāmisaṁ vā sukhaṁ vedanaṁ vedayamāno ‘nirāmisaṁ sukhaṁ vedanaṁ vedayāmī’ti pajānāti. (5) </div>
</div>
<div class="q" id="p_9M_341"> <div class="p">
<span class="pN">341</span>Sāmisaṁ vā dukkhaṁ vedanaṁ vedayamāno ‘sāmisaṁ dukkhaṁ vedanaṁ vedayāmī’ti pajānāti. (6) </div>
</div>
<div class="q" id="p_9M_342"> <div class="p">
<span class="pN">342</span>Nirāmisaṁ vā dukkhaṁ vedanaṁ vedayamāno ‘nirāmisaṁ dukkhaṁ vedanaṁ vedayāmī’ti pajānāti. (7) </div>
</div>
<div class="q" id="p_9M_343"> <div class="p">
<span class="pN">343</span>Sāmisaṁ vā adukkhamasukhaṁ vedanaṁ vedayamāno ‘sāmisaṁ adukkhamasukhaṁ vedanaṁ vedayāmī’ti pajānāti. (8) </div>
</div>
<div class="q" id="p_9M_344"> <div class="p">
<span class="pN">344</span>Nirāmisaṁ vā adukkhamasukhaṁ vedanaṁ vedayamāno ‘nirāmisaṁ adukkhamasukhaṁ vedanaṁ vedayāmī’ti pajānāti. (9) </div>
</div>
<div class="q" id="p_9M_345"> <div class="p">
<span class="pN">345</span>Iti ajjhattaṁ vā vedanāsu vedanānupassī viharati, bahiddhā vā vedanāsu vedanānupassī viharati, ajjhattabahiddhā vā vedanāsu vedanānupassī viharati; samudayadhammānupassī vā vedanāsu viharati, vayadhammānupassī vā vedanāsu viharati, samudayavayadhammānupassī vā vedanāsu viharati. ‘Atthi vedanā’ti vā panassa sati paccupaṭṭhitā hoti. Yāvadeva ñāṇamattāya paṭissatimattāya anissito ca viharati, na ca kiñci loke upādiyati. Evampi kho, bhikkhave, bhikkhu vedanāsu vedanānupassī viharati. </div>
</div>
<div class="CENTER" id="p_9M_346">
<span class="pN">346</span>Vedanānupassanā niṭṭhitā.</div>
</html>
