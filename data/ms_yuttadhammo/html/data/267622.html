<html>
<div class="i">49.8 Taraṇiyattheraapadāna</div>
<div class="h">Paṁsukūlavagga</div>
<div class="h">Taraṇiyattheraapadāna</div>
<div class="q" id="p_20Ap1_6347"> <div class="divNumber">148.</div> <div class="p"> <table class="singleColumn"> <tr> <td> <div class="pN">6347</div> <div class="G">“Atthadassī tu bhagavā,</div> </td> </tr> <tr> <td> <div class="G">sayambhū lokanāyako;</div> </td> </tr> <tr> <td> <div class="G">Vinatā nadiyā tīraṁ,</div> </td> </tr> <tr> <td> <div class="G">upāgacchi tathāgato.</div> </td> </tr> </table> </div>
</div>
<div class="q" id="p_20Ap1_6348"> <div class="divNumber">149.</div> <div class="p"> <table class="singleColumn"> <tr> <td> <div class="pN">6348</div> <div class="G">Udakā abhinikkhamma,</div> </td> </tr> <tr> <td> <div class="G">kacchapo vārigocaro;</div> </td> </tr> <tr> <td> <div class="G">Buddhaṁ tāretukāmohaṁ,</div> </td> </tr> <tr> <td> <div class="G">upesiṁ lokanāyakaṁ.</div> </td> </tr> </table> </div>
</div>
<div class="q" id="p_20Ap1_6349"> <div class="divNumber">150.</div> <div class="p"> <table class="singleColumn"> <tr> <td> <div class="pN">6349</div> <div class="G">‘Abhirūhatu maṁ buddho,</div> </td> </tr> <tr> <td> <div class="G">atthadassī mahāmuni;</div> </td> </tr> <tr> <td> <div class="G">Ahaṁ taṁ tārayissāmi,</div> </td> </tr> <tr> <td> <div class="G">dukkhassantakaro tuvaṁ’.</div> </td> </tr> </table> </div>
</div>
<div class="q" id="p_20Ap1_6350"> <div class="divNumber">151.</div> <div class="p"> <table class="singleColumn"> <tr> <td> <div class="pN">6350</div> <div class="G">Mama saṅkappamaññāya,</div> </td> </tr> <tr> <td> <div class="G">atthadassī mahāyaso;</div> </td> </tr> <tr> <td> <div class="G">Abhirūhitvā me piṭṭhiṁ,</div> </td> </tr> <tr> <td> <div class="G">aṭṭhāsi lokanāyako.</div> </td> </tr> </table> </div>
</div>
<div class="q" id="p_20Ap1_6351"> <div class="divNumber">152.</div> <div class="p"> <table class="singleColumn"> <tr> <td> <div class="pN">6351</div> <div class="G">Yato sarāmi attānaṁ,</div> </td> </tr> <tr> <td> <div class="G">yato pattosmi viññutaṁ;</div> </td> </tr> <tr> <td> <div class="G">Sukhaṁ me tādisaṁ natthi,</div> </td> </tr> <tr> <td> <div class="G">phuṭṭhe pādatale yathā.</div> </td> </tr> </table> </div>
</div>
<div class="q" id="p_20Ap1_6352"> <div class="divNumber">153.</div> <div class="p"> <table class="singleColumn"> <tr> <td> <div class="pN">6352</div> <div class="G">Uttaritvāna sambuddho,</div> </td> </tr> <tr> <td> <div class="G">atthadassī mahāyaso;</div> </td> </tr> <tr> <td> <div class="G">Naditīramhi ṭhatvāna,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_20Ap1_6353"> <div class="divNumber">154.</div> <div class="p"> <table class="singleColumn"> <tr> <td> <div class="pN">6353</div> <div class="G">‘Yāvatā vattate cittaṁ,</div> </td> </tr> <tr> <td> <div class="G">gaṅgāsotaṁ tarāmahaṁ;</div> </td> </tr> <tr> <td> <div class="G">Ayañca kacchapo rājā,</div> </td> </tr> <tr> <td> <div class="G">tāresi mama paññavā.</div> </td> </tr> </table> </div>
</div>
<div class="q" id="p_20Ap1_6354"> <div class="divNumber">155.</div> <div class="p"> <table class="singleColumn"> <tr> <td> <div class="pN">6354</div> <div class="G">Iminā buddhataraṇena,</div> </td> </tr> <tr> <td> <div class="G">mettacittavatāya ca;</div> </td> </tr> <tr> <td> <div class="G">Aṭṭhārase kappasate,</div> </td> </tr> <tr> <td> <div class="G">devaloke ramissati.</div> </td> </tr> </table> </div>
</div>
<div class="q" id="p_20Ap1_6355"> <div class="divNumber">156.</div> <div class="p"> <table class="singleColumn"> <tr> <td> <div class="pN">6355</div> <div class="G">Devalokā idhāgantvā,</div> </td> </tr> <tr> <td> <div class="G">sukkamūlena codito;</div> </td> </tr> <tr> <td> <div class="G">Ekāsane nisīditvā,</div> </td> </tr> <tr> <td> <div class="G">kaṅkhāsotaṁ tarissati.</div> </td> </tr> </table> </div>
</div>
<div class="q" id="p_20Ap1_6356"> <div class="divNumber">157.</div> <div class="p"> <table class="singleColumn"> <tr> <td> <div class="pN">6356</div> <div class="G">Yathāpi bhaddake khette,</div> </td> </tr> <tr> <td> <div class="G">bījaṁ appampi ropitaṁ;</div> </td> </tr> <tr> <td> <div class="G">Sammādhāre pavecchante,</div> </td> </tr> <tr> <td> <div class="G">phalaṁ toseti kassakaṁ’.</div> </td> </tr> </table> </div>
</div>
<div class="q" id="p_20Ap1_6357"> <div class="divNumber">158.</div> <div class="p"> <table class="singleColumn"> <tr> <td> <div class="pN">6357</div> <div class="G">Tathevidaṁ buddhakhettaṁ,</div> </td> </tr> <tr> <td> <div class="G">sammāsambuddhadesitaṁ;</div> </td> </tr> <tr> <td> <div class="G">Sammādhāre pavecchante,</div> </td> </tr> <tr> <td> <div class="G">phalaṁ maṁ tosayissati.</div> </td> </tr> </table> </div>
</div>
<div class="q" id="p_20Ap1_6358"> <div class="divNumber">159.</div> <div class="p"> <table class="singleColumn"> <tr> <td> <div class="pN">6358</div> <div class="G">Padhānapahitattomhi,</div> </td> </tr> <tr> <td> <div class="G">upasanto nirūpadhi;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_6359"> <div class="divNumber">160.</div> <div class="p"> <table class="singleColumn"> <tr> <td> <div class="pN">6359</div> <div class="G">Aṭṭhārase kappasate,</div> </td> </tr> <tr> <td> <div class="G">yaṁ kammamakariṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">taraṇāya idaṁ phalaṁ.</div> </td> </tr> </table> </div>
</div>
<div class="q" id="p_20Ap1_6360"> <div class="divNumber">161.</div> <div class="p"> <table class="singleColumn"> <tr> <td> <div class="pN">6360</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_6361"> <div class="divNumber">162.</div> <div class="p"> <table class="singleColumn"> <tr> <td> <div class="pN">6361</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_6362"> <div class="divNumber">163.</div> <div class="p"> <table class="singleColumn"> <tr> <td> <div class="pN">6362</div> <div class="G">Paṭisambhidā catasso,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_6363"> <div class="p">
<span class="pN">6363</span>Itthaṁ sudaṁ āyasmā taraṇiyo thero imā gāthāyo abhāsitthāti. </div>
</div>
<div class="CENTER" id="p_20Ap1_6364">
<span class="pN">6364</span>Taraṇiyattherassāpadānaṁ aṭṭhamaṁ.</div>
</html>
