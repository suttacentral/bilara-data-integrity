<html>
<div class="i">1.1.4 Catutthapīṭhavimānavatthu</div>
<div class="h">Itthivimāna</div>
<div class="h">Pīṭhavagga</div>
<div class="h">Catutthapīṭhavimānavatthu</div>
<div class="q" id="p_19Vv_27"> <div class="divNumber">23.</div> <div class="p"> <table class="singleColumn"> <tr> <td> <div class="pN">27</div> <div class="G">“Pīṭhaṁ te veḷuriyamayaṁ uḷāraṁ,</div> </td> </tr> <tr> <td> <div class="G">Manojavaṁ gacchati yenakāmaṁ;</div> </td> </tr> <tr> <td> <div class="G">Alaṅkate malyadhare suvatthe,</div> </td> </tr> <tr> <td> <div class="G">Obhāsasi vijjurivabbhakūṭaṁ.</div> </td> </tr> </table> </div>
</div>
<div class="q" id="p_19Vv_28"> <div class="divNumber">24.</div> <div class="p"> <table class="singleColumn"> <tr> <td> <div class="pN">28</div> <div class="G">Kena tetādiso vaṇṇo,</div> </td> </tr> <tr> <td> <div class="G">kena te idha mijjhati;</div> </td> </tr> <tr> <td> <div class="G">Uppajjanti ca te bhogā,</div> </td> </tr> <tr> <td> <div class="G">ye keci manaso piyā.</div> </td> </tr> </table> </div>
</div>
<div class="q" id="p_19Vv_29"> <div class="divNumber">25.</div> <div class="p"> <table class="singleColumn"> <tr> <td> <div class="pN">29</div> <div class="G">Pucchāmi taṁ devi mahānubhāve,</div> </td> </tr> <tr> <td> <div class="G">Manussabhūtā kimakāsi puññaṁ;</div> </td> </tr> <tr> <td> <div class="G">Kenāsi evaṁ jalitānubhāvā,</div> </td> </tr> <tr> <td> <div class="G">Vaṇṇo ca te sabbadisā pabhāsatī”ti.</div> </td> </tr> </table> </div>
</div>
<div class="q" id="p_19Vv_30"> <div class="divNumber">26.</div> <div class="p"> <table class="singleColumn"> <tr> <td> <div class="pN">30</div> <div class="G">Sā devatā attamanā,</div> </td> </tr> <tr> <td> <div class="G">moggallānena pucchitā;</div> </td> </tr> <tr> <td> <div class="G">Pañhaṁ puṭṭhā viyākāsi,</div> </td> </tr> <tr> <td> <div class="G">yassa kammassidaṁ phalaṁ.</div> </td> </tr> </table> </div>
</div>
<div class="q" id="p_19Vv_31"> <div class="divNumber">27.</div> <div class="p"> <table class="singleColumn"> <tr> <td> <div class="pN">31</div> <div class="G">“Appassa kammassa phalaṁ mamedaṁ,</div> </td> </tr> <tr> <td> <div class="G">Yenamhi evaṁ jalitānubhāvā;</div> </td> </tr> <tr> <td> <div class="G">Ahaṁ manussesu manussabhūtā,</div> </td> </tr> <tr> <td> <div class="G">Purimāya jātiyā manussaloke.</div> </td> </tr> </table> </div>
</div>
<div class="q" id="p_19Vv_32"> <div class="divNumber">28.</div> <div class="p"> <table class="singleColumn"> <tr> <td> <div class="pN">32</div> <div class="G">Addasaṁ virajaṁ bhikkhuṁ,</div> </td> </tr> <tr> <td> <div class="G">vippasannamanāvilaṁ;</div> </td> </tr> <tr> <td> <div class="G">Tassa adāsahaṁ pīṭhaṁ,</div> </td> </tr> <tr> <td> <div class="G">pasannā sehi pāṇibhi.</div> </td> </tr> </table> </div>
</div>
<div class="q" id="p_19Vv_33"> <div class="divNumber">29.</div> <div class="p"> <table class="singleColumn"> <tr> <td> <div class="pN">33</div> <div class="G">Tena metādiso vaṇṇo,</div> </td> </tr> <tr> <td> <div class="G">tena me idha mijjhati;</div> </td> </tr> <tr> <td> <div class="G">Uppajjanti ca me bhogā,</div> </td> </tr> <tr> <td> <div class="G">ye keci manaso piyā.</div> </td> </tr> </table> </div>
</div>
<div class="q" id="p_19Vv_34"> <div class="divNumber">30.</div> <div class="p"> <table class="singleColumn"> <tr> <td> <div class="pN">34</div> <div class="G">Akkhāmi te bhikkhu mahānubhāva,</div> </td> </tr> <tr> <td> <div class="G">Manussabhūtā yamakāsi puññaṁ;</div> </td> </tr> <tr> <td> <div class="G">Tenamhi evaṁ jalitānubhāvā,</div> </td> </tr> <tr> <td> <div class="G">Vaṇṇo ca me sabbadisā pabhāsatī”ti.</div> </td> </tr> </table> </div>
</div>
<div class="CENTER" id="p_19Vv_35">
<span class="pN">35</span>Catutthapīṭhavimānaṁ catutthaṁ.</div>
</html>
