<html>
<div class="i">1.5.4.8 Sannidhikārakasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Bhojanavagga
</div>
<div class="h">
Sannidhikārakasikkhāpada
</div>
<div class="q" id="p_2V_812">
<div class="divNumber">
252.
</div>
<div class="p">
<span class="pN">812</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena āyasmato ānandassa upajjhāyo āyasmā belaṭṭhasīso araññe viharati. So piṇḍāya caritvā sukkhakuraṁ ārāmaṁ haritvā sukkhāpetvā nikkhipati. Yadā āhārena attho hoti, tadā udakena temetvā temetvā bhuñjati, cirena gāmaṁ piṇḍāya pavisati. Bhikkhū āyasmantaṁ belaṭṭhasīsaṁ etadavocuṁ—  “kissa tvaṁ, āvuso, cirena gāmaṁ piṇḍāya pavisasī”ti? Atha kho āyasmā belaṭṭhasīso bhikkhūnaṁ etamatthaṁ ārocesi. “Kiṁ pana tvaṁ, āvuso, sannidhikārakaṁ bhojanaṁ bhuñjasī”ti? “Evamāvuso”ti.
</div>
</div>
<div class="q" id="p_2V_813">
<div class="p">
<span class="pN">813</span>Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma āyasmā belaṭṭhasīso sannidhikārakaṁ bhojanaṁ bhuñjissatī”ti…pe…  “saccaṁ kira tvaṁ, belaṭṭhasīsa, sannidhikārakaṁ bhojanaṁ bhuñjasī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tvaṁ, belaṭṭhasīsa, sannidhikārakaṁ bhojanaṁ bhuñjissasi. Netaṁ, belaṭṭhasīsa, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_814">
<div class="divNumber">
253.
</div>
<div class="p">
<span class="pN">814</span><span class="bold">“Yo pana bhikkhu sannidhikārakaṁ khādanīyaṁ vā bhojanīyaṁ vā khādeyya vā bhuñjeyya vā, pācittiyan”</span>ti. (<span class="italic">38</span>:<span class="bold">87</span>)
</div>
</div>
<div class="q" id="p_2V_815">
<div class="divNumber">
254.
</div>
<div class="p">
<span class="pN">815</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_816">
<div class="p">
<span class="pN">816</span><span class="bold">Sannidhikārakaṁ</span> nāma ajja paṭiggahitaṁ aparajju khāditaṁ hoti.
</div>
</div>
<div class="q" id="p_2V_817">
<div class="p">
<span class="pN">817</span><span class="bold">Khādanīyaṁ</span> nāma pañca bhojanāni—  yāmakālikaṁ sattāhakālikaṁ yāvajīvikaṁ ṭhapetvā avasesaṁ khādanīyaṁ nāma.
</div>
</div>
<div class="q" id="p_2V_818">
<div class="p">
<span class="pN">818</span><span class="bold">Bhojanīyaṁ</span> nāma pañca bhojanāni—  odano, kummāso, sattu, maccho, maṁsaṁ.
</div>
</div>
<div class="q" id="p_2V_819">
<div class="p">
<span class="pN">819</span>“Khādissāmi bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti pācittiyassa.
</div>
</div>
<div class="q" id="p_2V_820">
<div class="divNumber">
255.
</div>
<div class="p">
<span class="pN">820</span>Sannidhikārake sannidhikārakasaññī khādanīyaṁ vā bhojanīyaṁ vā khādati vā bhuñjati vā, āpatti pācittiyassa. Sannidhikārake vematiko khādanīyaṁ vā bhojanīyaṁ vā khādati vā bhuñjati vā, āpatti pācittiyassa. Sannidhikārake asannidhikārakasaññī khādanīyaṁ vā bhojanīyaṁ vā khādati vā bhuñjati vā, āpatti pācittiyassa.
</div>
</div>
<div class="q" id="p_2V_821">
<div class="p">
<span class="pN">821</span>Yāmakālikaṁ sattāhakālikaṁ yāvajīvikaṁ āhāratthāya paṭiggaṇhāti, āpatti dukkaṭassa. Ajjhohāre ajjhohāre āpatti dukkaṭassa. Asannidhikārake sannidhikārakasaññī, āpatti dukkaṭassa. Asannidhikārake vematiko, āpatti dukkaṭassa. Asannidhikārake asannidhikārakasaññī, anāpatti.
</div>
</div>
<div class="q" id="p_2V_822">
<div class="divNumber">
256.
</div>
<div class="p">
<span class="pN">822</span>Anāpatti—  yāvakālikaṁ yāvakāle nidahitvā bhuñjati, yāmakālikaṁ yāme nidahitvā bhuñjati, sattāhakālikaṁ sattāhaṁ nidahitvā bhuñjati, yāvajīvikaṁ sati paccaye paribhuñjati, ummattakassa, ādikammikassāti.
</div>
</div>
<div class="CENTER" id="p_2V_823">
<span class="pN">823</span>Sannidhikārakasikkhāpadaṁ niṭṭhitaṁ aṭṭhamaṁ.
</div>
</html>
