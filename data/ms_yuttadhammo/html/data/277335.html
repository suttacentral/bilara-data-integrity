<html>
<div class="i">1.1.2.4.3 Pattavagga</div>
<div class="h">Bhikkhuvibhaṅga</div>
<div class="h">Paṭhamabhāga</div>
<div class="h">Katāpattivāra</div>
<div class="h">Nissaggiyakaṇḍa</div>
<div class="h">Pattavagga</div>
<div class="q" id="p_5V_374"> <div class="divNumber">164.</div> <div class="p">
<span class="pN">374</span>Atirekapattaṁ dasāhaṁ atikkāmento ekaṁ āpattiṁ āpajjati. Nissaggiyaṁ pācittiyaṁ. (1) </div>
</div>
<div class="q" id="p_5V_375"> <div class="p">
<span class="pN">375</span>Ūnapañcabandhanena pattena aññaṁ navaṁ pattaṁ cetāpento dve āpattiyo āpajjati. Cetāpeti, payoge dukkaṭaṁ; cetāpite nissaggiyaṁ pācittiyaṁ. (2) </div>
</div>
<div class="q" id="p_5V_376"> <div class="p">
<span class="pN">376</span>Bhesajjāni paṭiggahetvā sattāhaṁ atikkāmento ekaṁ āpattiṁ āpajjati. Nissaggiyaṁ pācittiyaṁ. (3) </div>
</div>
<div class="q" id="p_5V_377"> <div class="p">
<span class="pN">377</span>Atirekamāse sese gimhāne vassikasāṭikacīvaraṁ pariyesanto dve āpattiyo āpajjati. Pariyesati, payoge dukkaṭaṁ; pariyiṭṭhe nissaggiyaṁ pācittiyaṁ. (4) </div>
</div>
<div class="q" id="p_5V_378"> <div class="p">
<span class="pN">378</span>Bhikkhussa sāmaṁ cīvaraṁ datvā kupito anattamano acchindanto dve āpattiyo āpajjati. Acchindati, payoge dukkaṭaṁ; acchinne nissaggiyaṁ pācittiyaṁ. (5) </div>
</div>
<div class="q" id="p_5V_379"> <div class="p">
<span class="pN">379</span>Sāmaṁ suttaṁ viññāpetvā tantavāyehi cīvaraṁ vāyāpento dve āpattiyo āpajjati. Vāyāpeti, payoge dukkaṭaṁ; vāyāpite nissaggiyaṁ pācittiyaṁ. (6) </div>
</div>
<div class="q" id="p_5V_380"> <div class="p">
<span class="pN">380</span>Pubbe appavārito aññātakassa gahapatikassa tantavāye upasaṅkamitvā cīvare vikappaṁ āpajjanto dve āpattiyo āpajjati. Vikappaṁ āpajjati, payoge dukkaṭaṁ; vikappaṁ āpanne nissaggiyaṁ pācittiyaṁ. (7) </div>
</div>
<div class="q" id="p_5V_381"> <div class="p">
<span class="pN">381</span>Accekacīvaraṁ paṭiggahetvā cīvarakālasamayaṁ atikkāmento ekaṁ āpattiṁ āpajjati. Nissaggiyaṁ pācittiyaṁ. (8) </div>
</div>
<div class="q" id="p_5V_382"> <div class="p">
<span class="pN">382</span>Tiṇṇaṁ cīvarānaṁ aññataraṁ cīvaraṁ antaraghare nikkhipitvā atirekachārattaṁ vippavasanto ekaṁ āpattiṁ āpajjati. Nissaggiyaṁ pācittiyaṁ. (9) </div>
</div>
<div class="q" id="p_5V_383"> <div class="p">
<span class="pN">383</span>Jānaṁ saṁghikaṁ lābhaṁ pariṇataṁ attano pariṇāmento dve āpattiyo āpajjati. Pariṇāmeti, payoge dukkaṭaṁ; pariṇāmite nissaggiyaṁ pācittiyaṁ. (10) </div>
</div>
<div class="CENTER" id="p_5V_384">
<span class="pN">384</span>Pattavaggo tatiyo.<br> Tiṁsa nissaggiyā pācittiyā niṭṭhitā.</div>
</html>
