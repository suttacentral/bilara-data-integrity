<html>
<div class="i">2.3.2.1 Garupāvuraṇasikkhāpada</div>
<div class="h">Bhikkhunivibhaṅga</div>
<div class="h">Nissaggiyakaṇḍa</div>
<div class="h">Cīvaravagga</div>
<div class="h">Garupāvuraṇasikkhāpada</div>
<div class="q" id="p_2V_2541"> <div class="divNumber">783.</div> <div class="p">
<span class="pN">2541</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena thullanandā bhikkhunī bahussutā hoti bhāṇikā visāradā paṭṭā dhammiṁ kathaṁ kātuṁ. Atha kho rājā pasenadi kosalo sītakāle mahagghaṁ kambalaṁ pārupitvā yena thullanandā bhikkhunī tenupasaṅkami; upasaṅkamitvā thullanandaṁ bhikkhuniṁ abhivādetvā ekamantaṁ nisīdi. Ekamantaṁ nisinnaṁ kho rājānaṁ pasenadiṁ kosalaṁ thullanandā bhikkhunī dhammiyā kathāya sandassesi samādapesi samuttejesi sampahaṁsesi. Atha kho rājā pasenadi kosalo thullanandāya bhikkhuniyā dhammiyā kathāya sandassito samādapito samuttejito sampahaṁsito thullanandaṁ bhikkhuniṁ etadavoca— “vadeyyāsi, ayye, yena attho”ti? “Sace me tvaṁ, mahārāja, dātukāmosi, imaṁ kambalaṁ dehī”ti. Atha kho rājā pasenadi kosalo thullanandāya bhikkhuniyā kambalaṁ datvā uṭṭhāyāsanā thullanandaṁ bhikkhuniṁ abhivādetvā padakkhiṇaṁ katvā pakkāmi. Manussā ujjhāyanti khiyyanti vipācenti— “mahicchā imā bhikkhuniyo asantuṭṭhā. Kathañhi nāma rājānaṁ kambalaṁ viññāpessantī”ti. </div>
</div>
<div class="q" id="p_2V_2542"> <div class="p">
<span class="pN">2542</span>Assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. Yā tā bhikkhuniyo appicchā…pe… tā ujjhāyanti khiyyanti vipācenti— “kathañhi nāma ayyā thullanandā rājānaṁ kambalaṁ viññāpessatī”ti…pe… “saccaṁ kira, bhikkhave, thullanandā bhikkhunī rājānaṁ kambalaṁ viññāpetī”ti? “Saccaṁ, bhagavā”ti. Vigarahi buddho bhagavā…pe… kathañhi nāma, bhikkhave, thullanandā bhikkhunī rājānaṁ kambalaṁ viññāpessati. Netaṁ, bhikkhave, appasannānaṁ vā pasādāya…pe… evañca pana, bhikkhave, bhikkhuniyo imaṁ sikkhāpadaṁ uddisantu— </div>
</div>
<div class="q" id="p_2V_2543"> <div class="divNumber">784.</div> <div class="p">
<span class="pN">2543</span><span class="bold">“Garupāvuraṇaṁ pana bhikkhuniyā cetāpentiyā catukkaṁsaparamaṁ cetāpetabbaṁ. Tato ce uttari cetāpeyya, nissaggiyaṁ pācittiyan”</span>ti. (<span class="italic">11</span>:<span class="bold">36</span>) </div>
</div>
<div class="q" id="p_2V_2544"> <div class="divNumber">785.</div> <div class="p">
<span class="pN">2544</span><span class="bold">Garupāvuraṇaṁ</span> nāma yaṁ kiñci sītakāle pāvuraṇaṁ. </div>
</div>
<div class="q" id="p_2V_2545"> <div class="p">
<span class="pN">2545</span><span class="bold">Cetāpentiyā</span>ti viññāpentiyā. </div>
</div>
<div class="q" id="p_2V_2546"> <div class="p">
<span class="pN">2546</span><span class="bold">Catukkaṁsaparamaṁ cetāpetabban</span>ti soḷasakahāpaṇagghanakaṁ cetāpetabbaṁ. </div>
</div>
<div class="q" id="p_2V_2547"> <div class="p">
<span class="pN">2547</span><span class="bold">Tato ce uttari cetāpeyyā</span>ti tatuttari viññāpeti, payoge dukkaṭaṁ. Paṭilābhena nissaggiyaṁ hoti. Nissajjitabbaṁ saṁghassa vā gaṇassa vā ekabhikkhuniyā vā. Evañca pana, bhikkhave, nissajjitabbaṁ…pe… “idaṁ me, ayye, garupāvuraṇaṁ atirekacatukkaṁsaparamaṁ cetāpitaṁ nissaggiyaṁ, imāhaṁ saṁghassa nissajjāmī”ti…pe… dadeyyāti…pe… dadeyyunti…pe… ayyāya dammīti. </div>
</div>
<div class="q" id="p_2V_2548"> <div class="divNumber">786.</div> <div class="p">
<span class="pN">2548</span>Atirekacatukkaṁse atirekasaññā cetāpeti, nissaggiyaṁ pācittiyaṁ. Atirekacatukkaṁse vematikā cetāpeti, nissaggiyaṁ pācittiyaṁ. Atirekacatukkaṁse ūnakasaññā cetāpeti, nissaggiyaṁ pācittiyaṁ. </div>
</div>
<div class="q" id="p_2V_2549"> <div class="p">
<span class="pN">2549</span>Ūnakacatukkaṁse atirekasaññā, āpatti dukkaṭassa. Ūnakacatukkaṁse vematikā, āpatti dukkaṭassa. Ūnakacatukkaṁse ūnakasaññā, anāpatti. </div>
</div>
<div class="q" id="p_2V_2550"> <div class="divNumber">787.</div> <div class="p">
<span class="pN">2550</span>Anāpatti— catukkaṁsaparamaṁ cetāpeti, ūnakacatukkaṁsaparamaṁ cetāpeti, ñātakānaṁ, pavāritānaṁ, aññassatthāya, attano dhanena, mahagghaṁ cetāpetukāmassa appagghaṁ cetāpeti, ummattikāya, ādikammikāyāti. </div>
</div>
<div class="CENTER" id="p_2V_2551">
<span class="pN">2551</span>Ekādasamasikkhāpadaṁ niṭṭhitaṁ.</div>
</html>
