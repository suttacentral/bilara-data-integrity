<html>
<div class="i">2.4.3.10 Kathinuddhārasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Naggavagga</div>
<div class="h">Kathinuddhārasikkhāpada</div>
<div class="q" id="p_2V_2872"> <div class="divNumber">925.</div> <div class="p">
<span class="pN">2872</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena aññatarena upāsakena saṁghaṁ uddissa vihāro kārāpito hoti. So tassa vihārassa mahe ubhatosaṁghassa akālacīvaraṁ dātukāmo hoti. Tena kho pana samayena ubhatosaṁghassa kathinaṁ atthataṁ hoti. Atha kho so upāsako saṁghaṁ upasaṅkamitvā kathinuddhāraṁ yāci. Bhagavato etamatthaṁ ārocesuṁ. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi— “anujānāmi, bhikkhave, kathinaṁ uddharituṁ. Evañca pana bhikkhave kathinaṁ uddharitabbaṁ. Byattena bhikkhunā paṭibalena saṁgho ñāpetabbo— </div>
</div>
<div class="q" id="p_2V_2873"> <div class="divNumber">926.</div> <div class="p">
<span class="pN">2873</span>‘Suṇātu me, bhante, saṁgho. Yadi saṁghassa pattakallaṁ, saṁgho kathinaṁ uddhareyya. Esā ñatti. </div>
</div>
<div class="q" id="p_2V_2874"> <div class="p">
<span class="pN">2874</span>Suṇātu me, bhante, saṁgho. Saṁgho kathinaṁ uddharati. Yassāyasmato khamati kathinassa uddhāro, so tuṇhassa; yassa nakkhamati, so bhāseyya. </div>
</div>
<div class="q" id="p_2V_2875"> <div class="p">
<span class="pN">2875</span>Ubbhataṁ saṁghena kathinaṁ, khamati saṁghassa, tasmā tuṇhī, evametaṁ dhārayāmī’”ti. </div>
</div>
<div class="q" id="p_2V_2876"> <div class="divNumber">927.</div> <div class="p">
<span class="pN">2876</span>Atha kho so upāsako bhikkhunisaṁghaṁ upasaṅkamitvā kathinuddhāraṁ yāci. Thullanandā bhikkhunī— “cīvaraṁ amhākaṁ bhavissatī”ti kathinuddhāraṁ paṭibāhi. Atha kho so upāsako ujjhāyati khiyyati vipāceti— “kathañhi nāma bhikkhuniyo amhākaṁ kathinuddhāraṁ na dassantī”ti. </div>
</div>
<div class="q" id="p_2V_2877"> <div class="p">
<span class="pN">2877</span>Assosuṁ kho bhikkhuniyo tassa upāsakassa ujjhāyantassa khiyyantassa vipācentassa. Yā tā bhikkhuniyo appicchā…pe… tā ujjhāyanti khiyyanti vipācenti— “kathañhi nāma ayyā thullanandā dhammikaṁ kathinuddhāraṁ paṭibāhissatī”ti…pe… “saccaṁ kira, bhikkhave, thullanandā bhikkhunī dhammikaṁ kathinuddhāraṁ paṭibāhatī”ti? “Saccaṁ, bhagavā”ti. Vigarahi buddho bhagavā…pe… kathañhi nāma, bhikkhave, thullanandā bhikkhunī dhammikaṁ kathinuddhāraṁ paṭibāhissati. Netaṁ, bhikkhave, appasannānaṁ vā pasādāya…pe… evañca pana, bhikkhave, bhikkhuniyo imaṁ sikkhāpadaṁ uddisantu— </div>
</div>
<div class="q" id="p_2V_2878"> <div class="divNumber">928.</div> <div class="p">
<span class="pN">2878</span><span class="bold">“Yā pana bhikkhunī dhammikaṁ kathinuddhāraṁ paṭibāheyya, pācittiyan”</span>ti. (<span class="italic">30</span>:<span class="bold">85</span>) </div>
</div>
<div class="q" id="p_2V_2879"> <div class="divNumber">929.</div> <div class="p">
<span class="pN">2879</span><span class="bold">Yā panā</span>ti yā yādisā…pe… <span class="bold">bhikkhunī</span>ti…pe… ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2880"> <div class="p">
<span class="pN">2880</span><span class="bold">Dhammiko</span> nāma kathinuddhāro samaggo bhikkhunisaṁgho sannipatitvā uddharati. </div>
</div>
<div class="q" id="p_2V_2881"> <div class="p">
<span class="pN">2881</span><span class="bold">Paṭibāheyyā</span>ti “kathaṁ idaṁ kathinaṁ na uddhareyyā”ti paṭibāhati, āpatti pācittiyassa. </div>
</div>
<div class="q" id="p_2V_2882"> <div class="divNumber">930.</div> <div class="p">
<span class="pN">2882</span>Dhammike dhammikasaññā paṭibāhati, āpatti pācittiyassa. Dhammike vematikā paṭibāhati, āpatti dukkaṭassa. Dhammike adhammikasaññā paṭibāhati, anāpatti. Adhammike dhammikasaññā, āpatti dukkaṭassa. Adhammike vematikā, āpatti dukkaṭassa. Adhammike adhammikasaññā, anāpatti. </div>
</div>
<div class="q" id="p_2V_2883"> <div class="divNumber">931.</div> <div class="p">
<span class="pN">2883</span>Anāpatti— ānisaṁsaṁ dassetvā paṭibāhati, ummattikāya, ādikammikāyāti. </div>
</div>
<div class="CENTER" id="p_2V_2884">
<span class="pN">2884</span>Dasamasikkhāpadaṁ niṭṭhitaṁ.<br> Naggavaggo tatiyo.</div>
</html>
