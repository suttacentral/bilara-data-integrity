<html>
<div class="i">3.1.9 Tikāpattimānatta</div>
<div class="h">Samuccayakkhandhaka</div>
<div class="h">Sukkavissaṭṭhi</div>
<div class="h">Tikāpattimānatta</div>
<div class="q" id="p_4V_550"> <div class="divNumber">114.</div> <div class="p">
<span class="pN">550</span>So parivutthaparivāso bhikkhūnaṁ ārocesi— “ahaṁ, āvuso, ekaṁ āpattiṁ āpajjiṁ sañcetanikaṁ sukkavissaṭṭhiṁ pañcāhappaṭicchannaṁ…pe… sohaṁ parivutthaparivāso. Kathaṁ nu kho mayā paṭipajjitabban”ti? Bhagavato etamatthaṁ ārocesuṁ. “Tena hi, bhikkhave, saṁgho udāyissa bhikkhuno tissannaṁ āpattīnaṁ chārattaṁ mānattaṁ detu. Evañca pana, bhikkhave, dātabbaṁ— </div>
</div>
<div class="q" id="p_4V_551"> <div class="p">
<span class="pN">551</span>Tena, bhikkhave, udāyinā bhikkhunā saṁghaṁ upasaṅkamitvā…pe… evamassa vacanīyo— ‘ahaṁ, bhante, ekaṁ āpattiṁ āpajjiṁ sañcetanikaṁ sukkavissaṭṭhiṁ pañcāhappaṭicchannaṁ. Sohaṁ saṁghaṁ ekissā āpattiyā sañcetanikāya sukkavissaṭṭhiyā pañcāhappaṭicchannāya pañcāhaparivāsaṁ yāciṁ. Tassa me saṁgho ekissā āpattiyā sañcetanikāya sukkavissaṭṭhiyā pañcāhappaṭicchannāya pañcāhaparivāsaṁ adāsi…pe… sohaṁ, bhante, parivutthaparivāso saṁghaṁ tissannaṁ āpattīnaṁ chārattaṁ mānattaṁ yācāmī’ti. Dutiyampi yācitabbaṁ. Tatiyampi yācitabbaṁ. Byattena bhikkhunā paṭibalena saṁgho ñāpetabbo— </div>
</div>
<div class="q" id="p_4V_552"> <div class="divNumber">115.</div> <div class="p">
<span class="pN">552</span>‘Suṇātu me, bhante, saṁgho. Ayaṁ udāyī bhikkhu ekaṁ āpattiṁ āpajji sañcetanikaṁ sukkavissaṭṭhiṁ pañcāhappaṭicchannaṁ…pe… so parivutthaparivāso saṁghaṁ tissannaṁ āpattīnaṁ chārattaṁ mānattaṁ yācati. Yadi saṁghassa pattakallaṁ, saṁgho udāyissa bhikkhuno tissannaṁ āpattīnaṁ chārattaṁ mānattaṁ dadeyya. Esā ñatti. </div>
</div>
<div class="q" id="p_4V_553"> <div class="p">
<span class="pN">553</span>Suṇātu me, bhante, saṁgho. Ayaṁ udāyī bhikkhu ekaṁ āpattiṁ āpajji sañcetanikaṁ sukkavissaṭṭhiṁ pañcāhappaṭicchannaṁ…pe… so parivutthaparivāso saṁghaṁ tissannaṁ āpattīnaṁ chārattaṁ mānattaṁ yācati. Saṁgho udāyissa bhikkhuno tissannaṁ āpattīnaṁ chārattaṁ mānattaṁ deti. Yassāyasmato khamati udāyissa bhikkhuno tissannaṁ āpattīnaṁ chārattaṁ mānattassa dānaṁ, so tuṇhassa; yassa nakkhamati, so bhāseyya. </div>
</div>
<div class="q" id="p_4V_554"> <div class="p">
<span class="pN">554</span>Dutiyampi etamatthaṁ vadāmi…pe… tatiyampi etamatthaṁ vadāmi…pe…. </div>
</div>
<div class="q" id="p_4V_555"> <div class="p">
<span class="pN">555</span>Dinnaṁ saṁghena udāyissa bhikkhuno tissannaṁ āpattīnaṁ chārattaṁ mānattaṁ. Khamati saṁghassa, tasmā tuṇhī, evametaṁ dhārayāmī’”ti. </div>
</div>
</html>
