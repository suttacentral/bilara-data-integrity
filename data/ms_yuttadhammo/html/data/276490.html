<html>
<div class="i">1.5.6.1 Surāpānasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Surāpānavagga
</div>
<div class="h">
Surāpānasikkhāpada
</div>
<div class="q" id="p_2V_1018">
<div class="divNumber">
326.
</div>
<div class="p">
<span class="pN">1018</span>Tena samayena buddho bhagavā cetiyesu cārikaṁ caramāno yena bhaddavatikā tena pāyāsi. Addasaṁsu kho gopālakā pasupālakā kassakā pathāvino bhagavantaṁ dūratova āgacchantaṁ. Disvāna bhagavantaṁ etadavocuṁ— “mā kho, bhante, bhagavā ambatitthaṁ agamāsi. Ambatitthe, bhante, jaṭilassa assame nāgo paṭivasati iddhimā āsiviso ghoraviso. So bhagavantaṁ mā viheṭhesī”ti. Evaṁ vutte, bhagavā tuṇhī ahosi. Dutiyampi kho…pe… tatiyampi kho gopālakā pasupālakā kassakā pathāvino bhagavantaṁ etadavocuṁ— “mā kho, bhante, bhagavā ambatitthaṁ agamāsi. Ambatitthe, bhante, jaṭilassa assame nāgo paṭivasati iddhimā āsiviso ghoraviso. So bhagavantaṁ mā viheṭhesī”ti. Tatiyampi kho bhagavā tuṇhī ahosi.
</div>
</div>
<div class="q" id="p_2V_1019">
<div class="p">
<span class="pN">1019</span>Atha kho bhagavā anupubbena cārikaṁ caramāno yena bhaddavatikā tadavasari. Tatra sudaṁ bhagavā bhaddavatikāyaṁ viharati. Atha kho āyasmā sāgato yena ambatitthassa jaṭilassa assamo tenupasaṅkami; upasaṅkamitvā agyāgāraṁ pavisitvā tiṇasanthārakaṁ paññapetvā nisīdi pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. Addasā kho so nāgo āyasmantaṁ sāgataṁ paviṭṭhaṁ. Disvāna dummano padhūpāyi. Āyasmāpi sāgato padhūpāyi. Atha kho so nāgo makkhaṁ asahamāno pajjali. Āyasmāpi sāgato tejodhātuṁ samāpajjitvā pajjali. Atha kho āyasmā sāgato tassa nāgassa tejasā tejaṁ pariyādiyitvā yena bhaddavatikā tenupasaṅkami. Atha kho bhagavā bhaddavatikāyaṁ yathābhirantaṁ viharitvā yena kosambī tena cārikaṁ pakkāmi. Assosuṁ kho kosambikā upāsakā— “ayyo kira sāgato ambatitthikena nāgena saddhiṁ saṅgāmesī”ti.
</div>
</div>
<div class="q" id="p_2V_1020">
<div class="p">
<span class="pN">1020</span>Atha kho bhagavā anupubbena cārikaṁ caramāno yena kosambī tadavasari. Atha kho kosambikā upāsakā bhagavato paccuggamanaṁ karitvā yenāyasmā sāgato tenupasaṅkamiṁsu; upasaṅkamitvā āyasmantaṁ sāgataṁ abhivādetvā ekamantaṁ aṭṭhaṁsu. Ekamantaṁ ṭhitā kho kosambikā upāsakā āyasmantaṁ sāgataṁ etadavocuṁ— “kiṁ, bhante, ayyānaṁ dullabhañca manāpañca, kiṁ paṭiyādemā”ti? Evaṁ vutte, chabbaggiyā bhikkhū kosambike upāsake etadavocuṁ— “atthāvuso, kāpotikā nāma pasannā bhikkhūnaṁ dullabhā ca manāpā ca, taṁ paṭiyādethā”ti. Atha kho kosambikā upāsakā ghare ghare kāpotikaṁ pasannaṁ paṭiyādetvā āyasmantaṁ sāgataṁ piṇḍāya paviṭṭhaṁ disvāna āyasmantaṁ sāgataṁ etadavocuṁ— “pivatu, bhante, ayyo sāgato kāpotikaṁ pasannaṁ, pivatu, bhante, ayyo sāgato kāpotikaṁ pasannan”ti. Atha kho āyasmā sāgato ghare ghare kāpotikaṁ pasannaṁ pivitvā nagaramhā nikkhamanto nagaradvāre paripati.
</div>
</div>
<div class="q" id="p_2V_1021">
<div class="p">
<span class="pN">1021</span>Atha kho bhagavā sambahulehi bhikkhūhi saddhiṁ nagaramhā nikkhamanto addasa āyasmantaṁ sāgataṁ nagaradvāre paripatantaṁ. Disvāna bhikkhū āmantesi— “gaṇhatha, bhikkhave, sāgatan”ti. “Evaṁ, bhante”ti kho te bhikkhū bhagavato paṭissuṇitvā āyasmantaṁ sāgataṁ ārāmaṁ netvā yena bhagavā tena sīsaṁ katvā nipātesuṁ. Atha kho āyasmā sāgato parivattitvā yena bhagavā tena pāde karitvā seyyaṁ kappesi. Atha kho bhagavā bhikkhū āmantesi— “nanu, bhikkhave, pubbe sāgato tathāgate sagāravo ahosi sappatisso”ti? “Evaṁ, bhante”. “Api nu kho, bhikkhave, sāgato etarahi tathāgate sagāravo sappatisso”ti? “No hetaṁ, bhante”. “Nanu, bhikkhave, sāgato ambatitthikena nāgena saddhiṁ saṅgāmesī”ti? “Evaṁ, bhante”. “Api nu kho, bhikkhave, sāgato etarahi pahoti nāgena saddhiṁ saṅgāmetun”ti? “No hetaṁ, bhante”. “Api nu kho, bhikkhave, taṁ pātabbaṁ yaṁ pivitvā visaññī assā”ti? “No hetaṁ, bhante”. “Ananucchavikaṁ, bhikkhave, sāgatassa ananulomikaṁ appatirūpaṁ assāmaṇakaṁ akappiyaṁ akaraṇīyaṁ. Kathañhi nāma, bhikkhave, sāgato majjaṁ pivissati. Netaṁ, bhikkhave, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_1022">
<div class="divNumber">
327.
</div>
<div class="p">
<span class="pN">1022</span><span class="bold">“Surāmerayapāne pācittiyan”</span>ti. (<span class="italic">51</span>:<span class="bold">100</span>)
</div>
</div>
<div class="q" id="p_2V_1023">
<div class="divNumber">
328.
</div>
<div class="p">
<span class="pN">1023</span><span class="bold">Surā</span> nāma piṭṭhasurā pūvasurā odanasurā kiṇṇapakkhittā sambhārasaṁyuttā.
</div>
</div>
<div class="q" id="p_2V_1024">
<div class="p">
<span class="pN">1024</span><span class="bold">Merayo</span> nāma pupphāsavo phalāsavo madhvāsavo guḷāsavo sambhārasaṁyutto.
</div>
</div>
<div class="q" id="p_2V_1025">
<div class="p">
<span class="pN">1025</span><span class="bold">Piveyyā</span>ti antamaso kusaggenapi pivati, āpatti pācittiyassa.
</div>
</div>
<div class="q" id="p_2V_1026">
<div class="p">
<span class="pN">1026</span>Majje majjasaññī pivati, āpatti pācittiyassa. Majje vematiko pivati, āpatti pācittiyassa. Majje amajjasaññī pivati, āpatti pācittiyassa.
</div>
</div>
<div class="q" id="p_2V_1027">
<div class="p">
<span class="pN">1027</span>Amajje majjasaññī, āpatti dukkaṭassa. Amajje vematiko, āpatti dukkaṭassa. Amajje amajjasaññī, anāpatti.
</div>
</div>
<div class="q" id="p_2V_1028">
<div class="divNumber">
329.
</div>
<div class="p">
<span class="pN">1028</span>Anāpatti— amajjañca hoti majjavaṇṇaṁ majjagandhaṁ majjarasaṁ taṁ pivati, sūpasampāke, maṁsasampāke, telasampāke, āmalakaphāṇite, amajjaṁ ariṭṭhaṁ pivati, ummattakassa, ādikammikassāti.
</div>
</div>
<div class="CENTER" id="p_2V_1029">
<span class="pN">1029</span>Surāpānasikkhāpadaṁ niṭṭhitaṁ paṭhamaṁ.
</div>
</html>
