<html>
<div class="i">2.1.5 Nirodhasamāpattikathā</div>
<div class="h">Niyāmapaṇṇāsaka</div>
<div class="h">Chaṭṭhavagga</div>
<div class="h">Nirodhasamāpattikathā</div>
<div class="q" id="p_32Kv_1572"> <div class="divNumber">457.</div> <div class="p">
<span class="pN">1572</span>๐Nirodhasamāpatti asaṅkhatāti? Āmantā. Nibbānaṁ tāṇaṁ leṇaṁ saraṇaṁ parāyanaṁ accutaṁ amatanti? Na hevaṁ vattabbe…pe… nirodhasamāpatti asaṅkhatā, nibbānaṁ asaṅkhatanti? Āmantā. Dve asaṅkhatānīti? Na hevaṁ vattabbe…pe… dve asaṅkhatānīti? Āmantā. Dve tāṇāni…pe… antarikā vāti? Na hevaṁ vattabbe…pe…. </div>
</div>
<div class="q" id="p_32Kv_1573"> <div class="p">
<span class="pN">1573</span>๐Nirodhasamāpatti asaṅkhatāti? Āmantā. Atthi keci nirodhaṁ samāpajjanti paṭilabhanti uppādenti samuppādenti uṭṭhapenti samuṭṭhapenti nibbattenti abhinibbattenti janenti sañjanentīti? Āmantā. Atthi keci asaṅkhataṁ samāpajjanti paṭilabhanti uppādenti samuppādenti uṭṭhapenti samuṭṭhapenti nibbattenti abhinibbattenti janenti sañjanentīti? Na hevaṁ vattabbe…pe…. </div>
</div>
<div class="q" id="p_32Kv_1574"> <div class="divNumber">458.</div> <div class="p">
<span class="pN">1574</span>๐Nirodhā vodānaṁ vuṭṭhānaṁ paññāyatīti? Āmantā. Asaṅkhatā vodānaṁ vuṭṭhānaṁ paññāyatīti? Na hevaṁ vattabbe…pe… nirodhaṁ samāpajjantassa paṭhamaṁ nirujjhati vacīsaṅkhāro, tato kāyasaṅkhāro, tato cittasaṅkhāroti? Āmantā. Asaṅkhataṁ samāpajjantassa paṭhamaṁ nirujjhati vacīsaṅkhāro, tato kāyasaṅkhāro, tato cittasaṅkhāroti? Na hevaṁ vattabbe…pe… nirodhā vuṭṭhahantassa paṭhamaṁ uppajjati cittasaṅkhāro, tato kāyasaṅkhāro, tato vacīsaṅkhāroti? Āmantā. Asaṅkhatā vuṭṭhahantassa paṭhamaṁ uppajjati cittasaṅkhāro, tato kāyasaṅkhāro, tato vacīsaṅkhāroti? Na hevaṁ vattabbe…pe…. </div>
</div>
<div class="q" id="p_32Kv_1575"> <div class="p">
<span class="pN">1575</span>๐Nirodhā vuṭṭhitaṁ tayo phassā phusanti— suññato phasso, animitto phasso, appaṇihito phassoti? Āmantā. Asaṅkhatā vuṭṭhitaṁ tayo phassā phusanti— suññato phasso, animitto phasso, appaṇihito phassoti? Na hevaṁ vattabbe…pe…. </div>
</div>
<div class="q" id="p_32Kv_1576"> <div class="p">
<span class="pN">1576</span>๐Nirodhā vuṭṭhitassa vivekaninnaṁ cittaṁ hoti vivekapoṇaṁ vivekapabbhāranti? Āmantā. Asaṅkhatā vuṭṭhitassa vivekaninnaṁ cittaṁ hoti vivekapoṇaṁ vivekapabbhāranti? Na hevaṁ vattabbe…pe…. </div>
</div>
<div class="q" id="p_32Kv_1577"> <div class="divNumber">459.</div> <div class="p">
<span class="pN">1577</span>×Na vattabbaṁ— “nirodhasamāpatti asaṅkhatā”ti? Āmantā. Saṅkhatāti? Na hevaṁ vattabbe…pe… tena hi nirodhasamāpatti asaṅkhatāti. </div>
</div>
<div class="CENTER" id="p_32Kv_1578">
<span class="pN">1578</span>Nirodhasamāpattikathā niṭṭhitā.</div>
</html>
