<html>
<div class="i">7.1.4 Dhammānupassanāniddesa</div>
<div class="h">Satipaṭṭhānavibhaṅga</div>
<div class="h">Suttantabhājanīya</div>
<div class="h">Dhammānupassanāniddesa</div>
<div class="q" id="p_30Vbh_1356"> <div class="divNumber">367.</div> <div class="p">
<span class="pN">1356</span>Kathañca bhikkhu ajjhattaṁ dhammesu dhammānupassī viharati? Idha bhikkhu santaṁ vā ajjhattaṁ kāmacchandaṁ “atthi me ajjhattaṁ kāmacchando”ti pajānāti, asantaṁ vā ajjhattaṁ kāmacchandaṁ “natthi me ajjhattaṁ kāmacchando”ti pajānāti, yathā ca anuppannassa kāmacchandassa uppādo hoti tañca pajānāti, yathā ca uppannassa kāmacchandassa pahānaṁ hoti tañca pajānāti, yathā ca pahīnassa kāmacchandassa āyatiṁ anuppādo hoti tañca pajānāti. Santaṁ vā ajjhattaṁ byāpādaṁ…pe… santaṁ vā ajjhattaṁ thinamiddhaṁ…pe… santaṁ vā ajjhattaṁ uddhaccakukkuccaṁ…pe… santaṁ vā ajjhattaṁ vicikicchaṁ “atthi me ajjhattaṁ vicikicchā”ti pajānāti, asantaṁ vā ajjhattaṁ vicikicchaṁ “natthi me ajjhattaṁ vicikicchā”ti pajānāti, yathā ca anuppannāya vicikicchāya uppādo hoti tañca pajānāti, yathā ca uppannāya vicikicchāya pahānaṁ hoti tañca pajānāti, yathā ca pahīnāya vicikicchāya āyatiṁ anuppādo hoti tañca pajānāti. </div>
</div>
<div class="q" id="p_30Vbh_1357"> <div class="p">
<span class="pN">1357</span>Santaṁ vā ajjhattaṁ satisambojjhaṅgaṁ “atthi me ajjhattaṁ satisambojjhaṅgo”ti pajānāti, asantaṁ vā ajjhattaṁ satisambojjhaṅgaṁ “natthi me ajjhattaṁ satisambojjhaṅgo”ti pajānāti, yathā ca anuppannassa satisambojjhaṅgassa uppādo hoti tañca pajānāti, yathā ca uppannassa satisambojjhaṅgassa bhāvanāya pāripūrī hoti tañca pajānāti, santaṁ vā ajjhattaṁ dhammavicayasambojjhaṅgaṁ…pe… santaṁ vā ajjhattaṁ vīriyasambojjhaṅgaṁ…pe… santaṁ vā ajjhattaṁ pītisambojjhaṅgaṁ…pe… santaṁ vā ajjhattaṁ passaddhisambojjhaṅgaṁ…pe… santaṁ vā ajjhattaṁ samādhisambojjhaṅgaṁ…pe… santaṁ vā ajjhattaṁ upekkhāsambojjhaṅgaṁ “atthi me ajjhattaṁ upekkhāsambojjhaṅgo”ti pajānāti, asantaṁ vā ajjhattaṁ upekkhāsambojjhaṅgaṁ “natthi me ajjhattaṁ upekkhāsambojjhaṅgo”ti pajānāti, yathā ca anuppannassa upekkhāsambojjhaṅgassa uppādo hoti tañca pajānāti, yathā ca uppannassa upekkhāsambojjhaṅgassa bhāvanāya pāripūrī hoti, tañca pajānāti. So taṁ nimittaṁ āsevati bhāveti bahulīkaroti, svāvatthitaṁ vavatthapeti. So taṁ nimittaṁ āsevitvā bhāvetvā bahulīkaritvā svāvatthitaṁ vavatthapetvā bahiddhā dhammesu cittaṁ upasaṁharati. </div>
</div>
<div class="q" id="p_30Vbh_1358"> <div class="p">
<span class="pN">1358</span>Kathañca bhikkhu bahiddhā dhammesu dhammānupassī viharati? Idha bhikkhu santaṁ vāssa kāmacchandaṁ “atthissa kāmacchando”ti pajānāti, asantaṁ vāssa kāmacchandaṁ “natthissa kāmacchando”ti pajānāti, yathā ca anuppannassa kāmacchandassa uppādo hoti tañca pajānāti, yathā ca uppannassa kāmacchandassa pahānaṁ hoti tañca pajānāti, yathā ca pahīnassa kāmacchandassa āyatiṁ anuppādo hoti tañca pajānāti. Santaṁ vāssa byāpādaṁ…pe… santaṁ vāssa thinamiddhaṁ…pe… santaṁ vāssa uddhaccakukkuccaṁ…pe… santaṁ vāssa vicikicchaṁ “atthissa vicikicchā”ti pajānāti, asantaṁ vāssa vicikicchaṁ “natthissa vicikicchā”ti pajānāti, yathā ca anuppannāya vicikicchāya uppādo hoti tañca pajānāti, yathā ca uppannāya vicikicchāya pahānaṁ hoti tañca pajānāti, yathā ca pahīnāya vicikicchāya āyatiṁ anuppādo hoti tañca pajānāti. </div>
</div>
<div class="q" id="p_30Vbh_1359"> <div class="p">
<span class="pN">1359</span>Santaṁ vāssa satisambojjhaṅgaṁ “atthissa satisambojjhaṅgo”ti pajānāti, asantaṁ vāssa satisambojjhaṅgaṁ “natthissa satisambojjhaṅgo”ti pajānāti, yathā ca anuppannassa satisambojjhaṅgassa uppādo hoti tañca pajānāti, yathā ca uppannassa satisambojjhaṅgassa bhāvanāya pāripūrī hoti tañca pajānāti. Santaṁ vāssa dhammavicayasambojjhaṅgaṁ…pe… santaṁ vāssa vīriyasambojjhaṅgaṁ…pe… santaṁ vāssa pītisambojjhaṅgaṁ…pe… santaṁ vāssa passaddhisambojjhaṅgaṁ…pe… santaṁ vāssa samādhisambojjhaṅgaṁ…pe… santaṁ vāssa upekkhāsambojjhaṅgaṁ “atthissa upekkhāsambojjhaṅgo”ti pajānāti, asantaṁ vāssa upekkhāsambojjhaṅgaṁ “natthissa upekkhāsambojjhaṅgo”ti pajānāti, yathā ca anuppannassa upekkhāsambojjhaṅgassa uppādo hoti tañca pajānāti, yathā ca uppannassa upekkhāsambojjhaṅgassa bhāvanāya pāripūrī hoti tañca pajānāti. So taṁ nimittaṁ āsevati bhāveti bahulīkaroti, svāvatthitaṁ vavatthapeti. So taṁ nimittaṁ āsevitvā bhāvetvā bahulīkaritvā svāvatthitaṁ vavatthapetvā ajjhattabahiddhā dhammesu cittaṁ upasaṁharati. </div>
</div>
<div class="q" id="p_30Vbh_1360"> <div class="p">
<span class="pN">1360</span>Kathañca bhikkhu ajjhattabahiddhā dhammesu dhammānupassī viharati? Idha bhikkhu santaṁ vā kāmacchandaṁ “atthi kāmacchando”ti pajānāti, asantaṁ vā kāmacchandaṁ “natthi kāmacchando”ti pajānāti, yathā ca anuppannassa kāmacchandassa uppādo hoti tañca pajānāti, yathā ca uppannassa kāmacchandassa pahānaṁ hoti tañca pajānāti, yathā ca pahīnassa kāmacchandassa āyatiṁ anuppādo hoti tañca pajānāti. Santaṁ vā byāpādaṁ…pe… santaṁ vā thinamiddhaṁ…pe… santaṁ vā uddhaccakukkuccaṁ…pe… santaṁ vā vicikicchaṁ “atthi vicikicchā”ti pajānāti, asantaṁ vā vicikicchaṁ “natthi vicikicchā”ti pajānāti, yathā ca anuppannāya vicikicchāya uppādo hoti tañca pajānāti, yathā ca uppannāya vicikicchāya pahānaṁ hoti tañca pajānāti, yathā ca pahīnāya vicikicchāya āyatiṁ anuppādo hoti tañca pajānāti. </div>
</div>
<div class="q" id="p_30Vbh_1361"> <div class="p">
<span class="pN">1361</span>Santaṁ vā satisambojjhaṅgaṁ “atthi satisambojjhaṅgo”ti pajānāti, asantaṁ vā satisambojjhaṅgaṁ “natthi satisambojjhaṅgo”ti pajānāti, yathā ca anuppannassa satisambojjhaṅgassa uppādo hoti tañca pajānāti, yathā ca uppannassa satisambojjhaṅgassa bhāvanāya pāripūrī hoti tañca pajānāti. Santaṁ vā dhammavicayasambojjhaṅgaṁ…pe… santaṁ vā vīriyasambojjhaṅgaṁ…pe… santaṁ vā pītisambojjhaṅgaṁ…pe… santaṁ vā passaddhisambojjhaṅgaṁ…pe… santaṁ vā samādhisambojjhaṅgaṁ…pe… santaṁ vā upekkhāsambojjhaṅgaṁ “atthi upekkhāsambojjhaṅgo”ti pajānāti, asantaṁ vā upekkhāsambojjhaṅgaṁ “natthi upekkhāsambojjhaṅgo”ti pajānāti, yathā ca anuppannassa upekkhāsambojjhaṅgassa uppādo hoti tañca pajānāti, yathā ca uppannassa upekkhāsambojjhaṅgassa bhāvanāya pāripūrī hoti tañca pajānāti. Evaṁ bhikkhu ajjhattabahiddhā dhammesu dhammānupassī viharati ātāpī sampajāno satimā vineyya loke abhijjhādomanassaṁ. </div>
</div>
<div class="q" id="p_30Vbh_1362"> <div class="divNumber">368.</div> <div class="p">
<span class="pN">1362</span>“Anupassī”ti. Tattha katamā anupassanā? Yā paññā pajānanā…pe… amoho dhammavicayo sammādiṭṭhi— ayaṁ vuccati “anupassanā”. Imāya anupassanāya upeto hoti samupeto upāgato samupāgato upapanno sampanno samannāgato. Tena vuccati “anupassī”ti. </div>
</div>
<div class="q" id="p_30Vbh_1363"> <div class="divNumber">369.</div> <div class="p">
<span class="pN">1363</span>“Viharatī”ti. Iriyati vattati pāleti yapeti yāpeti carati viharati. Tena vuccati “viharatī”ti. </div>
</div>
<div class="q" id="p_30Vbh_1364"> <div class="divNumber">370.</div> <div class="p">
<span class="pN">1364</span>“Ātāpī”ti. Tattha katamo ātāpo? Yo cetasiko vīriyārambho…pe… sammāvāyāmo— ayaṁ vuccati “ātāpo”. Iminā ātāpena upeto hoti…pe… samannāgato. Tena vuccati “ātāpī”ti. </div>
</div>
<div class="q" id="p_30Vbh_1365"> <div class="divNumber">371.</div> <div class="p">
<span class="pN">1365</span>“Sampajāno”ti. Tattha katamaṁ sampajaññaṁ? Yā paññā pajānanā…pe… amoho dhammavicayo sammādiṭṭhi— idaṁ vuccati “sampajaññaṁ”. Iminā sampajaññena upeto hoti…pe… samannāgato. Tena vuccati “sampajāno”ti. </div>
</div>
<div class="q" id="p_30Vbh_1366"> <div class="divNumber">372.</div> <div class="p">
<span class="pN">1366</span>“Satimā”ti. Tattha katamā sati? Yā sati anussati…pe… sammāsati— ayaṁ vuccati “sati”. Imāya satiyā upeto hoti…pe… samannāgato. Tena vuccati “satimā”ti. </div>
</div>
<div class="q" id="p_30Vbh_1367"> <div class="divNumber">373.</div> <div class="p">
<span class="pN">1367</span>“Vineyya loke abhijjhādomanassan”ti. Tattha katamo loko? Teva dhammā loko. Pañcapi upādānakkhandhā loko. Ayaṁ vuccati “loko”. Tattha katamā abhijjhā? Yo rāgo sārāgo…pe… cittassa sārāgo— ayaṁ vuccati “abhijjhā”. Tattha katamaṁ domanassaṁ? Yaṁ cetasikaṁ asātaṁ cetasikaṁ dukkhaṁ cetosamphassajaṁ asātaṁ dukkhaṁ vedayitaṁ cetosamphassajā asātā dukkhā vedanā— idaṁ vuccati “domanassaṁ”. Iti ayañca abhijjhā idañca domanassaṁ imamhi loke vinītā honti paṭivinītā santā samitā vūpasantā atthaṅgatā abbhatthaṅgatā appitā byappitā sositā visositā byantīkatā. Tena vuccati “vineyya loke abhijjhādomanassan”ti. </div>
</div>
<div class="CENTER" id="p_30Vbh_1368">
<span class="pN">1368</span>Dhammānupassanāniddeso.<br> Suttantabhājanīyaṁ.</div>
</html>
