<html>
<div class="i">1.4.1.1 Ajjhattanandikkhayasutta</div>
<div class="h">Saḷāyatanasaṁyutta</div>
<div class="h">Catutthapaṇṇāsaka</div>
<div class="h">Nandikkhayavagga</div>
<div class="h">Ajjhattanandikkhayasutta</div>
<div class="q" id="p_13S4_861"> <div class="divNumber">156.</div> <div class="p">
<span class="pN">861</span>“Aniccaṁyeva, bhikkhave, bhikkhu cakkhuṁ aniccanti passati, sāssa hoti sammādiṭṭhi. Sammā passaṁ nibbindati. Nandikkhayā rāgakkhayo; rāgakkhayā nandikkhayo. Nandirāgakkhayā cittaṁ suvimuttanti vuccati…pe… aniccaṁyeva, bhikkhave, bhikkhu jivhaṁ aniccanti passati, sāssa hoti sammādiṭṭhi. Sammā passaṁ nibbindati. Nandikkhayā rāgakkhayo; rāgakkhayā…pe… cittaṁ suvimuttanti vuccati…pe… aniccaṁyeva, bhikkhave, bhikkhu manaṁ aniccanti passati, sāssa hoti sammādiṭṭhi. Sammā passaṁ nibbindati. Nandikkhayā rāgakkhayo; rāgakkhayā nandikkhayo. Nandirāgakkhayā cittaṁ suvimuttanti vuccatī”ti. </div>
</div>
<div class="CENTER" id="p_13S4_862">
<span class="pN">862</span>Paṭhamaṁ.</div>
</html>
