<html>
<div class="i">14.1.3 Mahāukkusajātaka</div>
<div class="h">Pakiṇṇakanipāta</div>
<div class="h">Sālikedāravagga</div>
<div class="h">Mahāukkusajātaka</div>
<div class="q" id="p_22J_2593"> <div class="divNumber">44.</div> <div class="p"> <table class="singleColumn"> <tr> <td> <div class="pN">2593</div> <div class="G">“Ukkā cilācā bandhanti dīpe,</div> </td> </tr> <tr> <td> <div class="G">Pajā mamaṁ khādituṁ patthayanti;</div> </td> </tr> <tr> <td> <div class="G">Mittaṁ sahāyañca vadehi senaka,</div> </td> </tr> <tr> <td> <div class="G">Ācikkha ñātibyasanaṁ dijānaṁ”.</div> </td> </tr> </table> </div>
</div>
<div class="q" id="p_22J_2594"> <div class="divNumber">45.</div> <div class="p"> <table class="singleColumn"> <tr> <td> <div class="pN">2594</div> <div class="G">“Dijo dijānaṁ pavarosi pakkhima,</div> </td> </tr> <tr> <td> <div class="G">Ukkusarāja saraṇaṁ taṁ upema;</div> </td> </tr> <tr> <td> <div class="G">Pajā mamaṁ khādituṁ patthayanti,</div> </td> </tr> <tr> <td> <div class="G">Luddā cilācā bhava me sukhāya”.</div> </td> </tr> </table> </div>
</div>
<div class="q" id="p_22J_2595"> <div class="divNumber">46.</div> <div class="p"> <table class="singleColumn"> <tr> <td> <div class="pN">2595</div> <div class="G">“Mittaṁ sahāyañca karonti paṇḍitā,</div> </td> </tr> <tr> <td> <div class="G">Kāle akāle sukhamesamānā;</div> </td> </tr> <tr> <td> <div class="G">Karomi te senaka etamatthaṁ,</div> </td> </tr> <tr> <td> <div class="G">Ariyo hi ariyassa karoti kiccaṁ”.</div> </td> </tr> </table> </div>
</div>
<div class="q" id="p_22J_2596"> <div class="divNumber">47.</div> <div class="p"> <table class="singleColumn"> <tr> <td> <div class="pN">2596</div> <div class="G">“Yaṁ hoti kiccaṁ anukampakena,</div> </td> </tr> <tr> <td> <div class="G">Ariyassa ariyena kataṁ tayīdaṁ;</div> </td> </tr> <tr> <td> <div class="G">Attānurakkhī bhava mā adayhi,</div> </td> </tr> <tr> <td> <div class="G">Lacchāma putte tayi jīvamāne”.</div> </td> </tr> </table> </div>
</div>
<div class="q" id="p_22J_2597"> <div class="divNumber">48.</div> <div class="p"> <table class="singleColumn"> <tr> <td> <div class="pN">2597</div> <div class="G">“Taveva rakkhāvaraṇaṁ karonto,</div> </td> </tr> <tr> <td> <div class="G">Sarīrabhedāpi na santasāmi;</div> </td> </tr> <tr> <td> <div class="G">Karonti heke sakhīnaṁ sakhāro,</div> </td> </tr> <tr> <td> <div class="G">Pāṇaṁ cajantā satamesa dhammo”.</div> </td> </tr> </table> </div>
</div>
<div class="q" id="p_22J_2598"> <div class="divNumber">49.</div> <div class="p"> <table class="singleColumn"> <tr> <td> <div class="pN">2598</div> <div class="G">“Sudukkaraṁ kammamakāsi,</div> </td> </tr> <tr> <td> <div class="G">aṇḍajāyaṁ vihaṅgamo;</div> </td> </tr> <tr> <td> <div class="G">Atthāya kuraro putte,</div> </td> </tr> <tr> <td> <div class="G">aḍḍharatte anāgate”.</div> </td> </tr> </table> </div>
</div>
<div class="q" id="p_22J_2599"> <div class="divNumber">50.</div> <div class="p"> <table class="singleColumn"> <tr> <td> <div class="pN">2599</div> <div class="G">“Cutāpi heke khalitā sakammunā,</div> </td> </tr> <tr> <td> <div class="G">Mittānukampāya patiṭṭhahanti;</div> </td> </tr> <tr> <td> <div class="G">Puttā mamaṭṭā gatimāgatosmi,</div> </td> </tr> <tr> <td> <div class="G">Atthaṁ caretho mama vāricara”.</div> </td> </tr> </table> </div>
</div>
<div class="q" id="p_22J_2600"> <div class="divNumber">51.</div> <div class="p"> <table class="singleColumn"> <tr> <td> <div class="pN">2600</div> <div class="G">“Dhanena dhaññena ca attanā ca,</div> </td> </tr> <tr> <td> <div class="G">Mittaṁ sahāyañca karonti paṇḍitā;</div> </td> </tr> <tr> <td> <div class="G">Karomi te senaka etamatthaṁ,</div> </td> </tr> <tr> <td> <div class="G">Ariyo hi ariyassa karoti kiccaṁ”.</div> </td> </tr> </table> </div>
</div>
<div class="q" id="p_22J_2601"> <div class="divNumber">52.</div> <div class="p"> <table class="singleColumn"> <tr> <td> <div class="pN">2601</div> <div class="G">“Appossukko tāta tuvaṁ nisīda,</div> </td> </tr> <tr> <td> <div class="G">Putto pitu carati atthacariyaṁ;</div> </td> </tr> <tr> <td> <div class="G">Ahaṁ carissāmi tavetamatthaṁ,</div> </td> </tr> <tr> <td> <div class="G">Senassa putte paritāyamāno”.</div> </td> </tr> </table> </div>
</div>
<div class="q" id="p_22J_2602"> <div class="divNumber">53.</div> <div class="p"> <table class="singleColumn"> <tr> <td> <div class="pN">2602</div> <div class="G">“Addhā hi tāta satamesa dhammo,</div> </td> </tr> <tr> <td> <div class="G">Putto pitu yaṁ care atthacariyaṁ;</div> </td> </tr> <tr> <td> <div class="G">Appeva maṁ disvāna pavaḍḍhakāyaṁ,</div> </td> </tr> <tr> <td> <div class="G">Senassa puttā na viheṭhayeyyuṁ”.</div> </td> </tr> </table> </div>
</div>
<div class="q" id="p_22J_2603"> <div class="divNumber">54.</div> <div class="p"> <table class="singleColumn"> <tr> <td> <div class="pN">2603</div> <div class="G">“Pasū manussā migavīraseṭṭha,</div> </td> </tr> <tr> <td> <div class="G">Bhayaṭṭitā seṭṭhamupabbajanti;</div> </td> </tr> <tr> <td> <div class="G">Puttā mamaṭṭā gatimāgatosmi,</div> </td> </tr> <tr> <td> <div class="G">Tvaṁ nosi rājā bhava me sukhāya”.</div> </td> </tr> </table> </div>
</div>
<div class="q" id="p_22J_2604"> <div class="divNumber">55.</div> <div class="p"> <table class="singleColumn"> <tr> <td> <div class="pN">2604</div> <div class="G">“Karomi te senaka etamatthaṁ,</div> </td> </tr> <tr> <td> <div class="G">Āyāmi te taṁ disataṁ vadhāya;</div> </td> </tr> <tr> <td> <div class="G">Kathañhi viññū pahu sampajāno,</div> </td> </tr> <tr> <td> <div class="G">Na vāyame attajanassa guttiyā”.</div> </td> </tr> </table> </div>
</div>
<div class="q" id="p_22J_2605"> <div class="divNumber">56.</div> <div class="p"> <table class="singleColumn"> <tr> <td> <div class="pN">2605</div> <div class="G">“Mittañca kayirātha suhadayañca,</div> </td> </tr> <tr> <td> <div class="G">Ayirañca kayirātha sukhāgamāya;</div> </td> </tr> <tr> <td> <div class="G">Nivatthakocova sarebhihantvā,</div> </td> </tr> <tr> <td> <div class="G">Modāma puttehi samaṅgibhūtā.</div> </td> </tr> </table> </div>
</div>
<div class="q" id="p_22J_2606"> <div class="divNumber">57.</div> <div class="p"> <table class="singleColumn"> <tr> <td> <div class="pN">2606</div> <div class="G">Sakamittassa kammena,</div> </td> </tr> <tr> <td> <div class="G">sahāyassāpalāyino;</div> </td> </tr> <tr> <td> <div class="G">Kūjantamupakūjanti,</div> </td> </tr> <tr> <td> <div class="G">lomasā hadayaṅgamaṁ.</div> </td> </tr> </table> </div>
</div>
<div class="q" id="p_22J_2607"> <div class="divNumber">58.</div> <div class="p"> <table class="singleColumn"> <tr> <td> <div class="pN">2607</div> <div class="G">Mittaṁ sahāyaṁ adhigamma paṇḍito,</div> </td> </tr> <tr> <td> <div class="G">So bhuñjatī putta pasuṁ dhanaṁ vā;</div> </td> </tr> <tr> <td> <div class="G">Ahañca puttā ca patī ca mayhaṁ,</div> </td> </tr> <tr> <td> <div class="G">Mittānukampāya samaṅgibhūtā.</div> </td> </tr> </table> </div>
</div>
<div class="q" id="p_22J_2608"> <div class="divNumber">59.</div> <div class="p"> <table class="singleColumn"> <tr> <td> <div class="pN">2608</div> <div class="G">Rājavatā sūravatā ca attho,</div> </td> </tr> <tr> <td> <div class="G">Sampannasakhissa bhavanti hete;</div> </td> </tr> <tr> <td> <div class="G">So mittavā yasavā uggatatto,</div> </td> </tr> <tr> <td> <div class="G">Asmiṁdhaloke modati kāmakāmī.</div> </td> </tr> </table> </div>
</div>
<div class="q" id="p_22J_2609"> <div class="divNumber">60.</div> <div class="p"> <table class="singleColumn"> <tr> <td> <div class="pN">2609</div> <div class="G">Karaṇīyāni mittāni,</div> </td> </tr> <tr> <td> <div class="G">daliddenāpi senaka;</div> </td> </tr> <tr> <td> <div class="G">Passa mittānukampāya,</div> </td> </tr> <tr> <td> <div class="G">samaggamhā sañātake.</div> </td> </tr> </table> </div>
</div>
<div class="q" id="p_22J_2610"> <div class="divNumber">61.</div> <div class="p"> <table class="singleColumn"> <tr> <td> <div class="pN">2610</div> <div class="G">Sūrena balavantena,</div> </td> </tr> <tr> <td> <div class="G">yo mitte kurute dijo;</div> </td> </tr> <tr> <td> <div class="G">Evaṁ so sukhito hoti,</div> </td> </tr> <tr> <td> <div class="G">yathāhaṁ tvañca senakāti”.</div> </td> </tr> </table> </div>
</div>
<div class="CENTER" id="p_22J_2611">
<span class="pN">2611</span>Mahāukkusajātakaṁ tatiyaṁ.</div>
</html>
