<html>
<div class="i">2.8 Cūḷaseṭṭhipetavatthu</div>
<div class="h">Ubbarivagga</div>
<div class="h">Cūḷaseṭṭhipetavatthu</div>
<div class="q" id="p_19Pv_269"> <div class="divNumber">246.</div> <div class="p"> <table class="singleColumn"> <tr> <td> <div class="pN">269</div> <div class="G">“Naggo kiso pabbajitosi bhante,</div> </td> </tr> <tr> <td> <div class="G">Rattiṁ kuhiṁ gacchasi kissa hetu;</div> </td> </tr> <tr> <td> <div class="G">Ācikkha me taṁ api sakkuṇemu,</div> </td> </tr> <tr> <td> <div class="G">Sabbena vittaṁ paṭipādaye tuvan”ti.</div> </td> </tr> </table> </div>
</div>
<div class="q" id="p_19Pv_270"> <div class="divNumber">247.</div> <div class="p"> <table class="singleColumn"> <tr> <td> <div class="pN">270</div> <div class="G">“Bārāṇasī nagaraṁ dūraghuṭṭhaṁ,</div> </td> </tr> <tr> <td> <div class="G">Tatthāhaṁ gahapati aḍḍhako ahu dīno;</div> </td> </tr> <tr> <td> <div class="G">Adātā gedhitamano āmisasmiṁ,</div> </td> </tr> <tr> <td> <div class="G">Dussīlyena yamavisayamhi patto.</div> </td> </tr> </table> </div>
</div>
<div class="q" id="p_19Pv_271"> <div class="divNumber">248.</div> <div class="p"> <table class="singleColumn"> <tr> <td> <div class="pN">271</div> <div class="G">So sūcikāya kilamito tehi,</div> </td> </tr> <tr> <td> <div class="G">Teneva ñātīsu yāmi āmisakiñcikkhahetu;</div> </td> </tr> <tr> <td> <div class="G">Adānasīlā na ca saddahanti,</div> </td> </tr> <tr> <td> <div class="G">Dānaphalaṁ hoti paramhi loke.</div> </td> </tr> </table> </div>
</div>
<div class="q" id="p_19Pv_272"> <div class="divNumber">249.</div> <div class="p"> <table class="singleColumn"> <tr> <td> <div class="pN">272</div> <div class="G">Dhītā ca mayhaṁ lapate abhikkhaṇaṁ,</div> </td> </tr> <tr> <td> <div class="G">‘Dassāmi dānaṁ pitūnaṁ pitāmahānaṁ’;</div> </td> </tr> <tr> <td> <div class="G">Tamupakkhaṭaṁ parivisayanti brāhmaṇā,</div> </td> </tr> <tr> <td> <div class="G">‘Yāmi ahaṁ andhakavindaṁ bhottun’”ti.</div> </td> </tr> </table> </div>
</div>
<div class="q" id="p_19Pv_273"> <div class="divNumber">250.</div> <div class="p"> <table class="singleColumn"> <tr> <td> <div class="pN">273</div> <div class="G">Tamavoca rājā “anubhaviyāna tampi,</div> </td> </tr> <tr> <td> <div class="G">Eyyāsi khippaṁ ahamapi kassaṁ pūjaṁ;</div> </td> </tr> <tr> <td> <div class="G">Ācikkha me taṁ yadi atthi hetu,</div> </td> </tr> <tr> <td> <div class="G">Saddhāyitaṁ hetuvaco suṇomā”ti.</div> </td> </tr> </table> </div>
</div>
<div class="q" id="p_19Pv_274"> <div class="divNumber">251.</div> <div class="p"> <table class="singleColumn"> <tr> <td> <div class="pN">274</div> <div class="G">“Tathā”ti vatvā agamāsi tattha,</div> </td> </tr> <tr> <td> <div class="G">Bhuñjiṁsu bhattaṁ na ca dakkhiṇārahā;</div> </td> </tr> <tr> <td> <div class="G">Paccāgami rājagahaṁ punāparaṁ,</div> </td> </tr> <tr> <td> <div class="G">Pāturahosi purato janādhipassa.</div> </td> </tr> </table> </div>
</div>
<div class="q" id="p_19Pv_275"> <div class="divNumber">252.</div> <div class="p"> <table class="singleColumn"> <tr> <td> <div class="pN">275</div> <div class="G">Disvāna petaṁ punadeva āgataṁ,</div> </td> </tr> <tr> <td> <div class="G">Rājā avoca “ahamapi kiṁ dadāmi;</div> </td> </tr> <tr> <td> <div class="G">Ācikkha me taṁ yadi atthi hetu,</div> </td> </tr> <tr> <td> <div class="G">Yena tuvaṁ cirataraṁ pīṇito siyā”ti.</div> </td> </tr> </table> </div>
</div>
<div class="q" id="p_19Pv_276"> <div class="divNumber">253.</div> <div class="p"> <table class="singleColumn"> <tr> <td> <div class="pN">276</div> <div class="G">“Buddhañca saṁghaṁ parivisiyāna rāja,</div> </td> </tr> <tr> <td> <div class="G">Annena pānena ca cīvarena;</div> </td> </tr> <tr> <td> <div class="G">Taṁ dakkhiṇaṁ ādisa me hitāya,</div> </td> </tr> <tr> <td> <div class="G">Evaṁ ahaṁ cirataraṁ pīṇito siyā”ti.</div> </td> </tr> </table> </div>
</div>
<div class="q" id="p_19Pv_277"> <div class="divNumber">254.</div> <div class="p"> <table class="singleColumn"> <tr> <td> <div class="pN">277</div> <div class="G">Tato ca rājā nipatitvā tāvade,</div> </td> </tr> <tr> <td> <div class="G">Dānaṁ sahatthā atulaṁ daditvā saṁghe;</div> </td> </tr> <tr> <td> <div class="G">Ārocesi pakataṁ tathāgatassa,</div> </td> </tr> <tr> <td> <div class="G">Tassa ca petassa dakkhiṇaṁ ādisittha.</div> </td> </tr> </table> </div>
</div>
<div class="q" id="p_19Pv_278"> <div class="divNumber">255.</div> <div class="p"> <table class="singleColumn"> <tr> <td> <div class="pN">278</div> <div class="G">So pūjito ativiya sobhamāno,</div> </td> </tr> <tr> <td> <div class="G">Pāturahosi purato janādhipassa;</div> </td> </tr> <tr> <td> <div class="G">“Yakkhohamasmi paramiddhipatto,</div> </td> </tr> <tr> <td> <div class="G">Na mayhamatthi samā sadisā mānusā.</div> </td> </tr> </table> </div>
</div>
<div class="q" id="p_19Pv_279"> <div class="divNumber">256.</div> <div class="p"> <table class="singleColumn"> <tr> <td> <div class="pN">279</div> <div class="G">Passānubhāvaṁ aparimitaṁ mamayidaṁ,</div> </td> </tr> <tr> <td> <div class="G">Tayānudiṭṭhaṁ atulaṁ datvā saṁghe;</div> </td> </tr> <tr> <td> <div class="G">Santappito satataṁ sadā bahūhi,</div> </td> </tr> <tr> <td> <div class="G">Yāmi ahaṁ sukhito manussadevā”ti.</div> </td> </tr> </table> </div>
</div>
<div class="CENTER" id="p_19Pv_280">
<span class="pN">280</span>Cūḷaseṭṭhipetavatthu aṭṭhamaṁ.<br> Bhāṇavāraṁ paṭhamaṁ.</div>
</html>
