<html>
<div class="i">1.2.1.9 Paṭhamasabbupādānapariyādānasutta</div>
<div class="h">Saḷāyatanasaṁyutta</div>
<div class="h">Dutiyapaṇṇāsaka</div>
<div class="h">Avijjāvagga</div>
<div class="h">Paṭhamasabbupādānapariyādānasutta</div>
<div class="q" id="p_13S4_181"> <div class="divNumber">61.</div> <div class="p">
<span class="pN">181</span>“Sabbupādānapariyādānāya vo, bhikkhave, dhammaṁ desessāmi. Taṁ suṇātha. Katamo ca, bhikkhave, sabbupādānapariyādānāya dhammo? Cakkhuñca paṭicca rūpe ca uppajjati cakkhuviññāṇaṁ. Tiṇṇaṁ saṅgati phasso. Phassapaccayā vedanā. Evaṁ passaṁ, bhikkhave, sutavā ariyasāvako cakkhusmimpi nibbindati, rūpesupi nibbindati, cakkhuviññāṇepi nibbindati, cakkhusamphassepi nibbindati, vedanāyapi nibbindati. Nibbindaṁ virajjati; virāgā vimuccati; vimokkhā ‘pariyādinnaṁ me upādānan’ti pajānāti…pe… jivhañca paṭicca rase ca uppajjati jivhāviññāṇaṁ…pe… manañca paṭicca dhamme ca uppajjati manoviññāṇaṁ. Tiṇṇaṁ saṅgati phasso. Phassapaccayā vedanā. Evaṁ passaṁ, bhikkhave, sutavā ariyasāvako manasmimpi nibbindati, dhammesupi nibbindati, manoviññāṇepi nibbindati manosamphassepi nibbindati, vedanāyapi nibbindati. Nibbindaṁ virajjati; virāgā vimuccati; vimokkhā ‘pariyādinnaṁ me upādānan’ti pajānāti. Ayaṁ kho, bhikkhave, sabbupādānapariyādānāya dhammo”ti. </div>
</div>
<div class="CENTER" id="p_13S4_182">
<span class="pN">182</span>Navamaṁ.</div>
</html>
