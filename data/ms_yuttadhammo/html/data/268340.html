<html>
<div class="i">1.1.1 Kimatthiyasutta</div>
<div class="h">Paṭhamapaṇṇāsaka</div>
<div class="h">Nissayavagga</div>
<div class="h">Kimatthiyasutta</div>
<div class="q" id="p_17A11_2"> <div class="divNumber">1.</div> <div class="p">
<span class="pN">2</span>Evaṁ me sutaṁ— ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Atha kho āyasmā ānando yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā ānando bhagavantaṁ etadavoca— “kimatthiyāni, bhante, kusalāni sīlāni kimānisaṁsānī”ti? “Avippaṭisāratthāni kho, ānanda, kusalāni sīlāni avippaṭisārānisaṁsānī”ti. </div>
</div>
<div class="q" id="p_17A11_3"> <div class="p">
<span class="pN">3</span>“Avippaṭisāro pana, bhante, kimatthiyo kimānisaṁso”? “Avippaṭisāro kho, ānanda, pāmojjattho pāmojjānisaṁso”. </div>
</div>
<div class="q" id="p_17A11_4"> <div class="p">
<span class="pN">4</span>“Pāmojjaṁ pana, bhante, kimatthiyaṁ kimānisaṁsaṁ”? “Pāmojjaṁ kho, ānanda, pītatthaṁ pītānisaṁsaṁ”. </div>
</div>
<div class="q" id="p_17A11_5"> <div class="p">
<span class="pN">5</span>“Pīti pana, bhante, kimatthiyā kimānisaṁsā”? “Pīti kho, ānanda, passaddhatthā passaddhānisaṁsā”. </div>
</div>
<div class="q" id="p_17A11_6"> <div class="p">
<span class="pN">6</span>“Passaddhi pana, bhante, kimatthiyā kimānisaṁsā”? “Passaddhi kho, ānanda, sukhatthā sukhānisaṁsā”. </div>
</div>
<div class="q" id="p_17A11_7"> <div class="p">
<span class="pN">7</span>“Sukhaṁ pana, bhante, kimatthiyaṁ kimānisaṁsaṁ”? “Sukhaṁ kho, ānanda, samādhatthaṁ samādhānisaṁsaṁ”. </div>
</div>
<div class="q" id="p_17A11_8"> <div class="p">
<span class="pN">8</span>“Samādhi pana, bhante, kimatthiyo kimānisaṁso”? “Samādhi kho, ānanda, yathābhūtañāṇadassanattho yathābhūtañāṇadassanānisaṁso”. </div>
</div>
<div class="q" id="p_17A11_9"> <div class="p">
<span class="pN">9</span>“Yathābhūtañāṇadassanaṁ pana, bhante, kimatthiyaṁ kimānisaṁsaṁ”? “Yathābhūtañāṇadassanaṁ kho, ānanda, nibbidatthaṁ nibbidānisaṁsaṁ”. </div>
</div>
<div class="q" id="p_17A11_10"> <div class="p">
<span class="pN">10</span>“Nibbidā pana, bhante, kimatthiyā kimānisaṁsā”? “Nibbidā kho, ānanda, virāgatthā virāgānisaṁsā”. </div>
</div>
<div class="q" id="p_17A11_11"> <div class="p">
<span class="pN">11</span>“Virāgo pana, bhante, kimatthiyo kimānisaṁso”? “Virāgo kho, ānanda, vimuttiñāṇadassanattho vimuttiñāṇadassanānisaṁso. </div>
</div>
<div class="q" id="p_17A11_12"> <div class="p">
<span class="pN">12</span>Iti kho, ānanda, kusalāni sīlāni avippaṭisāratthāni avippaṭisārānisaṁsāni, avippaṭisāro pāmojjattho pāmojjānisaṁso, pāmojjaṁ pītatthaṁ pītānisaṁsaṁ, pīti passaddhatthā passaddhānisaṁsā, passaddhi sukhatthā sukhānisaṁsā, sukhaṁ samādhatthaṁ samādhānisaṁsaṁ, samādhi yathābhūtañāṇadassanattho yathābhūtañāṇadassanānisaṁso, yathābhūtañāṇadassanaṁ nibbidatthaṁ nibbidānisaṁsaṁ, nibbidā virāgatthā virāgānisaṁsā, virāgo vimuttiñāṇadassanattho vimuttiñāṇadassanānisaṁso. Iti kho, ānanda, kusalāni sīlāni anupubbena aggāya parentī”ti. </div>
</div>
<div class="CENTER" id="p_17A11_13">
<span class="pN">13</span>Paṭhamaṁ.</div>
</html>
