<html>
<div class="i">3.1.10 Araññasutta</div>
<div class="h">Tatiyapaṇṇāsaka</div>
<div class="h">Phāsuvihāravagga</div>
<div class="h">Araññasutta</div>
<div class="q" id="p_16A5_658"> <div class="divNumber">110.</div> <div class="p">
<span class="pN">658</span>“Pañcahi, bhikkhave, dhammehi samannāgato bhikkhu alaṁ araññavanapatthāni pantāni senāsanāni paṭisevituṁ. Katamehi pañcahi? Idha, bhikkhave, bhikkhu sīlavā hoti…pe…  samādāya sikkhati sikkhāpadesu; bahussuto hoti…pe…  diṭṭhiyā suppaṭividdhā; āraddhavīriyo viharati thāmavā daḷhaparakkamo anikkhittadhuro kusalesu dhammesu; catunnaṁ jhānānaṁ ābhicetasikānaṁ diṭṭhadhammasukhavihārānaṁ nikāmalābhī hoti akicchalābhī akasiralābhī; āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati. Imehi kho, bhikkhave, pañcahi dhammehi samannāgato bhikkhu alaṁ araññavanapatthāni pantāni senāsanāni paṭisevitun”ti. </div>
</div>
<div class="CENTER" id="p_16A5_659">
<span class="pN">659</span>Dasamaṁ.</div>
<div class="CENTER" id="p_16A5_660">
<span class="pN">660</span>Phāsuvihāravaggo paṭhamo.</div>
<div class="SUMMARY" id="p_16A5_661">
<span class="pN">661</span><span class="firstLetter">T</span>assuddānaṁ</div>
<div class="q" id="p_16A5_662"> <div class="p"> <table class="singleColumn"> <tr> <td> <div class="pN">662</div> <div class="G">Sārajjaṁ saṅkito coro,</div> </td> </tr> <tr> <td> <div class="G">Sukhumālaṁ phāsu pañcamaṁ;</div> </td> </tr> <tr> <td> <div class="G">Ānanda sīlāsekhā ca,</div> </td> </tr> <tr> <td> <div class="G">Cātuddiso araññena cāti.</div> </td> </tr> </table> </div>
</div>
</html>
