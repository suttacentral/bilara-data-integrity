<html>
<div class="i">2.1.1 Paṭhamapuññābhisandasutta</div>
<div class="h">Dutiyapaṇṇāsaka</div>
<div class="h">Puññābhisandavagga</div>
<div class="h">Paṭhamapuññābhisandasutta</div>
<div class="q" id="p_15A4_363"> <div class="divNumber">51.</div> <div class="p">
<span class="pN">363</span>Sāvatthinidānaṁ. “Cattārome, bhikkhave, puññābhisandā kusalābhisandā sukhassāhārā sovaggikā sukhavipākā saggasaṁvattanikā iṭṭhāya kantāya manāpāya hitāya sukhāya saṁvattanti. Katame cattāro? Yassa, bhikkhave, bhikkhu cīvaraṁ paribhuñjamāno appamāṇaṁ cetosamādhiṁ upasampajja viharati, appamāṇo tassa puññābhisando kusalābhisando sukhassāhāro sovaggiko sukhavipāko saggasaṁvattaniko iṭṭhāya kantāya manāpāya hitāya sukhāya saṁvattati. </div>
</div>
<div class="q" id="p_15A4_364"> <div class="p">
<span class="pN">364</span>Yassa, bhikkhave, bhikkhu piṇḍapātaṁ paribhuñjamāno appamāṇaṁ cetosamādhiṁ upasampajja viharati, appamāṇo tassa puññābhisando kusalābhisando sukhassāhāro sovaggiko sukhavipāko saggasaṁvattaniko iṭṭhāya kantāya manāpāya hitāya sukhāya saṁvattati. </div>
</div>
<div class="q" id="p_15A4_365"> <div class="p">
<span class="pN">365</span>Yassa, bhikkhave, bhikkhu senāsanaṁ paribhuñjamāno appamāṇaṁ cetosamādhiṁ upasampajja viharati, appamāṇo tassa puññābhisando kusalābhisando sukhassāhāro sovaggiko sukhavipāko saggasaṁvattaniko iṭṭhāya kantāya manāpāya hitāya sukhāya saṁvattati. </div>
</div>
<div class="q" id="p_15A4_366"> <div class="p">
<span class="pN">366</span>Yassa, bhikkhave, bhikkhu gilānappaccayabhesajjaparikkhāraṁ paribhuñjamāno appamāṇaṁ cetosamādhiṁ upasampajja viharati, appamāṇo tassa puññābhisando kusalābhisando sukhassāhāro sovaggiko sukhavipāko saggasaṁvattaniko iṭṭhāya kantāya manāpāya hitāya sukhāya saṁvattati. Ime kho, bhikkhave, cattāro puññābhisandā kusalābhisandā sukhassāhārā sovaggikā sukhavipākā saggasaṁvattanikā iṭṭhāya kantāya manāpāya hitāya sukhāya saṁvattanti. </div>
</div>
<div class="q" id="p_15A4_367"> <div class="p">
<span class="pN">367</span>Imehi ca pana, bhikkhave, catūhi puññābhisandehi kusalābhisandehi samannāgatassa ariyasāvakassa na sukaraṁ puññassa pamāṇaṁ gahetuṁ—  ‘ettako puññābhisando kusalābhisando sukhassāhāro sovaggiko sukhavipāko saggasaṁvattaniko iṭṭhāya kantāya manāpāya hitāya sukhāya saṁvattatī’ti. Atha kho asaṅkhyeyyo appameyyo mahāpuññakkhandhotveva saṅkhyaṁ gacchati. </div>
</div>
<div class="q" id="p_15A4_368"> <div class="p">
<span class="pN">368</span>Seyyathāpi, bhikkhave, mahāsamudde na sukaraṁ udakassa pamāṇaṁ gahetuṁ—  ‘ettakāni udakāḷhakānīti vā, ettakāni udakāḷhakasatānīti vā, ettakāni udakāḷhakasahassānīti vā, ettakāni udakāḷhakasatasahassānīti vā’, atha kho asaṅkhyeyyo appameyyo mahāudakakkhandhotveva saṅkhyaṁ gacchati; evamevaṁ kho, bhikkhave, imehi catūhi puññābhisandehi kusalābhisandehi samannāgatassa ariyasāvakassa na sukaraṁ puññassa pamāṇaṁ gahetuṁ—  ‘ettako puññābhisando kusalābhisando sukhassāhāro sovaggiko sukhavipāko saggasaṁvattaniko iṭṭhāya kantāya manāpāya hitāya sukhāya saṁvattatī’ti. Atha kho asaṅkhyeyyo appameyyo mahāpuññakkhandhotveva saṅkhyaṁ gacchatīti. </div>
</div>
<div class="q" id="p_15A4_369"> <div class="p"> <table class="singleColumn"> <tr> <td> <div class="pN">369</div> <div class="G">Mahodadhiṁ aparimitaṁ mahāsaraṁ,</div> </td> </tr> <tr> <td> <div class="G">Bahubheravaṁ ratanavarānamālayaṁ;</div> </td> </tr> <tr> <td> <div class="G">Najjo yathā naragaṇasaṅghasevitā,</div> </td> </tr> <tr> <td> <div class="G">Puthū savantī upayanti sāgaraṁ.</div> </td> </tr> </table> </div>
</div>
<div class="q" id="p_15A4_370"> <div class="p"> <table class="singleColumn"> <tr> <td> <div class="pN">370</div> <div class="G">Evaṁ naraṁ annadapānavatthadaṁ,</div> </td> </tr> <tr> <td> <div class="G">Seyyānisajjattharaṇassa dāyakaṁ;</div> </td> </tr> <tr> <td> <div class="G">Puññassa dhārā upayanti paṇḍitaṁ,</div> </td> </tr> <tr> <td> <div class="G">Najjo yathā vārivahāva sāgaran”ti.</div> </td> </tr> </table> </div>
</div>
<div class="CENTER" id="p_15A4_371">
<span class="pN">371</span>Paṭhamaṁ.</div>
</html>
