<html>
<div class="i">1.4.7 Samayasutta</div>
<div class="h">Devatāsaṁyutta</div>
<div class="h">Satullapakāyikavagga</div>
<div class="h">Samayasutta</div>
<div class="q" id="p_12S1_205"> <div class="divNumber">37.</div> <div class="p">
<span class="pN">205</span>Evaṁ me sutaṁ— ekaṁ samayaṁ bhagavā sakkesu viharati kapilavatthusmiṁ mahāvane mahatā bhikkhusaṁghena saddhiṁ pañcamattehi bhikkhusatehi sabbeheva arahantehi; dasahi ca lokadhātūhi devatā yebhuyyena sannipatitā honti bhagavantaṁ dassanāya bhikkhusaṁghañca. Atha kho catunnaṁ suddhāvāsakāyikānaṁ devatānaṁ etadahosi— “ayaṁ kho bhagavā sakkesu viharati kapilavatthusmiṁ mahāvane mahatā bhikkhusaṁghena saddhiṁ pañcamattehi bhikkhusatehi sabbeheva arahantehi; dasahi ca lokadhātūhi devatā yebhuyyena sannipatitā honti bhagavantaṁ dassanāya bhikkhusaṁghañca. Yannūna mayampi yena bhagavā tenupasaṅkameyyāma; upasaṅkamitvā bhagavato santike paccekaṁ gāthaṁ bhāseyyāmā”ti. </div>
</div>
<div class="q" id="p_12S1_206"> <div class="p">
<span class="pN">206</span>Atha kho tā devatā— seyyathāpi nāma balavā puriso samiñjitaṁ vā bāhaṁ pasāreyya pasāritaṁ vā bāhaṁ samiñjeyya; evameva— suddhāvāsesu devesu antarahitā bhagavato purato pāturahesuṁ. Atha kho tā devatā bhagavantaṁ abhivādetvā ekamantaṁ aṭṭhaṁsu. Ekamantaṁ ṭhitā kho ekā devatā bhagavato santike imaṁ gāthaṁ abhāsi— </div>
</div>
<div class="q" id="p_12S1_207"> <div class="p"> <table class="singleColumn"> <tr> <td> <div class="pN">207</div> <div class="G">“Mahāsamayo pavanasmiṁ,</div> </td> </tr> <tr> <td> <div class="G">Devakāyā samāgatā;</div> </td> </tr> <tr> <td> <div class="G">Āgatamha imaṁ dhammasamayaṁ,</div> </td> </tr> <tr> <td> <div class="G">Dakkhitāye aparājitasaṁghan”ti.</div> </td> </tr> </table> </div>
</div>
<div class="q" id="p_12S1_208"> <div class="p">
<span class="pN">208</span>Atha kho aparā devatā bhagavato santike imaṁ gāthaṁ abhāsi— </div>
</div>
<div class="q" id="p_12S1_209"> <div class="p"> <table class="singleColumn"> <tr> <td> <div class="pN">209</div> <div class="G">“Tatra bhikkhavo samādahaṁsu,</div> </td> </tr> <tr> <td> <div class="G">Cittamattano ujukaṁ akaṁsu;</div> </td> </tr> <tr> <td> <div class="G">Sārathīva nettāni gahetvā,</div> </td> </tr> <tr> <td> <div class="G">Indriyāni rakkhanti paṇḍitā”ti.</div> </td> </tr> </table> </div>
</div>
<div class="q" id="p_12S1_210"> <div class="p">
<span class="pN">210</span>Atha kho aparā devatā bhagavato santike imaṁ gāthaṁ abhāsi— </div>
</div>
<div class="q" id="p_12S1_211"> <div class="p"> <table class="singleColumn"> <tr> <td> <div class="pN">211</div> <div class="G">“Chetvā khīlaṁ chetvā palighaṁ,</div> </td> </tr> <tr> <td> <div class="G">Indakhīlaṁ ūhacca manejā;</div> </td> </tr> <tr> <td> <div class="G">Te caranti suddhā vimalā,</div> </td> </tr> <tr> <td> <div class="G">Cakkhumatā sudantā susunāgā”ti.</div> </td> </tr> </table> </div>
</div>
<div class="q" id="p_12S1_212"> <div class="p">
<span class="pN">212</span>Atha kho aparā devatā bhagavato santike imaṁ gāthaṁ abhāsi— </div>
</div>
<div class="q" id="p_12S1_213"> <div class="p"> <table class="singleColumn"> <tr> <td> <div class="pN">213</div> <div class="G">“Ye keci buddhaṁ saraṇaṁ gatāse,</div> </td> </tr> <tr> <td> <div class="G">Na te gamissanti apāyabhūmiṁ;</div> </td> </tr> <tr> <td> <div class="G">Pahāya mānusaṁ dehaṁ,</div> </td> </tr> <tr> <td> <div class="G">Devakāyaṁ paripūressantī”ti.</div> </td> </tr> </table> </div>
</div>
</html>
