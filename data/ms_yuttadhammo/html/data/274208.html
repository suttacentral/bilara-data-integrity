<html>
<div class="i">3.4.26 Adukkhamasukhīsutta</div>
<div class="h">Diṭṭhisaṁyutta</div>
<div class="h">Catutthagamanavagga</div>
<div class="h">Adukkhamasukhīsutta</div>
<div class="q" id="p_13S3_1032"> <div class="divNumber">301.</div> <div class="p">
<span class="pN">1032</span>Sāvatthinidānaṁ. “Kismiṁ nu kho, bhikkhave, sati, kiṁ upādāya, kiṁ abhinivissa evaṁ diṭṭhi uppajjati— ‘adukkhamasukhī attā hoti arogo paraṁ maraṇā’”ti? “Bhagavaṁmūlakā no, bhante, dhammā…pe…. </div>
</div>
<div class="q" id="p_13S3_1033"> <div class="p">
<span class="pN">1033</span>“Rūpe kho, bhikkhave, sati, rūpaṁ upādāya, rūpaṁ abhinivissa evaṁ diṭṭhi uppajjati— ‘adukkhamasukhī attā hoti arogo paraṁ maraṇā’ti. Vedanāya sati… saññāya sati… saṅkhāresu sati… viññāṇe sati, viññāṇaṁ upādāya, viññāṇaṁ abhinivissa evaṁ diṭṭhi uppajjati— ‘adukkhamasukhī attā hoti arogo paraṁ maraṇā’ti. </div>
</div>
<div class="q" id="p_13S3_1034"> <div class="p">
<span class="pN">1034</span>Taṁ kiṁ maññatha, bhikkhave, rūpaṁ niccaṁ vā aniccaṁ vā”ti? “Aniccaṁ, bhante”. “Yaṁ panāniccaṁ dukkhaṁ vā taṁ sukhaṁ vā”ti? “Dukkhaṁ, bhante”. “Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ— ‘etaṁ mama, esohamasmi, eso me attā’”ti? “No hetaṁ, bhante”. “Vedanā… saññā… saṅkhārā… viññāṇaṁ niccaṁ vā aniccaṁ vā”ti? “Aniccaṁ, bhante”. “Yaṁ panāniccaṁ dukkhaṁ vā taṁ sukhaṁ vā”ti? “Dukkhaṁ, bhante”. “Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ— ‘etaṁ mama, esohamasmi, eso me attā’”ti? “No hetaṁ, bhante”. </div>
</div>
<div class="q" id="p_13S3_1035"> <div class="p">
<span class="pN">1035</span>“Tasmātiha, bhikkhave, yaṁ kiñci rūpaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā, sabbaṁ rūpaṁ— ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya daṭṭhabbaṁ. Yā kāci vedanā… yā kāci saññā… ye keci saṅkhārā… yaṁ kiñci viññāṇaṁ atītānāgatapaccuppannaṁ ajjhattaṁ vā bahiddhā vā, oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā, sabbaṁ viññāṇaṁ— ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya daṭṭhabbaṁ. </div>
</div>
<div class="q" id="p_13S3_1036"> <div class="p">
<span class="pN">1036</span>Evaṁ passaṁ, bhikkhave, sutavā ariyasāvako rūpasmimpi nibbindati, vedanāyapi nibbindati, saññāyapi nibbindati, saṅkhāresupi nibbindati, viññāṇasmimpi nibbindati. Nibbindaṁ virajjati; virāgā vimuccati. Vimuttasmiṁ vimuttamiti ñāṇaṁ hoti. ‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānātī”ti. </div>
</div>
<div class="CENTER" id="p_13S3_1037">
<span class="pN">1037</span>Catutthapeyyālo.</div>
<div class="SUMMARY" id="p_13S3_1038">
<span class="pN">1038</span><span class="firstLetter">T</span>assuddānaṁ</div>
<div class="q" id="p_13S3_1039"> <div class="p"> <table class="singleColumn"> <tr> <td> <div class="pN">1039</div> <div class="G">Purimagamane aṭṭhārasa veyyākaraṇā,</div> </td> </tr> <tr> <td> <div class="G">Dutiyagamane chabbīsaṁ vitthāretabbāni;</div> </td> </tr> <tr> <td> <div class="G">Tatiyagamane chabbīsaṁ vitthāretabbāni,</div> </td> </tr> <tr> <td> <div class="G">Catutthagamane chabbīsaṁ vitthāretabbāni.</div> </td> </tr> </table> </div>
</div>
<div class="ENDH3" id="p_13S3_1040">
<span class="pN">1040</span>Diṭṭhisaṁyuttaṁ samattaṁ.</div>
</html>
