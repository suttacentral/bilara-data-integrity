<html>
<div class="i">2.4.1.10 Naccagītasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Lasuṇavagga</div>
<div class="h">Naccagītasikkhāpada</div>
<div class="q" id="p_2V_2663"> <div class="divNumber">833.</div> <div class="p">
<span class="pN">2663</span>Tena samayena buddho bhagavā rājagahe viharati veḷuvane kalandakanivāpe. Tena kho pana samayena rājagahe giraggasamajjo hoti. Chabbaggiyā bhikkhuniyo giraggasamajjaṁ dassanāya agamaṁsu. Manussā ujjhāyanti khiyyanti vipācenti—  “kathañhi nāma bhikkhuniyo naccampi gītampi vāditampi dassanāya gacchissanti, seyyathāpi gihiniyo kāmabhoginiyo”ti. </div>
</div>
<div class="q" id="p_2V_2664"> <div class="p">
<span class="pN">2664</span>Assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma chabbaggiyā bhikkhuniyo naccampi gītampi vāditampi dassanāya gacchissantī”ti…pe…  “saccaṁ kira, bhikkhave, chabbaggiyā bhikkhuniyo naccampi gītampi vāditampi dassanāya gacchantī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, chabbaggiyā bhikkhuniyo naccampi gītampi vāditampi dassanāya gacchissanti. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_2665"> <div class="divNumber">834.</div> <div class="p">
<span class="pN">2665</span><span class="bold">“Yā pana bhikkhunī naccaṁ vā gītaṁ vā vāditaṁ vā dassanāya gaccheyya, pācittiyan”</span>ti. (<span class="italic">10</span>:<span class="bold">65</span>) </div>
</div>
<div class="q" id="p_2V_2666"> <div class="divNumber">835.</div> <div class="p">
<span class="pN">2666</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2667"> <div class="p">
<span class="pN">2667</span><span class="bold">Naccaṁ</span> nāma yaṁ kiñci naccaṁ. <span class="bold">Gītaṁ</span> nāma yaṁ kiñci gītaṁ. <span class="bold">Vāditaṁ</span> nāma yaṁ kiñci vāditaṁ. </div>
</div>
<div class="q" id="p_2V_2668"> <div class="divNumber">836.</div> <div class="p">
<span class="pN">2668</span>Dassanāya gacchati, āpatti dukkaṭassa. Yattha ṭhitā passati vā suṇāti vā, āpatti pācittiyassa. Dassanūpacāraṁ vijahitvā punappunaṁ passati vā suṇāti vā, āpatti pācittiyassa. Ekamekaṁ dassanāya gacchati, āpatti dukkaṭassa. Yattha ṭhitā passati vā suṇāti vā, āpatti pācittiyassa. Dassanūpacāraṁ vijahitvā punappunaṁ passati vā suṇāti vā, āpatti pācittiyassa. </div>
</div>
<div class="q" id="p_2V_2669"> <div class="divNumber">837.</div> <div class="p">
<span class="pN">2669</span>Anāpatti—  ārāme ṭhitā passati vā suṇāti vā, bhikkhuniyā ṭhitokāsaṁ vā nisinnokāsaṁ vā nipannokāsaṁ vā āgantvā naccanti vā gāyanti vā vādenti vā, paṭipathaṁ gacchantī passati vā suṇāti vā, sati karaṇīye gantvā passati vā suṇāti vā, āpadāsu, ummattikāya, ādikammikāyāti. </div>
</div>
<div class="CENTER" id="p_2V_2670">
<span class="pN">2670</span>Dasamasikkhāpadaṁ niṭṭhitaṁ.<br> Lasuṇavaggo paṭhamo.</div>
</html>
