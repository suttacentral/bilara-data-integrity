<html>
<div class="i">7.5.5 Ulūkaṅgapañha</div>
<div class="h">Opammakathāpañha</div>
<div class="h">Sīhavagga</div>
<div class="h">Ulūkaṅgapañha</div>
<div class="q" id="p_28Mi_1908"> <div class="divNumber">269.</div> <div class="p">
<span class="pN">1908</span>“Bhante nāgasena, ‘ulūkassa dve aṅgāni gahetabbānī’ti yaṁ vadesi, katamāni tāni dve aṅgāni gahetabbānī”ti? “Yathā, mahārāja, ulūko kākehi paṭiviruddho, rattiṁ kākasaṅghaṁ gantvā bahūpi kāke hanati; evameva kho, mahārāja, yoginā yogāvacarena aññāṇena paṭiviruddho kātabbo, ekena raho nisīditvā aññāṇaṁ sampamadditabbaṁ, mūlato chinditabbaṁ. Idaṁ, mahārāja, ulūkassa paṭhamaṁ aṅgaṁ gahetabbaṁ. </div>
</div>
<div class="q" id="p_28Mi_1909"> <div class="p">
<span class="pN">1909</span>Puna caparaṁ, mahārāja, ulūko suppaṭisallīno hoti; evameva kho, mahārāja, yoginā yogāvacarena paṭisallānārāmena bhavitabbaṁ paṭisallānaratena. Idaṁ, mahārāja, ulūkassa dutiyaṁ aṅgaṁ gahetabbaṁ. Bhāsitampetaṁ, mahārāja, bhagavatā devātidevena saṁyuttanikāyavare—  </div>
</div>
<div class="q" id="p_28Mi_1910"> <div class="p">
<span class="pN">1910</span>‘Idha, bhikkhave, bhikkhu paṭisallānārāmo paṭisallānarato <span class="smallFont">“</span>idaṁ dukkhan<span class="smallFont">”</span>ti yathābhūtaṁ pajānāti, <span class="smallFont">“</span>ayaṁ dukkhasamudayo<span class="smallFont">”</span>ti yathābhūtaṁ pajānāti, <span class="smallFont">“</span>ayaṁ dukkhanirodho<span class="smallFont">”</span>ti yathābhūtaṁ pajānāti, <span class="smallFont">“</span>ayaṁ dukkhanirodhagāminī paṭipadā<span class="smallFont">”</span>ti yathābhūtaṁ pajānātī’”ti. </div>
</div>
<div class="CENTER" id="p_28Mi_1911">
<span class="pN">1911</span>Ulūkaṅgapañho pañcamo.</div>
</html>
