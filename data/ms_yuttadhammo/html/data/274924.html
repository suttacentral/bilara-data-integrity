<html>
<div class="i">11.2.8 Paṭhamadevacārikasutta</div>
<div class="h">Sotāpattisaṁyutta</div>
<div class="h">Rājakārāmavagga</div>
<div class="h">Paṭhamadevacārikasutta</div>
<div class="q" id="p_14S5_1888"> <div class="divNumber">1014.</div> <div class="p">
<span class="pN">1888</span>Sāvatthinidānaṁ. Atha kho āyasmā mahāmoggallāno— seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya; evameva— jetavane antarahito devesu tāvatiṁsesu pāturahosi. Atha kho sambahulā tāvatiṁsakāyikā devatāyo yenāyasmā mahāmoggallāno tenupasaṅkamiṁsu; upasaṅkamitvā āyasmantaṁ mahāmoggallānaṁ abhivādetvā ekamantaṁ aṭṭhaṁsu. Ekamantaṁ ṭhitā kho tā devatāyo āyasmā mahāmoggallāno etadavoca— </div>
</div>
<div class="q" id="p_14S5_1889"> <div class="p">
<span class="pN">1889</span>“Sādhu kho, āvuso, buddhe aveccappasādena samannāgamanaṁ hoti— itipi so bhagavā…pe… satthā devamanussānaṁ buddho bhagavāti. Buddhe aveccappasādena samannāgamanahetu kho, āvuso, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. Sādhu kho, āvuso, dhamme…pe… saṁghe…pe… sādhu kho, āvuso, ariyakantehi sīlehi samannāgamanaṁ hoti akhaṇḍehi…pe… samādhisaṁvattanikehi. Ariyakantehi sīlehi samannāgamanahetu kho, āvuso, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī”ti. </div>
</div>
<div class="q" id="p_14S5_1890"> <div class="p">
<span class="pN">1890</span>“Sādhu kho, mārisa moggallāna, buddhe aveccappasādena samannāgamanaṁ hoti— itipi so bhagavā…pe… satthā devamanussānaṁ buddho bhagavāti. Buddhe aveccappasādena samannāgamanahetu kho, mārisa moggallāna, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. Sādhu kho, mārisa moggallāna, dhamme…pe… saṁghe…pe… ariyakantehi sīlehi samannāgamanaṁ hoti akhaṇḍehi…pe… samādhisaṁvattanikehi. Ariyakantehi sīlehi samannāgamanahetu kho, mārisa moggallāna, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī”ti. </div>
</div>
<div class="CENTER" id="p_14S5_1891">
<span class="pN">1891</span>Aṭṭhamaṁ.</div>
</html>
