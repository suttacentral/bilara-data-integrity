<html>
<div class="i">3.6.1 Kāyapiyāyanapañha</div>
<div class="h">Milindapañha</div>
<div class="h">Sativagga</div>
<div class="h">Kāyapiyāyanapañha</div>
<div class="q" id="p_28Mi_397"> <div class="divNumber">83.</div> <div class="p">
<span class="pN">397</span>Rājā āha—  “bhante nāgasena, piyo pabbajitānaṁ kāyo”ti? “Na kho, mahārāja, piyo pabbajitānaṁ kāyo”ti. “Atha kissa nu kho, bhante, kelāyatha mamāyathā”ti? “Kiṁ pana te, mahārāja, kadāci karahaci saṅgāmagatassa kaṇḍappahāro hotī”ti? “Āma, bhante, hotī”ti. “Kiṁ nu kho, mahārāja, so vaṇo ālepena ca ālimpīyati telena ca makkhīyati sukhumena ca coḷapaṭṭena paliveṭhīyatī”ti? “Āma, bhante, ālepena ca ālimpīyati telena ca makkhīyati sukhumena ca coḷapaṭṭena paliveṭhīyatī”ti. “Kiṁ nu kho, mahārāja, piyo te vaṇo, tena ālepena ca ālimpīyati telena ca makkhīyati sukhumena ca coḷapaṭṭena paliveṭhīyatī”ti? “Na me, bhante, piyo vaṇo, api ca maṁsassa ruhanatthāya ālepena ca ālimpīyati telena ca makkhīyati sukhumena ca coḷapaṭṭena paliveṭhīyatī”ti. “Evameva kho, mahārāja, appiyo pabbajitānaṁ kāyo, atha ca pabbajitā anajjhositā kāyaṁ pariharanti brahmacariyānuggahāya. Api ca kho, mahārāja, vaṇūpamo kāyo vutto bhagavatā, tena pabbajitā vaṇamiva kāyaṁ pariharanti anajjhositā. Bhāsitampetaṁ, mahārāja, bhagavatā—  </div>
</div>
<div class="q" id="p_28Mi_398"> <div class="p"> <table class="singleColumn"> <tr> <td> <div class="pN">398</div> <div class="G">‘Allacammappaṭicchanno,</div> </td> </tr> <tr> <td> <div class="G">navadvāro mahāvaṇo;</div> </td> </tr> <tr> <td> <div class="G">Samantato paggharati,</div> </td> </tr> <tr> <td> <div class="G">asucipūtigandhiyo’”ti.</div> </td> </tr> </table> </div>
</div>
<div class="q" id="p_28Mi_399"> <div class="p">
<span class="pN">399</span>“Kallosi, bhante nāgasenā”ti. </div>
</div>
<div class="CENTER" id="p_28Mi_400">
<span class="pN">400</span>Kāyapiyāyanapañho paṭhamo.</div>
</html>
