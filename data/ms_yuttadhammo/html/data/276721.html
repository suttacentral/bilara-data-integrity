<html>
<div class="i">2.4.9.2 Yānasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Chattupāhanavagga</div>
<div class="h">Yānasikkhāpada</div>
<div class="q" id="p_2V_3439"> <div class="divNumber">1184.</div> <div class="p">
<span class="pN">3439</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena chabbaggiyā bhikkhuniyo yānena yāyanti. Manussā ujjhāyanti khiyyanti vipācenti—  “kathañhi nāma bhikkhuniyo yānena yāyissanti, seyyathāpi gihiniyo kāmabhoginiyo”ti. </div>
</div>
<div class="q" id="p_2V_3440"> <div class="p">
<span class="pN">3440</span>Assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma chabbaggiyā bhikkhuniyo yānena yāyissantī”ti…pe…  “saccaṁ kira, bhikkhave, chabbaggiyā bhikkhuniyo yānena yāyantī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, chabbaggiyā bhikkhuniyo yānena yāyissanti. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_3441"> <div class="p">
<span class="pN">3441</span><span class="bold">“Yā pana bhikkhunī yānena yāyeyya, pācittiyan”</span>ti. </div>
</div>
<div class="q" id="p_2V_3442"> <div class="p">
<span class="pN">3442</span>Evañcidaṁ bhagavatā bhikkhunīnaṁ sikkhāpadaṁ paññattaṁ hoti. </div>
</div>
<div class="q" id="p_2V_3443"> <div class="divNumber">1185.</div> <div class="p">
<span class="pN">3443</span>Tena kho pana samayena aññatarā bhikkhunī gilānā hoti, na sakkoti padasā gantuṁ…pe…  bhagavato etamatthaṁ ārocesuṁ…pe…  anujānāmi, bhikkhave, gilānāya bhikkhuniyā yānaṁ. Evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_3444"> <div class="divNumber">1186.</div> <div class="p">
<span class="pN">3444</span><span class="bold">“Yā pana bhikkhunī agilānā yānena yāyeyya, pācittiyan”</span>ti. (<span class="italic">85</span>:<span class="bold">140</span>) </div>
</div>
<div class="q" id="p_2V_3445"> <div class="divNumber">1187.</div> <div class="p">
<span class="pN">3445</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_3446"> <div class="p">
<span class="pN">3446</span><span class="bold">Agilānā</span> nāma sakkoti padasā gantuṁ. </div>
</div>
<div class="q" id="p_2V_3447"> <div class="p">
<span class="pN">3447</span><span class="bold">Gilānā</span> nāma na sakkoti padasā gantuṁ. </div>
</div>
<div class="q" id="p_2V_3448"> <div class="p">
<span class="pN">3448</span><span class="bold">Yānaṁ</span> nāma vayhaṁ ratho sakaṭaṁ sandamānikā sivikā pāṭaṅkī. </div>
</div>
<div class="q" id="p_2V_3449"> <div class="p">
<span class="pN">3449</span><span class="bold">Yāyeyyā</span>ti sakimpi yānena yāyati, āpatti pācittiyassa. </div>
</div>
<div class="q" id="p_2V_3450"> <div class="divNumber">1188.</div> <div class="p">
<span class="pN">3450</span>Agilānā agilānasaññā yānena yāyati, āpatti pācittiyassa. Agilānā vematikā yānena yāyati, āpatti pācittiyassa. Agilānā gilānasaññā yānena yāyati, āpatti pācittiyassa. </div>
</div>
<div class="q" id="p_2V_3451"> <div class="p">
<span class="pN">3451</span>Gilānā agilānasaññā, āpatti dukkaṭassa. Gilānā vematikā, āpatti dukkaṭassa. Gilānā gilānasaññā, anāpatti. </div>
</div>
<div class="q" id="p_2V_3452"> <div class="divNumber">1189.</div> <div class="p">
<span class="pN">3452</span>Anāpatti—  gilānāya, āpadāsu, ummattikāya, ādikammikāyāti. </div>
</div>
<div class="CENTER" id="p_2V_3453">
<span class="pN">3453</span>Dutiyasikkhāpadaṁ niṭṭhitaṁ.</div>
</html>
