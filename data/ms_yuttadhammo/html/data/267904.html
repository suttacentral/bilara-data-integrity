<html>
<div class="i">3.1 Suttantabhājanīya</div>
<div class="h">Dhātuvibhaṅga</div>
<div class="h">Suttantabhājanīya</div>
<div class="q" id="p_30Vbh_613"> <div class="divNumber">172.</div> <div class="p">
<span class="pN">613</span>Cha dhātuyo— pathavīdhātu, āpodhātu, tejodhātu, vāyodhātu, ākāsadhātu, viññāṇadhātu. </div>
</div>
<div class="q" id="p_30Vbh_614"> <div class="divNumber">173.</div> <div class="p">
<span class="pN">614</span>Tattha katamā pathavīdhātu? Pathavīdhātudvayaṁ— atthi ajjhattikā, atthi bāhirā. Tattha katamā ajjhattikā pathavīdhātu? Yaṁ ajjhattaṁ paccattaṁ kakkhaḷaṁ kharigataṁ kakkhaḷattaṁ kakkhaḷabhāvo ajjhattaṁ upādinnaṁ, seyyathidaṁ— kesā lomā nakhā dantā taco maṁsaṁ nhāru aṭṭhi aṭṭhimiñjaṁ vakkaṁ hadayaṁ yakanaṁ kilomakaṁ pihakaṁ papphāsaṁ antaṁ antaguṇaṁ udariyaṁ karīsaṁ, yaṁ vā panaññampi atthi ajjhattaṁ paccattaṁ kakkhaḷaṁ kharigataṁ kakkhaḷattaṁ kakkhaḷabhāvo ajjhattaṁ upādinnaṁ— ayaṁ vuccati “ajjhattikā pathavīdhātu”. </div>
</div>
<div class="q" id="p_30Vbh_615"> <div class="p">
<span class="pN">615</span>Tattha katamā bāhirā pathavīdhātu? Yaṁ bāhiraṁ kakkhaḷaṁ kharigataṁ kakkhaḷattaṁ kakkhaḷabhāvo bahiddhā anupādinnaṁ, seyyathidaṁ— ayo lohaṁ tipu sīsaṁ sajjhaṁ muttā maṇi veḷuriyo saṅkho silā pavāḷaṁ rajataṁ jātarūpaṁ lohitaṅko masāragallaṁ tiṇaṁ kaṭṭhaṁ sakkharā kaṭhalaṁ bhūmi pāsāṇo pabbato, yaṁ vā panaññampi atthi bāhiraṁ kakkhaḷaṁ kharigataṁ kakkhaḷattaṁ kakkhaḷabhāvo bahiddhā anupādinnaṁ— ayaṁ vuccati “bāhirā pathavīdhātu”. Yā ca ajjhattikā pathavīdhātu yā ca bāhirā pathavīdhātu, tadekajjhaṁ abhisaññūhitvā abhisaṅkhipitvā— ayaṁ vuccati “pathavīdhātu”. (1) </div>
</div>
<div class="q" id="p_30Vbh_616"> <div class="divNumber">174.</div> <div class="p">
<span class="pN">616</span>Tattha katamā āpodhātu? Āpodhātudvayaṁ— atthi ajjhattikā, atthi bāhirā. Tattha katamā ajjhattikā āpodhātu? Yaṁ ajjhattaṁ paccattaṁ āpo āpogataṁ sineho sinehagataṁ bandhanattaṁ rūpassa ajjhattaṁ upādinnaṁ, seyyathidaṁ— pittaṁ semhaṁ pubbo lohitaṁ sedo medo assu vasā kheḷo siṅghāṇikā lasikā muttaṁ, yaṁ vā panaññampi atthi ajjhattaṁ paccattaṁ āpo āpogataṁ sineho sinehagataṁ bandhanattaṁ rūpassa ajjhattaṁ upādinnaṁ— ayaṁ vuccati “ajjhattikā āpodhātu”. </div>
</div>
<div class="q" id="p_30Vbh_617"> <div class="p">
<span class="pN">617</span>Tattha katamā bāhirā āpodhātu? Yaṁ bāhiraṁ āpo āpogataṁ sineho sinehagataṁ bandhanattaṁ rūpassa bahiddhā anupādinnaṁ, seyyathidaṁ— mūlaraso khandharaso tacaraso pattaraso puppharaso phalaraso khīraṁ dadhi sappi navanītaṁ telaṁ madhu phāṇitaṁ bhummāni vā udakāni antalikkhāni vā, yaṁ vā panaññampi atthi bāhiraṁ āpo āpogataṁ sineho sinehagataṁ bandhanattaṁ rūpassa bahiddhā anupādinnaṁ— ayaṁ vuccati “bāhirā āpodhātu”. Yā ca ajjhattikā āpodhātu yā ca bāhirā āpodhātu, tadekajjhaṁ abhisaññūhitvā abhisaṅkhipitvā— ayaṁ vuccati “āpodhātu”. (2) </div>
</div>
<div class="q" id="p_30Vbh_618"> <div class="divNumber">175.</div> <div class="p">
<span class="pN">618</span>Tattha katamā tejodhātu? Tejodhātudvayaṁ— atthi ajjhattikā, atthi bāhirā. Tattha katamā ajjhattikā tejodhātu? Yaṁ ajjhattaṁ paccattaṁ tejo tejogataṁ usmā usmāgataṁ usumaṁ usumagataṁ ajjhattaṁ upādinnaṁ, seyyathidaṁ— yena ca santappati yena ca jīrīyati yena ca pariḍayhati yena ca asitapītakhāyitasāyitaṁ sammā pariṇāmaṁ gacchati, yaṁ vā panaññampi atthi ajjhattaṁ paccattaṁ tejo tejogataṁ usmā usmāgataṁ usumaṁ usumagataṁ ajjhattaṁ upādinnaṁ— ayaṁ vuccati “ajjhattikā tejodhātu”. </div>
</div>
<div class="q" id="p_30Vbh_619"> <div class="p">
<span class="pN">619</span>Tattha katamā bāhirā tejodhātu? Yaṁ bāhiraṁ tejo tejogataṁ usmā usmāgataṁ usumaṁ usumagataṁ bahiddhā anupādinnaṁ, seyyathidaṁ— kaṭṭhaggi palālaggi tiṇaggi gomayaggi thusaggi saṅkāraggi indaggi aggisantāpo sūriyasantāpo kaṭṭhasannicayasantāpo tiṇasannicayasantāpo dhaññasannicayasantāpo bhaṇḍasannicayasantāpo, yaṁ vā panaññampi atthi bāhiraṁ tejo tejogataṁ usmā usmāgataṁ usumaṁ usumagataṁ bahiddhā anupādinnaṁ— ayaṁ vuccati “bāhirā tejodhātu”. Yā ca ajjhattikā tejodhātu yā ca bāhirā tejodhātu, tadekajjhaṁ abhisaññūhitvā abhisaṅkhipitvā— ayaṁ vuccati “tejodhātu”. (3) </div>
</div>
<div class="q" id="p_30Vbh_620"> <div class="divNumber">176.</div> <div class="p">
<span class="pN">620</span>Tattha katamā vāyodhātu? Vāyodhātudvayaṁ— atthi ajjhattikā, atthi bāhirā. Tattha katamā ajjhattikā vāyodhātu? Yaṁ ajjhattaṁ paccattaṁ vāyo vāyogataṁ thambhitattaṁ rūpassa ajjhattaṁ upādinnaṁ, seyyathidaṁ— uddhaṅgamā vātā adhogamā vātā kucchisayā vātā koṭṭhāsayā vātā aṅgamaṅgānusārino vātā satthakavātā khurakavātā uppalakavātā assāso passāso iti vā, yaṁ vā panaññampi atthi ajjhattaṁ paccattaṁ vāyo vāyogataṁ thambhitattaṁ rūpassa ajjhattaṁ upādinnaṁ— ayaṁ vuccati “ajjhattikā vāyodhātu”. </div>
</div>
<div class="q" id="p_30Vbh_621"> <div class="p">
<span class="pN">621</span>Tattha katamā bāhirā vāyodhātu? Yaṁ bāhiraṁ vāyo vāyogataṁ thambhitattaṁ rūpassa bahiddhā anupādinnaṁ, seyyathidaṁ— puratthimā vātā pacchimā vātā uttarā vātā dakkhiṇā vātā sarajā vātā arajā vātā sītā vātā uṇhā vātā parittā vātā adhimattā vātā kāḷavātā verambhavātā pakkhavātā supaṇṇavātā tālavaṇṭavātā vidhūpanavātā, yaṁ vā panaññampi atthi bāhiraṁ vāyo vāyogataṁ thambhitattaṁ rūpassa bahiddhā anupādinnaṁ— ayaṁ vuccati “bāhirā vāyodhātu”. Yā ca ajjhattikā vāyodhātu yā ca bāhirā vāyodhātu, tadekajjhaṁ abhisaññūhitvā abhisaṅkhipitvā— ayaṁ vuccati “vāyodhātu”. (4) </div>
</div>
<div class="q" id="p_30Vbh_622"> <div class="divNumber">177.</div> <div class="p">
<span class="pN">622</span>Tattha katamā ākāsadhātu? Ākāsadhātudvayaṁ— atthi ajjhattikā, atthi bāhirā. Tattha katamā ajjhattikā ākāsadhātu? Yaṁ ajjhattaṁ paccattaṁ ākāso ākāsagataṁ aghaṁ aghagataṁ vivaro vivaragataṁ asamphuṭṭhaṁ maṁsalohitehi ajjhattaṁ upādinnaṁ, seyyathidaṁ— kaṇṇacchiddaṁ nāsacchiddaṁ mukhadvāraṁ, yena ca asitapītakhāyitasāyitaṁ ajjhoharati, yattha ca asitapītakhāyitasāyitaṁ santiṭṭhati, yena ca asitapītakhāyitasāyitaṁ adhobhāgaṁ nikkhamati, yaṁ vā panaññampi atthi ajjhattaṁ paccattaṁ ākāso ākāsagataṁ aghaṁ aghagataṁ vivaro vivaragataṁ asamphuṭṭhaṁ maṁsalohitehi ajjhattaṁ upādinnaṁ— ayaṁ vuccati “ajjhattikā ākāsadhātu”. </div>
</div>
<div class="q" id="p_30Vbh_623"> <div class="p">
<span class="pN">623</span>Tattha katamā bāhirā ākāsadhātu? Yaṁ bāhiraṁ ākāso ākāsagataṁ aghaṁ aghagataṁ vivaro vivaragataṁ asamphuṭṭhaṁ catūhi mahābhūtehi bahiddhā anupādinnaṁ— ayaṁ vuccati “bāhirā ākāsadhātu”. Yā ca ajjhattikā ākāsadhātu yā ca bāhirā ākāsadhātu, tadekajjhaṁ abhisaññūhitvā abhisaṅkhipitvā— ayaṁ vuccati “ākāsadhātu”. (5) </div>
</div>
<div class="q" id="p_30Vbh_624"> <div class="divNumber">178.</div> <div class="p">
<span class="pN">624</span>Tattha katamā viññāṇadhātu? Cakkhuviññāṇadhātu, sotaviññāṇadhātu, ghānaviññāṇadhātu, jivhāviññāṇadhātu, kāyaviññāṇadhātu, manoviññāṇadhātu— ayaṁ vuccati “viññāṇadhātu”. (6) </div>
</div>
<div class="CENTER" id="p_30Vbh_625">
<span class="pN">625</span>Imā cha dhātuyo.</div>
<div class="q" id="p_30Vbh_626"> <div class="divNumber">179.</div> <div class="p">
<span class="pN">626</span>Aparāpi cha dhātuyo— sukhadhātu, dukkhadhātu, somanassadhātu, domanassadhātu, upekkhādhātu, avijjādhātu. </div>
</div>
<div class="q" id="p_30Vbh_627"> <div class="divNumber">180.</div> <div class="p">
<span class="pN">627</span>Tattha katamā sukhadhātu? Yaṁ kāyikaṁ sātaṁ kāyikaṁ sukhaṁ kāyasamphassajaṁ sātaṁ sukhaṁ vedayitaṁ kāyasamphassajā sātā sukhā vedanā— ayaṁ vuccati “sukhadhātu”. (1) </div>
</div>
<div class="q" id="p_30Vbh_628"> <div class="p">
<span class="pN">628</span>Tattha katamā dukkhadhātu? Yaṁ kāyikaṁ asātaṁ kāyikaṁ dukkhaṁ kāyasamphassajaṁ asātaṁ dukkhaṁ vedayitaṁ kāyasamphassajā asātā dukkhā vedanā— ayaṁ vuccati “dukkhadhātu”. (2) </div>
</div>
<div class="q" id="p_30Vbh_629"> <div class="p">
<span class="pN">629</span>Tattha katamā somanassadhātu? Yaṁ cetasikaṁ sātaṁ cetasikaṁ sukhaṁ cetosamphassajaṁ sātaṁ sukhaṁ vedayitaṁ cetosamphassajā sātā sukhā vedanā— ayaṁ vuccati “somanassadhātu”. (3) </div>
</div>
<div class="q" id="p_30Vbh_630"> <div class="p">
<span class="pN">630</span>Tattha katamā domanassadhātu? Yaṁ cetasikaṁ asātaṁ cetasikaṁ dukkhaṁ cetosamphassajaṁ asātaṁ dukkhaṁ vedayitaṁ cetosamphassajā asātā dukkhā vedanā— ayaṁ vuccati “domanassadhātu”. (4) </div>
</div>
<div class="q" id="p_30Vbh_631"> <div class="p">
<span class="pN">631</span>Tattha katamā upekkhādhātu? Yaṁ cetasikaṁ neva sātaṁ nāsātaṁ cetosamphassajaṁ adukkhamasukhaṁ vedayitaṁ cetosamphassajā adukkhamasukhā vedanā— ayaṁ vuccati “upekkhādhātu”. (5) </div>
</div>
<div class="q" id="p_30Vbh_632"> <div class="p">
<span class="pN">632</span>Tattha katamā avijjādhātu? Yaṁ aññāṇaṁ adassanaṁ anabhisamayo ananubodho asambodho appaṭivedho asaṅgāhaṇā apariyogāhaṇā asamapekkhanā apaccavekkhaṇā apaccakkhakammaṁ dummejjhaṁ bālyaṁ asampajaññaṁ moho pamoho sammoho avijjā avijjogho avijjāyogo avijjānusayo avijjāpariyuṭṭhānaṁ avijjālaṅgī moho akusalamūlaṁ— ayaṁ vuccati “avijjādhātu”. (6) </div>
</div>
<div class="CENTER" id="p_30Vbh_633">
<span class="pN">633</span>Imā cha dhātuyo.</div>
<div class="q" id="p_30Vbh_634"> <div class="divNumber">181.</div> <div class="p">
<span class="pN">634</span>Aparāpi cha dhātuyo— kāmadhātu, byāpādadhātu, vihiṁsādhātu, nekkhammadhātu, abyāpādadhātu, avihiṁsādhātu. </div>
</div>
<div class="q" id="p_30Vbh_635"> <div class="divNumber">182.</div> <div class="p">
<span class="pN">635</span>Tattha katamā kāmadhātu? Kāmapaṭisaṁyutto takko vitakko saṅkappo appanā byappanā cetaso abhiniropanā micchāsaṅkappo— ayaṁ vuccati kāmadhātu. Heṭṭhato avīcinirayaṁ pariyantaṁ karitvā uparito paranimmitavasavattī deve anto karitvā yaṁ etasmiṁ antare etthāvacarā ettha pariyāpannā khandhadhātuāyatanā rūpā vedanā saññā saṅkhārā viññāṇaṁ— ayaṁ vuccati “kāmadhātu”. (1) </div>
</div>
<div class="q" id="p_30Vbh_636"> <div class="p">
<span class="pN">636</span>Tattha katamā byāpādadhātu? Byāpādapaṭisaṁyutto takko vitakko…pe… micchāsaṅkappo— ayaṁ vuccati “byāpādadhātu”. Dasasu vā āghātavatthūsu cittassa āghāto paṭighāto paṭighaṁ paṭivirodho kopo pakopo sampakopo doso padoso sampadoso cittassa byāpatti manopadoso kodho kujjhanā kujjhitattaṁ doso dussanā dussitattaṁ byāpatti byāpajjanā virodho paṭivirodho caṇḍikkaṁ asuropo anattamanatā cittassa— ayaṁ vuccati “byāpādadhātu”. (2) </div>
</div>
<div class="q" id="p_30Vbh_637"> <div class="p">
<span class="pN">637</span>Tattha katamā vihiṁsādhātu? Vihiṁsāpaṭisaṁyutto takko vitakko…pe… micchāsaṅkappo— ayaṁ vuccati “vihiṁsādhātu”. Idhekacco pāṇinā vā leḍḍunā vā daṇḍena vā satthena vā rajjuyā vā aññataraññatarena satte viheṭheti, yā evarūpā heṭhanā viheṭhanā hiṁsanā vihiṁsanā rosanā virosanā parūpaghāto— ayaṁ vuccati “vihiṁsādhātu”. (3) </div>
</div>
<div class="q" id="p_30Vbh_638"> <div class="p">
<span class="pN">638</span>Tattha katamā nekkhammadhātu? Nekkhammapaṭisaṁyutto takko vitakko…pe… sammāsaṅkappo— ayaṁ vuccati “nekkhammadhātu”. Sabbepi kusalā dhammā “nekkhammadhātu”. (4) </div>
</div>
<div class="q" id="p_30Vbh_639"> <div class="p">
<span class="pN">639</span>Tattha katamā abyāpādadhātu? Abyāpādapaṭisaṁyutto takko vitakko…pe… sammāsaṅkappo— ayaṁ vuccati “abyāpādadhātu”. Yā sattesu metti mettāyanā mettāyitattaṁ mettācetovimutti— ayaṁ vuccati “abyāpādadhātu”. (5) </div>
</div>
<div class="q" id="p_30Vbh_640"> <div class="p">
<span class="pN">640</span>Tattha katamā avihiṁsādhātu? Avihiṁsāpaṭisaṁyutto takko vitakko saṅkappo appanā byappanā cetaso abhiniropanā sammāsaṅkappo— ayaṁ vuccati “avihiṁsādhātu”. Yā sattesu karuṇā karuṇāyanā karuṇāyitattaṁ karuṇācetovimutti— ayaṁ vuccati “avihiṁsādhātu”. (6) </div>
</div>
<div class="CENTER" id="p_30Vbh_641">
<span class="pN">641</span>Imā cha dhātuyo.</div>
<div class="q" id="p_30Vbh_642"> <div class="p">
<span class="pN">642</span>Iti imāni tīṇi chakkāni tadekajjhaṁ abhisaññūhitvā abhisaṅkhipitvā aṭṭhārasa dhātuyo honti. </div>
</div>
<div class="CENTER" id="p_30Vbh_643">
<span class="pN">643</span>Suttantabhājanīyaṁ.</div>
</html>
