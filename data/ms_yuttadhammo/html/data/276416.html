<html>
<div class="i">1.4.1.7 Tatuttarisikkhāpada</div>
<div class="h">
Mahāvibhaṅga
</div>
<div class="h">
Nissaggiyakaṇḍa
</div>
<div class="h">
Cīvaravagga
</div>
<div class="h">
Tatuttarisikkhāpada
</div>
<div class="q" id="p_1V_1998">
<div class="divNumber">
522.
</div>
<div class="p">
<span class="pN">1998</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena chabbaggiyā bhikkhū acchinnacīvarake bhikkhū upasaṅkamitvā evaṁ vadanti—  “bhagavatā, āvuso, anuññātaṁ—  ‘acchinnacīvarassa vā naṭṭhacīvarassa vā aññātakaṁ gahapatiṁ vā gahapatāniṁ vā cīvaraṁ viññāpetuṁ’; viññāpetha, āvuso, cīvaran”ti. “Alaṁ, āvuso, laddhaṁ amhehi cīvaran”ti. “Mayaṁ āyasmantānaṁ viññāpemā”ti. “Viññāpetha, āvuso”ti. Atha kho chabbaggiyā bhikkhū gahapatike upasaṅkamitvā etadavocuṁ—  “acchinnacīvarakā, āvuso, bhikkhū āgatā. Detha nesaṁ cīvarānī”ti, bahuṁ cīvaraṁ viññāpesuṁ.
</div>
</div>
<div class="q" id="p_1V_1999">
<div class="p">
<span class="pN">1999</span>Tena kho pana samayena aññataro puriso sabhāyaṁ nisinno aññataraṁ purisaṁ etadavoca—  “acchinnacīvarakā ayyo bhikkhū āgatā. Tesaṁ mayā cīvaraṁ dinnan”ti. Sopi evamāha—  “mayāpi dinnan”ti. Aparopi evamāha—  “mayāpi dinnan”ti. Te ujjhāyanti khiyyanti vipācenti—  “kathañhi nāma samaṇā sakyaputtiyā na mattaṁ jānitvā bahuṁ cīvaraṁ viññāpessanti, dussavāṇijjaṁ vā samaṇā sakyaputtiyā karissanti, paggāhikasālaṁ vā pasāressantī”ti.
</div>
</div>
<div class="q" id="p_1V_2000">
<div class="p">
<span class="pN">2000</span>Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū na mattaṁ jānitvā bahuṁ cīvaraṁ viññāpessantī”ti.
</div>
</div>
<div class="q" id="p_1V_2001">
<div class="p">
<span class="pN">2001</span>Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṁ ārocesuṁ…pe…  “saccaṁ kira tumhe, bhikkhave, na mattaṁ jānitvā bahuṁ cīvaraṁ viññāpethā”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, na mattaṁ jānitvā bahuṁ cīvaraṁ viññāpessatha. Netaṁ, moghapurisā, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_1V_2002">
<div class="divNumber">
523.
</div>
<div class="p">
<span class="pN">2002</span><span class="bold">“Tañce aññātako gahapati vā gahapatānī vā bahūhi cīvarehi abhihaṭṭhuṁ pavāreyya santaruttaraparamaṁ tena bhikkhunā tato cīvaraṁ sāditabbaṁ. Tato ce uttari sādiyeyya, nissaggiyaṁ pācittiyan”</span>ti. (<span class="italic">7</span>:<span class="bold">26</span>)
</div>
</div>
<div class="q" id="p_1V_2003">
<div class="divNumber">
524.
</div>
<div class="p">
<span class="pN">2003</span><span class="bold">Tañce</span>ti acchinnacīvarakaṁ bhikkhuṁ.
</div>
</div>
<div class="q" id="p_1V_2004">
<div class="p">
<span class="pN">2004</span><span class="bold">Aññātako</span> nāma mātito vā pitito vā yāva sattamā pitāmahayugā asambaddho.
</div>
</div>
<div class="q" id="p_1V_2005">
<div class="p">
<span class="pN">2005</span><span class="bold">Gahapati</span> nāma yo koci agāraṁ ajjhāvasati.
</div>
</div>
<div class="q" id="p_1V_2006">
<div class="p">
<span class="pN">2006</span><span class="bold">Gahapatānī</span> nāma yā kāci agāraṁ ajjhāvasati.
</div>
</div>
<div class="q" id="p_1V_2007">
<div class="p">
<span class="pN">2007</span><span class="bold">Bahūhi cīvarehī</span>ti bahukehi cīvarehi.
</div>
</div>
<div class="q" id="p_1V_2008">
<div class="p">
<span class="pN">2008</span><span class="bold">Abhihaṭṭhuṁ pavāreyyā</span>ti yāvatakaṁ icchasi tāvatakaṁ gaṇhāhīti.
</div>
</div>
<div class="q" id="p_1V_2009">
<div class="p">
<span class="pN">2009</span><span class="bold">Santaruttaraparamaṁ tena bhikkhunā tato cīvaraṁ sāditabban</span>ti sace tīṇi naṭṭhāni honti dve sāditabbāni, dve naṭṭhāni ekaṁ sāditabbaṁ, ekaṁ naṭṭhaṁ na kiñci sāditabbaṁ.
</div>
</div>
<div class="q" id="p_1V_2010">
<div class="p">
<span class="pN">2010</span><span class="bold">Tato ce uttari sādiyeyyā</span>ti tatuttari viññāpeti, payoge dukkaṭaṁ. Paṭilābhena nissaggiyaṁ hoti. Nissajjitabbaṁ saṁghassa vā gaṇassa vā puggalassa vā. Evañca pana, bhikkhave, nissajjitabbaṁ…pe…  “idaṁ me, bhante, cīvaraṁ aññātakaṁ gahapatikaṁ upasaṅkamitvā tatuttari viññāpitaṁ nissaggiyaṁ. Imāhaṁ saṁghassa nissajjāmī”ti…pe…  dadeyyāti…pe…  dadeyyunti…pe…  āyasmato dammīti.
</div>
</div>
<div class="q" id="p_1V_2011">
<div class="divNumber">
525.
</div>
<div class="p">
<span class="pN">2011</span>Aññātake aññātakasaññī tatuttari cīvaraṁ viññāpeti, nissaggiyaṁ pācittiyaṁ. Aññātake vematiko tatuttari cīvaraṁ viññāpeti, nissaggiyaṁ pācittiyaṁ. Aññātake ñātakasaññī tatuttari cīvaraṁ viññāpeti, nissaggiyaṁ pācittiyaṁ.
</div>
</div>
<div class="q" id="p_1V_2012">
<div class="p">
<span class="pN">2012</span>Ñātake aññātakasaññī, āpatti dukkaṭassa. Ñātake vematiko, āpatti dukkaṭassa. Ñātake ñātakasaññī, anāpatti.
</div>
</div>
<div class="q" id="p_1V_2013">
<div class="divNumber">
526.
</div>
<div class="p">
<span class="pN">2013</span>Anāpatti—  “sesakaṁ āharissāmī”ti haranto gacchati, “sesakaṁ tuyheva hotū”ti denti, na acchinnakāraṇā denti, na naṭṭhakāraṇā denti, ñātakānaṁ, pavāritānaṁ, attano dhanena, ummattakassa, ādikammikassāti.
</div>
</div>
<div class="CENTER" id="p_1V_2014">
<span class="pN">2014</span>Tatuttarisikkhāpadaṁ niṭṭhitaṁ sattamaṁ.
</div>
</html>
