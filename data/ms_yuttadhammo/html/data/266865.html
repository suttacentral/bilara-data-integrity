<html>
<div class="i">7.4 Dutiyasattasutta</div>
<div class="h">Cūḷavagga</div>
<div class="h">Dutiyasattasutta</div>
<div class="q" id="p_18Ud_618"> <div class="divNumber">64.</div> <div class="p">
<span class="pN">618</span>Evaṁ me sutaṁ— ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena sāvatthiyā manussā yebhuyyena kāmesu sattā ( ) rattā giddhā gathitā mucchitā ajjhosannā andhīkatā sammattakajātā kāmesu viharanti. </div>
</div>
<div class="q" id="p_18Ud_619"> <div class="p">
<span class="pN">619</span>Atha kho bhagavā pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi. Addasā kho bhagavā sāvatthiyā te manusse yebhuyyena kāmesu satte ratte giddhe gathite mucchite ajjhopanne andhīkate sammattakajāte kāmesu viharante. </div>
</div>
<div class="q" id="p_18Ud_620"> <div class="p">
<span class="pN">620</span>Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi— </div>
</div>
<div class="q" id="p_18Ud_621"> <div class="p"> <table class="singleColumn"> <tr> <td> <div class="pN">621</div> <div class="G">“Kāmandhā jālasañchannā,</div> </td> </tr> <tr> <td> <div class="G">Taṇhāchadanachāditā;</div> </td> </tr> <tr> <td> <div class="G">Pamattabandhunā baddhā,</div> </td> </tr> <tr> <td> <div class="G">Macchāva kumināmukhe;</div> </td> </tr> <tr> <td> <div class="G">Jarāmaraṇamanventi,</div> </td> </tr> <tr> <td> <div class="G">Vaccho khīrapakova mātaran”ti. (77)</div> </td> </tr> </table> </div>
</div>
<div class="CENTER" id="p_18Ud_622">
<span class="pN">622</span>Catutthaṁ.</div>
</html>
