<html>
<div class="i">7.2.5 Nāvaṅgapañha</div>
<div class="h">Opammakathāpañha</div>
<div class="h">Samuddavagga</div>
<div class="h">Nāvaṅgapañha</div>
<div class="q" id="p_28Mi_1725"> <div class="divNumber">239.</div> <div class="p">
<span class="pN">1725</span>“Bhante nāgasena, ‘nāvāya tīṇi aṅgāni gahetabbānī’ti yaṁ vadesi, katamāni tāni tīṇi aṅgāni gahetabbānī”ti? “Yathā, mahārāja, nāvā bahuvidhadārusaṅghāṭasamavāyena bahumpi janaṁ tārayati; evameva kho, mahārāja, yoginā yogāvacarena ācārasīlaguṇavattappaṭivattabahuvidhadhammasaṅghāṭasamavāyena sadevako loko tārayitabbo. Idaṁ, mahārāja, nāvāya paṭhamaṁ aṅgaṁ gahetabbaṁ. </div>
</div>
<div class="q" id="p_28Mi_1726"> <div class="p">
<span class="pN">1726</span>Puna caparaṁ, mahārāja, nāvā bahuvidhaūmitthanitavegavisaṭamāvaṭṭavegaṁ sahati; evameva kho, mahārāja, yoginā yogāvacarena bahuvidhakilesaūmivegaṁ lābhasakkārayasasilokapūjanavandanā parakulesu nindāpasaṁsāsukhadukkhasammānanavimānanabahuvidhadosaūmivegañca sahitabbaṁ. Idaṁ, mahārāja, nāvāya dutiyaṁ aṅgaṁ gahetabbaṁ. </div>
</div>
<div class="q" id="p_28Mi_1727"> <div class="p">
<span class="pN">1727</span>Puna caparaṁ, mahārāja, nāvā aparimitamanantamapāramakkhobhitagambhīre mahatimahāghose timitimiṅgalamakaramacchagaṇākule mahatimahāsamudde carati; evameva kho, mahārāja, yoginā yogāvacarena tiparivaṭṭadvādasākāracatusaccābhisamayappaṭivedhe mānasaṁ sañcārayitabbaṁ. Idaṁ, mahārāja, nāvāya tatiyaṁ aṅgaṁ gahetabbaṁ. Bhāsitampetaṁ, mahārāja, bhagavatā devātidevena saṁyuttanikāyavare saccasaṁyutte—  </div>
</div>
<div class="q" id="p_28Mi_1728"> <div class="p">
<span class="pN">1728</span>‘Vitakkentā ca kho tumhe, bhikkhave, <span class="smallFont">“</span>idaṁ dukkhan<span class="smallFont">”</span>ti vitakkeyyātha, <span class="smallFont">“</span>ayaṁ dukkhasamudayo<span class="smallFont">”</span>ti vitakkeyyātha, <span class="smallFont">“</span>ayaṁ dukkhanirodho<span class="smallFont">”</span>ti vitakkeyyātha, <span class="smallFont">“</span>ayaṁ dukkhanirodhagāminī paṭipadā<span class="smallFont">”</span>ti vitakkeyyāthā’”ti. </div>
</div>
<div class="CENTER" id="p_28Mi_1729">
<span class="pN">1729</span>Nāvaṅgapañho pañcamo.</div>
</html>
