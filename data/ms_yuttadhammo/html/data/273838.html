<html>
<div class="i">9.1.4 Sambahulasutta</div>
<div class="h">Vanasaṁyutta</div>
<div class="h">Vanavagga</div>
<div class="h">Sambahulasutta</div>
<div class="q" id="p_12S1_1395"> <div class="divNumber">224.</div> <div class="p">
<span class="pN">1395</span>Ekaṁ samayaṁ sambahulā bhikkhū kosalesu viharanti aññatarasmiṁ vanasaṇḍe. Atha kho te bhikkhū vassaṁvuṭṭhā temāsaccayena cārikaṁ pakkamiṁsu. Atha kho yā tasmiṁ vanasaṇḍe adhivatthā devatā te bhikkhū apassantī paridevamānā tāyaṁ velāyaṁ imaṁ gāthaṁ abhāsi— </div>
</div>
<div class="q" id="p_12S1_1396"> <div class="p"> <table class="singleColumn"> <tr> <td> <div class="pN">1396</div> <div class="G">“Arati viya mejja khāyati,</div> </td> </tr> <tr> <td> <div class="G">Bahuke disvāna vivitte āsane;</div> </td> </tr> <tr> <td> <div class="G">Te cittakathā bahussutā,</div> </td> </tr> <tr> <td> <div class="G">Kome gotamasāvakā gatā”ti.</div> </td> </tr> </table> </div>
</div>
<div class="q" id="p_12S1_1397"> <div class="p">
<span class="pN">1397</span>Evaṁ vutte, aññatarā devatā taṁ devataṁ gāthāya paccabhāsi— </div>
</div>
<div class="q" id="p_12S1_1398"> <div class="p"> <table class="singleColumn"> <tr> <td> <div class="pN">1398</div> <div class="G">“Māgadhaṁ gatā kosalaṁ gatā,</div> </td> </tr> <tr> <td> <div class="G">Ekacciyā pana vajjibhūmiyā;</div> </td> </tr> <tr> <td> <div class="G">Magā viya asaṅgacārino,</div> </td> </tr> <tr> <td> <div class="G">Aniketā viharanti bhikkhavo”ti.</div> </td> </tr> </table> </div>
</div>
</html>
