<html>
<div class="i">13.1.7 Samādhimūlakaabhinīhārasutta</div>
<div class="h">Jhānasaṁyutta</div>
<div class="h">Jhānavagga</div>
<div class="h">Samādhimūlakaabhinīhārasutta</div>
<div class="q" id="p_13S3_1292"> <div class="divNumber">668.</div> <div class="p">
<span class="pN">1292</span>Sāvatthinidānaṁ. “Cattārome, bhikkhave, jhāyī. Katame cattāro? Idha, bhikkhave, ekacco jhāyī samādhismiṁ samādhikusalo hoti, na samādhismiṁ abhinīhārakusalo. Idha pana, bhikkhave, ekacco jhāyī samādhismiṁ abhinīhārakusalo hoti, na samādhismiṁ samādhikusalo. Idha pana, bhikkhave, ekacco jhāyī neva samādhismiṁ samādhikusalo hoti, na ca samādhismiṁ abhinīhārakusalo. Idha pana, bhikkhave, ekacco jhāyī samādhismiṁ samādhikusalo ca hoti, samādhismiṁ abhinīhārakusalo ca. Tatra, bhikkhave, yvāyaṁ jhāyī samādhismiṁ samādhikusalo ca hoti samādhismiṁ abhinīhārakusalo ca ayaṁ imesaṁ catunnaṁ jhāyīnaṁ aggo ca seṭṭho ca mokkho ca uttamo ca pavaro ca. Seyyathāpi, bhikkhave, gavā khīraṁ…pe… pavaro cā”ti. </div>
</div>
<div class="CENTER" id="p_13S3_1293">
<span class="pN">1293</span>Sattamaṁ.</div>
</html>
