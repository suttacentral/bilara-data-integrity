<html>
<div class="i">2.2.4 Nirayasutta</div>
<div class="h">Dutiyapaṇṇāsaka</div>
<div class="h">Pattakammavagga</div>
<div class="h">Nirayasutta</div>
<div class="q" id="p_15A4_475"> <div class="divNumber">64.</div> <div class="p">
<span class="pN">475</span>“Catūhi, bhikkhave, dhammehi samannāgato yathābhataṁ nikkhitto evaṁ niraye. Katamehi catūhi? Pāṇātipātī hoti, adinnādāyī hoti, kāmesumicchācārī hoti, musāvādī hoti—  imehi kho, bhikkhave, catūhi dhammehi samannāgato yathābhataṁ nikkhitto evaṁ nirayeti. </div>
</div>
<div class="q" id="p_15A4_476"> <div class="p"> <table class="singleColumn"> <tr> <td> <div class="pN">476</div> <div class="G">Pāṇātipāto adinnādānaṁ,</div> </td> </tr> <tr> <td> <div class="G">Musāvādo ca vuccati;</div> </td> </tr> <tr> <td> <div class="G">Paradāragamanañcāpi,</div> </td> </tr> <tr> <td> <div class="G">Nappasaṁsanti paṇḍitā”ti.</div> </td> </tr> </table> </div>
</div>
<div class="CENTER" id="p_15A4_477">
<span class="pN">477</span>Catutthaṁ.</div>
</html>
