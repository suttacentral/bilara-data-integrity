<html>
<div class="i">5.2.7 Bhikkhusaṁghapariharaṇapañha</div>
<div class="h">Meṇḍakapañha</div>
<div class="h">Abhejjavagga</div>
<div class="h">Bhikkhusaṁghapariharaṇapañha</div>
<div class="q" id="p_28Mi_735"> <div class="divNumber">136.</div> <div class="p">
<span class="pN">735</span>“Bhante nāgasena, bhāsitampetaṁ bhagavatā— ‘tathāgatassa kho, ānanda, na evaṁ hoti “ahaṁ bhikkhusaṁghaṁ pariharissāmī”ti vā, “mamuddesiko bhikkhusaṁgho”ti vā’ti. Puna ca metteyyassa bhagavato sabhāvaguṇaṁ paridīpayamānena bhagavatā evaṁ bhaṇitaṁ— ‘so anekasahassaṁ bhikkhusaṁghaṁ pariharissati, seyyathāpi ahaṁ etarahi anekasataṁ bhikkhusaṁghaṁ pariharāmī’ti. Yadi, bhante nāgasena, bhagavatā bhaṇitaṁ— ‘tathāgatassa kho, ānanda, na evaṁ hoti “ahaṁ bhikkhusaṁghaṁ pariharissāmī”ti vā, “mamuddesiko bhikkhusaṁgho”ti vā’ti, tena hi anekasataṁ bhikkhusaṁghaṁ pariharāmīti yaṁ vacanaṁ, taṁ micchā. Yadi tathāgatena bhaṇitaṁ— ‘so anekasahassaṁ bhikkhusaṁghaṁ pariharissati, seyyathāpi ahaṁ etarahi anekasataṁ bhikkhusaṁghaṁ pariharāmī’ti, tena hi ‘tathāgatassa kho, ānanda, na evaṁ hoti “ahaṁ bhikkhusaṁghaṁ pariharissāmī”ti vā, “mamuddesiko bhikkhusaṁgho”ti vā’ti tampi vacanaṁ micchā, ayampi ubhato koṭiko pañho tavānuppatto, so tayā nibbāhitabbo”ti. </div>
</div>
<div class="q" id="p_28Mi_736"> <div class="p">
<span class="pN">736</span>“Bhāsitampetaṁ, mahārāja, bhagavatā ‘tathāgatassa kho, ānanda, na evaṁ hoti “ahaṁ bhikkhusaṁghaṁ pariharissāmī”ti vā, “mamuddesiko bhikkhusaṁgho”ti vā’ti. Puna ca metteyyassāpi bhagavato sabhāvaguṇaṁ paridīpayamānena bhagavatā bhaṇitaṁ— ‘so anekasahassaṁ bhikkhusaṁghaṁ pariharissati, seyyathāpi ahaṁ etarahi anekasataṁ bhikkhusaṁghaṁ pariharāmī’ti. Etasmiñca, mahārāja, pañhe eko attho sāvaseso, eko attho niravaseso. Na, mahārāja, tathāgato parisāya anugāmiko, parisā pana tathāgatassa anugāmikā. Sammuti, mahārāja, esā ‘ahan’ti ‘mamā’ti, na paramattho eso, vigataṁ, mahārāja, tathāgatassa pemaṁ, vigato sineho, ‘mayhan’tipi tathāgatassa gahaṇaṁ natthi, upādāya pana avassayo hoti. </div>
</div>
<div class="q" id="p_28Mi_737"> <div class="p">
<span class="pN">737</span>Yathā, mahārāja, pathavī bhūmaṭṭhānaṁ sattānaṁ patiṭṭhā hoti upassayaṁ, pathaviṭṭhā cete sattā, na ca mahāpathaviyā ‘mayhete’ti apekkhā hoti; evameva kho, mahārāja, tathāgato sabbasattānaṁ patiṭṭhā hoti upassayaṁ, tathāgataṭṭhā cete sattā, na ca tathāgatassa ‘mayhete’ti apekkhā hoti. Yathā vā pana, mahārāja, mahatimahāmegho abhivassanto tiṇarukkhapasumanussānaṁ vuḍḍhiṁ deti santatiṁ anupāleti. Vuṭṭhūpajīvino cete sattā sabbe, na ca mahāmeghassa ‘mayhete’ti apekkhā hoti. Evameva kho, mahārāja, tathāgato sabbasattānaṁ kusaladhamme janeti anupāleti, satthūpajīvino cete sattā sabbe, na ca tathāgatassa ‘mayhete’ti apekkhā hoti. Taṁ kissa hetu? Attānudiṭṭhiyā pahīnattā”ti. </div>
</div>
<div class="q" id="p_28Mi_738"> <div class="p">
<span class="pN">738</span>“Sādhu, bhante nāgasena, sunibbeṭhito pañho bahuvidhehi kāraṇehi, gambhīro uttānīkato, gaṇṭhi bhinno, gahanaṁ agahanaṁ kataṁ, andhakāro āloko kato, bhaggā paravādā, jinaputtānaṁ cakkhuṁ uppāditan”ti. </div>
</div>
<div class="CENTER" id="p_28Mi_739">
<span class="pN">739</span>Bhikkhusaṁghapariharaṇapañho sattamo.</div>
</html>
