<html>
<div class="i">1.3.11 Anupubbanirodhasutta</div>
<div class="h">Paṭhamapaṇṇāsaka</div>
<div class="h">Sattāvāsavagga</div>
<div class="h">Anupubbanirodhasutta</div>
<div class="q" id="p_17A9_241"> <div class="divNumber">31.</div> <div class="p">
<span class="pN">241</span>“Navayime, bhikkhave, anupubbanirodhā. Katame nava? Paṭhamaṁ jhānaṁ samāpannassa kāmasaññā niruddhā hoti; dutiyaṁ jhānaṁ samāpannassa vitakkavicārā niruddhā honti; tatiyaṁ jhānaṁ samāpannassa pīti niruddhā hoti; catutthaṁ jhānaṁ samāpannassa assāsapassāsā niruddhā honti; ākāsānañcāyatanaṁ samāpannassa rūpasaññā niruddhā hoti; viññāṇañcāyatanaṁ samāpannassa ākāsānañcāyatanasaññā niruddhā hoti; ākiñcaññāyatanaṁ samāpannassa viññāṇañcāyatanasaññā niruddhā hoti; nevasaññānāsaññāyatanaṁ samāpannassa ākiñcaññāyatanasaññā niruddhā hoti; saññāvedayitanirodhaṁ samāpannassa saññā ca vedanā ca niruddhā honti. Ime kho, bhikkhave, nava anupubbanirodhā”ti. </div>
</div>
<div class="CENTER" id="p_17A9_242">
<span class="pN">242</span>Ekādasamaṁ.</div>
<div class="CENTER" id="p_17A9_243">
<span class="pN">243</span>Sattāvāsavaggo tatiyo.</div>
<div class="SUMMARY" id="p_17A9_244">
<span class="pN">244</span><span class="firstLetter">T</span>assuddānaṁ</div>
<div class="q" id="p_17A9_245"> <div class="p"> <table class="singleColumn"> <tr> <td> <div class="pN">245</div> <div class="G">Tiṭhānaṁ khaḷuṅko taṇhā,</div> </td> </tr> <tr> <td> <div class="G">Sattapaññā silāyupo;</div> </td> </tr> <tr> <td> <div class="G">Dve verā dve āghātāni,</div> </td> </tr> <tr> <td> <div class="G">Anupubbanirodhena cāti.</div> </td> </tr> </table> </div>
</div>
</html>
