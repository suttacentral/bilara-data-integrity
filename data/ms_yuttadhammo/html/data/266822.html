<html>
<div class="i">3.1 Kammavipākajasutta</div>
<div class="h">Nandavagga</div>
<div class="h">Kammavipākajasutta</div>
<div class="q" id="p_18Ud_153"> <div class="divNumber">21.</div> <div class="p">
<span class="pN">153</span>Evaṁ me sutaṁ—  ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena aññataro bhikkhu bhagavato avidūre nisinno hoti pallaṅkaṁ ābhujitvā ujuṁ kāyaṁ paṇidhāya purāṇakammavipākajaṁ dukkhaṁ tibbaṁ kharaṁ kaṭukaṁ vedanaṁ adhivāsento sato sampajāno avihaññamāno. </div>
</div>
<div class="q" id="p_18Ud_154"> <div class="p">
<span class="pN">154</span>Addasā kho bhagavā taṁ bhikkhuṁ avidūre nisinnaṁ pallaṅkaṁ ābhujitvā ujuṁ kāyaṁ paṇidhāya purāṇakammavipākajaṁ dukkhaṁ tibbaṁ kharaṁ kaṭukaṁ vedanaṁ adhivāsentaṁ sataṁ sampajānaṁ avihaññamānaṁ. </div>
</div>
<div class="q" id="p_18Ud_155"> <div class="p">
<span class="pN">155</span>Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi—  </div>
</div>
<div class="q" id="p_18Ud_156"> <div class="p"> <table class="singleColumn"> <tr> <td> <div class="pN">156</div> <div class="G">“Sabbakammajahassa bhikkhuno,</div> </td> </tr> <tr> <td> <div class="G">Dhunamānassa pure kataṁ rajaṁ;</div> </td> </tr> <tr> <td> <div class="G">Amamassa ṭhitassa tādino,</div> </td> </tr> <tr> <td> <div class="G">Attho natthi janaṁ lapetave”ti. (25)</div> </td> </tr> </table> </div>
</div>
<div class="CENTER" id="p_18Ud_157">
<span class="pN">157</span>Paṭhamaṁ.</div>
</html>
