<html>
<div class="i">2.9 Kiṁsīlasutta</div>
<div class="h">Cūḷavagga</div>
<div class="h">Kiṁsīlasutta</div>
<div class="q" id="p_18Sn_378"> <div class="divNumber">327.</div> <div class="p"> <table class="singleColumn"> <tr> <td> <div class="pN">378</div> <div class="G">“Kiṁsīlo kiṁsamācāro,</div> </td> </tr> <tr> <td> <div class="G">kāni kammāni brūhayaṁ;</div> </td> </tr> <tr> <td> <div class="G">Naro sammā niviṭṭhassa,</div> </td> </tr> <tr> <td> <div class="G">uttamatthañca pāpuṇe”. (1)</div> </td> </tr> </table> </div>
</div>
<div class="q" id="p_18Sn_379"> <div class="divNumber">328.</div> <div class="p"> <table class="singleColumn"> <tr> <td> <div class="pN">379</div> <div class="G">“Vuḍḍhāpacāyī anusūyako siyā,</div> </td> </tr> <tr> <td> <div class="G">Kālaññū cassa garūnaṁ dassanāya;</div> </td> </tr> <tr> <td> <div class="G">Dhammiṁ kathaṁ erayitaṁ khaṇaññū,</div> </td> </tr> <tr> <td> <div class="G">Suṇeyya sakkacca subhāsitāni. (2)</div> </td> </tr> </table> </div>
</div>
<div class="q" id="p_18Sn_380"> <div class="divNumber">329.</div> <div class="p"> <table class="singleColumn"> <tr> <td> <div class="pN">380</div> <div class="G">Kālena gacche garūnaṁ sakāsaṁ,</div> </td> </tr> <tr> <td> <div class="G">Thambhaṁ niraṁkatvā nivātavutti;</div> </td> </tr> <tr> <td> <div class="G">Atthaṁ dhammaṁ saṁyamaṁ brahmacariyaṁ,</div> </td> </tr> <tr> <td> <div class="G">Anussare ceva samācare ca. (3)</div> </td> </tr> </table> </div>
</div>
<div class="q" id="p_18Sn_381"> <div class="divNumber">330.</div> <div class="p"> <table class="singleColumn"> <tr> <td> <div class="pN">381</div> <div class="G">Dhammārāmo dhammarato,</div> </td> </tr> <tr> <td> <div class="G">Dhamme ṭhito dhammavinicchayaññū;</div> </td> </tr> <tr> <td> <div class="G">Nevācare dhammasandosavādaṁ,</div> </td> </tr> <tr> <td> <div class="G">Tacchehi nīyetha subhāsitehi. (4)</div> </td> </tr> </table> </div>
</div>
<div class="q" id="p_18Sn_382"> <div class="divNumber">331.</div> <div class="p"> <table class="singleColumn"> <tr> <td> <div class="pN">382</div> <div class="G">Hassaṁ jappaṁ paridevaṁ padosaṁ,</div> </td> </tr> <tr> <td> <div class="G">Māyākataṁ kuhanaṁ giddhi mānaṁ;</div> </td> </tr> <tr> <td> <div class="G">Sārambhaṁ kakkasaṁ kasāvañca mucchaṁ,</div> </td> </tr> <tr> <td> <div class="G">Hitvā care vītamado ṭhitatto. (5)</div> </td> </tr> </table> </div>
</div>
<div class="q" id="p_18Sn_383"> <div class="divNumber">332.</div> <div class="p"> <table class="singleColumn"> <tr> <td> <div class="pN">383</div> <div class="G">Viññātasārāni subhāsitāni,</div> </td> </tr> <tr> <td> <div class="G">Sutañca viññātasamādhisāraṁ;</div> </td> </tr> <tr> <td> <div class="G">Na tassa paññā ca sutañca vaḍḍhati,</div> </td> </tr> <tr> <td> <div class="G">Yo sāhaso hoti naro pamatto. (6)</div> </td> </tr> </table> </div>
</div>
<div class="q" id="p_18Sn_384"> <div class="divNumber">333.</div> <div class="p"> <table class="singleColumn"> <tr> <td> <div class="pN">384</div> <div class="G">Dhamme ca ye ariyapavedite ratā,</div> </td> </tr> <tr> <td> <div class="G">Anuttarā te vacasā manasā kammunā ca;</div> </td> </tr> <tr> <td> <div class="G">Te santisoraccasamādhisaṇṭhitā,</div> </td> </tr> <tr> <td> <div class="G">Sutassa paññāya ca sāramajjhagū”ti. (7)</div> </td> </tr> </table> </div>
</div>
<div class="CENTER" id="p_18Sn_385">
<span class="pN">385</span>Kiṁsīlasuttaṁ navamaṁ.</div>
</html>
