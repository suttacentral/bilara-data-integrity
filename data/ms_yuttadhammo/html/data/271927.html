<html>
<div class="i">3.12 Paṭissavadukkaṭāpatti</div>
<div class="h">Vassūpanāyikakkhandhaka</div>
<div class="h">Paṭissavadukkaṭāpatti</div>
<div class="q" id="p_3V_918"> <div class="divNumber">206.</div> <div class="p">
<span class="pN">918</span>Tena kho pana samayena āyasmatā upanandena sakyaputtena rañño pasenadissa kosalassa vassāvāso paṭissuto hoti purimikāya. So taṁ āvāsaṁ gacchanto addasa antarāmagge dve āvāse bahucīvarake. Tassa etadahosi—  “yannūnāhaṁ imesu dvīsu āvāsesu vassaṁ vaseyyaṁ. Evaṁ me bahuṁ cīvaraṁ uppajjissatī”ti. So tesu dvīsu āvāsesu vassaṁ vasi. Rājā pasenadi kosalo ujjhāyati khiyyati vipāceti—  “kathañhi nāma ayyo upanando sakyaputto amhākaṁ vassāvāsaṁ paṭissuṇitvā visaṁvādessati. Nanu bhagavatā anekapariyāyena musāvādo garahito, musāvādā veramaṇī pasatthā”ti. </div>
</div>
<div class="q" id="p_3V_919"> <div class="p">
<span class="pN">919</span>Assosuṁ kho bhikkhū rañño pasenadissa kosalassa ujjhāyantassa khiyyantassa vipācentassa. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma āyasmā upanando sakyaputto rañño pasenadissa kosalassa vassāvāsaṁ paṭissuṇitvā visaṁvādessati. Nanu bhagavatā anekapariyāyena musāvādo garahito, musāvādā veramaṇī pasatthā”ti. Atha kho te bhikkhū bhagavato etamatthaṁ ārocesuṁ…pe…  atha kho bhagavā etasmiṁ nidāne etasmiṁ pakaraṇe bhikkhusaṁghaṁ sannipātāpetvā āyasmantaṁ upanandaṁ sakyaputtaṁ paṭipucchi—  “saccaṁ kira tvaṁ, upananda, rañño pasenadissa kosalassa vassāvāsaṁ paṭissuṇitvā visaṁvādesī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tvaṁ, moghapurisa, rañño pasenadissa kosalassa vassāvāsaṁ paṭissuṇitvā visaṁvādessasi. Nanu mayā, moghapurisa, anekapariyāyena musāvādo garahito, musāvādā veramaṇī pasatthā. Netaṁ, moghapurisa, appasannānaṁ vā pasādāya…pe…  vigarahitvā…pe…  dhammiṁ kathaṁ katvā bhikkhū āmantesi—  </div>
</div>
<div class="q" id="p_3V_920"> <div class="divNumber">207.</div> <div class="p">
<span class="pN">920</span>“Idha pana, bhikkhave, bhikkhunā vassāvāso paṭissuto hoti purimikāya. So taṁ āvāsaṁ gacchanto passati antarāmagge dve āvāse bahucīvarake. Tassa evaṁ hoti—  ‘yannūnāhaṁ imesu dvīsu āvāsesu vassaṁ vaseyyaṁ. Evaṁ me bahuṁ cīvaraṁ uppajjissatī’ti. So tesu dvīsu āvāsesu vassaṁ vasati. Tassa, bhikkhave, bhikkhuno purimikā ca na paññāyati, paṭissave ca āpatti dukkaṭassa. </div>
</div>
<div class="q" id="p_3V_921"> <div class="p">
<span class="pN">921</span>Idha pana, bhikkhave, bhikkhunā vassāvāso paṭissuto hoti purimikāya. So taṁ āvāsaṁ gacchanto bahiddhā uposathaṁ karoti, pāṭipade vihāraṁ upeti, senāsanaṁ paññapeti, pānīyaṁ paribhojanīyaṁ upaṭṭhāpeti, pariveṇaṁ sammajjati. So tadaheva akaraṇīyo pakkamati. Tassa, bhikkhave, bhikkhuno purimikā ca na paññāyati, paṭissave ca āpatti dukkaṭassa. </div>
</div>
<div class="q" id="p_3V_922"> <div class="p">
<span class="pN">922</span>Idha pana, bhikkhave, bhikkhunā vassāvāso paṭissuto hoti purimikāya. So taṁ āvāsaṁ gacchanto bahiddhā uposathaṁ karoti, pāṭipade vihāraṁ upeti, senāsanaṁ paññapeti, pānīyaṁ paribhojanīyaṁ upaṭṭhāpeti, pariveṇaṁ sammajjati. So tadaheva sakaraṇīyo pakkamati. Tassa, bhikkhave, bhikkhuno purimikā ca na paññāyati, paṭissave ca āpatti dukkaṭassa. </div>
</div>
<div class="q" id="p_3V_923"> <div class="p">
<span class="pN">923</span>Idha pana, bhikkhave, bhikkhunā vassāvāso paṭissuto hoti purimikāya. So taṁ āvāsaṁ gacchanto bahiddhā uposathaṁ karoti, pāṭipade vihāraṁ upeti, senāsanaṁ paññapeti, pānīyaṁ paribhojanīyaṁ upaṭṭhāpeti, pariveṇaṁ sammajjati. So dvīhatīhaṁ vasitvā akaraṇīyo pakkamati. Tassa, bhikkhave, bhikkhuno purimikā ca na paññāyati, paṭissave ca āpatti dukkaṭassa. </div>
</div>
<div class="q" id="p_3V_924"> <div class="p">
<span class="pN">924</span>Idha pana, bhikkhave, bhikkhunā vassāvāso paṭissuto hoti purimikāya. So taṁ āvāsaṁ gacchanto bahiddhā uposathaṁ karoti, pāṭipade vihāraṁ upeti, senāsanaṁ paññapeti, pānīyaṁ paribhojanīyaṁ upaṭṭhāpeti, pariveṇaṁ sammajjati. So dvīhatīhaṁ vasitvā sakaraṇīyo pakkamati. Tassa, bhikkhave, bhikkhuno purimikā ca na paññāyati, paṭissave ca āpatti dukkaṭassa. </div>
</div>
<div class="q" id="p_3V_925"> <div class="p">
<span class="pN">925</span>Idha pana, bhikkhave, bhikkhunā vassāvāso paṭissuto hoti purimikāya. So taṁ āvāsaṁ gacchanto bahiddhā uposathaṁ karoti, pāṭipade vihāraṁ upeti, senāsanaṁ paññapeti, pānīyaṁ paribhojanīyaṁ upaṭṭhāpeti, pariveṇaṁ sammajjati. So dvīhatīhaṁ vasitvā sattāhakaraṇīyena pakkamati. So taṁ sattāhaṁ bahiddhā vītināmeti. Tassa, bhikkhave, bhikkhuno purimikā ca na paññāyati, paṭissave ca āpatti dukkaṭassa. </div>
</div>
<div class="q" id="p_3V_926"> <div class="p">
<span class="pN">926</span>Idha pana, bhikkhave, bhikkhunā vassāvāso paṭissuto hoti purimikāya. So taṁ āvāsaṁ gacchanto bahiddhā uposathaṁ karoti, pāṭipade vihāraṁ upeti, senāsanaṁ paññapeti, pānīyaṁ paribhojanīyaṁ upaṭṭhāpeti, pariveṇaṁ sammajjati. So dvīhatīhaṁ vasitvā sattāhakaraṇīyena pakkamati. So taṁ sattāhaṁ anto sannivattaṁ karoti. Tassa, bhikkhave, bhikkhuno purimikā ca paññāyati, paṭissave ca anāpatti. </div>
</div>
<div class="q" id="p_3V_927"> <div class="p">
<span class="pN">927</span>Idha pana, bhikkhave, bhikkhunā vassāvāso paṭissuto hoti purimikāya. So taṁ āvāsaṁ gacchanto bahiddhā uposathaṁ karoti, pāṭipade vihāraṁ upeti, senāsanaṁ paññapeti, pānīyaṁ paribhojanīyaṁ upaṭṭhāpeti, pariveṇaṁ sammajjati. So sattāhaṁ anāgatāya pavāraṇāya sakaraṇīyo pakkamati. Āgaccheyya vā so, bhikkhave, bhikkhu taṁ āvāsaṁ na vā āgaccheyya, tassa, bhikkhave, bhikkhuno purimikā ca paññāyati, paṭissave ca anāpatti. </div>
</div>
<div class="q" id="p_3V_928"> <div class="p">
<span class="pN">928</span>Idha pana, bhikkhave, bhikkhunā vassāvāso paṭissuto hoti purimikāya. So taṁ āvāsaṁ gantvā uposathaṁ karoti, pāṭipade vihāraṁ upeti, senāsanaṁ paññapeti, pānīyaṁ paribhojanīyaṁ upaṭṭhāpeti, pariveṇaṁ sammajjati. So tadaheva akaraṇīyo pakkamati. Tassa, bhikkhave, bhikkhuno purimikā ca na paññāyati, paṭissave ca āpatti dukkaṭassa. </div>
</div>
<div class="q" id="p_3V_929"> <div class="p">
<span class="pN">929</span>Idha pana, bhikkhave, bhikkhunā vassāvāso paṭissuto hoti purimikāya. So taṁ āvāsaṁ gantvā uposathaṁ karoti, pāṭipade vihāraṁ upeti, senāsanaṁ paññapeti, pānīyaṁ paribhojanīyaṁ upaṭṭhāpeti, pariveṇaṁ sammajjati. So tadaheva sakaraṇīyo pakkamati…pe…  so dvīhatīhaṁ vasitvā akaraṇīyo pakkamati…pe…  so dvīhatīhaṁ vasitvā sakaraṇīyo pakkamati…pe…  so dvīhatīhaṁ vasitvā sattāhakaraṇīyena pakkamati. So taṁ sattāhaṁ bahiddhā vītināmeti. Tassa, bhikkhave, bhikkhuno purimikā ca na paññāyati, paṭissave ca āpatti dukkaṭassa…pe…  so dvīhatīhaṁ vasitvā sattāhakaraṇīyena pakkamati. So taṁ sattāhaṁ anto sannivattaṁ karoti. Tassa, bhikkhave, bhikkhuno purimikā ca paññāyati, paṭissave ca anāpatti…pe…  so sattāhaṁ anāgatāya pavāraṇāya sakaraṇīyo pakkamati. Āgaccheyya vā so, bhikkhave, bhikkhu taṁ āvāsaṁ na vā āgaccheyya, tassa, bhikkhave, bhikkhuno purimikā ca paññāyati, paṭissave ca anāpatti. </div>
</div>
<div class="q" id="p_3V_930"> <div class="divNumber">208.</div> <div class="p">
<span class="pN">930</span>Idha pana, bhikkhave, bhikkhunā vassāvāso paṭissuto hoti pacchimikāya. So taṁ āvāsaṁ gacchanto bahiddhā uposathaṁ karoti, pāṭipade vihāraṁ upeti, senāsanaṁ paññapeti, pānīyaṁ paribhojanīyaṁ upaṭṭhāpeti, pariveṇaṁ sammajjati. So tadaheva akaraṇīyo pakkamati. Tassa, bhikkhave, bhikkhuno pacchimikā ca na paññāyati, paṭissave ca āpatti dukkaṭassa. </div>
</div>
<div class="q" id="p_3V_931"> <div class="p">
<span class="pN">931</span>Idha pana, bhikkhave, bhikkhunā vassāvāso paṭissuto hoti pacchimikāya. So taṁ āvāsaṁ gacchanto bahiddhā uposathaṁ karoti, pāṭipade vihāraṁ upeti, senāsanaṁ paññapeti, pānīyaṁ paribhojanīyaṁ upaṭṭhāpeti, pariveṇaṁ sammajjati. So tadaheva sakaraṇīyo pakkamati. Tassa, bhikkhave, bhikkhuno pacchimikā ca na paññāyati, paṭissave ca āpatti dukkaṭassa. </div>
</div>
<div class="q" id="p_3V_932"> <div class="p">
<span class="pN">932</span>Idha pana, bhikkhave, bhikkhunā vassāvāso paṭissuto hoti pacchimikāya. So taṁ āvāsaṁ gacchanto bahiddhā uposathaṁ karoti, pāṭipade vihāraṁ upeti, senāsanaṁ paññapeti, pānīyaṁ paribhojanīyaṁ upaṭṭhāpeti, pariveṇaṁ sammajjati. So dvīhatīhaṁ vasitvā akaraṇīyo pakkamati. Tassa, bhikkhave, bhikkhuno pacchimikā ca na paññāyati, paṭissave ca āpatti dukkaṭassa. </div>
</div>
<div class="q" id="p_3V_933"> <div class="p">
<span class="pN">933</span>Idha pana, bhikkhave, bhikkhunā vassāvāso paṭissuto hoti pacchimikāya. So taṁ āvāsaṁ gacchanto bahiddhā uposathaṁ karoti, pāṭipade vihāraṁ upeti, senāsanaṁ paññapeti, pānīyaṁ paribhojanīyaṁ upaṭṭhāpeti, pariveṇaṁ sammajjati. So dvīhatīhaṁ vasitvā sakaraṇīyo pakkamati. Tassa, bhikkhave, bhikkhuno pacchimikā ca na paññāyati, paṭissave ca āpatti dukkaṭassa. </div>
</div>
<div class="q" id="p_3V_934"> <div class="p">
<span class="pN">934</span>Idha pana, bhikkhave, bhikkhunā vassāvāso paṭissuto hoti pacchimikāya. So taṁ āvāsaṁ gacchanto bahiddhā uposathaṁ karoti, pāṭipade vihāraṁ upeti, senāsanaṁ paññapeti, pānīyaṁ paribhojanīyaṁ upaṭṭhāpeti, pariveṇaṁ sammajjati. So dvīhatīhaṁ vasitvā sattāhakaraṇīyena pakkamati. So taṁ sattāhaṁ bahiddhā vītināmeti. Tassa, bhikkhave, bhikkhuno pacchimikā ca na paññāyati, paṭissave ca āpatti dukkaṭassa. </div>
</div>
<div class="q" id="p_3V_935"> <div class="p">
<span class="pN">935</span>Idha pana, bhikkhave, bhikkhunā vassāvāso paṭissuto hoti pacchimikāya. So taṁ āvāsaṁ gacchanto bahiddhā uposathaṁ karoti, pāṭipade vihāraṁ upeti, senāsanaṁ paññapeti, pānīyaṁ paribhojanīyaṁ upaṭṭhāpeti, pariveṇaṁ sammajjati. So dvīhatīhaṁ vasitvā sattāhakaraṇīyena pakkamati. So taṁ sattāhaṁ anto sannivattaṁ karoti. Tassa, bhikkhave, bhikkhuno pacchimikā ca paññāyati, paṭissave ca anāpatti. </div>
</div>
<div class="q" id="p_3V_936"> <div class="p">
<span class="pN">936</span>Idha pana, bhikkhave, bhikkhunā vassāvāso paṭissuto hoti pacchimikāya. So taṁ āvāsaṁ gacchanto bahiddhā uposathaṁ karoti, pāṭipade vihāraṁ upeti, senāsanaṁ paññapeti, pānīyaṁ paribhojanīyaṁ upaṭṭhāpeti, pariveṇaṁ sammajjati. So sattāhaṁ anāgatāya komudiyā cātumāsiniyā sakaraṇīyo pakkamati. Āgaccheyya vā so, bhikkhave, bhikkhu taṁ āvāsaṁ na vā āgaccheyya, tassa, bhikkhave, bhikkhuno pacchimikā ca paññāyati, paṭissave ca anāpatti. </div>
</div>
<div class="q" id="p_3V_937"> <div class="p">
<span class="pN">937</span>Idha pana, bhikkhave, bhikkhunā vassāvāso paṭissuto hoti pacchimikāya. So taṁ āvāsaṁ gantvā uposathaṁ karoti, pāṭipade vihāraṁ upeti, senāsanaṁ paññapeti, pānīyaṁ paribhojanīyaṁ upaṭṭhāpeti, pariveṇaṁ sammajjati. So tadaheva akaraṇīyo pakkamati. Tassa, bhikkhave, bhikkhuno pacchimikā ca na paññāyati, paṭissave ca āpatti dukkaṭassa. </div>
</div>
<div class="q" id="p_3V_938"> <div class="p">
<span class="pN">938</span>Idha pana, bhikkhave, bhikkhunā vassāvāso paṭissuto hoti pacchimikāya. So taṁ āvāsaṁ gantvā uposathaṁ karoti, pāṭipade vihāraṁ upeti, senāsanaṁ paññapeti, pānīyaṁ paribhojanīyaṁ upaṭṭhāpeti, pariveṇaṁ sammajjati. So tadaheva sakaraṇīyo pakkamati…pe…  so dvīhatīhaṁ vasitvā akaraṇīyo pakkamati…pe…  so dvīhatīhaṁ vasitvā sakaraṇīyo pakkamati…pe…  so dvīhatīhaṁ vasitvā sattāhakaraṇīyena pakkamati. So taṁ sattāhaṁ bahiddhā vītināmeti. Tassa, bhikkhave, bhikkhuno pacchimikā ca na paññāyati, paṭissave ca āpatti dukkaṭassa…pe…  so dvīhatīhaṁ vasitvā sattāhakaraṇīyena pakkamati. So taṁ sattāhaṁ anto sannivattaṁ karoti. Tassa bhikkhave, bhikkhuno pacchimikā ca paññāyati, paṭissave ca anāpatti. </div>
</div>
<div class="q" id="p_3V_939"> <div class="p">
<span class="pN">939</span>Idha pana, bhikkhave, bhikkhunā vassāvāso paṭissuto hoti pacchimikāya. So taṁ āvāsaṁ gantvā uposathaṁ karoti, pāṭipade vihāraṁ upeti, senāsanaṁ paññapeti, pānīyaṁ paribhojanīyaṁ upaṭṭhāpeti, pariveṇaṁ sammajjati. So sattāhaṁ anāgatāya komudiyā cātumāsiniyā sakaraṇīyo pakkamati. Āgaccheyya vā so, bhikkhave, bhikkhu taṁ āvāsaṁ na vā āgaccheyya, tassa, bhikkhave, bhikkhuno pacchimikā ca paññāyati, paṭissave ca anāpattī”ti. </div>
</div>
<div class="CENTER" id="p_3V_940">
<span class="pN">940</span>Vassūpanāyikakkhandhako tatiyo.</div>
<div class="SUMMARY" id="p_3V_941">
<span class="pN">941</span><span class="firstLetter">T</span>assuddānaṁ</div>
<div class="q" id="p_3V_942"> <div class="p"> <table class="singleColumn"> <tr> <td> <div class="pN">942</div> <div class="G">Upagantuṁ kadā ceva,</div> </td> </tr> <tr> <td> <div class="G">kati antarāvassa ca;</div> </td> </tr> <tr> <td> <div class="G">Na icchanti ca sañcicca,</div> </td> </tr> <tr> <td> <div class="G">ukkaḍḍhituṁ upāsako.</div> </td> </tr> </table> </div>
</div>
<div class="q" id="p_3V_943"> <div class="p"> <table class="singleColumn"> <tr> <td> <div class="pN">943</div> <div class="G">Gilāno mātā ca pitā,</div> </td> </tr> <tr> <td> <div class="G">bhātā ca atha ñātako;</div> </td> </tr> <tr> <td> <div class="G">Bhikkhugatiko vihāro,</div> </td> </tr> <tr> <td> <div class="G">vāḷā cāpi sarīsapā.</div> </td> </tr> </table> </div>
</div>
<div class="q" id="p_3V_944"> <div class="p"> <table class="singleColumn"> <tr> <td> <div class="pN">944</div> <div class="G">Coro ceva pisācā ca,</div> </td> </tr> <tr> <td> <div class="G">daḍḍhā tadubhayena ca;</div> </td> </tr> <tr> <td> <div class="G">Vūḷhodakena vuṭṭhāsi,</div> </td> </tr> <tr> <td> <div class="G">bahutarā ca dāyakā.</div> </td> </tr> </table> </div>
</div>
<div class="q" id="p_3V_945"> <div class="p"> <table class="singleColumn"> <tr> <td> <div class="pN">945</div> <div class="G">Lūkhappaṇītasappāya,</div> </td> </tr> <tr> <td> <div class="G">bhesajjupaṭṭhakena ca;</div> </td> </tr> <tr> <td> <div class="G">Itthī vesī kumārī ca,</div> </td> </tr> <tr> <td> <div class="G">paṇḍako ñātakena ca.</div> </td> </tr> </table> </div>
</div>
<div class="q" id="p_3V_946"> <div class="p"> <table class="singleColumn"> <tr> <td> <div class="pN">946</div> <div class="G">Rājā corā dhuttā nidhi,</div> </td> </tr> <tr> <td> <div class="G">bhedaaṭṭhavidhena ca;</div> </td> </tr> <tr> <td> <div class="G">Vajasatthā ca nāvā ca,</div> </td> </tr> <tr> <td> <div class="G">susire viṭabhiyā ca.</div> </td> </tr> </table> </div>
</div>
<div class="q" id="p_3V_947"> <div class="p"> <table class="singleColumn"> <tr> <td> <div class="pN">947</div> <div class="G">Ajjhokāse vassāvāso,</div> </td> </tr> <tr> <td> <div class="G">asenāsanikena ca;</div> </td> </tr> <tr> <td> <div class="G">Chavakuṭikā chatte ca,</div> </td> </tr> <tr> <td> <div class="G">cāṭiyā ca upenti te.</div> </td> </tr> </table> </div>
</div>
<div class="q" id="p_3V_948"> <div class="p"> <table class="singleColumn"> <tr> <td> <div class="pN">948</div> <div class="G">Katikā paṭissuṇitvā,</div> </td> </tr> <tr> <td> <div class="G">bahiddhā ca uposathā;</div> </td> </tr> <tr> <td> <div class="G">Purimikā pacchimikā,</div> </td> </tr> <tr> <td> <div class="G">yathāñāyena yojaye.</div> </td> </tr> </table> </div>
</div>
<div class="q" id="p_3V_949"> <div class="p"> <table class="singleColumn"> <tr> <td> <div class="pN">949</div> <div class="G">Akaraṇī pakkamati,</div> </td> </tr> <tr> <td> <div class="G">sakaraṇī tatheva ca;</div> </td> </tr> <tr> <td> <div class="G">Dvīhatīhā ca puna ca,</div> </td> </tr> <tr> <td> <div class="G">sattāhakaraṇīyena ca.</div> </td> </tr> </table> </div>
</div>
<div class="q" id="p_3V_950"> <div class="p"> <table class="singleColumn"> <tr> <td> <div class="pN">950</div> <div class="G">Sattāhanāgatā ceva,</div> </td> </tr> <tr> <td> <div class="G">āgaccheyya na eyya vā;</div> </td> </tr> <tr> <td> <div class="G">Vatthuddāne antarikā,</div> </td> </tr> <tr> <td> <div class="G">tantimaggaṁ nisāmayeti.</div> </td> </tr> </table> </div>
</div>
<div class="CENTER" id="p_3V_951">
<span class="pN">951</span>Imamhi khandhake vatthūni dvepaṇṇāsa.</div>
<div class="ENDH3" id="p_3V_952">
<span class="pN">952</span>Vassūpanāyikakkhandhako niṭṭhito.</div>
</html>
