<html>
<div class="i">2.1.3 Campeyyanāgacariya</div>
<div class="h">Hatthināgavagga</div>
<div class="h">Sīlapāramī</div>
<div class="h">Campeyyanāgacariya</div>
<div class="q" id="p_21Cp_183"> <div class="divNumber">20.</div> <div class="p"> <table class="singleColumn"> <tr> <td> <div class="pN">183</div> <div class="G">“Punāparaṁ yadā homi,</div> </td> </tr> <tr> <td> <div class="G">campeyyako mahiddhiko;</div> </td> </tr> <tr> <td> <div class="G">Tadāpi dhammiko āsiṁ,</div> </td> </tr> <tr> <td> <div class="G">sīlabbatasamappito.</div> </td> </tr> </table> </div>
</div>
<div class="q" id="p_21Cp_184"> <div class="divNumber">21.</div> <div class="p"> <table class="singleColumn"> <tr> <td> <div class="pN">184</div> <div class="G">Tadāpi maṁ dhammacāriṁ,</div> </td> </tr> <tr> <td> <div class="G">upavutthaṁ uposathaṁ;</div> </td> </tr> <tr> <td> <div class="G">Ahituṇḍiko gahetvāna,</div> </td> </tr> <tr> <td> <div class="G">rājadvāramhi kīḷati.</div> </td> </tr> </table> </div>
</div>
<div class="q" id="p_21Cp_185"> <div class="divNumber">22.</div> <div class="p"> <table class="singleColumn"> <tr> <td> <div class="pN">185</div> <div class="G">Yaṁ yaṁ so vaṇṇaṁ cintayi,</div> </td> </tr> <tr> <td> <div class="G">nīlaṁva pītalohitaṁ;</div> </td> </tr> <tr> <td> <div class="G">Tassa cittānuvattanto,</div> </td> </tr> <tr> <td> <div class="G">homi cintitasannibho.</div> </td> </tr> </table> </div>
</div>
<div class="q" id="p_21Cp_186"> <div class="divNumber">23.</div> <div class="p"> <table class="singleColumn"> <tr> <td> <div class="pN">186</div> <div class="G">Thalaṁ kareyyamudakaṁ,</div> </td> </tr> <tr> <td> <div class="G">udakampi thalaṁ kare;</div> </td> </tr> <tr> <td> <div class="G">Yadihaṁ tassa pakuppeyyaṁ,</div> </td> </tr> <tr> <td> <div class="G">khaṇena chārikaṁ kare.</div> </td> </tr> </table> </div>
</div>
<div class="q" id="p_21Cp_187"> <div class="divNumber">24.</div> <div class="p"> <table class="singleColumn"> <tr> <td> <div class="pN">187</div> <div class="G">Yadi cittavasī hessaṁ,</div> </td> </tr> <tr> <td> <div class="G">parihāyissāmi sīlato;</div> </td> </tr> <tr> <td> <div class="G">Sīlena parihīnassa,</div> </td> </tr> <tr> <td> <div class="G">uttamattho na sijjhati.</div> </td> </tr> </table> </div>
</div>
<div class="q" id="p_21Cp_188"> <div class="divNumber">25.</div> <div class="p"> <table class="singleColumn"> <tr> <td> <div class="pN">188</div> <div class="G">Kāmaṁ bhijjatuyaṁ kāyo,</div> </td> </tr> <tr> <td> <div class="G">idheva vikirīyatu;</div> </td> </tr> <tr> <td> <div class="G">Neva sīlaṁ pabhindeyyaṁ,</div> </td> </tr> <tr> <td> <div class="G">vikirante bhusaṁ viyā”ti.</div> </td> </tr> </table> </div>
</div>
<div class="CENTER" id="p_21Cp_189">
<span class="pN">189</span>Campeyyanāgacariyaṁ tatiyaṁ.</div>
</html>
