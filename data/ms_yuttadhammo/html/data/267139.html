<html>
<div class="i">1.7 Puṇṇamantāṇiputtattheraapadāna</div>
<div class="h">Buddhavagga</div>
<div class="h">Puṇṇamantāṇiputtattheraapadāna</div>
<div class="q" id="p_20Ap1_449"> <div class="divNumber">434.</div> <div class="p"> <table class="singleColumn"> <tr> <td> <div class="pN">449</div> <div class="G">“Ajjhāyako mantadharo,</div> </td> </tr> <tr> <td> <div class="G">tiṇṇaṁ vedāna pāragū;</div> </td> </tr> <tr> <td> <div class="G">Purakkhatomhi sissehi,</div> </td> </tr> <tr> <td> <div class="G">upagacchiṁ naruttamaṁ.</div> </td> </tr> </table> </div>
</div>
<div class="q" id="p_20Ap1_450"> <div class="divNumber">435.</div> <div class="p"> <table class="singleColumn"> <tr> <td> <div class="pN">450</div> <div class="G">Padumuttaro lokavidū,</div> </td> </tr> <tr> <td> <div class="G">āhutīnaṁ paṭiggaho;</div> </td> </tr> <tr> <td> <div class="G">Mama kammaṁ pakittesi,</div> </td> </tr> <tr> <td> <div class="G">saṁkhittena mahāmuni.</div> </td> </tr> </table> </div>
</div>
<div class="q" id="p_20Ap1_451"> <div class="divNumber">436.</div> <div class="p"> <table class="singleColumn"> <tr> <td> <div class="pN">451</div> <div class="G">Tāhaṁ dhammaṁ suṇitvāna,</div> </td> </tr> <tr> <td> <div class="G">Abhivādetvāna satthuno;</div> </td> </tr> <tr> <td> <div class="G">Añjaliṁ paggahetvāna,</div> </td> </tr> <tr> <td> <div class="G">Pakkamiṁ dakkhiṇāmukho.</div> </td> </tr> </table> </div>
</div>
<div class="q" id="p_20Ap1_452"> <div class="divNumber">437.</div> <div class="p"> <table class="singleColumn"> <tr> <td> <div class="pN">452</div> <div class="G">Saṁkhittena suṇitvāna,</div> </td> </tr> <tr> <td> <div class="G">vitthārena abhāsayiṁ;</div> </td> </tr> <tr> <td> <div class="G">Sabbe sissā attamanā,</div> </td> </tr> <tr> <td> <div class="G">sutvāna mama bhāsato;</div> </td> </tr> <tr> <td> <div class="G">Sakaṁ diṭṭhiṁ vinodetvā,</div> </td> </tr> <tr> <td> <div class="G">buddhe cittaṁ pasādayuṁ.</div> </td> </tr> </table> </div>
</div>
<div class="q" id="p_20Ap1_453"> <div class="divNumber">438.</div> <div class="p"> <table class="singleColumn"> <tr> <td> <div class="pN">453</div> <div class="G">Saṁkhittenapi desemi,</div> </td> </tr> <tr> <td> <div class="G">vitthārena tathevahaṁ;</div> </td> </tr> <tr> <td> <div class="G">Abhidhammanayaññūhaṁ,</div> </td> </tr> <tr> <td> <div class="G">kathāvatthuvisuddhiyā;</div> </td> </tr> <tr> <td> <div class="G">Sabbesaṁ viññāpetvāna,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_454"> <div class="divNumber">439.</div> <div class="p"> <table class="singleColumn"> <tr> <td> <div class="pN">454</div> <div class="G">Ito pañcasate kappe,</div> </td> </tr> <tr> <td> <div class="G">caturo suppakāsakā;</div> </td> </tr> <tr> <td> <div class="G">Sattaratanasampannā,</div> </td> </tr> <tr> <td> <div class="G">catudīpamhi issarā.</div> </td> </tr> </table> </div>
</div>
<div class="q" id="p_20Ap1_455"> <div class="divNumber">440.</div> <div class="p"> <table class="singleColumn"> <tr> <td> <div class="pN">455</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_456"> <div class="p">
<span class="pN">456</span>Itthaṁ sudaṁ āyasmā puṇṇo mantāṇiputto thero imā gāthāyo abhāsitthāti. </div>
</div>
<div class="CENTER" id="p_20Ap1_457">
<span class="pN">457</span>Puṇṇamantāṇiputtattherassāpadānaṁ pañcamaṁ.</div>
</html>
