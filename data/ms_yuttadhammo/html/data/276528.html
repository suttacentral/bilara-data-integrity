<html>
<div class="i">1.5.9.7 Nisīdanasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Ratanavagga
</div>
<div class="h">
Nisīdanasikkhāpada
</div>
<div class="q" id="p_2V_1555">
<div class="divNumber">
531.
</div>
<div class="p">
<span class="pN">1555</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena bhagavatā bhikkhūnaṁ nisīdanaṁ anuññātaṁ hoti. Chabbaggiyā bhikkhū— “bhagavatā nisīdanaṁ anuññātan”ti appamāṇikāni nisīdanāni dhārenti. Mañcassapi pīṭhassapi puratopi pacchatopi olambenti.
</div>
</div>
<div class="q" id="p_2V_1556">
<div class="p">
<span class="pN">1556</span>Ye te bhikkhū appicchā…pe… te ujjhāyanti khiyyanti vipācenti— “kathañhi nāma chabbaggiyā bhikkhū appamāṇikāni nisīdanāni dhāressantī”ti…pe… “saccaṁ kira tumhe, bhikkhave, appamāṇikāni nisīdanāni dhārethā”ti? “Saccaṁ, bhagavā”ti. Vigarahi buddho bhagavā…pe… kathañhi nāma tumhe, moghapurisā, appamāṇikāni nisīdanāni dhāressatha. Netaṁ, moghapurisā, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_1557">
<div class="p">
<span class="pN">1557</span><span class="bold">“Nisīdanaṁ pana bhikkhunā kārayamānena pamāṇikaṁ kāretabbaṁ. Tatridaṁ pamāṇaṁ— dīghaso dve vidatthiyo, sugatavidatthiyā; tiriyaṁ diyaḍḍhaṁ. Taṁ atikkāmayato chedanakaṁ pācittiyan”</span>ti.
</div>
</div>
<div class="q" id="p_2V_1558">
<div class="p">
<span class="pN">1558</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_1559">
<div class="divNumber">
532.
</div>
<div class="p">
<span class="pN">1559</span>Tena kho pana samayena āyasmā udāyī mahākāyo hoti. So bhagavato purato nisīdanaṁ paññapetvā samantato samañchamāno nisīdati. Atha kho bhagavā āyasmantaṁ udāyiṁ etadavoca— “kissa tvaṁ, udāyi, nisīdanaṁ samantato samañchasi; seyyathāpi purāṇāsikoṭṭho”ti? “Tathā hi pana, bhante, bhagavatā bhikkhūnaṁ atikhuddakaṁ nisīdanaṁ anuññātan”ti. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi— “anujānāmi, bhikkhave, nisīdanassa dasaṁ vidatthiṁ. Evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_1560">
<div class="divNumber">
533.
</div>
<div class="p">
<span class="pN">1560</span><span class="bold">“Nisīdanaṁ pana bhikkhunā kārayamānena pamāṇikaṁ kāretabbaṁ. Tatridaṁ pamāṇaṁ— dīghaso dve vidatthiyo, sugatavidatthiyā; tiriyaṁ diyaḍḍhaṁ. Dasā vidatthi. Taṁ atikkāmayato chedanakaṁ pācittiyan”</span>ti. (<span class="italic">89</span>:<span class="bold">138</span>)
</div>
</div>
<div class="q" id="p_2V_1561">
<div class="divNumber">
534.
</div>
<div class="p">
<span class="pN">1561</span><span class="bold">Nisīdanaṁ</span> nāma sadasaṁ vuccati.
</div>
</div>
<div class="q" id="p_2V_1562">
<div class="p">
<span class="pN">1562</span><span class="bold">Kārayamānenā</span>ti karonto vā kārāpento vā pamāṇikaṁ kāretabbaṁ. Tatridaṁ pamāṇaṁ— dīghaso dve vidatthiyo, sugatavidatthiyā; tiriyaṁ diyaḍḍhaṁ. Dasā vidatthi. Taṁ atikkāmetvā karoti vā kārāpeti vā, payoge dukkaṭaṁ. Paṭilābhena chinditvā pācittiyaṁ desetabbaṁ.
</div>
</div>
<div class="q" id="p_2V_1563">
<div class="divNumber">
535.
</div>
<div class="p">
<span class="pN">1563</span>Attanā vippakataṁ attanā pariyosāpeti, āpatti pācittiyassa. Attanā vippakataṁ parehi pariyosāpeti, āpatti pācittiyassa. Parehi vippakataṁ attanā pariyosāpeti, āpatti pācittiyassa. Parehi vippakataṁ parehi pariyosāpeti, āpatti pācittiyassa.
</div>
</div>
<div class="q" id="p_2V_1564">
<div class="p">
<span class="pN">1564</span>Aññassatthāya karoti vā kārāpeti vā, āpatti dukkaṭassa. Aññena kataṁ paṭilabhitvā paribhuñjati, āpatti dukkaṭassa.
</div>
</div>
<div class="q" id="p_2V_1565">
<div class="divNumber">
536.
</div>
<div class="p">
<span class="pN">1565</span>Anāpatti— pamāṇikaṁ karoti, ūnakaṁ karoti, aññena kataṁ pamāṇātikkantaṁ paṭilabhitvā chinditvā paribhuñjati, vitānaṁ vā bhūmattharaṇaṁ vā sāṇipākāraṁ vā bhisiṁ vā bibbohanaṁ vā karoti, ummattakassa, ādikammikassāti.
</div>
</div>
<div class="CENTER" id="p_2V_1566">
<span class="pN">1566</span>Nisīdanasikkhāpadaṁ niṭṭhitaṁ sattamaṁ.
</div>
</html>
