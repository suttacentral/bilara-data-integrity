<html>
<div class="i">3.10 Vassaṁanupagantabbaṭṭhāna</div>
<div class="h">Vassūpanāyikakkhandhaka</div>
<div class="h">Vassaṁanupagantabbaṭṭhāna</div>
<div class="q" id="p_3V_909"> <div class="divNumber">204.</div> <div class="p">
<span class="pN">909</span>Tena kho pana samayena bhikkhū rukkhasusire vassaṁ upagacchanti. Manussā ujjhāyanti khiyyanti vipācenti—  “seyyathāpi pisācillikā”ti. Bhagavato etamatthaṁ ārocesuṁ. “Na, bhikkhave, rukkhasusire vassaṁ upagantabbaṁ. Yo upagaccheyya, āpatti dukkaṭassā”ti. </div>
</div>
<div class="q" id="p_3V_910"> <div class="p">
<span class="pN">910</span>Tena kho pana samayena bhikkhū rukkhaviṭabhiyā vassaṁ upagacchanti. Manussā ujjhāyanti khiyyanti vipācenti—  “seyyathāpi migaluddakā”ti. Bhagavato etamatthaṁ ārocesuṁ. “Na, bhikkhave, rukkhaviṭabhiyā vassaṁ upagantabbaṁ. Yo upagaccheyya, āpatti dukkaṭassā”ti. </div>
</div>
<div class="q" id="p_3V_911"> <div class="p">
<span class="pN">911</span>Tena kho pana samayena bhikkhū ajjhokāse vassaṁ upagacchanti. Deve vassante rukkhamūlampi nibbakosampi upadhāvanti. Bhagavato etamatthaṁ ārocesuṁ. “Na, bhikkhave, ajjhokāse vassaṁ upagantabbaṁ. Yo upagaccheyya, āpatti dukkaṭassā”ti. </div>
</div>
<div class="q" id="p_3V_912"> <div class="p">
<span class="pN">912</span>Tena kho pana samayena bhikkhū asenāsanikā vassaṁ upagacchanti. Sītenapi kilamanti, uṇhenapi kilamanti. Bhagavato etamatthaṁ ārocesuṁ. “Na, bhikkhave, asenāsanikena vassaṁ upagantabbaṁ. Yo upagaccheyya, āpatti dukkaṭassā”ti. </div>
</div>
<div class="q" id="p_3V_913"> <div class="p">
<span class="pN">913</span>Tena kho pana samayena bhikkhū chavakuṭikāya vassaṁ upagacchanti. Manussā ujjhāyanti khiyyanti vipācenti—  “seyyathāpi chavaḍāhakā”ti. Bhagavato etamatthaṁ ārocesuṁ. “Na, bhikkhave, chavakuṭikāya vassaṁ upagantabbaṁ. Yo upagaccheyya, āpatti dukkaṭassā”ti. </div>
</div>
<div class="q" id="p_3V_914"> <div class="p">
<span class="pN">914</span>Tena kho pana samayena bhikkhū chatte vassaṁ upagacchanti. Manussā ujjhāyanti khiyyanti vipācenti—  “seyyathāpi gopālakā”ti. Bhagavato etamatthaṁ ārocesuṁ. “Na, bhikkhave, chatte vassaṁ upagantabbaṁ. Yo upagaccheyya, āpatti dukkaṭassā”ti. </div>
</div>
<div class="q" id="p_3V_915"> <div class="p">
<span class="pN">915</span>Tena kho pana samayena bhikkhū cāṭiyā vassaṁ upagacchanti. Manussā ujjhāyanti khiyyanti vipācenti—  “seyyathāpi titthiyā”ti. Bhagavato etamatthaṁ ārocesuṁ. “Na, bhikkhave, cāṭiyā vassaṁ upagantabbaṁ. Yo upagaccheyya, āpatti dukkaṭassā”ti. </div>
</div>
</html>
