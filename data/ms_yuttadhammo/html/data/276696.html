<html>
<div class="i">2.4.6.10 Pasākhejātasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Ārāmavagga</div>
<div class="h">Pasākhejātasikkhāpada</div>
<div class="q" id="p_2V_3173"> <div class="divNumber">1062.</div> <div class="p">
<span class="pN">3173</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena aññatarā bhikkhunī pasākhe jātaṁ gaṇḍaṁ purisena saddhiṁ ekenekā bhedāpesi. Atha kho so puriso taṁ bhikkhuniṁ dūsetuṁ upakkami. Sā vissaramakāsi. Bhikkhuniyo upadhāvitvā taṁ bhikkhuniṁ etadavocuṁ—  “kissa tvaṁ, ayye, vissaramakāsī”ti? </div>
</div>
<div class="q" id="p_2V_3174"> <div class="p">
<span class="pN">3174</span>Atha kho sā bhikkhunī bhikkhunīnaṁ etamatthaṁ ārocesi. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhunī pasākhe jātaṁ gaṇḍaṁ purisena saddhiṁ ekenekā bhedāpessatī”ti…pe…  “saccaṁ kira, bhikkhave, bhikkhunī pasākhe jātaṁ gaṇḍaṁ purisena saddhiṁ ekenekā bhedāpetī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhunī pasākhe jātaṁ gaṇḍaṁ purisena saddhiṁ ekenekā bhedāpessati. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_3175"> <div class="divNumber">1063.</div> <div class="p">
<span class="pN">3175</span><span class="bold">“Yā pana bhikkhunī pasākhe jātaṁ gaṇḍaṁ vā rudhitaṁ vā anapaloketvā saṁghaṁ vā gaṇaṁ vā purisena saddhiṁ ekenekā bhedāpeyya vā phālāpeyya vā dhovāpeyya vā ālimpāpeyya vā bandhāpeyya vā mocāpeyya vā, pācittiyan”</span>ti. (<span class="italic">60</span>:<span class="bold">115</span>) </div>
</div>
<div class="q" id="p_2V_3176"> <div class="divNumber">1064.</div> <div class="p">
<span class="pN">3176</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_3177"> <div class="p">
<span class="pN">3177</span><span class="bold">Pasākhaṁ</span> nāma adhonābhi ubbhajāṇumaṇḍalaṁ. <span class="bold">Jātan</span>ti tattha jātaṁ. <span class="bold">Gaṇḍo</span> nāma yo koci gaṇḍo. <span class="bold">Rudhitaṁ</span> nāma yaṁ kiñci vaṇaṁ. <span class="bold">Anapaloketvā</span>ti anāpucchā. <span class="bold">Saṁgho</span> nāma bhikkhunisaṁgho vuccati. <span class="bold">Gaṇo</span> nāma sambahulā bhikkhuniyo vuccanti. <span class="bold">Puriso</span> nāma manussapuriso, na yakkho, na peto, na tiracchānagato, viññū paṭibalo dūsetuṁ. <span class="bold">Saddhin</span>ti ekato. <span class="bold">Ekenekā</span>ti puriso ceva hoti bhikkhunī ca. </div>
</div>
<div class="q" id="p_2V_3178"> <div class="divNumber">1065.</div> <div class="p">
<span class="pN">3178</span>“Bhindā”ti āṇāpeti, āpatti dukkaṭassa. Bhinne āpatti pācittiyassa. “Phālehī”ti āṇāpeti, āpatti dukkaṭassa. Phālite āpatti pācittiyassa. “Dhovā”ti āṇāpeti, āpatti dukkaṭassa. Dhovite āpatti pācittiyassa. “Ālimpā”ti āṇāpeti, āpatti dukkaṭassa. Litte āpatti pācittiyassa. “Bandhāhī”ti āṇāpeti, āpatti dukkaṭassa. Baddhe āpatti pācittiyassa. “Mocehī”ti āṇāpeti, āpatti dukkaṭassa. Mutte āpatti pācittiyassa. </div>
</div>
<div class="q" id="p_2V_3179"> <div class="divNumber">1066.</div> <div class="p">
<span class="pN">3179</span>Anāpatti—  apaloketvā bhedāpeti vā phālāpeti vā dhovāpeti vā ālimpāpeti vā bandhāpeti vā mocāpeti vā, yā kāci viññū dutiyikā hoti, ummattikāya, ādikammikāyāti. </div>
</div>
<div class="CENTER" id="p_2V_3180">
<span class="pN">3180</span>Dasamasikkhāpadaṁ niṭṭhitaṁ.<br> Ārāmavaggo chaṭṭho.</div>
</html>
