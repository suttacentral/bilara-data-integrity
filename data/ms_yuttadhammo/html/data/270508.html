<html>
<div class="i">22.1.9.9 Kāḷāgirikaṇḍa</div>
<div class="h">Mahānipāta</div>
<div class="h">Mūgapakkhavagga</div>
<div class="h">Vidhurajātaka</div>
<div class="h">Kāḷāgirikaṇḍa</div>
<div class="q" id="p_23J_2916"> <div class="divNumber">1572.</div> <div class="p"> <table class="singleColumn"> <tr> <td> <div class="pN">2916</div> <div class="G">“Avasiṁ ahaṁ tuyha tīhaṁ agāre,</div> </td> </tr> <tr> <td> <div class="G">Annena pānena upaṭṭhitosmi;</div> </td> </tr> <tr> <td> <div class="G">Mitto mamāsī visajjāmahaṁ taṁ,</div> </td> </tr> <tr> <td> <div class="G">Kāmaṁ gharaṁ uttamapañña gaccha.</div> </td> </tr> </table> </div>
</div>
<div class="q" id="p_23J_2917"> <div class="divNumber">1573.</div> <div class="p"> <table class="singleColumn"> <tr> <td> <div class="pN">2917</div> <div class="G">Api hāyatu nāgakulā attho,</div> </td> </tr> <tr> <td> <div class="G">Alampi me nāgakaññāya hotu;</div> </td> </tr> <tr> <td> <div class="G">So tvaṁ sakeneva subhāsitena,</div> </td> </tr> <tr> <td> <div class="G">Muttosi me ajja vadhāya pañña”.</div> </td> </tr> </table> </div>
</div>
<div class="q" id="p_23J_2918"> <div class="divNumber">1574.</div> <div class="p"> <table class="singleColumn"> <tr> <td> <div class="pN">2918</div> <div class="G">“Handa tuvaṁ yakkha mamampi nehi,</div> </td> </tr> <tr> <td> <div class="G">Sasuraṁ te atthaṁ mayi carassu;</div> </td> </tr> <tr> <td> <div class="G">Mayañca nāgādhipatiṁ vimānaṁ,</div> </td> </tr> <tr> <td> <div class="G">Dakkhemu nāgassa adiṭṭhapubbaṁ”.</div> </td> </tr> </table> </div>
</div>
<div class="q" id="p_23J_2919"> <div class="divNumber">1575.</div> <div class="p"> <table class="singleColumn"> <tr> <td> <div class="pN">2919</div> <div class="G">“Yaṁ ve narassa ahitāya assa,</div> </td> </tr> <tr> <td> <div class="G">Na taṁ pañño arahati dassanāya;</div> </td> </tr> <tr> <td> <div class="G">Atha kena vaṇṇena amittagāmaṁ,</div> </td> </tr> <tr> <td> <div class="G">Tuvamicchasi uttamapañña gantuṁ”.</div> </td> </tr> </table> </div>
</div>
<div class="q" id="p_23J_2920"> <div class="divNumber">1576.</div> <div class="p"> <table class="singleColumn"> <tr> <td> <div class="pN">2920</div> <div class="G">“Addhā pajānāmi ahampi etaṁ,</div> </td> </tr> <tr> <td> <div class="G">Na taṁ pañño arahati dassanāya;</div> </td> </tr> <tr> <td> <div class="G">Pāpañca me natthi kataṁ kuhiñci,</div> </td> </tr> <tr> <td> <div class="G">Tasmā na saṅke maraṇāgamāya”.</div> </td> </tr> </table> </div>
</div>
<div class="q" id="p_23J_2921"> <div class="divNumber">1577.</div> <div class="p"> <table class="singleColumn"> <tr> <td> <div class="pN">2921</div> <div class="G">“Handa ca ṭhānaṁ atulānubhāvaṁ,</div> </td> </tr> <tr> <td> <div class="G">Mayā saha dakkhasi ehi katte;</div> </td> </tr> <tr> <td> <div class="G">Yatthacchati naccagītehi nāgo,</div> </td> </tr> <tr> <td> <div class="G">Rājā yathā vessavaṇo naḷiññaṁ.</div> </td> </tr> </table> </div>
</div>
<div class="q" id="p_23J_2922"> <div class="divNumber">1578.</div> <div class="p"> <table class="singleColumn"> <tr> <td> <div class="pN">2922</div> <div class="G">Taṁ nāgakaññā caritaṁ gaṇena,</div> </td> </tr> <tr> <td> <div class="G">Nikīḷitaṁ niccamaho ca rattiṁ;</div> </td> </tr> <tr> <td> <div class="G">Pahūtamālyaṁ bahupupphachannaṁ,</div> </td> </tr> <tr> <td> <div class="G">Obhāsatī vijjurivantalikkhe.</div> </td> </tr> </table> </div>
</div>
<div class="q" id="p_23J_2923"> <div class="divNumber">1579.</div> <div class="p"> <table class="singleColumn"> <tr> <td> <div class="pN">2923</div> <div class="G">Annena pānena upetarūpaṁ,</div> </td> </tr> <tr> <td> <div class="G">Naccehi gītehi ca vāditehi;</div> </td> </tr> <tr> <td> <div class="G">Paripūraṁ kaññāhi alaṅkatāhi,</div> </td> </tr> <tr> <td> <div class="G">Upasobhati vatthapilandhanena.</div> </td> </tr> </table> </div>
</div>
<div class="q" id="p_23J_2924"> <div class="divNumber">1580.</div> <div class="p"> <table class="singleColumn"> <tr> <td> <div class="pN">2924</div> <div class="G">So puṇṇako kurūnaṁ kattuseṭṭhaṁ,</div> </td> </tr> <tr> <td> <div class="G">Nisīdayī pacchato āsanasmiṁ;</div> </td> </tr> <tr> <td> <div class="G">Ādāya kattāramanomapaññaṁ,</div> </td> </tr> <tr> <td> <div class="G">Upānayī bhavanaṁ nāgarañño.</div> </td> </tr> </table> </div>
</div>
<div class="q" id="p_23J_2925"> <div class="divNumber">1581.</div> <div class="p"> <table class="singleColumn"> <tr> <td> <div class="pN">2925</div> <div class="G">Patvāna ṭhānaṁ atulānubhāvaṁ,</div> </td> </tr> <tr> <td> <div class="G">Aṭṭhāsi kattā pacchato puṇṇakassa;</div> </td> </tr> <tr> <td> <div class="G">Sāmaggipekkhamāno nāgarājā,</div> </td> </tr> <tr> <td> <div class="G">Pubbeva jāmātaramajjhabhāsatha.</div> </td> </tr> </table> </div>
</div>
<div class="q" id="p_23J_2926"> <div class="divNumber">1582.</div> <div class="p"> <table class="singleColumn"> <tr> <td> <div class="pN">2926</div> <div class="G">Yannu tuvaṁ agamā maccalokaṁ,</div> </td> </tr> <tr> <td> <div class="G">Anvesamāno hadayaṁ paṇḍitassa;</div> </td> </tr> <tr> <td> <div class="G">Kacci samiddhena idhānupatto,</div> </td> </tr> <tr> <td> <div class="G">Ādāya kattāramanomapaññaṁ”.</div> </td> </tr> </table> </div>
</div>
<div class="q" id="p_23J_2927"> <div class="divNumber">1583.</div> <div class="p"> <table class="singleColumn"> <tr> <td> <div class="pN">2927</div> <div class="G">“Ayañhi so āgato yaṁ tvamicchasi,</div> </td> </tr> <tr> <td> <div class="G">Dhammena laddho mama dhammapālo;</div> </td> </tr> <tr> <td> <div class="G">Taṁ passatha sammukhā bhāsamānaṁ,</div> </td> </tr> <tr> <td> <div class="G">Sukho have sappurisehi saṅgamo”.</div> </td> </tr> </table> </div>
</div>
<div class="CENTER" id="p_23J_2928">
<span class="pN">2928</span>Kāḷāgirikaṇḍaṁ nāma.</div>
<div class="q" id="p_23J_2929"> <div class="divNumber">1584.</div> <div class="p"> <table class="singleColumn"> <tr> <td> <div class="pN">2929</div> <div class="G">“Adiṭṭhapubbaṁ disvāna,</div> </td> </tr> <tr> <td> <div class="G">macco maccubhayaṭṭito;</div> </td> </tr> <tr> <td> <div class="G">Byamhito nābhivādesi,</div> </td> </tr> <tr> <td> <div class="G">nayidaṁ paññavatāmiva”.</div> </td> </tr> </table> </div>
</div>
<div class="q" id="p_23J_2930"> <div class="divNumber">1585.</div> <div class="p"> <table class="singleColumn"> <tr> <td> <div class="pN">2930</div> <div class="G">“Na camhi byamhito nāga,</div> </td> </tr> <tr> <td> <div class="G">na ca maccubhayaṭṭito;</div> </td> </tr> <tr> <td> <div class="G">Na vajjho abhivādeyya,</div> </td> </tr> <tr> <td> <div class="G">vajjhaṁ vā nābhivādaye.</div> </td> </tr> </table> </div>
</div>
<div class="q" id="p_23J_2931"> <div class="divNumber">1586.</div> <div class="p"> <table class="singleColumn"> <tr> <td> <div class="pN">2931</div> <div class="G">Kathaṁ no abhivādeyya,</div> </td> </tr> <tr> <td> <div class="G">abhivādāpayetha ve;</div> </td> </tr> <tr> <td> <div class="G">Yaṁ naro hantumiccheyya,</div> </td> </tr> <tr> <td> <div class="G">taṁ kammaṁ nupapajjati”.</div> </td> </tr> </table> </div>
</div>
<div class="q" id="p_23J_2932"> <div class="divNumber">1587.</div> <div class="p"> <table class="singleColumn"> <tr> <td> <div class="pN">2932</div> <div class="G">“Evametaṁ yathā brūsi,</div> </td> </tr> <tr> <td> <div class="G">saccaṁ bhāsasi paṇḍita;</div> </td> </tr> <tr> <td> <div class="G">Na vajjho abhivādeyya,</div> </td> </tr> <tr> <td> <div class="G">vajjhaṁ vā nābhivādaye.</div> </td> </tr> </table> </div>
</div>
<div class="q" id="p_23J_2933"> <div class="divNumber">1588.</div> <div class="p"> <table class="singleColumn"> <tr> <td> <div class="pN">2933</div> <div class="G">Kathaṁ no abhivādeyya,</div> </td> </tr> <tr> <td> <div class="G">abhivādāpayetha ve;</div> </td> </tr> <tr> <td> <div class="G">Yaṁ naro hantumiccheyya,</div> </td> </tr> <tr> <td> <div class="G">taṁ kammaṁ nupapajjati”.</div> </td> </tr> </table> </div>
</div>
<div class="q" id="p_23J_2934"> <div class="divNumber">1589.</div> <div class="p"> <table class="singleColumn"> <tr> <td> <div class="pN">2934</div> <div class="G">“Asassataṁ sassataṁ nu tavayidaṁ,</div> </td> </tr> <tr> <td> <div class="G">Iddhī jutī balavīriyūpapatti;</div> </td> </tr> <tr> <td> <div class="G">Pucchāmi taṁ nāgarājetamatthaṁ,</div> </td> </tr> <tr> <td> <div class="G">Kathaṁ nu te laddhamidaṁ vimānaṁ.</div> </td> </tr> </table> </div>
</div>
<div class="q" id="p_23J_2935"> <div class="divNumber">1590.</div> <div class="p"> <table class="singleColumn"> <tr> <td> <div class="pN">2935</div> <div class="G">Adhiccaladdhaṁ pariṇāmajaṁ te,</div> </td> </tr> <tr> <td> <div class="G">Sayaṁkataṁ udāhu devehi dinnaṁ;</div> </td> </tr> <tr> <td> <div class="G">Akkhāhi me nāgarājetamatthaṁ,</div> </td> </tr> <tr> <td> <div class="G">Yatheva te laddhamidaṁ vimānaṁ”.</div> </td> </tr> </table> </div>
</div>
<div class="q" id="p_23J_2936"> <div class="divNumber">1591.</div> <div class="p"> <table class="singleColumn"> <tr> <td> <div class="pN">2936</div> <div class="G">“Nādhiccaladdhaṁ na pariṇāmajaṁ me,</div> </td> </tr> <tr> <td> <div class="G">Na sayaṁkataṁ nāpi devehi dinnaṁ;</div> </td> </tr> <tr> <td> <div class="G">Sakehi kammehi apāpakehi,</div> </td> </tr> <tr> <td> <div class="G">Puññehi me laddhamidaṁ vimānaṁ”.</div> </td> </tr> </table> </div>
</div>
<div class="q" id="p_23J_2937"> <div class="divNumber">1592.</div> <div class="p"> <table class="singleColumn"> <tr> <td> <div class="pN">2937</div> <div class="G">“Kiṁ te vataṁ kiṁ pana brahmacariyaṁ,</div> </td> </tr> <tr> <td> <div class="G">Kissa suciṇṇassa ayaṁ vipāko;</div> </td> </tr> <tr> <td> <div class="G">Iddhī jutī balavīriyūpapatti,</div> </td> </tr> <tr> <td> <div class="G">Idañca te nāga mahāvimānaṁ”.</div> </td> </tr> </table> </div>
</div>
<div class="q" id="p_23J_2938"> <div class="divNumber">1593.</div> <div class="p"> <table class="singleColumn"> <tr> <td> <div class="pN">2938</div> <div class="G">“Ahañca bhariyā ca manussaloke,</div> </td> </tr> <tr> <td> <div class="G">Saddhā ubho dānapatī ahumhā;</div> </td> </tr> <tr> <td> <div class="G">Opānabhūtaṁ me gharaṁ tadāsi,</div> </td> </tr> <tr> <td> <div class="G">Santappitā samaṇabrāhmaṇā ca.</div> </td> </tr> </table> </div>
</div>
<div class="q" id="p_23J_2939"> <div class="divNumber">1594.</div> <div class="p"> <table class="singleColumn"> <tr> <td> <div class="pN">2939</div> <div class="G">Mālañca gandhañca vilepanañca,</div> </td> </tr> <tr> <td> <div class="G">Padīpiyaṁ seyyamupassayañca;</div> </td> </tr> <tr> <td> <div class="G">Acchādanaṁ sāyanamannapānaṁ,</div> </td> </tr> <tr> <td> <div class="G">Sakkacca dānāni adamha tattha.</div> </td> </tr> </table> </div>
</div>
<div class="q" id="p_23J_2940"> <div class="divNumber">1595.</div> <div class="p"> <table class="singleColumn"> <tr> <td> <div class="pN">2940</div> <div class="G">Taṁ me vataṁ taṁ pana brahmacariyaṁ,</div> </td> </tr> <tr> <td> <div class="G">Tassa suciṇṇassa ayaṁ vipāko;</div> </td> </tr> <tr> <td> <div class="G">Iddhī jutī balavīriyūpapatti,</div> </td> </tr> <tr> <td> <div class="G">Idañca me dhīra mahāvimānaṁ”.</div> </td> </tr> </table> </div>
</div>
<div class="q" id="p_23J_2941"> <div class="divNumber">1596.</div> <div class="p"> <table class="singleColumn"> <tr> <td> <div class="pN">2941</div> <div class="G">“Evañce te laddhamidaṁ vimānaṁ,</div> </td> </tr> <tr> <td> <div class="G">Jānāsi puññānaṁ phalūpapattiṁ;</div> </td> </tr> <tr> <td> <div class="G">Tasmā hi dhammaṁ cara appamatto,</div> </td> </tr> <tr> <td> <div class="G">Yathā vimānaṁ puna māvasesi”.</div> </td> </tr> </table> </div>
</div>
<div class="q" id="p_23J_2942"> <div class="divNumber">1597.</div> <div class="p"> <table class="singleColumn"> <tr> <td> <div class="pN">2942</div> <div class="G">“Nayidha santi samaṇabrāhmaṇā ca,</div> </td> </tr> <tr> <td> <div class="G">Yesannapānāni dademu katte;</div> </td> </tr> <tr> <td> <div class="G">Akkhāhi me pucchito etamatthaṁ,</div> </td> </tr> <tr> <td> <div class="G">Yathā vimānaṁ puna māvasema”.</div> </td> </tr> </table> </div>
</div>
<div class="q" id="p_23J_2943"> <div class="divNumber">1598.</div> <div class="p"> <table class="singleColumn"> <tr> <td> <div class="pN">2943</div> <div class="G">“Bhogī hi te santi idhūpapannā,</div> </td> </tr> <tr> <td> <div class="G">Puttā ca dārā anujīvino ca;</div> </td> </tr> <tr> <td> <div class="G">Tesu tuvaṁ vacasā kammunā ca,</div> </td> </tr> <tr> <td> <div class="G">Asampaduṭṭho ca bhavāhi niccaṁ.</div> </td> </tr> </table> </div>
</div>
<div class="q" id="p_23J_2944"> <div class="divNumber">1599.</div> <div class="p"> <table class="singleColumn"> <tr> <td> <div class="pN">2944</div> <div class="G">Evaṁ tuvaṁ nāga asampadosaṁ,</div> </td> </tr> <tr> <td> <div class="G">Anupālaya vacasā kammunā ca;</div> </td> </tr> <tr> <td> <div class="G">Ṭhatvā idha yāvatāyukaṁ vimāne,</div> </td> </tr> <tr> <td> <div class="G">Uddhaṁ ito gacchasi devalokaṁ”.</div> </td> </tr> </table> </div>
</div>
<div class="q" id="p_23J_2945"> <div class="divNumber">1600.</div> <div class="p"> <table class="singleColumn"> <tr> <td> <div class="pN">2945</div> <div class="G">“Addhā hi so socati rājaseṭṭho,</div> </td> </tr> <tr> <td> <div class="G">Tayā vinā yassa tuvaṁ sajibbo;</div> </td> </tr> <tr> <td> <div class="G">Dukkhūpanītopi tayā samecca,</div> </td> </tr> <tr> <td> <div class="G">Vindeyya poso sukhamāturopi”.</div> </td> </tr> </table> </div>
</div>
<div class="q" id="p_23J_2946"> <div class="divNumber">1601.</div> <div class="p"> <table class="singleColumn"> <tr> <td> <div class="pN">2946</div> <div class="G">“Addhā sataṁ bhāsasi nāga dhammaṁ,</div> </td> </tr> <tr> <td> <div class="G">Anuttaraṁ atthapadaṁ suciṇṇaṁ;</div> </td> </tr> <tr> <td> <div class="G">Etādisiyāsu hi āpadāsu,</div> </td> </tr> <tr> <td> <div class="G">Paññāyate mādisānaṁ viseso”.</div> </td> </tr> </table> </div>
</div>
<div class="q" id="p_23J_2947"> <div class="divNumber">1602.</div> <div class="p"> <table class="singleColumn"> <tr> <td> <div class="pN">2947</div> <div class="G">“Akkhāhi no tāyaṁ mudhā nu laddho,</div> </td> </tr> <tr> <td> <div class="G">Akkhehi no tāyaṁ ajesi jūte;</div> </td> </tr> <tr> <td> <div class="G">Dhammena laddho iti tāyamāha,</div> </td> </tr> <tr> <td> <div class="G">Kathaṁ nu tvaṁ hatthamimassa māgato”.</div> </td> </tr> </table> </div>
</div>
<div class="q" id="p_23J_2948"> <div class="divNumber">1603.</div> <div class="p"> <table class="singleColumn"> <tr> <td> <div class="pN">2948</div> <div class="G">“Yo missaro tattha ahosi rājā,</div> </td> </tr> <tr> <td> <div class="G">Tamāyamakkhehi ajesi jūte;</div> </td> </tr> <tr> <td> <div class="G">So maṁ jito rājā imassadāsi,</div> </td> </tr> <tr> <td> <div class="G">Dhammena laddhosmi asāhasena”.</div> </td> </tr> </table> </div>
</div>
<div class="q" id="p_23J_2949"> <div class="divNumber">1604.</div> <div class="p"> <table class="singleColumn"> <tr> <td> <div class="pN">2949</div> <div class="G">Mahorago attamano udaggo,</div> </td> </tr> <tr> <td> <div class="G">Sutvāna dhīrassa subhāsitāni;</div> </td> </tr> <tr> <td> <div class="G">Hatthe gahetvāna anomapaññaṁ,</div> </td> </tr> <tr> <td> <div class="G">Pāvekkhi bhariyāya tadā sakāse.</div> </td> </tr> </table> </div>
</div>
<div class="q" id="p_23J_2950"> <div class="divNumber">1605.</div> <div class="p"> <table class="singleColumn"> <tr> <td> <div class="pN">2950</div> <div class="G">“Yena tvaṁ vimale paṇḍu,</div> </td> </tr> <tr> <td> <div class="G">yena bhattaṁ na ruccati;</div> </td> </tr> <tr> <td> <div class="G">Na ca me tādiso vaṇṇo,</div> </td> </tr> <tr> <td> <div class="G">ayameso tamonudo.</div> </td> </tr> </table> </div>
</div>
<div class="q" id="p_23J_2951"> <div class="divNumber">1606.</div> <div class="p"> <table class="singleColumn"> <tr> <td> <div class="pN">2951</div> <div class="G">Yassa te hadayenattho,</div> </td> </tr> <tr> <td> <div class="G">āgatāyaṁ pabhaṅkaro;</div> </td> </tr> <tr> <td> <div class="G">Tassa vākyaṁ nisāmehi,</div> </td> </tr> <tr> <td> <div class="G">dullabhaṁ dassanaṁ puna”.</div> </td> </tr> </table> </div>
</div>
<div class="q" id="p_23J_2952"> <div class="divNumber">1607.</div> <div class="p"> <table class="singleColumn"> <tr> <td> <div class="pN">2952</div> <div class="G">Disvāna taṁ vimalā bhūripaññaṁ,</div> </td> </tr> <tr> <td> <div class="G">Dasaṅgulī añjaliṁ paggahetvā;</div> </td> </tr> <tr> <td> <div class="G">Haṭṭhena bhāvena patītarūpā,</div> </td> </tr> <tr> <td> <div class="G">Iccabravi kurūnaṁ kattuseṭṭhaṁ.</div> </td> </tr> </table> </div>
</div>
<div class="q" id="p_23J_2953"> <div class="divNumber">1608.</div> <div class="p"> <table class="singleColumn"> <tr> <td> <div class="pN">2953</div> <div class="G">“Adiṭṭhapubbaṁ disvāna,</div> </td> </tr> <tr> <td> <div class="G">macco maccubhayaṭṭito;</div> </td> </tr> <tr> <td> <div class="G">Byamhito nābhivādesi,</div> </td> </tr> <tr> <td> <div class="G">nayidaṁ paññavatāmiva”.</div> </td> </tr> </table> </div>
</div>
<div class="q" id="p_23J_2954"> <div class="divNumber">1609.</div> <div class="p"> <table class="singleColumn"> <tr> <td> <div class="pN">2954</div> <div class="G">“Na camhi byamhito nāgi,</div> </td> </tr> <tr> <td> <div class="G">na ca maccubhayaṭṭito;</div> </td> </tr> <tr> <td> <div class="G">Na vajjho abhivādeyya,</div> </td> </tr> <tr> <td> <div class="G">vajjhaṁ vā nābhivādaye.</div> </td> </tr> </table> </div>
</div>
<div class="q" id="p_23J_2955"> <div class="divNumber">1610.</div> <div class="p"> <table class="singleColumn"> <tr> <td> <div class="pN">2955</div> <div class="G">Kathaṁ no abhivādeyya,</div> </td> </tr> <tr> <td> <div class="G">abhivādāpayetha ve;</div> </td> </tr> <tr> <td> <div class="G">Yaṁ naro hantumiccheyya,</div> </td> </tr> <tr> <td> <div class="G">taṁ kammaṁ nupapajjati”.</div> </td> </tr> </table> </div>
</div>
<div class="q" id="p_23J_2956"> <div class="divNumber">1611.</div> <div class="p"> <table class="singleColumn"> <tr> <td> <div class="pN">2956</div> <div class="G">“Evametaṁ yathā brūsi,</div> </td> </tr> <tr> <td> <div class="G">saccaṁ bhāsasi paṇḍita;</div> </td> </tr> <tr> <td> <div class="G">Na vajjho abhivādeyya,</div> </td> </tr> <tr> <td> <div class="G">vajjhaṁ vā nābhivādaye.</div> </td> </tr> </table> </div>
</div>
<div class="q" id="p_23J_2957"> <div class="divNumber">1612.</div> <div class="p"> <table class="singleColumn"> <tr> <td> <div class="pN">2957</div> <div class="G">Kathaṁ no abhivādeyya,</div> </td> </tr> <tr> <td> <div class="G">abhivādāpayetha ve;</div> </td> </tr> <tr> <td> <div class="G">Yaṁ naro hantumiccheyya,</div> </td> </tr> <tr> <td> <div class="G">taṁ kammaṁ nupapajjati”.</div> </td> </tr> </table> </div>
</div>
<div class="q" id="p_23J_2958"> <div class="divNumber">1613.</div> <div class="p"> <table class="singleColumn"> <tr> <td> <div class="pN">2958</div> <div class="G">“Asassataṁ sassataṁ nu tavayidaṁ,</div> </td> </tr> <tr> <td> <div class="G">Iddhī jutī balavīriyūpapatti;</div> </td> </tr> <tr> <td> <div class="G">Pucchāmi taṁ nāgakaññetamatthaṁ,</div> </td> </tr> <tr> <td> <div class="G">Kathaṁ nu te laddhamidaṁ vimānaṁ.</div> </td> </tr> </table> </div>
</div>
<div class="q" id="p_23J_2959"> <div class="divNumber">1614.</div> <div class="p"> <table class="singleColumn"> <tr> <td> <div class="pN">2959</div> <div class="G">Adhiccaladdhaṁ pariṇāmajaṁ te,</div> </td> </tr> <tr> <td> <div class="G">Sayaṁkataṁ udāhu devehi dinnaṁ;</div> </td> </tr> <tr> <td> <div class="G">Akkhāhi me nāgakaññetamatthaṁ,</div> </td> </tr> <tr> <td> <div class="G">Yatheva te laddhamidaṁ vimānaṁ”.</div> </td> </tr> </table> </div>
</div>
<div class="q" id="p_23J_2960"> <div class="divNumber">1615.</div> <div class="p"> <table class="singleColumn"> <tr> <td> <div class="pN">2960</div> <div class="G">“Nādhiccaladdhaṁ na pariṇāmajaṁ me,</div> </td> </tr> <tr> <td> <div class="G">Na sayaṁ kataṁ nāpi devehi dinnaṁ;</div> </td> </tr> <tr> <td> <div class="G">Sakehi kammehi apāpakehi,</div> </td> </tr> <tr> <td> <div class="G">Puññehi me laddhamidaṁ vimānaṁ”.</div> </td> </tr> </table> </div>
</div>
<div class="q" id="p_23J_2961"> <div class="divNumber">1616.</div> <div class="p"> <table class="singleColumn"> <tr> <td> <div class="pN">2961</div> <div class="G">“Kiṁ te vataṁ kiṁ pana brahmacariyaṁ,</div> </td> </tr> <tr> <td> <div class="G">Kissa suciṇṇassa ayaṁ vipāko;</div> </td> </tr> <tr> <td> <div class="G">Iddhī jutī balavīriyūpapatti,</div> </td> </tr> <tr> <td> <div class="G">Idañca te nāgi mahāvimānaṁ”.</div> </td> </tr> </table> </div>
</div>
<div class="q" id="p_23J_2962"> <div class="divNumber">1617.</div> <div class="p"> <table class="singleColumn"> <tr> <td> <div class="pN">2962</div> <div class="G">“Ahañca kho sāmiko cāpi mayhaṁ,</div> </td> </tr> <tr> <td> <div class="G">Saddhā ubho dānapatī ahumhā;</div> </td> </tr> <tr> <td> <div class="G">Opānabhūtaṁ me gharaṁ tadāsi,</div> </td> </tr> <tr> <td> <div class="G">Santappitā samaṇabrāhmaṇā ca.</div> </td> </tr> </table> </div>
</div>
<div class="q" id="p_23J_2963"> <div class="divNumber">1618.</div> <div class="p"> <table class="singleColumn"> <tr> <td> <div class="pN">2963</div> <div class="G">Mālañca gandhañca vilepanañca,</div> </td> </tr> <tr> <td> <div class="G">Padīpiyaṁ seyyamupassayañca;</div> </td> </tr> <tr> <td> <div class="G">Acchādanaṁ sāyanamannapānaṁ,</div> </td> </tr> <tr> <td> <div class="G">Sakkacca dānāni adamha tattha.</div> </td> </tr> </table> </div>
</div>
<div class="q" id="p_23J_2964"> <div class="divNumber">1619.</div> <div class="p"> <table class="singleColumn"> <tr> <td> <div class="pN">2964</div> <div class="G">Taṁ me vataṁ taṁ pana brahmacariyaṁ,</div> </td> </tr> <tr> <td> <div class="G">Tassa suciṇṇassa ayaṁ vipāko;</div> </td> </tr> <tr> <td> <div class="G">Iddhī jutī balavīriyūpapatti,</div> </td> </tr> <tr> <td> <div class="G">Idañca me dhīra mahāvimānaṁ”.</div> </td> </tr> </table> </div>
</div>
<div class="q" id="p_23J_2965"> <div class="divNumber">1620.</div> <div class="p"> <table class="singleColumn"> <tr> <td> <div class="pN">2965</div> <div class="G">“Evañce te laddhamidaṁ vimānaṁ,</div> </td> </tr> <tr> <td> <div class="G">Jānāsi puññānaṁ phalūpapattiṁ;</div> </td> </tr> <tr> <td> <div class="G">Tasmā hi dhammaṁ cara appamattā,</div> </td> </tr> <tr> <td> <div class="G">Yathā vimānaṁ puna māvasesi”.</div> </td> </tr> </table> </div>
</div>
<div class="q" id="p_23J_2966"> <div class="divNumber">1621.</div> <div class="p"> <table class="singleColumn"> <tr> <td> <div class="pN">2966</div> <div class="G">“Nayidha santi samaṇabrāhmaṇā ca,</div> </td> </tr> <tr> <td> <div class="G">Yesannapānāni dademu katte;</div> </td> </tr> <tr> <td> <div class="G">Akkhāhi me pucchito etamatthaṁ,</div> </td> </tr> <tr> <td> <div class="G">Yathā vimānaṁ puna māvasema”.</div> </td> </tr> </table> </div>
</div>
<div class="q" id="p_23J_2967"> <div class="divNumber">1622.</div> <div class="p"> <table class="singleColumn"> <tr> <td> <div class="pN">2967</div> <div class="G">“Bhogī hi te santi idhūpapannā,</div> </td> </tr> <tr> <td> <div class="G">Puttā ca dārā anujīvino ca;</div> </td> </tr> <tr> <td> <div class="G">Tesu tuvaṁ vacasā kammunā ca,</div> </td> </tr> <tr> <td> <div class="G">Asampaduṭṭhā ca bhavāhi niccaṁ.</div> </td> </tr> </table> </div>
</div>
<div class="q" id="p_23J_2968"> <div class="divNumber">1623.</div> <div class="p"> <table class="singleColumn"> <tr> <td> <div class="pN">2968</div> <div class="G">Evaṁ tuvaṁ nāgi asampadosaṁ,</div> </td> </tr> <tr> <td> <div class="G">Anupālaya vacasā kammunā ca;</div> </td> </tr> <tr> <td> <div class="G">Ṭhatvā idha yāvatāyukaṁ vimāne,</div> </td> </tr> <tr> <td> <div class="G">Uddhaṁ ito gacchasi devalokaṁ”.</div> </td> </tr> </table> </div>
</div>
<div class="q" id="p_23J_2969"> <div class="divNumber">1624.</div> <div class="p"> <table class="singleColumn"> <tr> <td> <div class="pN">2969</div> <div class="G">“Addhā hi so socati rājaseṭṭho,</div> </td> </tr> <tr> <td> <div class="G">Tayā vinā yassa tuvaṁ sajibbo;</div> </td> </tr> <tr> <td> <div class="G">Dukkhūpanītopi tayā samecca,</div> </td> </tr> <tr> <td> <div class="G">Vindeyya poso sukhamāturopi”.</div> </td> </tr> </table> </div>
</div>
<div class="q" id="p_23J_2970"> <div class="divNumber">1625.</div> <div class="p"> <table class="singleColumn"> <tr> <td> <div class="pN">2970</div> <div class="G">“Addhā sataṁ bhāsasi nāgi dhammaṁ,</div> </td> </tr> <tr> <td> <div class="G">Anuttaraṁ atthapadaṁ suciṇṇaṁ;</div> </td> </tr> <tr> <td> <div class="G">Etādisiyāsu hi āpadāsu,</div> </td> </tr> <tr> <td> <div class="G">Paññāyate mādisānaṁ viseso”.</div> </td> </tr> </table> </div>
</div>
<div class="q" id="p_23J_2971"> <div class="divNumber">1626.</div> <div class="p"> <table class="singleColumn"> <tr> <td> <div class="pN">2971</div> <div class="G">“Akkhāhi no tāyaṁ mudhā nu laddho,</div> </td> </tr> <tr> <td> <div class="G">Akkhehi no tāyaṁ ajesi jūte;</div> </td> </tr> <tr> <td> <div class="G">Dhammena laddho iti tāyamāha,</div> </td> </tr> <tr> <td> <div class="G">Kathaṁ nu tvaṁ hatthamimassa māgato”.</div> </td> </tr> </table> </div>
</div>
<div class="q" id="p_23J_2972"> <div class="divNumber">1627.</div> <div class="p"> <table class="singleColumn"> <tr> <td> <div class="pN">2972</div> <div class="G">“Yo missaro tattha ahosi rājā,</div> </td> </tr> <tr> <td> <div class="G">Tamāyamakkhehi ajesi jūte;</div> </td> </tr> <tr> <td> <div class="G">So maṁ jito rājā imassadāsi,</div> </td> </tr> <tr> <td> <div class="G">Dhammena laddhosmi asāhasena”.</div> </td> </tr> </table> </div>
</div>
<div class="q" id="p_23J_2973"> <div class="divNumber">1628.</div> <div class="p"> <table class="singleColumn"> <tr> <td> <div class="pN">2973</div> <div class="G">Yatheva varuṇo nāgo,</div> </td> </tr> <tr> <td> <div class="G">pañhaṁ pucchittha paṇḍitaṁ;</div> </td> </tr> <tr> <td> <div class="G">Tatheva nāgakaññāpi,</div> </td> </tr> <tr> <td> <div class="G">pañhaṁ pucchittha paṇḍitaṁ.</div> </td> </tr> </table> </div>
</div>
<div class="q" id="p_23J_2974"> <div class="divNumber">1629.</div> <div class="p"> <table class="singleColumn"> <tr> <td> <div class="pN">2974</div> <div class="G">Yatheva varuṇaṁ nāgaṁ,</div> </td> </tr> <tr> <td> <div class="G">dhīro tosesi pucchito;</div> </td> </tr> <tr> <td> <div class="G">Tatheva nāgakaññampi,</div> </td> </tr> <tr> <td> <div class="G">dhīro tosesi pucchito.</div> </td> </tr> </table> </div>
</div>
<div class="q" id="p_23J_2975"> <div class="divNumber">1630.</div> <div class="p"> <table class="singleColumn"> <tr> <td> <div class="pN">2975</div> <div class="G">Ubhopi te attamane viditvā,</div> </td> </tr> <tr> <td> <div class="G">Mahoragaṁ nāgakaññañca dhīro;</div> </td> </tr> <tr> <td> <div class="G">Achambhī abhīto alomahaṭṭho,</div> </td> </tr> <tr> <td> <div class="G">Iccabravi varuṇaṁ nāgarājānaṁ.</div> </td> </tr> </table> </div>
</div>
<div class="q" id="p_23J_2976"> <div class="divNumber">1631.</div> <div class="p"> <table class="singleColumn"> <tr> <td> <div class="pN">2976</div> <div class="G">“Mā rodhayi nāga āyāhamasmi,</div> </td> </tr> <tr> <td> <div class="G">Yena tavattho idaṁ sarīraṁ;</div> </td> </tr> <tr> <td> <div class="G">Hadayena maṁsena karohi kiccaṁ,</div> </td> </tr> <tr> <td> <div class="G">Sayaṁ karissāmi yathāmati te”.</div> </td> </tr> </table> </div>
</div>
<div class="q" id="p_23J_2977"> <div class="divNumber">1632.</div> <div class="p"> <table class="singleColumn"> <tr> <td> <div class="pN">2977</div> <div class="G">“Paññā have hadayaṁ paṇḍitānaṁ,</div> </td> </tr> <tr> <td> <div class="G">Te tyamha paññāya mayaṁ sutuṭṭhā;</div> </td> </tr> <tr> <td> <div class="G">Anūnanāmo labhatajja dāraṁ,</div> </td> </tr> <tr> <td> <div class="G">Ajjeva taṁ kuruyo pāpayātu”.</div> </td> </tr> </table> </div>
</div>
<div class="q" id="p_23J_2978"> <div class="divNumber">1633.</div> <div class="p"> <table class="singleColumn"> <tr> <td> <div class="pN">2978</div> <div class="G">Sa puṇṇako attamano udaggo,</div> </td> </tr> <tr> <td> <div class="G">Irandhatiṁ nāgakaññaṁ labhitvā;</div> </td> </tr> <tr> <td> <div class="G">Haṭṭhena bhāvena patītarūpo,</div> </td> </tr> <tr> <td> <div class="G">Iccabravi kurūnaṁ kattuseṭṭhaṁ.</div> </td> </tr> </table> </div>
</div>
<div class="q" id="p_23J_2979"> <div class="divNumber">1634.</div> <div class="p"> <table class="singleColumn"> <tr> <td> <div class="pN">2979</div> <div class="G">“Bhariyāya maṁ tvaṁ akari samaṅgiṁ,</div> </td> </tr> <tr> <td> <div class="G">Ahañca te vidhura karomi kiccaṁ;</div> </td> </tr> <tr> <td> <div class="G">Idañca te maṇiratanaṁ dadāmi,</div> </td> </tr> <tr> <td> <div class="G">Ajjeva taṁ kuruyo pāpayāmi”.</div> </td> </tr> </table> </div>
</div>
<div class="q" id="p_23J_2980"> <div class="divNumber">1635.</div> <div class="p"> <table class="singleColumn"> <tr> <td> <div class="pN">2980</div> <div class="G">“Ajeyyamesā tava hotu metti,</div> </td> </tr> <tr> <td> <div class="G">Bhariyāya kaccāna piyāya saddhiṁ;</div> </td> </tr> <tr> <td> <div class="G">Ānandi vitto sumano patīto,</div> </td> </tr> <tr> <td> <div class="G">Datvā maṇiṁ mañca nayindapatthaṁ”.</div> </td> </tr> </table> </div>
</div>
<div class="q" id="p_23J_2981"> <div class="divNumber">1636.</div> <div class="p"> <table class="singleColumn"> <tr> <td> <div class="pN">2981</div> <div class="G">Sa puṇṇako kurūnaṁ kattuseṭṭhaṁ,</div> </td> </tr> <tr> <td> <div class="G">Nisīdayī purato āsanasmiṁ;</div> </td> </tr> <tr> <td> <div class="G">Ādāya kattāramanomapaññaṁ,</div> </td> </tr> <tr> <td> <div class="G">Upānayī nagaraṁ indapatthaṁ.</div> </td> </tr> </table> </div>
</div>
<div class="q" id="p_23J_2982"> <div class="divNumber">1637.</div> <div class="p"> <table class="singleColumn"> <tr> <td> <div class="pN">2982</div> <div class="G">Mano manussassa yathāpi gacche,</div> </td> </tr> <tr> <td> <div class="G">Tatopissa khippataraṁ ahosi;</div> </td> </tr> <tr> <td> <div class="G">Sa puṇṇako kurūnaṁ kattuseṭṭhaṁ,</div> </td> </tr> <tr> <td> <div class="G">Upānayī nagaraṁ indapatthaṁ.</div> </td> </tr> </table> </div>
</div>
<div class="q" id="p_23J_2983"> <div class="divNumber">1638.</div> <div class="p"> <table class="singleColumn"> <tr> <td> <div class="pN">2983</div> <div class="G">“Etindapatthaṁ nagaraṁ padissati,</div> </td> </tr> <tr> <td> <div class="G">Rammāni ca ambavanāni bhāgaso;</div> </td> </tr> <tr> <td> <div class="G">Ahañca bhariyāya samaṅgibhūto,</div> </td> </tr> <tr> <td> <div class="G">Tuvañca pattosi sakaṁ niketaṁ”.</div> </td> </tr> </table> </div>
</div>
<div class="q" id="p_23J_2984"> <div class="divNumber">1639.</div> <div class="p"> <table class="singleColumn"> <tr> <td> <div class="pN">2984</div> <div class="G">Sa puṇṇako kurūnaṁ kattuseṭṭhaṁ,</div> </td> </tr> <tr> <td> <div class="G">Oropiya dhammasabhāya majjhe;</div> </td> </tr> <tr> <td> <div class="G">Ājaññamāruyha anomavaṇṇo,</div> </td> </tr> <tr> <td> <div class="G">Pakkāmi vehāyasamantalikkhe.</div> </td> </tr> </table> </div>
</div>
<div class="q" id="p_23J_2985"> <div class="divNumber">1640.</div> <div class="p"> <table class="singleColumn"> <tr> <td> <div class="pN">2985</div> <div class="G">Taṁ disvā rājā paramappatīto,</div> </td> </tr> <tr> <td> <div class="G">Uṭṭhāya bāhāhi palissajitvā;</div> </td> </tr> <tr> <td> <div class="G">Avikampayaṁ dhammasabhāya majjhe,</div> </td> </tr> <tr> <td> <div class="G">Nisīdayī pamukhamāsanasmiṁ.</div> </td> </tr> </table> </div>
</div>
<div class="q" id="p_23J_2986"> <div class="divNumber">1641.</div> <div class="p"> <table class="singleColumn"> <tr> <td> <div class="pN">2986</div> <div class="G">“Tvaṁ no vinetāsi rathaṁva naddhaṁ,</div> </td> </tr> <tr> <td> <div class="G">Nandanti taṁ kuruyo dassanena;</div> </td> </tr> <tr> <td> <div class="G">Akkhāhi me pucchito etamatthaṁ,</div> </td> </tr> <tr> <td> <div class="G">Kathaṁ pamokkho ahu māṇavassa”.</div> </td> </tr> </table> </div>
</div>
<div class="q" id="p_23J_2987"> <div class="divNumber">1642.</div> <div class="p"> <table class="singleColumn"> <tr> <td> <div class="pN">2987</div> <div class="G">“Yaṁ māṇavotyābhivadī janinda,</div> </td> </tr> <tr> <td> <div class="G">Na so manusso naravīraseṭṭha;</div> </td> </tr> <tr> <td> <div class="G">Yadi te suto puṇṇako nāma yakkho,</div> </td> </tr> <tr> <td> <div class="G">Rañño kuverassa hi so sajibbo.</div> </td> </tr> </table> </div>
</div>
<div class="q" id="p_23J_2988"> <div class="divNumber">1643.</div> <div class="p"> <table class="singleColumn"> <tr> <td> <div class="pN">2988</div> <div class="G">Bhūmindharo varuṇo nāma nāgo,</div> </td> </tr> <tr> <td> <div class="G">Brahā sucī vaṇṇabalūpapanno;</div> </td> </tr> <tr> <td> <div class="G">Tassānujaṁ dhītaraṁ kāmayāno,</div> </td> </tr> <tr> <td> <div class="G">Irandhatī nāma sā nāgakaññā.</div> </td> </tr> </table> </div>
</div>
<div class="q" id="p_23J_2989"> <div class="divNumber">1644.</div> <div class="p"> <table class="singleColumn"> <tr> <td> <div class="pN">2989</div> <div class="G">Tassā sumajjhāya piyāya hetu,</div> </td> </tr> <tr> <td> <div class="G">Patārayittha maraṇāya mayhaṁ;</div> </td> </tr> <tr> <td> <div class="G">So ceva bhariyāya samaṅgibhūto,</div> </td> </tr> <tr> <td> <div class="G">Ahañca anuññāto maṇi ca laddho”.</div> </td> </tr> </table> </div>
</div>
<div class="q" id="p_23J_2990"> <div class="divNumber">1645.</div> <div class="p"> <table class="singleColumn"> <tr> <td> <div class="pN">2990</div> <div class="G">“Rukkho hi mayhaṁ padvāre sujāto,</div> </td> </tr> <tr> <td> <div class="G">Paññākkhandho sīlamayassa sākhā;</div> </td> </tr> <tr> <td> <div class="G">Atthe ca dhamme ca ṭhito nipāko,</div> </td> </tr> <tr> <td> <div class="G">Gavapphalo hatthigavāssachanno.</div> </td> </tr> </table> </div>
</div>
<div class="q" id="p_23J_2991"> <div class="divNumber">1646.</div> <div class="p"> <table class="singleColumn"> <tr> <td> <div class="pN">2991</div> <div class="G">Naccagītatūriyābhinādite,</div> </td> </tr> <tr> <td> <div class="G">Ucchijja senaṁ puriso ahāsi;</div> </td> </tr> <tr> <td> <div class="G">So no ayaṁ āgato sanniketaṁ,</div> </td> </tr> <tr> <td> <div class="G">Rukkhassimassāpacitiṁ karotha.</div> </td> </tr> </table> </div>
</div>
<div class="q" id="p_23J_2992"> <div class="divNumber">1647.</div> <div class="p"> <table class="singleColumn"> <tr> <td> <div class="pN">2992</div> <div class="G">Ye keci vittā mama paccayena,</div> </td> </tr> <tr> <td> <div class="G">Sabbeva te pātukarontu ajja;</div> </td> </tr> <tr> <td> <div class="G">Tibbāni katvāna upāyanāni,</div> </td> </tr> <tr> <td> <div class="G">Rukkhassimassāpacitiṁ karotha.</div> </td> </tr> </table> </div>
</div>
<div class="q" id="p_23J_2993"> <div class="divNumber">1648.</div> <div class="p"> <table class="singleColumn"> <tr> <td> <div class="pN">2993</div> <div class="G">Ye keci baddhā mama atthi raṭṭhe,</div> </td> </tr> <tr> <td> <div class="G">Sabbeva te bandhanā mocayantu;</div> </td> </tr> <tr> <td> <div class="G">Yatheva yaṁ bandhanasmā pamutto,</div> </td> </tr> <tr> <td> <div class="G">Evamete muñcare bandhanasmā.</div> </td> </tr> </table> </div>
</div>
<div class="q" id="p_23J_2994"> <div class="divNumber">1649.</div> <div class="p"> <table class="singleColumn"> <tr> <td> <div class="pN">2994</div> <div class="G">Unnaṅgalā māsamimaṁ karontu,</div> </td> </tr> <tr> <td> <div class="G">Maṁsodanaṁ brāhmaṇā bhakkhayantu;</div> </td> </tr> <tr> <td> <div class="G">Amajjapā majjarahā pivantu,</div> </td> </tr> <tr> <td> <div class="G">Puṇṇāhi thālāhi palissutāhi.</div> </td> </tr> </table> </div>
</div>
<div class="q" id="p_23J_2995"> <div class="divNumber">1650.</div> <div class="p"> <table class="singleColumn"> <tr> <td> <div class="pN">2995</div> <div class="G">Mahāpathaṁ nicca samavhayantu,</div> </td> </tr> <tr> <td> <div class="G">Tibbañca rakkhaṁ vidahantu raṭṭhe;</div> </td> </tr> <tr> <td> <div class="G">Yathāññamaññaṁ na viheṭhayeyyuṁ,</div> </td> </tr> <tr> <td> <div class="G">Rukkhassimassāpacitiṁ karotha”.</div> </td> </tr> </table> </div>
</div>
<div class="q" id="p_23J_2996"> <div class="divNumber">1651.</div> <div class="p"> <table class="singleColumn"> <tr> <td> <div class="pN">2996</div> <div class="G">Orodhā ca kumārā ca,</div> </td> </tr> <tr> <td> <div class="G">vesiyānā ca brāhmaṇā;</div> </td> </tr> <tr> <td> <div class="G">Bahuṁ annañca pānañca,</div> </td> </tr> <tr> <td> <div class="G">paṇḍitassābhihārayuṁ.</div> </td> </tr> </table> </div>
</div>
<div class="q" id="p_23J_2997"> <div class="divNumber">1652.</div> <div class="p"> <table class="singleColumn"> <tr> <td> <div class="pN">2997</div> <div class="G">Hatthārohā anīkaṭṭhā,</div> </td> </tr> <tr> <td> <div class="G">rathikā pattikārakā;</div> </td> </tr> <tr> <td> <div class="G">Bahuṁ annañca pānañca,</div> </td> </tr> <tr> <td> <div class="G">paṇḍitassābhihārayuṁ.</div> </td> </tr> </table> </div>
</div>
<div class="q" id="p_23J_2998"> <div class="divNumber">1653.</div> <div class="p"> <table class="singleColumn"> <tr> <td> <div class="pN">2998</div> <div class="G">Samāgatā jānapadā,</div> </td> </tr> <tr> <td> <div class="G">negamā ca samāgatā;</div> </td> </tr> <tr> <td> <div class="G">Bahuṁ annañca pānañca,</div> </td> </tr> <tr> <td> <div class="G">paṇḍitassābhihārayuṁ.</div> </td> </tr> </table> </div>
</div>
<div class="q" id="p_23J_2999"> <div class="divNumber">1654.</div> <div class="p"> <table class="singleColumn"> <tr> <td> <div class="pN">2999</div> <div class="G">Bahujano pasannosi,</div> </td> </tr> <tr> <td> <div class="G">disvā paṇḍitamāgate;</div> </td> </tr> <tr> <td> <div class="G">Paṇḍitamhi anuppatte,</div> </td> </tr> <tr> <td> <div class="G">celukkhepo pavattathāti.</div> </td> </tr> </table> </div>
</div>
<div class="CENTER" id="p_23J_3000">
<span class="pN">3000</span>Vidhurajātakaṁ navamaṁ.</div>
</html>
