<html>
<div class="i">10.1.9 Mahādhammapālajātaka</div>
<div class="h">Dasakanipāta</div>
<div class="h">Catudvāravagga</div>
<div class="h">Mahādhammapālajātaka</div>
<div class="q" id="p_22J_2008"> <div class="divNumber">92.</div> <div class="p"> <table class="singleColumn"> <tr> <td> <div class="pN">2008</div> <div class="G">“Kiṁ te vataṁ kiṁ pana brahmacariyaṁ,</div> </td> </tr> <tr> <td> <div class="G">Kissa suciṇṇassa ayaṁ vipāko;</div> </td> </tr> <tr> <td> <div class="G">Akkhāhi me brāhmaṇa etamatthaṁ,</div> </td> </tr> <tr> <td> <div class="G">Kasmā nu tumhaṁ daharā na miyyare”.</div> </td> </tr> </table> </div>
</div>
<div class="q" id="p_22J_2009"> <div class="divNumber">93.</div> <div class="p"> <table class="singleColumn"> <tr> <td> <div class="pN">2009</div> <div class="G">“Dhammaṁ carāma na musā bhaṇāma,</div> </td> </tr> <tr> <td> <div class="G">Pāpāni kammāni parivajjayāma;</div> </td> </tr> <tr> <td> <div class="G">Anariyaṁ parivajjemu sabbaṁ,</div> </td> </tr> <tr> <td> <div class="G">Tasmā hi amhaṁ daharā na miyyare.</div> </td> </tr> </table> </div>
</div>
<div class="q" id="p_22J_2010"> <div class="divNumber">94.</div> <div class="p"> <table class="singleColumn"> <tr> <td> <div class="pN">2010</div> <div class="G">Suṇoma dhammaṁ asataṁ satañca,</div> </td> </tr> <tr> <td> <div class="G">Na cāpi dhammaṁ asataṁ rocayāma;</div> </td> </tr> <tr> <td> <div class="G">Hitvā asante na jahāma sante,</div> </td> </tr> <tr> <td> <div class="G">Tasmā hi amhaṁ daharā na miyyare.</div> </td> </tr> </table> </div>
</div>
<div class="q" id="p_22J_2011"> <div class="divNumber">95.</div> <div class="p"> <table class="singleColumn"> <tr> <td> <div class="pN">2011</div> <div class="G">Pubbeva dānā sumanā bhavāma,</div> </td> </tr> <tr> <td> <div class="G">Dadampi ve attamanā bhavāma;</div> </td> </tr> <tr> <td> <div class="G">Datvāpi ve nānutappāma pacchā,</div> </td> </tr> <tr> <td> <div class="G">Tasmā hi amhaṁ daharā na miyyare.</div> </td> </tr> </table> </div>
</div>
<div class="q" id="p_22J_2012"> <div class="divNumber">96.</div> <div class="p"> <table class="singleColumn"> <tr> <td> <div class="pN">2012</div> <div class="G">Samaṇe mayaṁ brāhmaṇe addhike ca,</div> </td> </tr> <tr> <td> <div class="G">Vanibbake yācanake dalidde;</div> </td> </tr> <tr> <td> <div class="G">Annena pānena abhitappayāma,</div> </td> </tr> <tr> <td> <div class="G">Tasmā hi amhaṁ daharā na miyyare.</div> </td> </tr> </table> </div>
</div>
<div class="q" id="p_22J_2013"> <div class="divNumber">97.</div> <div class="p"> <table class="singleColumn"> <tr> <td> <div class="pN">2013</div> <div class="G">Mayañca bhariyaṁ nātikkamāma,</div> </td> </tr> <tr> <td> <div class="G">Amhe ca bhariyā nātikkamanti;</div> </td> </tr> <tr> <td> <div class="G">Aññatra tāhi brahmacariyaṁ carāma,</div> </td> </tr> <tr> <td> <div class="G">Tasmā hi amhaṁ daharā na miyyare.</div> </td> </tr> </table> </div>
</div>
<div class="q" id="p_22J_2014"> <div class="divNumber">98.</div> <div class="p"> <table class="singleColumn"> <tr> <td> <div class="pN">2014</div> <div class="G">Pāṇātipātā viramāma sabbe,</div> </td> </tr> <tr> <td> <div class="G">Loke adinnaṁ parivajjayāma;</div> </td> </tr> <tr> <td> <div class="G">Amajjapā nopi musā bhaṇāma,</div> </td> </tr> <tr> <td> <div class="G">Tasmā hi amhaṁ daharā na miyyare.</div> </td> </tr> </table> </div>
</div>
<div class="q" id="p_22J_2015"> <div class="divNumber">99.</div> <div class="p"> <table class="singleColumn"> <tr> <td> <div class="pN">2015</div> <div class="G">Etāsu ve jāyare suttamāsu,</div> </td> </tr> <tr> <td> <div class="G">Medhāvino honti pahūtapaññā;</div> </td> </tr> <tr> <td> <div class="G">Bahussutā vedaguno ca honti,</div> </td> </tr> <tr> <td> <div class="G">Tasmā hi amhaṁ daharā na miyyare.</div> </td> </tr> </table> </div>
</div>
<div class="q" id="p_22J_2016"> <div class="divNumber">100.</div> <div class="p"> <table class="singleColumn"> <tr> <td> <div class="pN">2016</div> <div class="G">Mātā pitā ca bhaginī bhātaro ca,</div> </td> </tr> <tr> <td> <div class="G">Puttā ca dārā ca mayañca sabbe;</div> </td> </tr> <tr> <td> <div class="G">Dhammaṁ carāma paralokahetu,</div> </td> </tr> <tr> <td> <div class="G">Tasmā hi amhaṁ daharā na miyyare.</div> </td> </tr> </table> </div>
</div>
<div class="q" id="p_22J_2017"> <div class="divNumber">101.</div> <div class="p"> <table class="singleColumn"> <tr> <td> <div class="pN">2017</div> <div class="G">Dāsā ca dāsyo anujīvino ca,</div> </td> </tr> <tr> <td> <div class="G">Paricārakā kammakarā ca sabbe;</div> </td> </tr> <tr> <td> <div class="G">Dhammaṁ caranti paralokahetu,</div> </td> </tr> <tr> <td> <div class="G">Tasmā hi amhaṁ daharā na miyyare”.</div> </td> </tr> </table> </div>
</div>
<div class="q" id="p_22J_2018"> <div class="divNumber">102.</div> <div class="p"> <table class="singleColumn"> <tr> <td> <div class="pN">2018</div> <div class="G">“Dhammo have rakkhati dhammacāriṁ,</div> </td> </tr> <tr> <td> <div class="G">Dhammo suciṇṇo sukhamāvahāti;</div> </td> </tr> <tr> <td> <div class="G">Esānisaṁso dhamme suciṇṇe,</div> </td> </tr> <tr> <td> <div class="G">Na duggatiṁ gacchati dhammacārī.</div> </td> </tr> </table> </div>
</div>
<div class="q" id="p_22J_2019"> <div class="divNumber">103.</div> <div class="p"> <table class="singleColumn"> <tr> <td> <div class="pN">2019</div> <div class="G">Dhammo have rakkhati dhammacāriṁ,</div> </td> </tr> <tr> <td> <div class="G">Chattaṁ mahantaṁ viya vassakāle;</div> </td> </tr> <tr> <td> <div class="G">Dhammena gutto mama dhammapālo,</div> </td> </tr> <tr> <td> <div class="G">Aññassa aṭṭhīni sukhī kumāro”ti.</div> </td> </tr> </table> </div>
</div>
<div class="CENTER" id="p_22J_2020">
<span class="pN">2020</span>Mahādhammapālajātakaṁ navamaṁ.</div>
</html>
