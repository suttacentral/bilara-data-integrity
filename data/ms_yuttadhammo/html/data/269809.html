<html>
<div class="i">7.3.3 Tejaṅgapañha</div>
<div class="h">Opammakathāpañha</div>
<div class="h">Pathavīvagga</div>
<div class="h">Tejaṅgapañha</div>
<div class="q" id="p_28Mi_1770"> <div class="divNumber">247.</div> <div class="p">
<span class="pN">1770</span>“Bhante nāgasena, ‘tejassa pañca aṅgāni gahetabbānī’ti yaṁ vadesi, katamāni tāni pañca aṅgāni gahetabbānī”ti? “Yathā, mahārāja, tejo tiṇakaṭṭhasākhāpalāsaṁ ḍahati; evameva kho, mahārāja, yoginā yogāvacarena ye te abbhantarā vā bāhirā vā kilesā iṭṭhāniṭṭhārammaṇānubhavanā, sabbe te ñāṇagginā ḍahitabbā. Idaṁ, mahārāja, tejassa paṭhamaṁ aṅgaṁ gahetabbaṁ. </div>
</div>
<div class="q" id="p_28Mi_1771"> <div class="p">
<span class="pN">1771</span>Puna caparaṁ, mahārāja, tejo niddayo akāruṇiko; evameva kho, mahārāja, yoginā yogāvacarena sabbakilesesu kāruññānuddayā na kātabbā. Idaṁ, mahārāja, tejassa dutiyaṁ aṅgaṁ gahetabbaṁ. </div>
</div>
<div class="q" id="p_28Mi_1772"> <div class="p">
<span class="pN">1772</span>Puna caparaṁ, mahārāja, tejo sītaṁ paṭihanati; evameva kho, mahārāja, yoginā yogāvacarena vīriyasantāpatejaṁ abhijanetvā kilesā paṭihantabbā. Idaṁ, mahārāja, tejassa tatiyaṁ aṅgaṁ gahetabbaṁ. </div>
</div>
<div class="q" id="p_28Mi_1773"> <div class="p">
<span class="pN">1773</span>Puna caparaṁ, mahārāja, tejo anunayappaṭighavippamutto uṇhamabhijaneti; evameva kho, mahārāja, yoginā yogāvacarena anunayappaṭighavippamuttena tejosamena cetasā viharitabbaṁ. Idaṁ, mahārāja, tejassa catutthaṁ aṅgaṁ gahetabbaṁ. </div>
</div>
<div class="q" id="p_28Mi_1774"> <div class="p">
<span class="pN">1774</span>Puna caparaṁ, mahārāja, tejo andhakāraṁ vidhamitvā ālokaṁ dassayati; evameva kho, mahārāja, yoginā yogāvacarena avijjandhakāraṁ vidhamitvā ñāṇālokaṁ dassayitabbaṁ. Idaṁ, mahārāja, tejassa pañcamaṁ aṅgaṁ gahetabbaṁ. Bhāsitampetaṁ, mahārāja, bhagavatā devātidevena sakaṁ puttaṁ rāhulaṁ ovadantena— </div>
</div>
<div class="q" id="p_28Mi_1775"> <div class="p">
<span class="pN">1775</span>‘Tejosamaṁ, rāhula, bhāvanaṁ bhāvehi. Tejosamaṁ hi te, rāhula, bhāvanaṁ bhāvayato uppannā manāpāmanāpā phassā cittaṁ na pariyādāya ṭhassantī’”ti. </div>
</div>
<div class="CENTER" id="p_28Mi_1776">
<span class="pN">1776</span>Tejaṅgapañho tatiyo.</div>
</html>
