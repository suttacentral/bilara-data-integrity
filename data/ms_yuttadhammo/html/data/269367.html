<html>
<div class="i">13.1.1 Ambajātaka</div>
<div class="h">Terasakanipāta</div>
<div class="h">Ambavagga</div>
<div class="h">Ambajātaka</div>
<div class="q" id="p_22J_2384"> <div class="divNumber">1.</div> <div class="p"> <table class="singleColumn"> <tr> <td> <div class="pN">2384</div> <div class="G">“Ahāsi me ambaphalāni pubbe,</div> </td> </tr> <tr> <td> <div class="G">Aṇūni thūlāni ca brahmacāri;</div> </td> </tr> <tr> <td> <div class="G">Teheva mantehi na dāni tuyhaṁ,</div> </td> </tr> <tr> <td> <div class="G">Dumapphalā pātubhavanti brahme”.</div> </td> </tr> </table> </div>
</div>
<div class="q" id="p_22J_2385"> <div class="divNumber">2.</div> <div class="p"> <table class="singleColumn"> <tr> <td> <div class="pN">2385</div> <div class="G">“Nakkhattayogaṁ paṭimānayāmi,</div> </td> </tr> <tr> <td> <div class="G">Khaṇaṁ muhuttañca mante na passaṁ;</div> </td> </tr> <tr> <td> <div class="G">Nakkhattayogañca khaṇañca laddhā,</div> </td> </tr> <tr> <td> <div class="G">Addhāharissambaphalaṁ pahūtaṁ”.</div> </td> </tr> </table> </div>
</div>
<div class="q" id="p_22J_2386"> <div class="divNumber">3.</div> <div class="p"> <table class="singleColumn"> <tr> <td> <div class="pN">2386</div> <div class="G">“Nakkhattayogaṁ na pure abhāṇi,</div> </td> </tr> <tr> <td> <div class="G">Khaṇaṁ muhuttaṁ na pure asaṁsi;</div> </td> </tr> <tr> <td> <div class="G">Sayaṁ harī ambaphalaṁ pahūtaṁ,</div> </td> </tr> <tr> <td> <div class="G">Vaṇṇena gandhena rasenupetaṁ.</div> </td> </tr> </table> </div>
</div>
<div class="q" id="p_22J_2387"> <div class="divNumber">4.</div> <div class="p"> <table class="singleColumn"> <tr> <td> <div class="pN">2387</div> <div class="G">Mantābhijappena pure hi tuyhaṁ,</div> </td> </tr> <tr> <td> <div class="G">Dumapphalā pātubhavanti brahme;</div> </td> </tr> <tr> <td> <div class="G">Svājja na pāresi jappampi mantaṁ,</div> </td> </tr> <tr> <td> <div class="G">Ayaṁ so ko nāma tavajja dhammo”.</div> </td> </tr> </table> </div>
</div>
<div class="q" id="p_22J_2388"> <div class="divNumber">5.</div> <div class="p"> <table class="singleColumn"> <tr> <td> <div class="pN">2388</div> <div class="G">“Caṇḍālaputto mama sampadāsi,</div> </td> </tr> <tr> <td> <div class="G">Dhammena mante pakatiñca saṁsi;</div> </td> </tr> <tr> <td> <div class="G">Mā cassu me pucchito nāmagottaṁ,</div> </td> </tr> <tr> <td> <div class="G">Guyhittho atthaṁ vijaheyya manto.</div> </td> </tr> </table> </div>
</div>
<div class="q" id="p_22J_2389"> <div class="divNumber">6.</div> <div class="p"> <table class="singleColumn"> <tr> <td> <div class="pN">2389</div> <div class="G">Sohaṁ janindena janamhi puṭṭho,</div> </td> </tr> <tr> <td> <div class="G">Makkhābhibhūto alikaṁ abhāṇiṁ;</div> </td> </tr> <tr> <td> <div class="G">‘Mantā ime brāhmaṇassā’ti micchā,</div> </td> </tr> <tr> <td> <div class="G">Pahīnamanto kapaṇo rudāmi”.</div> </td> </tr> </table> </div>
</div>
<div class="q" id="p_22J_2390"> <div class="divNumber">7.</div> <div class="p"> <table class="singleColumn"> <tr> <td> <div class="pN">2390</div> <div class="G">“Eraṇḍā pucimandā vā,</div> </td> </tr> <tr> <td> <div class="G">atha vā pālibhaddakā;</div> </td> </tr> <tr> <td> <div class="G">Madhuṁ madhutthiko vinde,</div> </td> </tr> <tr> <td> <div class="G">so hi tassa dumuttamo.</div> </td> </tr> </table> </div>
</div>
<div class="q" id="p_22J_2391"> <div class="divNumber">8.</div> <div class="p"> <table class="singleColumn"> <tr> <td> <div class="pN">2391</div> <div class="G">Khattiyā brāhmaṇā vessā,</div> </td> </tr> <tr> <td> <div class="G">suddā caṇḍālapukkusā;</div> </td> </tr> <tr> <td> <div class="G">Yamhā dhammaṁ vijāneyya,</div> </td> </tr> <tr> <td> <div class="G">so hi tassa naruttamo.</div> </td> </tr> </table> </div>
</div>
<div class="q" id="p_22J_2392"> <div class="divNumber">9.</div> <div class="p"> <table class="singleColumn"> <tr> <td> <div class="pN">2392</div> <div class="G">Imassa daṇḍañca vadhañca datvā,</div> </td> </tr> <tr> <td> <div class="G">Gale gahetvā khalayātha jammaṁ;</div> </td> </tr> <tr> <td> <div class="G">Yo uttamatthaṁ kasirena laddhaṁ,</div> </td> </tr> <tr> <td> <div class="G">Mānātimānena vināsayittha”.</div> </td> </tr> </table> </div>
</div>
<div class="q" id="p_22J_2393"> <div class="divNumber">10.</div> <div class="p"> <table class="singleColumn"> <tr> <td> <div class="pN">2393</div> <div class="G">“Yathā samaṁ maññamāno pateyya,</div> </td> </tr> <tr> <td> <div class="G">Sobbhaṁ guhaṁ narakaṁ pūtipādaṁ;</div> </td> </tr> <tr> <td> <div class="G">Rajjūti vā akkame kaṇhasappaṁ,</div> </td> </tr> <tr> <td> <div class="G">Andho yathā jotimadhiṭṭhaheyya;</div> </td> </tr> <tr> <td> <div class="G">Evampi maṁ tvaṁ khalitaṁ sapañña,</div> </td> </tr> <tr> <td> <div class="G">Pahīnamantassa punappadāhi”.</div> </td> </tr> </table> </div>
</div>
<div class="q" id="p_22J_2394"> <div class="divNumber">11.</div> <div class="p"> <table class="singleColumn"> <tr> <td> <div class="pN">2394</div> <div class="G">“Dhammena mantaṁ tava sampadāsiṁ,</div> </td> </tr> <tr> <td> <div class="G">Tuvampi dhammena pariggahesi;</div> </td> </tr> <tr> <td> <div class="G">Pakatimpi te attamano asaṁsiṁ,</div> </td> </tr> <tr> <td> <div class="G">Dhamme ṭhitaṁ taṁ na jaheyya manto.</div> </td> </tr> </table> </div>
</div>
<div class="q" id="p_22J_2395"> <div class="divNumber">12.</div> <div class="p"> <table class="singleColumn"> <tr> <td> <div class="pN">2395</div> <div class="G">Yo bāla mantaṁ kasirena laddhaṁ,</div> </td> </tr> <tr> <td> <div class="G">Yaṁ dullabhaṁ ajja manussaloke;</div> </td> </tr> <tr> <td> <div class="G">Kiñcāpi laddhā jīvituṁ appapañño,</div> </td> </tr> <tr> <td> <div class="G">Vināsayī alikaṁ bhāsamāno.</div> </td> </tr> </table> </div>
</div>
<div class="q" id="p_22J_2396"> <div class="divNumber">13.</div> <div class="p"> <table class="singleColumn"> <tr> <td> <div class="pN">2396</div> <div class="G">Bālassa mūḷhassa akataññuno ca,</div> </td> </tr> <tr> <td> <div class="G">Musā bhaṇantassa asaññatassa;</div> </td> </tr> <tr> <td> <div class="G">Mante mayaṁ tādisake na dema,</div> </td> </tr> <tr> <td> <div class="G">Kuto mantā gaccha na mayha ruccasī”ti.</div> </td> </tr> </table> </div>
</div>
<div class="CENTER" id="p_22J_2397">
<span class="pN">2397</span>Ambajātakaṁ paṭhamaṁ.</div>
</html>
