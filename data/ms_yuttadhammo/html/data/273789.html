<html>
<div class="i">6.1.4 Bakabrahmasutta</div>
<div class="h">Brahmasaṁyutta</div>
<div class="h">Paṭhamavagga</div>
<div class="h">Bakabrahmasutta</div>
<div class="q" id="p_12S1_1039"> <div class="divNumber">175.</div> <div class="p">
<span class="pN">1039</span>Evaṁ me sutaṁ— ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena bakassa brahmuno evarūpaṁ pāpakaṁ diṭṭhigataṁ uppannaṁ hoti— “idaṁ niccaṁ, idaṁ dhuvaṁ, idaṁ sassataṁ, idaṁ kevalaṁ, idaṁ acavanadhammaṁ, idañhi na jāyati na jīyati na mīyati na cavati na upapajjati, ito ca panaññaṁ uttari nissaraṇaṁ natthī”ti. </div>
</div>
<div class="q" id="p_12S1_1040"> <div class="p">
<span class="pN">1040</span>Atha kho bhagavā bakassa brahmuno cetasā cetoparivitakkamaññāya— seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya; evameva— jetavane antarahito tasmiṁ brahmaloke pāturahosi. Addasā kho bako brahmā bhagavantaṁ dūratova āgacchantaṁ. Disvāna bhagavantaṁ etadavoca— “ehi kho, mārisa, svāgataṁ te, mārisa. Cirassaṁ kho, mārisa, imaṁ pariyāyamakāsi yadidaṁ idhāgamanāya. Idañhi, mārisa, niccaṁ, idaṁ dhuvaṁ, idaṁ sassataṁ, idaṁ kevalaṁ, idaṁ acavanadhammaṁ, idañhi na jāyati na jīyati na mīyati na cavati na upapajjati. Ito ca panaññaṁ uttari nissaraṇaṁ natthī”ti. </div>
</div>
<div class="q" id="p_12S1_1041"> <div class="p">
<span class="pN">1041</span>Evaṁ vutte, bhagavā bakaṁ brahmānaṁ etadavoca— “avijjāgato vata bho bako brahmā, avijjāgato vata bho bako brahmā. Yatra hi nāma aniccaṁyeva samānaṁ niccanti vakkhati, adhuvaṁyeva samānaṁ dhuvanti vakkhati, asassataṁyeva samānaṁ sassatanti vakkhati, akevalaṁyeva samānaṁ kevalanti vakkhati, cavanadhammaṁyeva samānaṁ acavanadhammanti vakkhati. Yattha ca pana jāyati ca jīyati ca mīyati ca cavati ca upapajjati ca, tañca tathā vakkhati— ‘idañhi na jāyati na jīyati na mīyati na cavati na upapajjati’. Santañca panaññaṁ uttari nissaraṇaṁ, ‘natthaññaṁ uttari nissaraṇan’ti vakkhatī”ti. </div>
</div>
<div class="q" id="p_12S1_1042"> <div class="p"> <table class="singleColumn"> <tr> <td> <div class="pN">1042</div> <div class="G">“Dvāsattati gotama puññakammā,</div> </td> </tr> <tr> <td> <div class="G">Vasavattino jātijaraṁ atītā;</div> </td> </tr> <tr> <td> <div class="G">Ayamantimā vedagū brahmupapatti,</div> </td> </tr> <tr> <td> <div class="G">Asmābhijappanti janā anekā”ti.</div> </td> </tr> </table> </div>
</div>
<div class="q" id="p_12S1_1043"> <div class="p"> <table class="singleColumn"> <tr> <td> <div class="pN">1043</div> <div class="G">“Appañhi etaṁ na hi dīghamāyu,</div> </td> </tr> <tr> <td> <div class="G">Yaṁ tvaṁ baka maññasi dīghamāyuṁ;</div> </td> </tr> <tr> <td> <div class="G">Sataṁ sahassānaṁ nirabbudānaṁ,</div> </td> </tr> <tr> <td> <div class="G">Āyuṁ pajānāmi tavāhaṁ brahme”ti.</div> </td> </tr> </table> </div>
</div>
<div class="q" id="p_12S1_1044"> <div class="p"> <table class="singleColumn"> <tr> <td> <div class="pN">1044</div> <div class="G">“Anantadassī bhagavāhamasmi,</div> </td> </tr> <tr> <td> <div class="G">Jātijaraṁ sokamupātivatto;</div> </td> </tr> <tr> <td> <div class="G">Kiṁ me purāṇaṁ vatasīlavattaṁ,</div> </td> </tr> <tr> <td> <div class="G">Ācikkha me taṁ yamahaṁ vijaññā”ti.</div> </td> </tr> </table> </div>
</div>
<div class="q" id="p_12S1_1045"> <div class="p"> <table class="singleColumn"> <tr> <td> <div class="pN">1045</div> <div class="G">“Yaṁ tvaṁ apāyesi bahū manusse,</div> </td> </tr> <tr> <td> <div class="G">Pipāsite ghammani samparete;</div> </td> </tr> <tr> <td> <div class="G">Taṁ te purāṇaṁ vatasīlavattaṁ,</div> </td> </tr> <tr> <td> <div class="G">Suttappabuddhova anussarāmi.</div> </td> </tr> </table> </div>
</div>
<div class="q" id="p_12S1_1046"> <div class="p"> <table class="singleColumn"> <tr> <td> <div class="pN">1046</div> <div class="G">Yaṁ eṇikūlasmiṁ janaṁ gahītaṁ,</div> </td> </tr> <tr> <td> <div class="G">Amocayī gayhakaṁ nīyamānaṁ;</div> </td> </tr> <tr> <td> <div class="G">Taṁ te purāṇaṁ vatasīlavattaṁ,</div> </td> </tr> <tr> <td> <div class="G">Suttappabuddhova anussarāmi.</div> </td> </tr> </table> </div>
</div>
<div class="q" id="p_12S1_1047"> <div class="p"> <table class="singleColumn"> <tr> <td> <div class="pN">1047</div> <div class="G">Gaṅgāya sotasmiṁ gahītanāvaṁ,</div> </td> </tr> <tr> <td> <div class="G">Luddena nāgena manussakamyā;</div> </td> </tr> <tr> <td> <div class="G">Pamocayittha balasā pasayha,</div> </td> </tr> <tr> <td> <div class="G">Taṁ te purāṇaṁ vatasīlavattaṁ;</div> </td> </tr> <tr> <td> <div class="G">Suttappabuddhova anussarāmi.</div> </td> </tr> </table> </div>
</div>
<div class="q" id="p_12S1_1048"> <div class="p"> <table class="singleColumn"> <tr> <td> <div class="pN">1048</div> <div class="G">Kappo ca te baddhacaro ahosiṁ,</div> </td> </tr> <tr> <td> <div class="G">Sambuddhimantaṁ vatinaṁ amaññi;</div> </td> </tr> <tr> <td> <div class="G">Taṁ te purāṇaṁ vatasīlavattaṁ,</div> </td> </tr> <tr> <td> <div class="G">Suttappabuddhova anussarāmī”ti.</div> </td> </tr> </table> </div>
</div>
<div class="q" id="p_12S1_1049"> <div class="p"> <table class="singleColumn"> <tr> <td> <div class="pN">1049</div> <div class="G">“Addhā pajānāsi mametamāyuṁ,</div> </td> </tr> <tr> <td> <div class="G">Aññepi jānāsi tathā hi buddho;</div> </td> </tr> <tr> <td> <div class="G">Tathā hi tyāyaṁ jalitānubhāvo,</div> </td> </tr> <tr> <td> <div class="G">Obhāsayaṁ tiṭṭhati brahmalokan”ti.</div> </td> </tr> </table> </div>
</div>
</html>
