<html>
<div class="i">2.4.5 Sekkhasutta</div>
<div class="h">Dutiyapaṇṇāsaka</div>
<div class="h">Samaṇavagga</div>
<div class="h">Sekkhasutta</div>
<div class="q" id="p_15A3_740"> <div class="divNumber">86.</div> <div class="p">
<span class="pN">740</span>Atha kho aññataro bhikkhu yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho so bhikkhu bhagavantaṁ etadavoca— </div>
</div>
<div class="q" id="p_15A3_741"> <div class="p">
<span class="pN">741</span>“‘Sekho, sekho’ti, bhante, vuccati. Kittāvatā nu kho, bhante, sekho hotī”ti? “Sikkhatīti kho, bhikkhu, tasmā sekhoti vuccati. Kiñca sikkhati? Adhisīlampi sikkhati, adhicittampi sikkhati, adhipaññampi sikkhati. Sikkhatīti kho, bhikkhu, tasmā sekhoti vuccatīti. </div>
</div>
<div class="q" id="p_15A3_742"> <div class="p"> <table class="singleColumn"> <tr> <td> <div class="pN">742</div> <div class="G">Sekhassa sikkhamānassa,</div> </td> </tr> <tr> <td> <div class="G">ujumaggānusārino;</div> </td> </tr> <tr> <td> <div class="G">Khayasmiṁ paṭhamaṁ ñāṇaṁ,</div> </td> </tr> <tr> <td> <div class="G">tato aññā anantarā.</div> </td> </tr> </table> </div>
</div>
<div class="q" id="p_15A3_743"> <div class="p"> <table class="singleColumn"> <tr> <td> <div class="pN">743</div> <div class="G">Tato aññāvimuttassa,</div> </td> </tr> <tr> <td> <div class="G">ñāṇaṁ ve hoti tādino;</div> </td> </tr> <tr> <td> <div class="G">Akuppā me vimuttīti,</div> </td> </tr> <tr> <td> <div class="G">bhavasaṁyojanakkhaye”ti.</div> </td> </tr> </table> </div>
</div>
<div class="CENTER" id="p_15A3_744">
<span class="pN">744</span>Pañcamaṁ. ( )</div>
</html>
