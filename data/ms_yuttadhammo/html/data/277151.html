<html>
<div class="i">1.2.2.10 Dutiyachaphassāyatanasutta</div>
<div class="h">Saḷāyatanasaṁyutta</div>
<div class="h">Dutiyapaṇṇāsaka</div>
<div class="h">Migajālavagga</div>
<div class="h">Dutiyachaphassāyatanasutta</div>
<div class="q" id="p_13S4_249"> <div class="divNumber">72.</div> <div class="p">
<span class="pN">249</span>“Yo hi koci, bhikkhave, bhikkhu channaṁ phassāyatanānaṁ samudayañca atthaṅgamañca assādañca ādīnavañca nissaraṇañca yathābhūtaṁ nappajānāti. Avusitaṁ tena brahmacariyaṁ, ārakā so imasmā dhammavinayā”ti. </div>
</div>
<div class="q" id="p_13S4_250"> <div class="p">
<span class="pN">250</span>Evaṁ vutte, aññataro bhikkhu bhagavantaṁ etadavoca—  “etthāhaṁ, bhante, anassasaṁ panassasaṁ. Ahañhi, bhante, channaṁ phassāyatanānaṁ samudayañca atthaṅgamañca assādañca ādīnavañca nissaraṇañca yathābhūtaṁ nappajānāmī”ti. </div>
</div>
<div class="q" id="p_13S4_251"> <div class="p">
<span class="pN">251</span>“Taṁ kiṁ maññasi, bhikkhu, cakkhuṁ ‘netaṁ mama, nesohamasmi, na meso attā’ti samanupassasī”ti? </div>
</div>
<div class="q" id="p_13S4_252"> <div class="p">
<span class="pN">252</span>“Evaṁ, bhante”. </div>
</div>
<div class="q" id="p_13S4_253"> <div class="p">
<span class="pN">253</span>“Sādhu, bhikkhu, ettha ca te, bhikkhu, cakkhu ‘netaṁ mama, nesohamasmi na meso attā’ti evametaṁ yathābhūtaṁ sammappaññāya sudiṭṭhaṁ bhavissati. Evaṁ te etaṁ paṭhamaṁ phassāyatanaṁ pahīnaṁ bhavissati āyatiṁ apunabbhavāya…pe… . </div>
</div>
<div class="q" id="p_13S4_254"> <div class="p">
<span class="pN">254</span>“Jivhaṁ ‘netaṁ mama, nesohamasmi, na meso attā’ti samanupassasī”ti? </div>
</div>
<div class="q" id="p_13S4_255"> <div class="p">
<span class="pN">255</span>“Evaṁ, bhante”. </div>
</div>
<div class="q" id="p_13S4_256"> <div class="p">
<span class="pN">256</span>“Sādhu, bhikkhu, ettha ca te, bhikkhu, jivhā ‘netaṁ mama, nesohamasmi na meso attā’ti evametaṁ yathābhūtaṁ sammappaññāya sudiṭṭhaṁ bhavissati. Evaṁ te etaṁ catutthaṁ phassāyatanaṁ pahīnaṁ bhavissati āyatiṁ apunabbhavāya…pe… . </div>
</div>
<div class="q" id="p_13S4_257"> <div class="p">
<span class="pN">257</span>“Manaṁ ‘netaṁ mama, nesohamasmi, na meso attā’ti samanupassasī”ti? </div>
</div>
<div class="q" id="p_13S4_258"> <div class="p">
<span class="pN">258</span>“Evaṁ, bhante”. </div>
</div>
<div class="q" id="p_13S4_259"> <div class="p">
<span class="pN">259</span>“Sādhu, bhikkhu, ettha ca te, bhikkhu, mano ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya sudiṭṭhaṁ bhavissati. Evaṁ te etaṁ chaṭṭhaṁ phassāyatanaṁ pahīnaṁ bhavissati āyatiṁ apunabbhavāyā”ti. </div>
</div>
<div class="CENTER" id="p_13S4_260">
<span class="pN">260</span>Dasamaṁ.</div>
</html>
