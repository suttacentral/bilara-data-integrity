<html>
<div class="i">3.5.10 Pubbaṇhasutta</div>
<div class="h">Tatiyapaṇṇāsaka</div>
<div class="h">Maṅgalavagga</div>
<div class="h">Pubbaṇhasutta</div>
<div class="q" id="p_15A3_1089"> <div class="divNumber">156.</div> <div class="p">
<span class="pN">1089</span>“Ye, bhikkhave, sattā pubbaṇhasamayaṁ kāyena sucaritaṁ caranti, vācāya sucaritaṁ caranti, manasā sucaritaṁ caranti, supubbaṇho, bhikkhave, tesaṁ sattānaṁ. </div>
</div>
<div class="q" id="p_15A3_1090"> <div class="p">
<span class="pN">1090</span>Ye, bhikkhave, sattā majjhanhikasamayaṁ kāyena sucaritaṁ caranti, vācāya sucaritaṁ caranti, manasā sucaritaṁ caranti, sumajjhanhiko, bhikkhave, tesaṁ sattānaṁ. </div>
</div>
<div class="q" id="p_15A3_1091"> <div class="p">
<span class="pN">1091</span>Ye, bhikkhave, sattā sāyanhasamayaṁ kāyena sucaritaṁ caranti, vācāya sucaritaṁ caranti, manasā sucaritaṁ caranti, susāyanho, bhikkhave, tesaṁ sattānanti. </div>
</div>
<div class="q" id="p_15A3_1092"> <div class="p"> <table class="singleColumn"> <tr> <td> <div class="pN">1092</div> <div class="G">Sunakkhattaṁ sumaṅgalaṁ,</div> </td> </tr> <tr> <td> <div class="G">suppabhātaṁ suhuṭṭhitaṁ;</div> </td> </tr> <tr> <td> <div class="G">Sukhaṇo sumuhutto ca,</div> </td> </tr> <tr> <td> <div class="G">suyiṭṭhaṁ brahmacārisu.</div> </td> </tr> </table> </div>
</div>
<div class="q" id="p_15A3_1093"> <div class="p"> <table class="singleColumn"> <tr> <td> <div class="pN">1093</div> <div class="G">Padakkhiṇaṁ kāyakammaṁ,</div> </td> </tr> <tr> <td> <div class="G">vācākammaṁ padakkhiṇaṁ;</div> </td> </tr> <tr> <td> <div class="G">Padakkhiṇaṁ manokammaṁ,</div> </td> </tr> <tr> <td> <div class="G">paṇīdhi te padakkhiṇe;</div> </td> </tr> <tr> <td> <div class="G">Padakkhiṇāni katvāna,</div> </td> </tr> <tr> <td> <div class="G">labhantatthe padakkhiṇe.</div> </td> </tr> </table> </div>
</div>
<div class="q" id="p_15A3_1094"> <div class="p"> <table class="singleColumn"> <tr> <td> <div class="pN">1094</div> <div class="G">Te atthaladdhā sukhitā,</div> </td> </tr> <tr> <td> <div class="G">viruḷhā buddhasāsane;</div> </td> </tr> <tr> <td> <div class="G">Arogā sukhitā hotha,</div> </td> </tr> <tr> <td> <div class="G">saha sabbehi ñātibhī”ti.</div> </td> </tr> </table> </div>
</div>
<div class="CENTER" id="p_15A3_1095">
<span class="pN">1095</span>Dasamaṁ.</div>
<div class="CENTER" id="p_15A3_1096">
<span class="pN">1096</span>Maṅgalavaggo pañcamo.</div>
<div class="SUMMARY" id="p_15A3_1097">
<span class="pN">1097</span><span class="firstLetter">T</span>assuddānaṁ</div>
<div class="q" id="p_15A3_1098"> <div class="p"> <table class="singleColumn"> <tr> <td> <div class="pN">1098</div> <div class="G">Akusalañca sāvajjaṁ,</div> </td> </tr> <tr> <td> <div class="G">visamāsucinā saha;</div> </td> </tr> <tr> <td> <div class="G">Caturo khatā vandanā,</div> </td> </tr> <tr> <td> <div class="G">pubbaṇhena ca te dasāti.</div> </td> </tr> </table> </div>
</div>
<div class="CENTER" id="p_15A3_1099">
<span class="pN">1099</span>Tatiyo paṇṇāsako samatto.</div>
</html>
