<html>
<div class="i">1.2.4 Attakāmapāricariyasikkhāpada</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Attakāmapāricariyasikkhāpada
</div>
<div class="q" id="p_1V_1180">
<div class="divNumber">
290.
</div>
<div class="p">
<span class="pN">1180</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena āyasmā udāyī sāvatthiyaṁ kulūpako hoti, bahukāni kulāni upasaṅkamati. Tena kho pana samayena aññatarā itthī matapatikā abhirūpā hoti dassanīyā pāsādikā. Atha kho āyasmā udāyī pubbaṇhasamayaṁ nivāsetvā pattacīvaramādāya yena tassā itthiyā nivesanaṁ tenupasaṅkami; upasaṅkamitvā paññatte āsane nisīdi. Atha kho sā itthī yenāyasmā udāyī tenupasaṅkami; upasaṅkamitvā āyasmantaṁ udāyiṁ abhivādetvā ekamantaṁ nisīdi. Ekamantaṁ nisinnaṁ kho taṁ itthiṁ āyasmā udāyī dhammiyā kathāya sandassesi samādapesi samuttejesi sampahaṁsesi. Atha kho sā itthī āyasmatā udāyinā dhammiyā kathāya sandassitā samādapitā samuttejitā sampahaṁsitā āyasmantaṁ udāyiṁ etadavoca—  “vadeyyātha, bhante, yena attho. Paṭibalā mayaṁ ayyassa dātuṁ yadidaṁ cīvarapiṇḍapātasenāsanagilānappaccayabhesajjaparikkhāran”ti.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Attakāmapāricariyasikkhāpada
</div>
<div class="q" id="p_1V_1181">
<div class="p">
<span class="pN">1181</span>“Na kho te, bhagini, amhākaṁ dullabhā yadidaṁ cīvarapiṇḍapātasenāsanagilānappaccayabhesajjaparikkhārā. Api ca yo amhākaṁ dullabho taṁ dehī”ti. “Kiṁ, bhante”ti? “Methunadhamman”ti. “Attho, bhante”ti? “Attho, bhaginī”ti. “Ehi, bhante”ti, ovarakaṁ pavisitvā sāṭakaṁ nikkhipitvā mañcake uttānā nipajji. Atha kho āyasmā udāyī yena sā itthī tenupasaṅkami; upasaṅkamitvā—  “ko imaṁ vasalaṁ duggandhaṁ āmasissatī”ti, niṭṭhubhitvā pakkāmi.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Attakāmapāricariyasikkhāpada
</div>
<div class="q" id="p_1V_1182">
<div class="p">
<span class="pN">1182</span>Atha kho sā itthī ujjhāyati khiyyati vipāceti—  “alajjino ime samaṇā sakyaputtiyā dussīlā musāvādino. Ime hi nāma dhammacārino samacārino brahmacārino saccavādino sīlavanto kalyāṇadhammā paṭijānissanti. Natthi imesaṁ sāmaññaṁ natthi imesaṁ brahmaññaṁ, naṭṭhaṁ imesaṁ sāmaññaṁ naṭṭhaṁ imesaṁ brahmaññaṁ, kuto imesaṁ sāmaññaṁ kuto imesaṁ brahmaññaṁ, apagatā ime sāmaññā apagatā ime brahmaññā. Kathañhi nāma samaṇo udāyī maṁ sāmaṁ methunadhammaṁ yācitvā, ‘ko imaṁ vasalaṁ duggandhaṁ āmasissatī’ti niṭṭhubhitvā pakkamissati. Kiṁ me pāpakaṁ kiṁ me duggandhaṁ, kassāhaṁ kena hāyāmī”ti?
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Attakāmapāricariyasikkhāpada
</div>
<div class="q" id="p_1V_1183">
<div class="p">
<span class="pN">1183</span>Aññāpi itthiyo ujjhāyanti khiyyanti vipācenti—  “alajjino ime samaṇā sakyaputtiyā dussīlā musāvādino…pe…  kathañhi nāma samaṇo udāyī imissā sāmaṁ methunadhammaṁ yācitvā, ‘ko imaṁ vasalaṁ duggandhaṁ āmasissatī’ti niṭṭhubhitvā pakkamissati. Kiṁ imissā pāpakaṁ kiṁ imissā duggandhaṁ, kassāyaṁ kena hāyatī”ti?
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Attakāmapāricariyasikkhāpada
</div>
<div class="q" id="p_1V_1184">
<div class="p">
<span class="pN">1184</span>Assosuṁ kho bhikkhū tāsaṁ itthīnaṁ ujjhāyantīnaṁ khiyyantīnaṁ vipācentīnaṁ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma āyasmā udāyī mātugāmassa santike attakāmapāricariyāya vaṇṇaṁ bhāsissatī”ti.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Attakāmapāricariyasikkhāpada
</div>
<div class="q" id="p_1V_1185">
<div class="p">
<span class="pN">1185</span>Atha kho te bhikkhū āyasmantaṁ udāyiṁ anekapariyāyena vigarahitvā bhagavato etamatthaṁ ārocesuṁ. Atha kho bhagavā etasmiṁ nidāne etasmiṁ pakaraṇe bhikkhusaṁghaṁ sannipātāpetvā āyasmantaṁ udāyiṁ paṭipucchi—  “saccaṁ kira tvaṁ, udāyi, mātugāmassa santike attakāmapāricariyāya vaṇṇaṁ bhāsasī”ti? “Saccaṁ, bhagavā”ti. Vigarahi buddho bhagavā—  “ananucchavikaṁ, moghapurisa, ananulomikaṁ appatirūpaṁ assāmaṇakaṁ akappiyaṁ akaraṇīyaṁ. Kathañhi nāma tvaṁ, moghapurisa, mātugāmassa santike attakāmapāricariyāya vaṇṇaṁ bhāsissasi. Nanu mayā, moghapurisa, anekapariyāyena virāgāya dhammo desito no sarāgāya…pe…  kāmapariḷāhānaṁ vūpasamo akkhāto? Netaṁ, moghapurisa, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Attakāmapāricariyasikkhāpada
</div>
<div class="q" id="p_1V_1186">
<div class="divNumber">
291.
</div>
<div class="p">
<span class="pN">1186</span><span class="bold">“Yo pana bhikkhu otiṇṇo vipariṇatena cittena mātugāmassa santike attakāmapāricariyāya vaṇṇaṁ bhāseyya—  ‘etadaggaṁ, bhagini, pāricariyānaṁ yā mādisaṁ sīlavantaṁ kalyāṇadhammaṁ brahmacāriṁ etena dhammena paricareyyāti methunupasaṁhitena’, saṁghādiseso”</span>ti. (<span class="italic">4</span>:<span class="bold">8</span>)
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Attakāmapāricariyasikkhāpada
</div>
<div class="q" id="p_1V_1187">
<div class="divNumber">
292.
</div>
<div class="p">
<span class="pN">1187</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Attakāmapāricariyasikkhāpada
</div>
<div class="q" id="p_1V_1188">
<div class="p">
<span class="pN">1188</span><span class="bold">Otiṇṇo</span> nāma sāratto apekkhavā paṭibaddhacitto.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Attakāmapāricariyasikkhāpada
</div>
<div class="q" id="p_1V_1189">
<div class="p">
<span class="pN">1189</span><span class="bold">Vipariṇatan</span>ti rattampi cittaṁ vipariṇataṁ, duṭṭhampi cittaṁ vipariṇataṁ, mūḷhampi cittaṁ vipariṇataṁ. Api ca rattaṁ cittaṁ imasmiṁ atthe adhippetaṁ vipariṇatanti.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Attakāmapāricariyasikkhāpada
</div>
<div class="q" id="p_1V_1190">
<div class="p">
<span class="pN">1190</span><span class="bold">Mātugāmo</span> nāma manussitthī, na yakkhī, na petī, na tiracchānagatā. Viññū paṭibalā subhāsitadubbhāsitaṁ duṭṭhullāduṭṭhullaṁ ājānituṁ.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Attakāmapāricariyasikkhāpada
</div>
<div class="q" id="p_1V_1191">
<div class="p">
<span class="pN">1191</span><span class="bold">Mātugāmassa santike</span>ti mātugāmassa sāmantā, mātugāmassa avidūre.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Attakāmapāricariyasikkhāpada
</div>
<div class="q" id="p_1V_1192">
<div class="p">
<span class="pN">1192</span><span class="bold">Attakāman</span>ti attano kāmaṁ attano hetuṁ attano adhippāyaṁ attano pāricariyaṁ.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Attakāmapāricariyasikkhāpada
</div>
<div class="q" id="p_1V_1193">
<div class="p">
<span class="pN">1193</span><span class="bold">Etadaggan</span>ti etaṁ aggaṁ etaṁ seṭṭhaṁ etaṁ mokkhaṁ etaṁ uttamaṁ etaṁ pavaraṁ.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Attakāmapāricariyasikkhāpada
</div>
<div class="q" id="p_1V_1194">
<div class="p">
<span class="pN">1194</span><span class="bold">Yā</span>ti khattiyī vā brāhmaṇī vā vessī vā suddī vā.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Attakāmapāricariyasikkhāpada
</div>
<div class="q" id="p_1V_1195">
<div class="p">
<span class="pN">1195</span><span class="bold">Mādisan</span>ti khattiyaṁ vā brāhmaṇaṁ vā vessaṁ vā suddaṁ vā.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Attakāmapāricariyasikkhāpada
</div>
<div class="q" id="p_1V_1196">
<div class="p">
<span class="pN">1196</span><span class="bold">Sīlavantan</span>ti pāṇātipātā paṭivirataṁ, adinnādānā paṭivirataṁ, musāvādā paṭivirataṁ.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Attakāmapāricariyasikkhāpada
</div>
<div class="q" id="p_1V_1197">
<div class="p">
<span class="pN">1197</span><span class="bold">Brahmacārin</span>ti methunadhammā paṭivirataṁ.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Attakāmapāricariyasikkhāpada
</div>
<div class="q" id="p_1V_1198">
<div class="p">
<span class="pN">1198</span><span class="bold">Kalyāṇadhammo</span> nāma tena ca sīlena tena ca brahmacariyena kalyāṇadhammo hoti.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Attakāmapāricariyasikkhāpada
</div>
<div class="q" id="p_1V_1199">
<div class="p">
<span class="pN">1199</span><span class="bold">Etena dhammenā</span>ti methunadhammena.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Attakāmapāricariyasikkhāpada
</div>
<div class="q" id="p_1V_1200">
<div class="p">
<span class="pN">1200</span><span class="bold">Paricareyyā</span>ti abhirameyya.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Attakāmapāricariyasikkhāpada
</div>
<div class="q" id="p_1V_1201">
<div class="p">
<span class="pN">1201</span><span class="bold">Methunupasaṁhitenā</span>ti methunadhammappaṭisaṁyuttena.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Attakāmapāricariyasikkhāpada
</div>
<div class="q" id="p_1V_1202">
<div class="p">
<span class="pN">1202</span><span class="bold">Saṁghādiseso</span>ti…pe…  tenapi vuccati “saṁghādiseso”ti.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Attakāmapāricariyasikkhāpada
</div>
<div class="q" id="p_1V_1203">
<div class="divNumber">
293.
</div>
<div class="p">
<span class="pN">1203</span>Itthī ca hoti itthisaññī sāratto ca. Bhikkhu ca naṁ itthiyā santike attakāmapāricariyāya vaṇṇaṁ bhāsati, āpatti saṁghādisesassa.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Attakāmapāricariyasikkhāpada
</div>
<div class="q" id="p_1V_1204">
<div class="p">
<span class="pN">1204</span>Itthī ca hoti vematiko…pe…  paṇḍakasaññī…  purisasaññī…  tiracchānagatasaññī sāratto ca. Bhikkhu ca naṁ itthiyā santike attakāmapāricariyāya vaṇṇaṁ bhāsati, āpatti thullaccayassa.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Attakāmapāricariyasikkhāpada
</div>
<div class="q" id="p_1V_1205">
<div class="p">
<span class="pN">1205</span>Paṇḍako ca hoti paṇḍakasaññī sāratto ca. Bhikkhu ca naṁ paṇḍakassa santike attakāmapāricariyāya vaṇṇaṁ bhāsati, āpatti thullaccayassa.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Attakāmapāricariyasikkhāpada
</div>
<div class="q" id="p_1V_1206">
<div class="p">
<span class="pN">1206</span>Paṇḍako ca hoti vematiko…pe…  purisasaññī…  tiracchānagatasaññī…  itthisaññī sāratto ca. Bhikkhu ca naṁ paṇḍakassa santike attakāmapāricariyāya vaṇṇaṁ bhāsati, āpatti dukkaṭassa.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Attakāmapāricariyasikkhāpada
</div>
<div class="q" id="p_1V_1207">
<div class="p">
<span class="pN">1207</span>Puriso ca hoti…pe…  tiracchānagato ca hoti tiracchānagatasaññī…pe…  vematiko itthisaññī…  paṇḍakasaññī…  purisasaññī sāratto ca. Bhikkhu ca naṁ tiracchānagatassa santike attakāmapāricariyāya vaṇṇaṁ bhāsati, āpatti dukkaṭassa.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Attakāmapāricariyasikkhāpada
</div>
<div class="q" id="p_1V_1208">
<div class="p">
<span class="pN">1208</span>Dve itthiyo dvinnaṁ itthīnaṁ itthisaññī sāratto ca. Bhikkhu ca naṁ dvinnaṁ itthīnaṁ santike attakāmapāricariyāya vaṇṇaṁ bhāsati, āpatti dvinnaṁ saṁghādisesānaṁ…pe… .
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Attakāmapāricariyasikkhāpada
</div>
<div class="q" id="p_1V_1209">
<div class="p">
<span class="pN">1209</span>Itthī ca paṇḍako ca ubhinnaṁ itthisaññī sāratto ca. Bhikkhu ca naṁ ubhinnaṁ santike attakāmapāricariyāya vaṇṇaṁ bhāsati, āpatti saṁghādisesena dukkaṭassa…pe… .
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Attakāmapāricariyasikkhāpada
</div>
<div class="q" id="p_1V_1210">
<div class="divNumber">
294.
</div>
<div class="p">
<span class="pN">1210</span>Anāpatti—  “cīvarapiṇḍapātasenāsanagilānappaccayabhesajjaparikkhārena upaṭṭhahā”ti bhaṇati, ummattakassa ādikammikassāti.
</div>
</div>
</html>
