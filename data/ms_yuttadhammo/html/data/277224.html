<html>
<div class="i">1.3.4.12 Bāhirānattahetusutta</div>
<div class="h">Saḷāyatanasaṁyutta</div>
<div class="h">Tatiyapaṇṇāsaka</div>
<div class="h">Devadahavagga</div>
<div class="h">Bāhirānattahetusutta</div>
<div class="q" id="p_13S4_805"> <div class="divNumber">145.</div> <div class="p">
<span class="pN">805</span>“Rūpā, bhikkhave, anattā. Yopi hetu, yopi paccayo rūpānaṁ uppādāya, sopi anattā. Anattasambhūtā, bhikkhave, rūpā kuto attā bhavissanti. Saddā… gandhā… rasā… phoṭṭhabbā… dhammā anattā. Yopi hetu, yopi paccayo dhammānaṁ uppādāya, sopi anattā. Anattasambhūtā, bhikkhave, dhammā kuto attā bhavissanti. Evaṁ passaṁ, bhikkhave, sutavā ariyasāvako rūpesupi nibbindati, saddesupi… gandhesupi… rasesupi… phoṭṭhabbesupi… dhammesupi nibbindati. Nibbindaṁ virajjati; virāgā vimuccati; vimuttasmiṁ vimuttamiti ñāṇaṁ hoti. ‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānātī”ti. </div>
</div>
<div class="CENTER" id="p_13S4_806">
<span class="pN">806</span>Dvādasamaṁ.</div>
<div class="CENTER" id="p_13S4_807">
<span class="pN">807</span>Devadahavaggo catuttho.</div>
<div class="SUMMARY" id="p_13S4_808">
<span class="pN">808</span><span class="firstLetter">T</span>assuddānaṁ</div>
<div class="q" id="p_13S4_809"> <div class="p"> <table class="singleColumn"> <tr> <td> <div class="pN">809</div> <div class="G">Devadaho khaṇo rūpā,</div> </td> </tr> <tr> <td> <div class="G">dve natumhākameva ca;</div> </td> </tr> <tr> <td> <div class="G">Hetunāpi tayo vuttā,</div> </td> </tr> <tr> <td> <div class="G">duve ajjhattabāhirāti.</div> </td> </tr> </table> </div>
</div>
</html>
