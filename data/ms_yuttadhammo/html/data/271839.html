<html>
<div class="i">1.28 Aṅgulimālacoravatthu</div>
<div class="h">Mahākhandhaka</div>
<div class="h">Aṅgulimālacoravatthu</div>
<div class="q" id="p_3V_429"> <div class="divNumber">91.</div> <div class="p">
<span class="pN">429</span>Tena kho pana samayena coro aṅgulimālo bhikkhūsu pabbajito hoti. Manussā passitvā ubbijjantipi, uttasantipi, palāyantipi, aññenapi gacchanti, aññenapi mukhaṁ karonti, dvārampi thakenti. Manussā ujjhāyanti khiyyanti vipācenti— “kathañhi nāma samaṇā sakyaputtiyā dhajabandhaṁ coraṁ pabbājessantī”ti. Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. Atha kho te bhikkhū bhagavato etamatthaṁ ārocesuṁ…pe… “na, bhikkhave, dhajabandho coro pabbājetabbo. Yo pabbājeyya, āpatti dukkaṭassā”ti. </div>
</div>
</html>
