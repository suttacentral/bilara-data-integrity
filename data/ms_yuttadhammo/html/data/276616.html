<html>
<div class="i">2.3.1.10 Puggalikacetāpanasikkhāpada</div>
<div class="h">Bhikkhunivibhaṅga</div>
<div class="h">Nissaggiyakaṇḍa</div>
<div class="h">Pattavagga</div>
<div class="h">Puggalikacetāpanasikkhāpada</div>
<div class="q" id="p_2V_2529"> <div class="divNumber">778.</div> <div class="p">
<span class="pN">2529</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena thullanandā bhikkhunī bahussutā hoti bhāṇikā visāradā paṭṭā dhammiṁ kathaṁ kātuṁ. Bahū manussā thullanandaṁ bhikkhuniṁ payirupāsanti. Tena kho pana samayena thullanandāya bhikkhuniyā pariveṇaṁ undriyati. Manussā thullanandaṁ bhikkhuniṁ etadavocuṁ—  “kissidaṁ te, ayye, pariveṇaṁ undriyatī”ti? “Natthāvuso, dāyakā, natthi kārakā”ti. Atha kho te manussā thullanandāya bhikkhuniyā pariveṇatthāya chandakaṁ saṅgharitvā thullanandāya bhikkhuniyā parikkhāraṁ adaṁsu. Thullanandā bhikkhunī tena ca parikkhārena sayampi yācitvā bhesajjaṁ cetāpetvā paribhuñji. </div>
</div>
<div class="q" id="p_2V_2530"> <div class="p">
<span class="pN">2530</span>Manussā jānitvā ujjhāyanti khiyyanti vipācenti—  “kathañhi nāma ayyā thullanandā aññadatthikena parikkhārena aññuddisikena puggalikena saññācikena aññaṁ cetāpessatī”ti…pe…  “saccaṁ kira, bhikkhave, thullanandā bhikkhunī aññadatthikena parikkhārena aññuddisikena puggalikena saññācikena aññaṁ cetāpetī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī aññadatthikena parikkhārena aññuddisikena puggalikena saññācikena aññaṁ cetāpessati. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_2531"> <div class="divNumber">779.</div> <div class="p">
<span class="pN">2531</span><span class="bold">“Yā pana bhikkhunī aññadatthikena parikkhārena aññuddisikena puggalikena saññācikena aññaṁ cetāpeyya, nissaggiyaṁ pācittiyan”</span>ti. (<span class="italic">10</span>:<span class="bold">35</span>) </div>
</div>
<div class="q" id="p_2V_2532"> <div class="divNumber">780.</div> <div class="p">
<span class="pN">2532</span><span class="bold">Yā panā</span>ti yā yādisā…pe…  bhikkhunīti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2533"> <div class="p">
<span class="pN">2533</span><span class="bold">Aññadatthikena parikkhārena aññuddisikenā</span>ti aññassatthāya dinnena. </div>
</div>
<div class="q" id="p_2V_2534"> <div class="p">
<span class="pN">2534</span><span class="bold">Puggalikenā</span>ti ekāya bhikkhuniyā, na saṁghassa, na gaṇassa. </div>
</div>
<div class="q" id="p_2V_2535"> <div class="p">
<span class="pN">2535</span><span class="bold">Saññācikenā</span>ti sayaṁ yācitvā. </div>
</div>
<div class="q" id="p_2V_2536"> <div class="p">
<span class="pN">2536</span><span class="bold">Aññaṁ cetāpeyyā</span>ti yaṁatthāya dinnaṁ taṁ ṭhapetvā aññaṁ cetāpeti, payoge dukkaṭaṁ. Paṭilābhena nissaggiyaṁ hoti. Nissajjitabbaṁ saṁghassa vā gaṇassa vā ekabhikkhuniyā vā. Evañca pana, bhikkhave, nissajjitabbaṁ…pe…  “idaṁ me, ayye, aññadatthikena parikkhārena aññuddisikena puggalikena saññācikena aññaṁ cetāpitaṁ nissaggiyaṁ, imāhaṁ saṁghassa nissajjāmī”ti…pe…  dadeyyā”ti…pe…  dadeyyun”ti…pe…  ayyāya dammī”ti. </div>
</div>
<div class="q" id="p_2V_2537"> <div class="divNumber">781.</div> <div class="p">
<span class="pN">2537</span>Aññadatthike aññadatthikasaññā aññaṁ cetāpeti, nissaggiyaṁ pācittiyaṁ. Aññadatthike vematikā aññaṁ cetāpeti, nissaggiyaṁ pācittiyaṁ. Aññadatthike anaññadatthikasaññā aññaṁ cetāpeti, nissaggiyaṁ pācittiyaṁ. Nissaṭṭhaṁ paṭilabhitvā yathādāne upanetabbaṁ. </div>
</div>
<div class="q" id="p_2V_2538"> <div class="p">
<span class="pN">2538</span>Anaññadatthike aññadatthikasaññā, āpatti dukkaṭassa. Anaññadatthike vematikā, āpatti dukkaṭassa. Anaññadatthike anaññadatthikasaññā, anāpatti. </div>
</div>
<div class="q" id="p_2V_2539"> <div class="divNumber">782.</div> <div class="p">
<span class="pN">2539</span>Anāpatti—  sesakaṁ upaneti, sāmike apaloketvā upaneti, āpadāsu, ummattikāya, ādikammikāyāti. </div>
</div>
<div class="CENTER" id="p_2V_2540">
<span class="pN">2540</span>Dasamasikkhāpadaṁ niṭṭhitaṁ.</div>
</html>
