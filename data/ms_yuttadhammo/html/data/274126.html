<html>
<div class="i">10.1.6 Lakuṇḍakabhaddiyasutta</div>
<div class="h">Bhikkhusaṁyutta</div>
<div class="h">Bhikkhuvagga</div>
<div class="h">Lakuṇḍakabhaddiyasutta</div>
<div class="q" id="p_12S2_1277"> <div class="divNumber">240.</div> <div class="p">
<span class="pN">1277</span>Sāvatthiyaṁ viharati. Atha kho āyasmā lakuṇḍakabhaddiyo yena bhagavā tenupasaṅkami. Addasā kho bhagavā āyasmantaṁ lakuṇḍakabhaddiyaṁ dūratova āgacchantaṁ. Disvāna bhikkhū āmantesi—  “passatha no tumhe, bhikkhave, etaṁ bhikkhuṁ āgacchantaṁ dubbaṇṇaṁ duddasikaṁ okoṭimakaṁ bhikkhūnaṁ paribhūtarūpan”ti? “Evaṁ, bhante”. “Eso kho, bhikkhave, bhikkhu mahiddhiko mahānubhāvo, na ca sā samāpatti sulabharūpā yā tena bhikkhunā asamāpannapubbā. Yassa catthāya kulaputtā sammadeva agārasmā anagāriyaṁ pabbajanti, tadanuttaraṁ brahmacariyapariyosānaṁ diṭṭheva dhamme sayaṁ abhiññā sacchikatvā upasampajja viharatī”ti. Idamavoca bhagavā…pe…  satthā—  </div>
</div>
<div class="q" id="p_12S2_1278"> <div class="p"> <table class="singleColumn"> <tr> <td> <div class="pN">1278</div> <div class="G">“Haṁsā koñcā mayūrā ca,</div> </td> </tr> <tr> <td> <div class="G">hatthayo pasadā migā;</div> </td> </tr> <tr> <td> <div class="G">Sabbe sīhassa bhāyanti,</div> </td> </tr> <tr> <td> <div class="G">natthi kāyasmiṁ tulyatā.</div> </td> </tr> </table> </div>
</div>
<div class="q" id="p_12S2_1279"> <div class="p"> <table class="singleColumn"> <tr> <td> <div class="pN">1279</div> <div class="G">Evameva manussesu,</div> </td> </tr> <tr> <td> <div class="G">daharo cepi paññavā;</div> </td> </tr> <tr> <td> <div class="G">So hi tattha mahā hoti,</div> </td> </tr> <tr> <td> <div class="G">neva bālo sarīravā”ti.</div> </td> </tr> </table> </div>
</div>
<div class="CENTER" id="p_12S2_1280">
<span class="pN">1280</span>Chaṭṭhaṁ.</div>
</html>
