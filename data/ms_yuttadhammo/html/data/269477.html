<html>
<div class="i">1.1.5 Sammasanañāṇaniddesa</div>
<div class="h">Mahāvagga</div>
<div class="h">Ñāṇakathā</div>
<div class="h">Sammasanañāṇaniddesa</div>
<div class="q" id="p_26Ps_347"> <div class="divNumber">48.</div> <div class="p">
<span class="pN">347</span>Kathaṁ atītānāgatapaccuppannānaṁ dhammānaṁ saṅkhipitvā vavatthāne paññā sammasane ñāṇaṁ? </div>
</div>
<div class="q" id="p_26Ps_348"> <div class="p">
<span class="pN">348</span>Yaṁ kiñci rūpaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā, sabbaṁ rūpaṁ aniccato vavattheti ekaṁ sammasanaṁ, dukkhato vavattheti ekaṁ sammasanaṁ, anattato vavattheti ekaṁ sammasanaṁ. </div>
</div>
<div class="q" id="p_26Ps_349"> <div class="p">
<span class="pN">349</span>Yā kāci vedanā…pe…  yā kāci saññā…  ye keci saṅkhārā…  yaṁ kiñci viññāṇaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā, sabbaṁ viññāṇaṁ aniccato vavattheti ekaṁ sammasanaṁ, dukkhato vavattheti ekaṁ sammasanaṁ, anattato vavattheti ekaṁ sammasanaṁ. </div>
</div>
<div class="q" id="p_26Ps_350"> <div class="p">
<span class="pN">350</span>Cakkhuṁ…pe…  jarāmaraṇaṁ atītānāgatapaccuppannaṁ aniccato vavattheti ekaṁ sammasanaṁ, dukkhato vavattheti ekaṁ sammasanaṁ, anattato vavattheti ekaṁ sammasanaṁ. </div>
</div>
<div class="q" id="p_26Ps_351"> <div class="p">
<span class="pN">351</span>Rūpaṁ atītānāgatapaccuppannaṁ aniccaṁ khayaṭṭhena, dukkhaṁ bhayaṭṭhena anattā asārakaṭṭhenāti saṅkhipitvā vavatthāne paññā sammasane ñāṇaṁ. Vedanā…pe…  saññā…pe…  saṅkhārā…pe…  viññāṇaṁ…pe…  cakkhu…pe…  jarāmaraṇaṁ atītānāgatapaccuppannaṁ aniccaṁ khayaṭṭhena, dukkhaṁ bhayaṭṭhena, anattā asārakaṭṭhenāti saṅkhipitvā vavatthāne paññā sammasane ñāṇaṁ. </div>
</div>
<div class="q" id="p_26Ps_352"> <div class="p">
<span class="pN">352</span>Rūpaṁ atītānāgatapaccuppannaṁ aniccaṁ saṅkhataṁ paṭiccasamuppannaṁ khayadhammaṁ vayadhammaṁ virāgadhammaṁ nirodhadhammanti saṅkhipitvā vavatthāne paññā sammasane ñāṇaṁ. Vedanā…pe…  saññā…  saṅkhārā…  viññāṇaṁ…  cakkhu…pe…  jarāmaraṇaṁ atītānāgatapaccuppannaṁ aniccaṁ saṅkhataṁ paṭiccasamuppannaṁ khayadhammaṁ vayadhammaṁ virāgadhammaṁ nirodhadhammanti saṅkhipitvā vavatthāne paññā sammasane ñāṇaṁ. </div>
</div>
<div class="q" id="p_26Ps_353"> <div class="p">
<span class="pN">353</span>Jātipaccayā jarāmaraṇaṁ, asati jātiyā natthi jarāmaraṇanti saṅkhipitvā vavatthāne paññā sammasane ñāṇaṁ. Atītampi addhānaṁ…  anāgatampi addhānaṁ jātipaccayā jarāmaraṇaṁ, asati jātiyā natthi jarāmaraṇanti saṅkhipitvā vavatthāne paññā sammasane ñāṇaṁ. Bhavapaccayā jāti, asati…pe…  upādānapaccayā bhavo, asati…pe…  taṇhāpaccayā upādānaṁ, asati…pe…  vedanāpaccayā taṇhā, asati…pe…  phassapaccayā vedanā, asati…pe…  saḷāyatanapaccayā phasso, asati…pe…  nāmarūpapaccayā saḷāyatanaṁ, asati…pe…  viññāṇapaccayā nāmarūpaṁ, asati…pe…  saṅkhārapaccayā viññāṇaṁ, asati…pe…  avijjāpaccayā saṅkhārā, asati avijjāya natthi saṅkhārāti saṅkhipitvā vavatthāne paññā sammasane ñāṇaṁ. Atītampi addhānaṁ…  anāgatampi addhānaṁ avijjāpaccayā saṅkhārā, asati avijjāya natthi saṅkhārāti saṅkhipitvā vavatthāne paññā sammasane ñāṇaṁ. Taṁ ñātaṭṭhena ñāṇaṁ, pajānanaṭṭhena paññā. Tena vuccati—  “atītānāgatapaccuppannānaṁ dhammānaṁ saṅkhipitvā vavatthāne paññā sammasane ñāṇaṁ”. </div>
</div>
<div class="CENTER" id="p_26Ps_354">
<span class="pN">354</span>Sammasanañāṇaniddeso pañcamo.</div>
</html>
