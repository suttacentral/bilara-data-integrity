<html>
<div class="i">9.1.9 Haliddirāgajātaka</div>
<div class="h">Navakanipāta</div>
<div class="h">Gijjhavagga</div>
<div class="h">Haliddirāgajātaka</div>
<div class="q" id="p_22J_1866"> <div class="divNumber">78.</div> <div class="p"> <table class="singleColumn"> <tr> <td> <div class="pN">1866</div> <div class="G">“Sutitikkhaṁ araññamhi,</div> </td> </tr> <tr> <td> <div class="G">pantamhi sayanāsane;</div> </td> </tr> <tr> <td> <div class="G">Ye ca gāme titikkhanti,</div> </td> </tr> <tr> <td> <div class="G">te uḷāratarā tayā”.</div> </td> </tr> </table> </div>
</div>
<div class="q" id="p_22J_1867"> <div class="divNumber">79.</div> <div class="p"> <table class="singleColumn"> <tr> <td> <div class="pN">1867</div> <div class="G">“Araññā gāmamāgamma,</div> </td> </tr> <tr> <td> <div class="G">kiṁsīlaṁ kiṁvataṁ ahaṁ;</div> </td> </tr> <tr> <td> <div class="G">Purisaṁ tāta seveyyaṁ,</div> </td> </tr> <tr> <td> <div class="G">taṁ me akkhāhi pucchito”.</div> </td> </tr> </table> </div>
</div>
<div class="q" id="p_22J_1868"> <div class="divNumber">80.</div> <div class="p"> <table class="singleColumn"> <tr> <td> <div class="pN">1868</div> <div class="G">“Yo te vissāsaye tāta,</div> </td> </tr> <tr> <td> <div class="G">vissāsañca khameyya te;</div> </td> </tr> <tr> <td> <div class="G">Sussūsī ca titikkhī ca,</div> </td> </tr> <tr> <td> <div class="G">taṁ bhajehi ito gato.</div> </td> </tr> </table> </div>
</div>
<div class="q" id="p_22J_1869"> <div class="divNumber">81.</div> <div class="p"> <table class="singleColumn"> <tr> <td> <div class="pN">1869</div> <div class="G">Yassa kāyena vācāya,</div> </td> </tr> <tr> <td> <div class="G">manasā natthi dukkaṭaṁ;</div> </td> </tr> <tr> <td> <div class="G">Urasīva patiṭṭhāya,</div> </td> </tr> <tr> <td> <div class="G">taṁ bhajehi ito gato.</div> </td> </tr> </table> </div>
</div>
<div class="q" id="p_22J_1870"> <div class="divNumber">82.</div> <div class="p"> <table class="singleColumn"> <tr> <td> <div class="pN">1870</div> <div class="G">Yo ca dhammena carati,</div> </td> </tr> <tr> <td> <div class="G">carantopi na maññati;</div> </td> </tr> <tr> <td> <div class="G">Visuddhakāriṁ sappaññaṁ,</div> </td> </tr> <tr> <td> <div class="G">taṁ bhajehi ito gato.</div> </td> </tr> </table> </div>
</div>
<div class="q" id="p_22J_1871"> <div class="divNumber">83.</div> <div class="p"> <table class="singleColumn"> <tr> <td> <div class="pN">1871</div> <div class="G">Haliddirāgaṁ kapicittaṁ,</div> </td> </tr> <tr> <td> <div class="G">purisaṁ rāgavirāginaṁ;</div> </td> </tr> <tr> <td> <div class="G">Tādisaṁ tāta mā sevi,</div> </td> </tr> <tr> <td> <div class="G">nimmanussampi ce siyā.</div> </td> </tr> </table> </div>
</div>
<div class="q" id="p_22J_1872"> <div class="divNumber">84.</div> <div class="p"> <table class="singleColumn"> <tr> <td> <div class="pN">1872</div> <div class="G">Āsīvisaṁva kupitaṁ,</div> </td> </tr> <tr> <td> <div class="G">mīḷhalittaṁ mahāpathaṁ;</div> </td> </tr> <tr> <td> <div class="G">Ārakā parivajjehi,</div> </td> </tr> <tr> <td> <div class="G">yānīva visamaṁ pathaṁ.</div> </td> </tr> </table> </div>
</div>
<div class="q" id="p_22J_1873"> <div class="divNumber">85.</div> <div class="p"> <table class="singleColumn"> <tr> <td> <div class="pN">1873</div> <div class="G">Anatthā tāta vaḍḍhanti,</div> </td> </tr> <tr> <td> <div class="G">bālaṁ accupasevato;</div> </td> </tr> <tr> <td> <div class="G">Māssu bālena saṁgacchi,</div> </td> </tr> <tr> <td> <div class="G">amitteneva sabbadā.</div> </td> </tr> </table> </div>
</div>
<div class="q" id="p_22J_1874"> <div class="divNumber">86.</div> <div class="p"> <table class="singleColumn"> <tr> <td> <div class="pN">1874</div> <div class="G">Taṁ tāhaṁ tāta yācāmi,</div> </td> </tr> <tr> <td> <div class="G">karassu vacanaṁ mama;</div> </td> </tr> <tr> <td> <div class="G">Māssu bālena saṁgacchi,</div> </td> </tr> <tr> <td> <div class="G">dukkho bālehi saṅgamo”ti.</div> </td> </tr> </table> </div>
</div>
<div class="CENTER" id="p_22J_1875">
<span class="pN">1875</span>Haliddirāgajātakaṁ navamaṁ.</div>
</html>
