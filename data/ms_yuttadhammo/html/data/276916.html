<html>
<div class="i">1.3.2.4 Ucchedavāda</div>
<div class="h">Brahmajālasutta</div>
<div class="h">Diṭṭhi</div>
<div class="h">Aparantakappika</div>
<div class="h">Ucchedavāda</div>
<div class="q" id="p_6D_157"> <div class="divNumber">84.</div> <div class="p">
<span class="pN">157</span>Santi, bhikkhave, eke samaṇabrāhmaṇā ucchedavādā sato <span class="bold">sattassa ucchedaṁ</span> vināsaṁ vibhavaṁ paññapenti sattahi vatthūhi. Te ca bhonto samaṇabrāhmaṇā kimāgamma kimārabbha ucchedavādā sato sattassa ucchedaṁ vināsaṁ vibhavaṁ paññapenti sattahi vatthūhi? </div>
</div>
<div class="q" id="p_6D_158"> <div class="divNumber">85.</div> <div class="p">
<span class="pN">158</span>Idha, bhikkhave, ekacco samaṇo vā brāhmaṇo vā evaṁvādī hoti evaṁdiṭṭhi—  ‘yato kho, bho, ayaṁ <span class="bold">attā rūpī cātumahābhūtiko</span> mātāpettikasambhavo <span class="bold">kāyassa bhedā ucchijjati</span> vinassati, na hoti paraṁ maraṇā, ettāvatā kho, bho, ayaṁ attā sammā samucchinno hotī’ti. Ittheke sato sattassa ucchedaṁ vināsaṁ vibhavaṁ paññapenti. (1:<span class="italic">51</span>) </div>
</div>
<div class="q" id="p_6D_159"> <div class="divNumber">86.</div> <div class="p">
<span class="pN">159</span>Tamañño evamāha—  ‘atthi kho, bho, eso attā, yaṁ tvaṁ vadesi, neso natthīti vadāmi; no ca kho, bho, ayaṁ attā ettāvatā sammā samucchinno hoti. Atthi kho, bho, añño <span class="bold">attā dibbo rūpī kāmāvacaro</span> kabaḷīkārāhārabhakkho. Taṁ tvaṁ na jānāsi na passasi. Tamahaṁ jānāmi passāmi. So kho, bho, attā yato <span class="bold">kāyassa bhedā ucchijjati</span> vinassati, na hoti paraṁ maraṇā, ettāvatā kho, bho, ayaṁ attā sammā samucchinno hotī’ti. Ittheke sato sattassa ucchedaṁ vināsaṁ vibhavaṁ paññapenti. (2:<span class="italic">52</span>) </div>
</div>
<div class="q" id="p_6D_160"> <div class="divNumber">87.</div> <div class="p">
<span class="pN">160</span>Tamañño evamāha—  ‘atthi kho, bho, eso attā, yaṁ tvaṁ vadesi, neso natthīti vadāmi; no ca kho, bho, ayaṁ attā ettāvatā sammā samucchinno hoti. Atthi kho, bho, añño <span class="bold">attā dibbo rūpī manomayo</span> sabbaṅgapaccaṅgī ahīnindriyo. Taṁ tvaṁ na jānāsi na passasi. Tamahaṁ jānāmi passāmi. So kho, bho, attā yato <span class="bold">kāyassa bhedā ucchijjati</span> vinassati, na hoti paraṁ maraṇā, ettāvatā kho, bho, ayaṁ attā sammā samucchinno hotī’ti. Ittheke sato sattassa ucchedaṁ vināsaṁ vibhavaṁ paññapenti. (3:<span class="italic">53</span>) </div>
</div>
<div class="q" id="p_6D_161"> <div class="divNumber">88.</div> <div class="p">
<span class="pN">161</span>Tamañño evamāha—  ‘atthi kho, bho, eso attā, yaṁ tvaṁ vadesi, neso natthīti vadāmi; no ca kho, bho, ayaṁ attā ettāvatā sammā samucchinno hoti. Atthi kho, bho, añño <span class="bold">attā</span> sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā <span class="smallFont">“</span>ananto ākāso<span class="smallFont">”</span>ti <span class="bold">ākāsānañcāyatanūpago</span>. Taṁ tvaṁ na jānāsi na passasi. Tamahaṁ jānāmi passāmi. So kho, bho, attā yato <span class="bold">kāyassa bhedā ucchijjati</span> vinassati, na hoti paraṁ maraṇā, ettāvatā kho, bho, ayaṁ attā sammā samucchinno hotī’ti. Ittheke sato sattassa ucchedaṁ vināsaṁ vibhavaṁ paññapenti. (4:<span class="italic">54</span>) </div>
</div>
<div class="q" id="p_6D_162"> <div class="divNumber">89.</div> <div class="p">
<span class="pN">162</span>Tamañño evamāha—  ‘atthi kho, bho, eso attā yaṁ tvaṁ vadesi, neso natthīti vadāmi; no ca kho, bho, ayaṁ attā ettāvatā sammā samucchinno hoti. Atthi kho, bho, añño <span class="bold">attā</span> sabbaso ākāsānañcāyatanaṁ samatikkamma <span class="smallFont">“</span>anantaṁ viññāṇan<span class="smallFont">”</span>ti <span class="bold">viññāṇañcāyatanūpago</span>. Taṁ tvaṁ na jānāsi na passasi. Tamahaṁ jānāmi passāmi. So kho, bho, attā yato <span class="bold">kāyassa bhedā ucchijjati</span> vinassati, na hoti paraṁ maraṇā, ettāvatā kho, bho, ayaṁ attā sammā samucchinno hotī’ti. Ittheke sato sattassa ucchedaṁ vināsaṁ vibhavaṁ paññapenti. (5:<span class="italic">55</span>) </div>
</div>
<div class="q" id="p_6D_163"> <div class="divNumber">90.</div> <div class="p">
<span class="pN">163</span>Tamañño evamāha—  ‘atthi kho, bho, so attā, yaṁ tvaṁ vadesi, neso natthīti vadāmi; no ca kho, bho, ayaṁ attā ettāvatā sammā samucchinno hoti. Atthi kho, bho, añño <span class="bold">attā</span> sabbaso viññāṇañcāyatanaṁ samatikkamma <span class="smallFont">“</span>natthi kiñcī<span class="smallFont">”</span>ti <span class="bold">ākiñcaññāyatanūpago</span>. Taṁ tvaṁ na jānāsi na passasi. Tamahaṁ jānāmi passāmi. So kho, bho, attā yato <span class="bold">kāyassa bhedā ucchijjati</span> vinassati, na hoti paraṁ maraṇā, ettāvatā kho, bho, ayaṁ attā sammā samucchinno hotī’ti. Ittheke sato sattassa ucchedaṁ vināsaṁ vibhavaṁ paññapenti. (6:<span class="italic">56</span>) </div>
</div>
<div class="q" id="p_6D_164"> <div class="divNumber">91.</div> <div class="p">
<span class="pN">164</span>Tamañño evamāha—  ‘atthi kho, bho, eso attā, yaṁ tvaṁ vadesi, neso natthīti vadāmi; no ca kho, bho, ayaṁ attā ettāvatā sammā samucchinno hoti. Atthi kho, bho, añño <span class="bold">attā</span> sabbaso ākiñcaññāyatanaṁ samatikkamma <span class="smallFont">“</span>santametaṁ paṇītametan<span class="smallFont">”</span>ti <span class="bold">nevasaññānāsaññāyatanūpago</span>. Taṁ tvaṁ na jānāsi na passasi. Tamahaṁ jānāmi passāmi. So kho, bho, attā yato <span class="bold">kāyassa bhedā ucchijjati</span> vinassati, na hoti paraṁ maraṇā, ettāvatā kho, bho, ayaṁ attā sammā samucchinno hotī’ti. Ittheke sato sattassa ucchedaṁ vināsaṁ vibhavaṁ paññapenti. (7:<span class="italic">57</span>) </div>
</div>
<div class="q" id="p_6D_165"> <div class="divNumber">92.</div> <div class="p">
<span class="pN">165</span>Imehi kho te, bhikkhave, samaṇabrāhmaṇā ucchedavādā sato sattassa ucchedaṁ vināsaṁ vibhavaṁ paññapenti sattahi vatthūhi. Ye hi keci, bhikkhave, samaṇā vā brāhmaṇā vā ucchedavādā sato sattassa ucchedaṁ vināsaṁ vibhavaṁ paññapenti, sabbe te imeheva sattahi vatthūhi…pe…  yehi tathāgatassa yathābhuccaṁ vaṇṇaṁ sammā vadamānā vadeyyuṁ. </div>
</div>
</html>
