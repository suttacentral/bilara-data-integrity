<html>
<div class="i">1.5.6.3 Hasadhammasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Surāpānavagga
</div>
<div class="h">
Hasadhammasikkhāpada
</div>
<div class="q" id="p_2V_1038">
<div class="divNumber">
335.
</div>
<div class="p">
<span class="pN">1038</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena sattarasavaggiyā bhikkhū aciravatiyā nadiyā udake kīḷanti. Tena kho pana samayena rājā pasenadi kosalo mallikāya deviyā saddhiṁ uparipāsādavaragato hoti. Addasā kho rājā pasenadi kosalo sattarasavaggiye bhikkhū aciravatiyā nadiyā udake kīḷante. Disvāna mallikaṁ deviṁ etadavoca—  “ete te, mallike, arahanto udake kīḷantī”ti. “Nissaṁsayaṁ kho, mahārāja, bhagavatā sikkhāpadaṁ apaññattaṁ. Te vā bhikkhū appakataññuno”ti. Atha kho rañño pasenadissa kosalassa etadahosi—  “kena nu kho ahaṁ upāyena bhagavato ca na āroceyyaṁ, bhagavā ca jāneyya ime bhikkhū udake kīḷitā”ti? Atha kho rājā pasenadi kosalo sattarasavaggiye bhikkhū pakkosāpetvā mahantaṁ guḷapiṇḍaṁ adāsi—  “imaṁ, bhante, guḷapiṇḍaṁ bhagavato dethā”ti. Sattarasavaggiyā bhikkhū taṁ guḷapiṇḍaṁ ādāya yena bhagavā tenupasaṅkamiṁsu; upasaṅkamitvā bhagavantaṁ etadavocuṁ—  “imaṁ, bhante, guḷapiṇḍaṁ rājā pasenadi kosalo bhagavato detī”ti. “Kahaṁ pana tumhe, bhikkhave, rājā addasā”ti. “Aciravatiyā nadiyā, bhagavā, udake kīḷante”ti. Vigarahi buddho bhagavā…pe…  kathañhi nāma tumhe, moghapurisā, udake kīḷissatha. Netaṁ, moghapurisā, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_1039">
<div class="divNumber">
336.
</div>
<div class="p">
<span class="pN">1039</span><span class="bold">“Udake hasadhamme pācittiyan”</span>ti. (<span class="italic">53</span>:<span class="bold">102</span>)
</div>
</div>
<div class="q" id="p_2V_1040">
<div class="divNumber">
337.
</div>
<div class="p">
<span class="pN">1040</span><span class="bold">Udake hasadhammo</span> nāma uparigopphake udake hasādhippāyo nimujjati vā ummujjati vā palavati vā, āpatti pācittiyassa.
</div>
</div>
<div class="q" id="p_2V_1041">
<div class="divNumber">
338.
</div>
<div class="p">
<span class="pN">1041</span>Udake hasadhamme hasadhammasaññī, āpatti pācittiyassa. Udake hasadhamme vematiko, āpatti pācittiyassa. Udake hasadhamme ahasadhammasaññī, āpatti pācittiyassa.
</div>
</div>
<div class="q" id="p_2V_1042">
<div class="p">
<span class="pN">1042</span>Heṭṭhāgopphake udake kīḷati, āpatti dukkaṭassa. Udake nāvāya kīḷati, āpatti dukkaṭassa. Hatthena vā pādena vā kaṭṭhena vā kaṭhalāya vā udakaṁ paharati, āpatti dukkaṭassa. Bhājanagataṁ udakaṁ vā kañjikaṁ vā khīraṁ vā takkaṁ vā rajanaṁ vā passāvaṁ vā cikkhallaṁ vā kīḷati, āpatti dukkaṭassa.
</div>
</div>
<div class="q" id="p_2V_1043">
<div class="p">
<span class="pN">1043</span>Udake ahasadhamme hasadhammasaññī, āpatti dukkaṭassa. Udake ahasadhamme vematiko, āpatti dukkaṭassa. Udake ahasadhamme ahasadhammasaññī, anāpatti.
</div>
</div>
<div class="q" id="p_2V_1044">
<div class="divNumber">
339.
</div>
<div class="p">
<span class="pN">1044</span>Anāpatti—  na hasādhippāyo, sati karaṇīye udakaṁ otaritvā nimujjati vā ummujjati vā palavati vā, pāraṁ gacchanto nimujjati vā ummujjati vā palavati vā, āpadāsu, ummattakassa, ādikammikassāti.
</div>
</div>
<div class="CENTER" id="p_2V_1045">
<span class="pN">1045</span>Hasadhammasikkhāpadaṁ niṭṭhitaṁ tatiyaṁ.
</div>
</html>
