<html>
<div class="i">2.1.2.4.2 Rattandhakāravagga</div>
<div class="h">Bhikkhunivibhaṅga</div>
<div class="h">Paṭhamabhāga</div>
<div class="h">Katāpattivāra</div>
<div class="h">Pācittiyakaṇḍa</div>
<div class="h">Rattandhakāravagga</div>
<div class="q" id="p_5V_888"> <div class="divNumber">232.</div> <div class="p">
<span class="pN">888</span>Rattandhakāre appadīpe purisena saddhiṁ ekenekā santiṭṭhantī dve āpattiyo āpajjati. Hatthapāse tiṭṭhati, āpatti pācittiyassa; hatthapāsaṁ vijahitvā tiṭṭhati, āpatti dukkaṭassa. (1) </div>
</div>
<div class="q" id="p_5V_889"> <div class="p">
<span class="pN">889</span>Paṭicchanne okāse purisena saddhiṁ ekenekā santiṭṭhantī dve āpattiyo āpajjati. Hatthapāse tiṭṭhati, āpatti pācittiyassa; hatthapāsaṁ vijahitvā tiṭṭhati, āpatti dukkaṭassa. (2) </div>
</div>
<div class="q" id="p_5V_890"> <div class="p">
<span class="pN">890</span>Ajjhokāse purisena saddhiṁ ekenekā santiṭṭhantī dve āpattiyo āpajjati. Hatthapāse tiṭṭhati, āpatti pācittiyassa; hatthapāsaṁ vijahitvā tiṭṭhati, āpatti dukkaṭassa. (3) </div>
</div>
<div class="q" id="p_5V_891"> <div class="p">
<span class="pN">891</span>Rathikāya vā byūhe vā siṅghāṭake vā purisena saddhiṁ ekenekā santiṭṭhantī dve āpattiyo āpajjati. Hatthapāse tiṭṭhati, āpatti pācittiyassa; hatthapāsaṁ vijahitvā tiṭṭhati, āpatti dukkaṭassa. (4) </div>
</div>
<div class="q" id="p_5V_892"> <div class="p">
<span class="pN">892</span>Purebhattaṁ kulāni upasaṅkamitvā āsane nisīditvā sāmike anāpucchā pakkamantī dve āpattiyo āpajjati. Paṭhamaṁ pādaṁ anovassakaṁ atikkāmeti, āpatti dukkaṭassa; dutiyaṁ pādaṁ atikkāmeti, āpatti pācittiyassa. (5) </div>
</div>
<div class="q" id="p_5V_893"> <div class="p">
<span class="pN">893</span>Pacchābhattaṁ kulāni upasaṅkamitvā sāmike anāpucchā āsane nisīdantī dve āpattiyo āpajjati. Nisīdati, payoge dukkaṭaṁ; nisinne āpatti pācittiyassa. (6) </div>
</div>
<div class="q" id="p_5V_894"> <div class="p">
<span class="pN">894</span>Vikāle kulāni upasaṅkamitvā sāmike anāpucchā seyyaṁ santharitvā vā santharāpetvā vā abhinisīdantī dve āpattiyo āpajjati. Abhinisīdati, payoge dukkaṭaṁ; abhinisinne āpatti pācittiyassa. (7) </div>
</div>
<div class="q" id="p_5V_895"> <div class="p">
<span class="pN">895</span>Duggahitena dūpadhāritena paraṁ ujjhāpentī dve āpattiyo āpajjati. Ujjhāpeti, payoge dukkaṭaṁ; ujjhāpite āpatti pācittiyassa. (8) </div>
</div>
<div class="q" id="p_5V_896"> <div class="p">
<span class="pN">896</span>Attānaṁ vā paraṁ vā nirayena vā brahmacariyena vā abhisapantī dve āpattiyo āpajjati. Abhisapati, payoge dukkaṭaṁ; abhisapite āpatti pācittiyassa. (9) </div>
</div>
<div class="q" id="p_5V_897"> <div class="p">
<span class="pN">897</span>Attānaṁ vadhitvā vadhitvā rodantī dve āpattiyo āpajjati. Vadhati rodati, āpatti pācittiyassa; vadhati na rodati, āpatti dukkaṭassa. (10) </div>
</div>
<div class="CENTER" id="p_5V_898">
<span class="pN">898</span>Rattandhakāravaggo dutiyo.</div>
</html>
