<html>
<div class="i">4.1.10 Vevacanahāravibhaṅga</div>
<div class="h">Paṭiniddesavāra</div>
<div class="h">Vibhaṅga</div>
<div class="h">Vevacanahāravibhaṅga</div>
<div class="q" id="p_27Ne_279"> <div class="divNumber">37.</div> <div class="p">
<span class="pN">279</span>Tattha katamo vevacano hāro? “Vevacanāni bahūnī”ti. Yathā ekaṁ bhagavā dhammaṁ aññamaññehi vevacanehi niddisati. Yathāha bhagavā—  </div>
</div>
<div class="q" id="p_27Ne_280"> <div class="p"> <table class="singleColumn"> <tr> <td> <div class="pN">280</div> <div class="G">“Āsā ca pihā abhinandanā ca,</div> </td> </tr> <tr> <td> <div class="G">Anekadhātūsu sarā patiṭṭhitā;</div> </td> </tr> <tr> <td> <div class="G">Aññāṇamūlappabhavā pajappitā,</div> </td> </tr> <tr> <td> <div class="G">Sabbā mayā byantikatā samūlikā”ti.</div> </td> </tr> </table> </div>
</div>
<div class="q" id="p_27Ne_281"> <div class="p">
<span class="pN">281</span><span class="bold">Āsā</span> nāma vuccati yā bhavissassa atthassa āsīsanā avassaṁ āgamissatīti āsāssa uppajjati. Pihā nāma yā vattamānassa atthassa patthanā, seyyataraṁ vā disvā “ediso bhaveyyan”ti pihāssa uppajjati. Atthanipphattipaṭipālanā abhinandanā nāma, piyaṁ vā ñātiṁ abhinandati, piyaṁ vā dhammaṁ abhinandati, appaṭikūlato vā abhinandati. </div>
</div>
<div class="q" id="p_27Ne_282"> <div class="p">
<span class="pN">282</span><span class="bold">Anekadhātū</span>ti cakkhudhātu rūpadhātu cakkhuviññāṇadhātu, sotadhātu saddadhātu sotaviññāṇadhātu, ghānadhātu gandhadhātu ghānaviññāṇadhātu, jivhādhātu rasadhātu jivhāviññāṇadhātu, kāyadhātu phoṭṭhabbadhātu kāyaviññāṇadhātu, manodhātu dhammadhātu manoviññāṇadhātu. </div>
</div>
<div class="q" id="p_27Ne_283"> <div class="p">
<span class="pN">283</span><span class="bold">Sarā</span>ti keci rūpādhimuttā keci saddādhimuttā keci gandhādhimuttā keci rasādhimuttā keci phoṭṭhabbādhimuttā keci dhammādhimuttā. Tattha yāni cha gehasitāni domanassāni yāni ca cha gehasitāni somanassāni yāni ca cha nekkhammasitāni domanassāni yāni ca cha nekkhammasitāni somanassāni, imāni catuvīsapadāni taṇhāpakkho, taṇhāya etaṁ vevacanaṁ. Yā cha upekkhā gehasitā, ayaṁ diṭṭhipakkho. </div>
</div>
<div class="q" id="p_27Ne_284"> <div class="divNumber">38.</div> <div class="p">
<span class="pN">284</span>Sāyeva patthanākārena dhammanandī dhammapemaṁ dhammajjhosānanti taṇhāya etaṁ vevacanaṁ. Cittaṁ mano viññāṇanti cittassa etaṁ vevacanaṁ. Manindriyaṁ manodhātu manāyatanaṁ vijānanāti manassetaṁ vevacanaṁ. Paññindriyaṁ paññābalaṁ adhipaññā sikkhā paññā paññākkhandho dhammavicayasambojjhaṅgo ñāṇaṁ sammādiṭṭhi tīraṇā vipassanā dhamme ñāṇaṁ atthe ñāṇaṁ anvaye ñāṇaṁ khaye ñāṇaṁ anuppāde ñāṇaṁ anaññātaññassāmītindriyaṁ aññindriyaṁ aññātāvindriyaṁ cakkhu vijjā buddhi bhūri medhā āloko, yaṁ vā pana yaṁ kiñci aññampi evaṁ jātiyaṁ, paññāya etaṁ vevacanaṁ. Pañcindriyāni lokuttarāni, sabbā paññā. Api ca ādhipateyyaṭṭhena saddhā, ārambhaṭṭhena vīriyaṁ, apilāpanaṭṭhena sati, avikkhepaṭṭhena samādhi, pajānanaṭṭhena paññā. </div>
</div>
<div class="q" id="p_27Ne_285"> <div class="p">
<span class="pN">285</span>Yathā ca buddhānussatiyaṁ vuttaṁ itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā. Balanipphattigato vesārajjappatto adhigatappaṭisambhido catuyogavippahīno agatigamanavītivatto uddhaṭasallo nirūḷhavaṇo madditakaṇḍako nibbāpitapariyuṭṭhāno bandhanātīto ganthaviniveṭhano ajjhāsayavītivatto bhinnandhakāro cakkhumā lokadhammasamatikkanto anurodhavirodhavippayutto iṭṭhāniṭṭhesu dhammesu asaṅkhepagato bandhanātivatto ṭhapitasaṅgāmo abhikkantataro ukkādharo ālokakaro pajjotakaro tamonudo raṇañjaho aparimāṇavaṇṇo appameyyavaṇṇo asaṅkheyyavaṇṇo ābhaṅkaro pabhaṅkaro dhammobhāsapajjotakaroti ca buddhā bhagavantoti ca buddhānussatiyā etaṁ vevacanaṁ. </div>
</div>
<div class="q" id="p_27Ne_286"> <div class="p">
<span class="pN">286</span>Yathā ca dhammānussatiyaṁ vuttaṁ svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhi. Yadidaṁ madanimmadano pipāsavinayo ālayasamugghāṭo vaṭṭūpacchedo suññato atidullabho taṇhakkhayo virāgo nirodho nibbānaṁ. </div>
</div>
<div class="q" id="p_27Ne_287"> <div class="p"> <table class="singleColumn"> <tr> <td> <div class="pN">287</div> <div class="G">“Asaṅkhataṁnantamanāsavañca,</div> </td> </tr> <tr> <td> <div class="G">Saccañca pāraṁ nipuṇaṁ sududdasaṁ;</div> </td> </tr> <tr> <td> <div class="G">Ajajjaraṁ dhuvaṁ apalokitaṁ,</div> </td> </tr> <tr> <td> <div class="G">Anidassanaṁ nippapañca santaṁ.</div> </td> </tr> </table> </div>
</div>
<div class="q" id="p_27Ne_288"> <div class="p"> <table class="singleColumn"> <tr> <td> <div class="pN">288</div> <div class="G">Amataṁ paṇītañca sivañca khemaṁ,</div> </td> </tr> <tr> <td> <div class="G">Taṇhakkhayo acchariyañca abbhutaṁ;</div> </td> </tr> <tr> <td> <div class="G">Anītikaṁ anītikadhammaṁ,</div> </td> </tr> <tr> <td> <div class="G">Nibbānametaṁ sugatena desitaṁ.</div> </td> </tr> </table> </div>
</div>
<div class="q" id="p_27Ne_289"> <div class="p"> <table class="singleColumn"> <tr> <td> <div class="pN">289</div> <div class="G">Ajātaṁ abhūtaṁ anupaddavañca,</div> </td> </tr> <tr> <td> <div class="G">Akataṁ asokañca atho visokaṁ;</div> </td> </tr> <tr> <td> <div class="G">Anūpasaggaṁnupasaggadhammaṁ,</div> </td> </tr> <tr> <td> <div class="G">Nibbānametaṁ sugatena desitaṁ.</div> </td> </tr> </table> </div>
</div>
<div class="q" id="p_27Ne_290"> <div class="p"> <table class="singleColumn"> <tr> <td> <div class="pN">290</div> <div class="G">Gambhīrañceva duppassaṁ,</div> </td> </tr> <tr> <td> <div class="G">uttarañca anuttaraṁ;</div> </td> </tr> <tr> <td> <div class="G">Asamaṁ appaṭisamaṁ,</div> </td> </tr> <tr> <td> <div class="G">jeṭṭhaṁ seṭṭhanti vuccati.</div> </td> </tr> </table> </div>
</div>
<div class="q" id="p_27Ne_291"> <div class="p"> <table class="singleColumn"> <tr> <td> <div class="pN">291</div> <div class="G">Leṇañca tāṇaṁ araṇaṁ anaṅgaṇaṁ,</div> </td> </tr> <tr> <td> <div class="G">Akāca metaṁ vimalanti vuccati;</div> </td> </tr> <tr> <td> <div class="G">Dīpo sukhaṁ appamāṇaṁ patiṭṭhā,</div> </td> </tr> <tr> <td> <div class="G">Akiñcanaṁ appapañcanti vuttan”ti.</div> </td> </tr> </table> </div>
</div>
<div class="q" id="p_27Ne_292"> <div class="p">
<span class="pN">292</span>Dhammānussatiyā etaṁ vevacanaṁ. </div>
</div>
<div class="q" id="p_27Ne_293"> <div class="p">
<span class="pN">293</span>Yathā ca saṁghānussatiyaṁ vuttaṁ suppaṭipanno ujuppaṭipanno ñāyappaṭipanno sāmīcippaṭipanno yadidaṁ cattāri purisayugāni aṭṭha purisapuggalā esa bhagavato sāvakasaṁgho āhuneyyo pāhuneyyo dakkhiṇeyyo añjalikaraṇīyo anuttaraṁ puññakkhettaṁ lokassa, sīlasampanno samādhisampanno paññāsampanno vimuttisampanno vimuttiñāṇadassanasampanno sattānaṁ sāro sattānaṁ maṇḍo sattānaṁ uddhāro sattānaṁ esikā sattānaṁ surabhipasūnaṁ pujjo devānañca manussānañcāti saṁghānussatiyā etaṁ vevacanaṁ. </div>
</div>
<div class="q" id="p_27Ne_294"> <div class="p">
<span class="pN">294</span>Yathā ca sīlānussatiyaṁ vuttaṁ yāni tāni sīlāni akhaṇḍāni acchiddāni asabalāni akammāsāni ariyāni ariyakantāni bhujissāni viññuppasatthāni aparāmaṭṭhāni samādhisaṁvattanikāni, alaṅkāro ca sīlaṁ uttamaṅgopasobhaṇatāya, nidhānañca sīlaṁ sabbadobhaggasamatikkamanaṭṭhena, sippañca sīlaṁ akkhaṇavedhitāya, velā ca sīlaṁ anatikkamanaṭṭhena, dhaññañca sīlaṁ daliddopacchedanaṭṭhena, ādāso ca sīlaṁ dhammavolokanatāya, pāsādo ca sīlaṁ volokanaṭṭhena, sabbabhūmānuparivatti ca sīlaṁ amatapariyosānanti sīlānussatiyā etaṁ vevacanaṁ. </div>
</div>
<div class="q" id="p_27Ne_295"> <div class="p">
<span class="pN">295</span>Yathā ca cāgānussatiyaṁ vuttaṁ yasmiṁ samaye ariyasāvako agāraṁ ajjhāvasati muttacāgo payatapāṇi vossaggarato yācayogo dānasaṁvibhāgaratoti cāgānussatiyā etaṁ vevacanaṁ. Tenāha āyasmā mahākaccāyano “vevacanāni bahūnī”ti. </div>
</div>
<div class="CENTER" id="p_27Ne_296">
<span class="pN">296</span>Niyutto vevacano hāro.</div>
</html>
