<html>
<div class="i">7.2.3 Kumbhakārajātaka</div>
<div class="h">Sattakanipāta</div>
<div class="h">Gandhāravagga</div>
<div class="h">Kumbhakārajātaka</div>
<div class="q" id="p_22J_1588"> <div class="divNumber">90.</div> <div class="p"> <table class="singleColumn"> <tr> <td> <div class="pN">1588</div> <div class="G">“Ambāhamaddaṁ vanamantarasmiṁ,</div> </td> </tr> <tr> <td> <div class="G">Nīlobhāsaṁ phalitaṁ saṁvirūḷhaṁ;</div> </td> </tr> <tr> <td> <div class="G">Tamaddasaṁ phalahetu vibhaggaṁ,</div> </td> </tr> <tr> <td> <div class="G">Taṁ disvā bhikkhācariyaṁ carāmi.</div> </td> </tr> </table> </div>
</div>
<div class="q" id="p_22J_1589"> <div class="divNumber">91.</div> <div class="p"> <table class="singleColumn"> <tr> <td> <div class="pN">1589</div> <div class="G">Selaṁ sumaṭṭhaṁ naravīraniṭṭhitaṁ,</div> </td> </tr> <tr> <td> <div class="G">Nārī yugaṁ dhārayi appasaddaṁ;</div> </td> </tr> <tr> <td> <div class="G">Dutiyañca āgamma ahosi saddo,</div> </td> </tr> <tr> <td> <div class="G">Taṁ disvā bhikkhācariyaṁ carāmi.</div> </td> </tr> </table> </div>
</div>
<div class="q" id="p_22J_1590"> <div class="divNumber">92.</div> <div class="p"> <table class="singleColumn"> <tr> <td> <div class="pN">1590</div> <div class="G">Dijā dijaṁ kuṇapamāharantaṁ,</div> </td> </tr> <tr> <td> <div class="G">Ekaṁ samānaṁ bahukā samecca;</div> </td> </tr> <tr> <td> <div class="G">Āhārahetū paripātayiṁsu,</div> </td> </tr> <tr> <td> <div class="G">Taṁ disvā bhikkhācariyaṁ carāmi.</div> </td> </tr> </table> </div>
</div>
<div class="q" id="p_22J_1591"> <div class="divNumber">93.</div> <div class="p"> <table class="singleColumn"> <tr> <td> <div class="pN">1591</div> <div class="G">Usabhāhamaddaṁ yūthassa majjhe,</div> </td> </tr> <tr> <td> <div class="G">Calakkakuṁ vaṇṇabalūpapannaṁ;</div> </td> </tr> <tr> <td> <div class="G">Tamaddasaṁ kāmahetu vitunnaṁ,</div> </td> </tr> <tr> <td> <div class="G">Taṁ disvā bhikkhācariyaṁ carāmi”.</div> </td> </tr> </table> </div>
</div>
<div class="q" id="p_22J_1592"> <div class="divNumber">94.</div> <div class="p"> <table class="singleColumn"> <tr> <td> <div class="pN">1592</div> <div class="G">“Karaṇḍako kaliṅgānaṁ,</div> </td> </tr> <tr> <td> <div class="G">gandhārānañca naggaji;</div> </td> </tr> <tr> <td> <div class="G">Nimirājā videhānaṁ,</div> </td> </tr> <tr> <td> <div class="G">pañcālānañca dummukho;</div> </td> </tr> <tr> <td> <div class="G">Ete raṭṭhāni hitvāna,</div> </td> </tr> <tr> <td> <div class="G">pabbajiṁsu akiñcanā.</div> </td> </tr> </table> </div>
</div>
<div class="q" id="p_22J_1593"> <div class="divNumber">95.</div> <div class="p"> <table class="singleColumn"> <tr> <td> <div class="pN">1593</div> <div class="G">Sabbepime devasamā samāgatā,</div> </td> </tr> <tr> <td> <div class="G">Aggī yathā pajjalito tathevime;</div> </td> </tr> <tr> <td> <div class="G">Ahampi eko carissāmi bhaggavi,</div> </td> </tr> <tr> <td> <div class="G">Hitvāna kāmāni yathodhikāni”.</div> </td> </tr> </table> </div>
</div>
<div class="q" id="p_22J_1594"> <div class="divNumber">96.</div> <div class="p"> <table class="singleColumn"> <tr> <td> <div class="pN">1594</div> <div class="G">“Ayameva kālo na hi añño atthi,</div> </td> </tr> <tr> <td> <div class="G">Anusāsitā me na bhaveyya pacchā;</div> </td> </tr> <tr> <td> <div class="G">Ahampi ekā carissāmi bhaggava,</div> </td> </tr> <tr> <td> <div class="G">Sakuṇīva muttā purisassa hatthā”.</div> </td> </tr> </table> </div>
</div>
<div class="q" id="p_22J_1595"> <div class="divNumber">97.</div> <div class="p"> <table class="singleColumn"> <tr> <td> <div class="pN">1595</div> <div class="G">“Āmaṁ pakkañca jānanti,</div> </td> </tr> <tr> <td> <div class="G">atho loṇaṁ aloṇakaṁ;</div> </td> </tr> <tr> <td> <div class="G">Tamahaṁ disvāna pabbajiṁ,</div> </td> </tr> <tr> <td> <div class="G">careva tvaṁ carāmahan”ti.</div> </td> </tr> </table> </div>
</div>
<div class="CENTER" id="p_22J_1596">
<span class="pN">1596</span>Kumbhakārajātakaṁ tatiyaṁ.</div>
</html>
