<html>
<div class="i">1.2.3 Ākaṅkhamānachakka</div>
<div class="h">Kammakkhandhaka</div>
<div class="h">Niyassakamma</div>
<div class="h">Ākaṅkhamānachakka</div>
<div class="q" id="p_4V_93"> <div class="divNumber">15.</div> <div class="p">
<span class="pN">93</span>Tīhi, bhikkhave, aṅgehi samannāgatassa bhikkhuno, ākaṅkhamāno saṁgho, niyassakammaṁ kareyya. Bhaṇḍanakārako hoti kalahakārako vivādakārako bhassakārako saṁghe adhikaraṇakārako; bālo hoti abyatto āpattibahulo anapadāno; gihisaṁsaṭṭho viharati ananulomikehi gihisaṁsaggehi— imehi kho, bhikkhave, tīhaṅgehi samannāgatassa bhikkhuno, ākaṅkhamāno saṁgho, niyassakammaṁ kareyya. (1) </div>
</div>
<div class="q" id="p_4V_94"> <div class="p">
<span class="pN">94</span>Aparehipi, bhikkhave, tīhaṅgehi samannāgatassa bhikkhuno, ākaṅkhamāno saṁgho, niyassakammaṁ kareyya. Adhisīle sīlavipanno hoti, ajjhācāre ācāravipanno hoti, atidiṭṭhiyā diṭṭhivipanno hoti— imehi kho, bhikkhave, tīhaṅgehi samannāgatassa bhikkhuno, ākaṅkhamāno saṁgho, niyassakammaṁ kareyya. (2) </div>
</div>
<div class="q" id="p_4V_95"> <div class="p">
<span class="pN">95</span>Aparehipi, bhikkhave, tīhaṅgehi samannāgatassa bhikkhuno, ākaṅkhamāno saṁgho, niyassakammaṁ kareyya. Buddhassa avaṇṇaṁ bhāsati, dhammassa avaṇṇaṁ bhāsati, saṁghassa avaṇṇaṁ bhāsati— imehi kho, bhikkhave, tīhaṅgehi samannāgatassa bhikkhuno, ākaṅkhamāno saṁgho, niyassakammaṁ kareyya. (3) </div>
</div>
<div class="q" id="p_4V_96"> <div class="p">
<span class="pN">96</span>Tiṇṇaṁ, bhikkhave, bhikkhūnaṁ, ākaṅkhamāno saṁgho, niyassakammaṁ kareyya. Eko bhaṇḍanakārako hoti kalahakārako vivādakārako bhassakārako saṁghe adhikaraṇakārako; eko bālo hoti, abyatto āpattibahulo anapadāno; eko gihisaṁsaṭṭho viharati ananulomikehi gihisaṁsaggehi— imesaṁ kho, bhikkhave, tiṇṇaṁ bhikkhūnaṁ, ākaṅkhamāno saṁgho, niyassakammaṁ kareyya. (4) </div>
</div>
<div class="q" id="p_4V_97"> <div class="p">
<span class="pN">97</span>Aparesampi, bhikkhave, tiṇṇaṁ bhikkhūnaṁ, ākaṅkhamāno saṁgho, niyassakammaṁ kareyya. Eko adhisīle sīlavipanno hoti, eko ajjhācāre ācāravipanno hoti, eko atidiṭṭhiyā diṭṭhivipanno hoti— imesaṁ kho, bhikkhave, tiṇṇaṁ bhikkhūnaṁ, ākaṅkhamāno saṁgho, niyassakammaṁ kareyya. (5) </div>
</div>
<div class="q" id="p_4V_98"> <div class="p">
<span class="pN">98</span>Aparesampi, bhikkhave, tiṇṇaṁ bhikkhūnaṁ, ākaṅkhamāno saṁgho, niyassakammaṁ kareyya. Eko buddhassa avaṇṇaṁ bhāsati, eko dhammassa avaṇṇaṁ bhāsati, eko saṁghassa avaṇṇaṁ bhāsati— imesaṁ kho, bhikkhave, tiṇṇaṁ bhikkhūnaṁ, ākaṅkhamāno saṁgho, niyassakammaṁ kareyya. (6) </div>
</div>
<div class="CENTER" id="p_4V_99">
<span class="pN">99</span>Ākaṅkhamānachakkaṁ niṭṭhitaṁ.</div>
</html>
