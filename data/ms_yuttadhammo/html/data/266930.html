<html>
<div class="i">3.12 Dvayatānupassanāsutta</div>
<div class="h">Mahāvagga</div>
<div class="h">Dvayatānupassanāsutta</div>
<div class="q" id="p_18Sn_864"> <div class="p">
<span class="pN">864</span>Evaṁ me sutaṁ— ekaṁ samayaṁ bhagavā sāvatthiyaṁ viharati pubbārāme migāramātupāsāde. Tena kho pana samayena bhagavā tadahuposathe pannarase puṇṇāya puṇṇamāya rattiyā bhikkhusaṁghaparivuto abbhokāse nisinno hoti. Atha kho bhagavā tuṇhībhūtaṁ tuṇhībhūtaṁ bhikkhusaṁghaṁ anuviloketvā bhikkhū āmantesi— </div>
</div>
<div class="q" id="p_18Sn_865"> <div class="p">
<span class="pN">865</span>“‘Ye te, bhikkhave, kusalā dhammā ariyā niyyānikā sambodhagāmino, tesaṁ vo, bhikkhave, kusalānaṁ dhammānaṁ ariyānaṁ niyyānikānaṁ sambodhagāmīnaṁ kā upanisā savanāyā’ti, iti ce, bhikkhave, pucchitāro assu, te evamassu vacanīyā— ‘yāvadeva dvayatānaṁ dhammānaṁ yathābhūtaṁ ñāṇāyā’ti. Kiñca dvayataṁ vadetha? </div>
</div>
<div class="q" id="p_18Sn_866"> <div class="p">
<span class="pN">866</span>(1) Idaṁ dukkhaṁ, ayaṁ dukkhasamudayoti ayamekānupassanā. Ayaṁ dukkhanirodho, ayaṁ dukkhanirodhagāminī paṭipadāti, ayaṁ dutiyānupassanā. Evaṁ sammā dvayatānupassino kho, bhikkhave, bhikkhuno appamattassa ātāpino pahitattassa viharato dvinnaṁ phalānaṁ aññataraṁ phalaṁ pāṭikaṅkhaṁ— diṭṭheva dhamme aññā, sati vā upādisese anāgāmitā”ti. </div>
</div>
<div class="q" id="p_18Sn_867"> <div class="p">
<span class="pN">867</span>Idamavoca bhagavā. Idaṁ vatvāna sugato athāparaṁ etadavoca satthā— </div>
</div>
<div class="q" id="p_18Sn_868"> <div class="divNumber">730.</div> <div class="p"> <table class="singleColumn"> <tr> <td> <div class="pN">868</div> <div class="G">“Ye dukkhaṁ nappajānanti,</div> </td> </tr> <tr> <td> <div class="G">atho dukkhassa sambhavaṁ;</div> </td> </tr> <tr> <td> <div class="G">Yattha ca sabbaso dukkhaṁ,</div> </td> </tr> <tr> <td> <div class="G">asesaṁ uparujjhati;</div> </td> </tr> <tr> <td> <div class="G">Tañca maggaṁ na jānanti,</div> </td> </tr> <tr> <td> <div class="G">dukkhūpasamagāminaṁ. (1)</div> </td> </tr> </table> </div>
</div>
<div class="q" id="p_18Sn_869"> <div class="divNumber">731.</div> <div class="p"> <table class="singleColumn"> <tr> <td> <div class="pN">869</div> <div class="G">Cetovimuttihīnā te,</div> </td> </tr> <tr> <td> <div class="G">Atho paññāvimuttiyā;</div> </td> </tr> <tr> <td> <div class="G">Abhabbā te antakiriyāya,</div> </td> </tr> <tr> <td> <div class="G">Te ve jātijarūpagā. (2)</div> </td> </tr> </table> </div>
</div>
<div class="q" id="p_18Sn_870"> <div class="divNumber">732.</div> <div class="p"> <table class="singleColumn"> <tr> <td> <div class="pN">870</div> <div class="G">Ye ca dukkhaṁ pajānanti,</div> </td> </tr> <tr> <td> <div class="G">atho dukkhassa sambhavaṁ;</div> </td> </tr> <tr> <td> <div class="G">Yattha ca sabbaso dukkhaṁ,</div> </td> </tr> <tr> <td> <div class="G">asesaṁ uparujjhati;</div> </td> </tr> <tr> <td> <div class="G">Tañca maggaṁ pajānanti,</div> </td> </tr> <tr> <td> <div class="G">dukkhūpasamagāminaṁ. (3)</div> </td> </tr> </table> </div>
</div>
<div class="q" id="p_18Sn_871"> <div class="divNumber">733.</div> <div class="p"> <table class="singleColumn"> <tr> <td> <div class="pN">871</div> <div class="G">Cetovimuttisampannā,</div> </td> </tr> <tr> <td> <div class="G">Atho paññāvimuttiyā;</div> </td> </tr> <tr> <td> <div class="G">Bhabbā te antakiriyāya,</div> </td> </tr> <tr> <td> <div class="G">Na te jātijarūpagāti. (4)</div> </td> </tr> </table> </div>
</div>
<div class="q" id="p_18Sn_872"> <div class="p">
<span class="pN">872</span>(2) ‘Siyā aññenapi pariyāyena sammā dvayatānupassanā’ti, iti ce, bhikkhave, pucchitāro assu; ‘siyā’tissu vacanīyā. Kathañca siyā? Yaṁ kiñci dukkhaṁ sambhoti sabbaṁ upadhipaccayāti, ayamekānupassanā. Upadhīnaṁ tveva asesavirāganirodhā natthi dukkhassa sambhavoti, ayaṁ dutiyānupassanā. Evaṁ sammā…pe… athāparaṁ etadavoca satthā— </div>
</div>
<div class="q" id="p_18Sn_873"> <div class="divNumber">734.</div> <div class="p"> <table class="singleColumn"> <tr> <td> <div class="pN">873</div> <div class="G">“Upadhinidānā pabhavanti dukkhā,</div> </td> </tr> <tr> <td> <div class="G">Ye keci lokasmimanekarūpā;</div> </td> </tr> <tr> <td> <div class="G">Yo ve avidvā upadhiṁ karoti,</div> </td> </tr> <tr> <td> <div class="G">Punappunaṁ dukkhamupeti mando;</div> </td> </tr> <tr> <td> <div class="G">Tasmā pajānaṁ upadhiṁ na kayirā,</div> </td> </tr> <tr> <td> <div class="G">Dukkhassa jātippabhavānupassīti. (5)</div> </td> </tr> </table> </div>
</div>
<div class="q" id="p_18Sn_874"> <div class="p">
<span class="pN">874</span>(3) ‘Siyā aññenapi pariyāyena sammā dvayatānupassanā’ti, iti ce, bhikkhave, pucchitāro assu; ‘siyā’tissu vacanīyā. Kathañca siyā? Yaṁ kiñci dukkhaṁ sambhoti sabbaṁ avijjāpaccayāti, ayamekānupassanā. Avijjāya tveva asesavirāganirodhā natthi dukkhassa sambhavoti, ayaṁ dutiyānupassanā. Evaṁ sammā…pe… athāparaṁ etadavoca satthā— </div>
</div>
<div class="q" id="p_18Sn_875"> <div class="divNumber">735.</div> <div class="p"> <table class="singleColumn"> <tr> <td> <div class="pN">875</div> <div class="G">“Jātimaraṇasaṁsāraṁ,</div> </td> </tr> <tr> <td> <div class="G">ye vajanti punappunaṁ;</div> </td> </tr> <tr> <td> <div class="G">Itthabhāvaññathābhāvaṁ,</div> </td> </tr> <tr> <td> <div class="G">avijjāyeva sā gati. (6)</div> </td> </tr> </table> </div>
</div>
<div class="q" id="p_18Sn_876"> <div class="divNumber">736.</div> <div class="p"> <table class="singleColumn"> <tr> <td> <div class="pN">876</div> <div class="G">Avijjā hāyaṁ mahāmoho,</div> </td> </tr> <tr> <td> <div class="G">Yenidaṁ saṁsitaṁ ciraṁ;</div> </td> </tr> <tr> <td> <div class="G">Vijjāgatā ca ye sattā,</div> </td> </tr> <tr> <td> <div class="G">Na te gacchanti punabbhavanti. (7)</div> </td> </tr> </table> </div>
</div>
<div class="q" id="p_18Sn_877"> <div class="p">
<span class="pN">877</span>(4) ‘Siyā aññenapi…pe… kathañca siyā? Yaṁ kiñci dukkhaṁ sambhoti sabbaṁ saṅkhārapaccayāti, ayamekānupassanā. Saṅkhārānaṁ tveva asesavirāganirodhā natthi dukkhassa sambhavoti, ayaṁ dutiyānupassanā. Evaṁ sammā…pe… athāparaṁ etadavoca satthā— </div>
</div>
<div class="q" id="p_18Sn_878"> <div class="divNumber">737.</div> <div class="p"> <table class="singleColumn"> <tr> <td> <div class="pN">878</div> <div class="G">“Yaṁ kiñci dukkhaṁ sambhoti,</div> </td> </tr> <tr> <td> <div class="G">sabbaṁ saṅkhārapaccayā;</div> </td> </tr> <tr> <td> <div class="G">Saṅkhārānaṁ nirodhena,</div> </td> </tr> <tr> <td> <div class="G">natthi dukkhassa sambhavo. (8)</div> </td> </tr> </table> </div>
</div>
<div class="q" id="p_18Sn_879"> <div class="divNumber">738.</div> <div class="p"> <table class="singleColumn"> <tr> <td> <div class="pN">879</div> <div class="G">Etamādīnavaṁ ñatvā,</div> </td> </tr> <tr> <td> <div class="G">dukkhaṁ saṅkhārapaccayā;</div> </td> </tr> <tr> <td> <div class="G">Sabbasaṅkhārasamathā,</div> </td> </tr> <tr> <td> <div class="G">saññānaṁ uparodhanā;</div> </td> </tr> <tr> <td> <div class="G">Evaṁ dukkhakkhayo hoti,</div> </td> </tr> <tr> <td> <div class="G">etaṁ ñatvā yathātathaṁ. (9)</div> </td> </tr> </table> </div>
</div>
<div class="q" id="p_18Sn_880"> <div class="divNumber">739.</div> <div class="p"> <table class="singleColumn"> <tr> <td> <div class="pN">880</div> <div class="G">Sammaddasā vedaguno,</div> </td> </tr> <tr> <td> <div class="G">Sammadaññāya paṇḍitā;</div> </td> </tr> <tr> <td> <div class="G">Abhibhuyya mārasaṁyogaṁ,</div> </td> </tr> <tr> <td> <div class="G">Na gacchanti punabbhavanti. (10)</div> </td> </tr> </table> </div>
</div>
<div class="q" id="p_18Sn_881"> <div class="p">
<span class="pN">881</span>(5) ‘Siyā aññenapi…pe… kathañca siyā? Yaṁ kiñci dukkhaṁ sambhoti sabbaṁ viññāṇapaccayāti, ayamekānupassanā. Viññāṇassa tveva asesavirāganirodhā natthi dukkhassa sambhavoti, ayaṁ dutiyānupassanā. Evaṁ sammā…pe… athāparaṁ etadavoca satthā— </div>
</div>
<div class="q" id="p_18Sn_882"> <div class="divNumber">740.</div> <div class="p"> <table class="singleColumn"> <tr> <td> <div class="pN">882</div> <div class="G">“Yaṁ kiñci dukkhaṁ sambhoti,</div> </td> </tr> <tr> <td> <div class="G">Sabbaṁ viññāṇapaccayā;</div> </td> </tr> <tr> <td> <div class="G">Viññāṇassa nirodhena,</div> </td> </tr> <tr> <td> <div class="G">Natthi dukkhassa sambhavo. (11)</div> </td> </tr> </table> </div>
</div>
<div class="q" id="p_18Sn_883"> <div class="divNumber">741.</div> <div class="p"> <table class="singleColumn"> <tr> <td> <div class="pN">883</div> <div class="G">Etamādīnavaṁ ñatvā,</div> </td> </tr> <tr> <td> <div class="G">Dukkhaṁ viññāṇapaccayā;</div> </td> </tr> <tr> <td> <div class="G">Viññāṇūpasamā bhikkhu,</div> </td> </tr> <tr> <td> <div class="G">Nicchāto parinibbutoti. (12)</div> </td> </tr> </table> </div>
</div>
<div class="q" id="p_18Sn_884"> <div class="p">
<span class="pN">884</span>(6) ‘Siyā aññenapi…pe… kathañca siyā? Yaṁ kiñci dukkhaṁ sambhoti sabbaṁ phassapaccayāti, ayamekānupassanā. Phassassa tveva asesavirāganirodhā natthi dukkhassa sambhavoti, ayaṁ dutiyānupassanā. Evaṁ sammā…pe… athāparaṁ etadavoca satthā— </div>
</div>
<div class="q" id="p_18Sn_885"> <div class="divNumber">742.</div> <div class="p"> <table class="singleColumn"> <tr> <td> <div class="pN">885</div> <div class="G">“Tesaṁ phassaparetānaṁ,</div> </td> </tr> <tr> <td> <div class="G">Bhavasotānusārinaṁ;</div> </td> </tr> <tr> <td> <div class="G">Kummaggapaṭipannānaṁ,</div> </td> </tr> <tr> <td> <div class="G">Ārā saṁyojanakkhayo. (13)</div> </td> </tr> </table> </div>
</div>
<div class="q" id="p_18Sn_886"> <div class="divNumber">743.</div> <div class="p"> <table class="singleColumn"> <tr> <td> <div class="pN">886</div> <div class="G">Ye ca phassaṁ pariññāya,</div> </td> </tr> <tr> <td> <div class="G">Aññāyupasame ratā;</div> </td> </tr> <tr> <td> <div class="G">Te ve phassābhisamayā,</div> </td> </tr> <tr> <td> <div class="G">Nicchātā parinibbutāti. (14)</div> </td> </tr> </table> </div>
</div>
<div class="q" id="p_18Sn_887"> <div class="p">
<span class="pN">887</span>(7) ‘Siyā aññenapi…pe… kathañca siyā? Yaṁ kiñci dukkhaṁ sambhoti sabbaṁ vedanāpaccayāti, ayamekānupassanā. Vedanānaṁ tveva asesavirāganirodhā natthi dukkhassa sambhavoti, ayaṁ dutiyānupassanā. Evaṁ sammā…pe… athāparaṁ etadavoca satthā— </div>
</div>
<div class="q" id="p_18Sn_888"> <div class="divNumber">744.</div> <div class="p"> <table class="singleColumn"> <tr> <td> <div class="pN">888</div> <div class="G">“Sukhaṁ vā yadi vā dukkhaṁ,</div> </td> </tr> <tr> <td> <div class="G">Adukkhamasukhaṁ saha;</div> </td> </tr> <tr> <td> <div class="G">Ajjhattañca bahiddhā ca,</div> </td> </tr> <tr> <td> <div class="G">Yaṁ kiñci atthi veditaṁ. (15)</div> </td> </tr> </table> </div>
</div>
<div class="q" id="p_18Sn_889"> <div class="divNumber">745.</div> <div class="p"> <table class="singleColumn"> <tr> <td> <div class="pN">889</div> <div class="G">Etaṁ dukkhanti ñatvāna,</div> </td> </tr> <tr> <td> <div class="G">Mosadhammaṁ palokinaṁ;</div> </td> </tr> <tr> <td> <div class="G">Phussa phussa vayaṁ passaṁ,</div> </td> </tr> <tr> <td> <div class="G">Evaṁ tattha vijānati;</div> </td> </tr> <tr> <td> <div class="G">Vedanānaṁ khayā bhikkhu,</div> </td> </tr> <tr> <td> <div class="G">Nicchāto parinibbutoti. (16)</div> </td> </tr> </table> </div>
</div>
<div class="q" id="p_18Sn_890"> <div class="p">
<span class="pN">890</span>(8) ‘Siyā aññenapi…pe… kathañca siyā? Yaṁ kiñci dukkhaṁ sambhoti sabbaṁ taṇhāpaccayāti, ayamekānupassanā. Taṇhāya tveva asesavirāganirodhā natthi dukkhassa sambhavoti, ayaṁ dutiyānupassanā. Evaṁ sammā…pe… athāparaṁ etadavoca satthā— </div>
</div>
<div class="q" id="p_18Sn_891"> <div class="divNumber">746.</div> <div class="p"> <table class="singleColumn"> <tr> <td> <div class="pN">891</div> <div class="G">“Taṇhādutiyo puriso,</div> </td> </tr> <tr> <td> <div class="G">Dīghamaddhāna saṁsaraṁ;</div> </td> </tr> <tr> <td> <div class="G">Itthabhāvaññathābhāvaṁ,</div> </td> </tr> <tr> <td> <div class="G">Saṁsāraṁ nātivattati. (17)</div> </td> </tr> </table> </div>
</div>
<div class="q" id="p_18Sn_892"> <div class="divNumber">747.</div> <div class="p"> <table class="singleColumn"> <tr> <td> <div class="pN">892</div> <div class="G">Etamādīnavaṁ ñatvā,</div> </td> </tr> <tr> <td> <div class="G">Taṇhaṁ dukkhassa sambhavaṁ;</div> </td> </tr> <tr> <td> <div class="G">Vītataṇho anādāno,</div> </td> </tr> <tr> <td> <div class="G">Sato bhikkhu paribbajeti. (18)</div> </td> </tr> </table> </div>
</div>
<div class="q" id="p_18Sn_893"> <div class="p">
<span class="pN">893</span>(9) ‘Siyā aññenapi…pe… kathañca siyā? Yaṁ kiñci dukkhaṁ sambhoti sabbaṁ upādānapaccayāti, ayamekānupassanā. Upādānānaṁ tveva asesavirāganirodhā natthi dukkhassa sambhavoti, ayaṁ dutiyānupassanā. Evaṁ sammā…pe… athāparaṁ etadavoca satthā— </div>
</div>
<div class="q" id="p_18Sn_894"> <div class="divNumber">748.</div> <div class="p"> <table class="singleColumn"> <tr> <td> <div class="pN">894</div> <div class="G">“Upādānapaccayā bhavo,</div> </td> </tr> <tr> <td> <div class="G">Bhūto dukkhaṁ nigacchati;</div> </td> </tr> <tr> <td> <div class="G">Jātassa maraṇaṁ hoti,</div> </td> </tr> <tr> <td> <div class="G">Eso dukkhassa sambhavo. (19)</div> </td> </tr> </table> </div>
</div>
<div class="q" id="p_18Sn_895"> <div class="divNumber">749.</div> <div class="p"> <table class="singleColumn"> <tr> <td> <div class="pN">895</div> <div class="G">Tasmā upādānakkhayā,</div> </td> </tr> <tr> <td> <div class="G">Sammadaññāya paṇḍitā;</div> </td> </tr> <tr> <td> <div class="G">Jātikkhayaṁ abhiññāya,</div> </td> </tr> <tr> <td> <div class="G">Na gacchanti punabbhavanti. (20)</div> </td> </tr> </table> </div>
</div>
<div class="q" id="p_18Sn_896"> <div class="p">
<span class="pN">896</span>(10) ‘Siyā aññenapi…pe… kathañca siyā? Yaṁ kiñci dukkhaṁ sambhoti sabbaṁ ārambhapaccayāti, ayamekānupassanā. Ārambhānaṁ tveva asesavirāganirodhā natthi dukkhassa sambhavoti, ayaṁ dutiyānupassanā. Evaṁ sammā…pe… athāparaṁ etadavoca satthā— </div>
</div>
<div class="q" id="p_18Sn_897"> <div class="divNumber">750.</div> <div class="p"> <table class="singleColumn"> <tr> <td> <div class="pN">897</div> <div class="G">“Yaṁ kiñci dukkhaṁ sambhoti,</div> </td> </tr> <tr> <td> <div class="G">Sabbaṁ ārambhapaccayā;</div> </td> </tr> <tr> <td> <div class="G">Ārambhānaṁ nirodhena,</div> </td> </tr> <tr> <td> <div class="G">Natthi dukkhassa sambhavo. (21)</div> </td> </tr> </table> </div>
</div>
<div class="q" id="p_18Sn_898"> <div class="divNumber">751.</div> <div class="p"> <table class="singleColumn"> <tr> <td> <div class="pN">898</div> <div class="G">Etamādīnavaṁ ñatvā,</div> </td> </tr> <tr> <td> <div class="G">Dukkhaṁ ārambhapaccayā;</div> </td> </tr> <tr> <td> <div class="G">Sabbārambhaṁ paṭinissajja,</div> </td> </tr> <tr> <td> <div class="G">Anārambhe vimuttino. (22)</div> </td> </tr> </table> </div>
</div>
<div class="q" id="p_18Sn_899"> <div class="divNumber">752.</div> <div class="p"> <table class="singleColumn"> <tr> <td> <div class="pN">899</div> <div class="G">Ucchinnabhavataṇhassa,</div> </td> </tr> <tr> <td> <div class="G">Santacittassa bhikkhuno;</div> </td> </tr> <tr> <td> <div class="G">Vikkhīṇo jātisaṁsāro,</div> </td> </tr> <tr> <td> <div class="G">Natthi tassa punabbhavoti. (23)</div> </td> </tr> </table> </div>
</div>
<div class="q" id="p_18Sn_900"> <div class="p">
<span class="pN">900</span>(11) ‘Siyā aññenapi…pe… kathañca siyā? Yaṁ kiñci dukkhaṁ sambhoti sabbaṁ āhārapaccayāti, ayamekānupassanā. Āhārānaṁ tveva asesavirāganirodhā natthi dukkhassa sambhavoti, ayaṁ dutiyānupassanā. Evaṁ sammā…pe… athāparaṁ etadavoca satthā— </div>
</div>
<div class="q" id="p_18Sn_901"> <div class="divNumber">753.</div> <div class="p"> <table class="singleColumn"> <tr> <td> <div class="pN">901</div> <div class="G">“Yaṁ kiñci dukkhaṁ sambhoti,</div> </td> </tr> <tr> <td> <div class="G">Sabbaṁ āhārapaccayā;</div> </td> </tr> <tr> <td> <div class="G">Āhārānaṁ nirodhena,</div> </td> </tr> <tr> <td> <div class="G">Natthi dukkhassa sambhavo. (24)</div> </td> </tr> </table> </div>
</div>
<div class="q" id="p_18Sn_902"> <div class="divNumber">754.</div> <div class="p"> <table class="singleColumn"> <tr> <td> <div class="pN">902</div> <div class="G">Etamādīnavaṁ ñatvā,</div> </td> </tr> <tr> <td> <div class="G">Dukkhaṁ āhārapaccayā;</div> </td> </tr> <tr> <td> <div class="G">Sabbāhāraṁ pariññāya,</div> </td> </tr> <tr> <td> <div class="G">Sabbāhāramanissito. (25)</div> </td> </tr> </table> </div>
</div>
<div class="q" id="p_18Sn_903"> <div class="divNumber">755.</div> <div class="p"> <table class="singleColumn"> <tr> <td> <div class="pN">903</div> <div class="G">Ārogyaṁ sammadaññāya,</div> </td> </tr> <tr> <td> <div class="G">Āsavānaṁ parikkhayā;</div> </td> </tr> <tr> <td> <div class="G">Saṅkhāya sevī dhammaṭṭho,</div> </td> </tr> <tr> <td> <div class="G">Saṅkhyaṁ nopeti vedagūti. (26)</div> </td> </tr> </table> </div>
</div>
<div class="q" id="p_18Sn_904"> <div class="p">
<span class="pN">904</span>(12) ‘Siyā aññenapi…pe… kathañca siyā? Yaṁ kiñci dukkhaṁ sambhoti sabbaṁ iñjitapaccayāti, ayamekānupassanā. Iñjitānaṁ tveva asesavirāganirodhā natthi dukkhassa sambhavoti, ayaṁ dutiyānupassanā. Evaṁ sammā…pe… athāparaṁ etadavoca satthā— </div>
</div>
<div class="q" id="p_18Sn_905"> <div class="divNumber">756.</div> <div class="p"> <table class="singleColumn"> <tr> <td> <div class="pN">905</div> <div class="G">“Yaṁ kiñci dukkhaṁ sambhoti,</div> </td> </tr> <tr> <td> <div class="G">Sabbaṁ iñjitapaccayā;</div> </td> </tr> <tr> <td> <div class="G">Iñjitānaṁ nirodhena,</div> </td> </tr> <tr> <td> <div class="G">Natthi dukkhassa sambhavo. (27)</div> </td> </tr> </table> </div>
</div>
<div class="q" id="p_18Sn_906"> <div class="divNumber">757.</div> <div class="p"> <table class="singleColumn"> <tr> <td> <div class="pN">906</div> <div class="G">Etamādīnavaṁ ñatvā,</div> </td> </tr> <tr> <td> <div class="G">Dukkhaṁ iñjitapaccayā;</div> </td> </tr> <tr> <td> <div class="G">Tasmā hi ejaṁ vossajja,</div> </td> </tr> <tr> <td> <div class="G">Saṅkhāre uparundhiya;</div> </td> </tr> <tr> <td> <div class="G">Anejo anupādāno,</div> </td> </tr> <tr> <td> <div class="G">Sato bhikkhu paribbajeti. (28)</div> </td> </tr> </table> </div>
</div>
<div class="q" id="p_18Sn_907"> <div class="p">
<span class="pN">907</span>(13) ‘Siyā aññenapi…pe… kathañca siyā? Nissitassa calitaṁ hotīti, ayamekānupassanā. Anissito na calatīti, ayaṁ dutiyānupassanā. Evaṁ sammā…pe… athāparaṁ etadavoca satthā— </div>
</div>
<div class="q" id="p_18Sn_908"> <div class="divNumber">758.</div> <div class="p"> <table class="singleColumn"> <tr> <td> <div class="pN">908</div> <div class="G">“Anissito na calati,</div> </td> </tr> <tr> <td> <div class="G">Nissito ca upādiyaṁ;</div> </td> </tr> <tr> <td> <div class="G">Itthabhāvaññathābhāvaṁ,</div> </td> </tr> <tr> <td> <div class="G">Saṁsāraṁ nātivattati. (29)</div> </td> </tr> </table> </div>
</div>
<div class="q" id="p_18Sn_909"> <div class="divNumber">759.</div> <div class="p"> <table class="singleColumn"> <tr> <td> <div class="pN">909</div> <div class="G">Etamādīnavaṁ ñatvā,</div> </td> </tr> <tr> <td> <div class="G">Nissayesu mahabbhayaṁ;</div> </td> </tr> <tr> <td> <div class="G">Anissito anupādāno,</div> </td> </tr> <tr> <td> <div class="G">Sato bhikkhu paribbajeti. (30)</div> </td> </tr> </table> </div>
</div>
<div class="q" id="p_18Sn_910"> <div class="p">
<span class="pN">910</span>(14) ‘Siyā aññenapi…pe… kathañca siyā? Rūpehi, bhikkhave, arūpā santatarāti, ayamekānupassanā. Arūpehi nirodho santataroti, ayaṁ dutiyānupassanā. Evaṁ sammā…pe… athāparaṁ etadavoca satthā— </div>
</div>
<div class="q" id="p_18Sn_911"> <div class="divNumber">760.</div> <div class="p"> <table class="singleColumn"> <tr> <td> <div class="pN">911</div> <div class="G">“Ye ca rūpūpagā sattā,</div> </td> </tr> <tr> <td> <div class="G">Ye ca arūpaṭṭhāyino;</div> </td> </tr> <tr> <td> <div class="G">Nirodhaṁ appajānantā,</div> </td> </tr> <tr> <td> <div class="G">Āgantāro punabbhavaṁ. (31)</div> </td> </tr> </table> </div>
</div>
<div class="q" id="p_18Sn_912"> <div class="divNumber">761.</div> <div class="p"> <table class="singleColumn"> <tr> <td> <div class="pN">912</div> <div class="G">Ye ca rūpe pariññāya,</div> </td> </tr> <tr> <td> <div class="G">Arūpesu asaṇṭhitā;</div> </td> </tr> <tr> <td> <div class="G">Nirodhe ye vimuccanti,</div> </td> </tr> <tr> <td> <div class="G">Te janā maccuhāyinoti. (32)</div> </td> </tr> </table> </div>
</div>
<div class="q" id="p_18Sn_913"> <div class="p">
<span class="pN">913</span>(15) ‘Siyā aññenapi…pe… kathañca siyā? Yaṁ, bhikkhave, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya idaṁ saccanti upanijjhāyitaṁ tadamariyānaṁ etaṁ musāti yathābhūtaṁ sammappaññāya sudiṭṭhaṁ, ayamekānupassanā. Yaṁ, bhikkhave, sadevakassa…pe… sadevamanussāya idaṁ musāti upanijjhāyitaṁ, tadamariyānaṁ etaṁ saccanti yathābhūtaṁ sammappaññāya sudiṭṭhaṁ, ayaṁ dutiyānupassanā. Evaṁ sammā…pe… athāparaṁ etadavoca satthā— </div>
</div>
<div class="q" id="p_18Sn_914"> <div class="divNumber">762.</div> <div class="p"> <table class="singleColumn"> <tr> <td> <div class="pN">914</div> <div class="G">“Anattani attamāniṁ,</div> </td> </tr> <tr> <td> <div class="G">Passa lokaṁ sadevakaṁ;</div> </td> </tr> <tr> <td> <div class="G">Niviṭṭhaṁ nāmarūpasmiṁ,</div> </td> </tr> <tr> <td> <div class="G">Idaṁ saccanti maññati. (33)</div> </td> </tr> </table> </div>
</div>
<div class="q" id="p_18Sn_915"> <div class="divNumber">763.</div> <div class="p"> <table class="singleColumn"> <tr> <td> <div class="pN">915</div> <div class="G">Yena yena hi maññanti,</div> </td> </tr> <tr> <td> <div class="G">Tato taṁ hoti aññathā;</div> </td> </tr> <tr> <td> <div class="G">Tañhi tassa musā hoti,</div> </td> </tr> <tr> <td> <div class="G">Mosadhammañhi ittaraṁ. (34)</div> </td> </tr> </table> </div>
</div>
<div class="q" id="p_18Sn_916"> <div class="divNumber">764.</div> <div class="p"> <table class="singleColumn"> <tr> <td> <div class="pN">916</div> <div class="G">Amosadhammaṁ nibbānaṁ,</div> </td> </tr> <tr> <td> <div class="G">Tadariyā saccato vidū;</div> </td> </tr> <tr> <td> <div class="G">Te ve saccābhisamayā,</div> </td> </tr> <tr> <td> <div class="G">Nicchātā parinibbutāti. (35)</div> </td> </tr> </table> </div>
</div>
<div class="q" id="p_18Sn_917"> <div class="p">
<span class="pN">917</span>(16) ‘Siyā aññenapi pariyāyena sammā dvayatānupassanā’ti, iti ce, bhikkhave, pucchitāro assu; ‘siyā’tissu vacanīyā. Kathañca siyā? Yaṁ, bhikkhave, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya idaṁ sukhanti upanijjhāyitaṁ, tadamariyānaṁ etaṁ dukkhanti yathābhūtaṁ sammappaññāya sudiṭṭhaṁ, ayamekānupassanā. Yaṁ, bhikkhave, sadevakassa…pe… sadevamanussāya idaṁ dukkhanti upanijjhāyitaṁ tadamariyānaṁ etaṁ sukhanti yathābhūtaṁ sammappaññāya sudiṭṭhaṁ, ayaṁ dutiyānupassanā. Evaṁ sammā dvayatānupassino kho, bhikkhave, bhikkhuno appamattassa ātāpino pahitattassa viharato dvinnaṁ phalānaṁ aññataraṁ phalaṁ pāṭikaṅkhaṁ— diṭṭheva dhamme aññā, sati vā upādisese anāgāmitāti. Idamavoca bhagavā. Idaṁ vatvāna sugato athāparaṁ etadavoca satthā— </div>
</div>
<div class="q" id="p_18Sn_918"> <div class="divNumber">765.</div> <div class="p"> <table class="singleColumn"> <tr> <td> <div class="pN">918</div> <div class="G">“Rūpā saddā rasā gandhā,</div> </td> </tr> <tr> <td> <div class="G">Phassā dhammā ca kevalā;</div> </td> </tr> <tr> <td> <div class="G">Iṭṭhā kantā manāpā ca,</div> </td> </tr> <tr> <td> <div class="G">Yāvatatthīti vuccati. (36)</div> </td> </tr> </table> </div>
</div>
<div class="q" id="p_18Sn_919"> <div class="divNumber">766.</div> <div class="p"> <table class="singleColumn"> <tr> <td> <div class="pN">919</div> <div class="G">Sadevakassa lokassa,</div> </td> </tr> <tr> <td> <div class="G">Ete vo sukhasammatā;</div> </td> </tr> <tr> <td> <div class="G">Yattha cete nirujjhanti,</div> </td> </tr> <tr> <td> <div class="G">Taṁ nesaṁ dukkhasammataṁ. (37)</div> </td> </tr> </table> </div>
</div>
<div class="q" id="p_18Sn_920"> <div class="divNumber">767.</div> <div class="p"> <table class="singleColumn"> <tr> <td> <div class="pN">920</div> <div class="G">Sukhanti diṭṭhamariyehi,</div> </td> </tr> <tr> <td> <div class="G">Sakkāyassuparodhanaṁ;</div> </td> </tr> <tr> <td> <div class="G">Paccanīkamidaṁ hoti,</div> </td> </tr> <tr> <td> <div class="G">Sabbalokena passataṁ. (38)</div> </td> </tr> </table> </div>
</div>
<div class="q" id="p_18Sn_921"> <div class="divNumber">768.</div> <div class="p"> <table class="singleColumn"> <tr> <td> <div class="pN">921</div> <div class="G">Yaṁ pare sukhato āhu,</div> </td> </tr> <tr> <td> <div class="G">Tadariyā āhu dukkhato;</div> </td> </tr> <tr> <td> <div class="G">Yaṁ pare dukkhato āhu,</div> </td> </tr> <tr> <td> <div class="G">Tadariyā sukhato vidū. (39)</div> </td> </tr> </table> </div>
</div>
<div class="q" id="p_18Sn_922"> <div class="divNumber">769.</div> <div class="p"> <table class="singleColumn"> <tr> <td> <div class="pN">922</div> <div class="G">Passa dhammaṁ durājānaṁ,</div> </td> </tr> <tr> <td> <div class="G">Sampamūḷhetthaviddasu;</div> </td> </tr> <tr> <td> <div class="G">Nivutānaṁ tamo hoti,</div> </td> </tr> <tr> <td> <div class="G">Andhakāro apassataṁ. (40)</div> </td> </tr> </table> </div>
</div>
<div class="q" id="p_18Sn_923"> <div class="divNumber">770.</div> <div class="p"> <table class="singleColumn"> <tr> <td> <div class="pN">923</div> <div class="G">Satañca vivaṭaṁ hoti,</div> </td> </tr> <tr> <td> <div class="G">Āloko passatāmiva;</div> </td> </tr> <tr> <td> <div class="G">Santike na vijānanti,</div> </td> </tr> <tr> <td> <div class="G">Magā dhammassa kovidā. (41)</div> </td> </tr> </table> </div>
</div>
<div class="q" id="p_18Sn_924"> <div class="divNumber">771.</div> <div class="p"> <table class="singleColumn"> <tr> <td> <div class="pN">924</div> <div class="G">Bhavarāgaparetehi,</div> </td> </tr> <tr> <td> <div class="G">Bhavasotānusāribhi;</div> </td> </tr> <tr> <td> <div class="G">Māradheyyānupannehi,</div> </td> </tr> <tr> <td> <div class="G">Nāyaṁ dhammo susambudho. (42)</div> </td> </tr> </table> </div>
</div>
<div class="q" id="p_18Sn_925"> <div class="divNumber">772.</div> <div class="p"> <table class="singleColumn"> <tr> <td> <div class="pN">925</div> <div class="G">Ko nu aññatra mariyehi,</div> </td> </tr> <tr> <td> <div class="G">Padaṁ sambuddhumarahati;</div> </td> </tr> <tr> <td> <div class="G">Yaṁ padaṁ sammadaññāya,</div> </td> </tr> <tr> <td> <div class="G">Parinibbanti anāsavā”ti. (43)</div> </td> </tr> </table> </div>
</div>
<div class="q" id="p_18Sn_926"> <div class="p">
<span class="pN">926</span>Idamavoca bhagavā. Attamanā te bhikkhū bhagavato bhāsitaṁ abhinandunti. Imasmiñca pana veyyākaraṇasmiṁ bhaññamāne saṭṭhimattānaṁ bhikkhūnaṁ anupādāya āsavehi cittāni vimucciṁsūti. </div>
</div>
<div class="CENTER" id="p_18Sn_927">
<span class="pN">927</span>Dvayatānupassanāsuttaṁ dvādasamaṁ.</div>
<div class="SUMMARY" id="p_18Sn_928">
<span class="pN">928</span><span class="firstLetter">T</span>assuddānaṁ</div>
<div class="q" id="p_18Sn_929"> <div class="p"> <table class="singleColumn"> <tr> <td> <div class="pN">929</div> <div class="G">Saccaṁ upadhi avijjā ca,</div> </td> </tr> <tr> <td> <div class="G">saṅkhāre viññāṇapañcamaṁ;</div> </td> </tr> <tr> <td> <div class="G">Phassavedaniyā taṇhā,</div> </td> </tr> <tr> <td> <div class="G">upādānārambhaāhārā;</div> </td> </tr> <tr> <td> <div class="G">Iñjitaṁ calitaṁ rūpaṁ,</div> </td> </tr> <tr> <td> <div class="G">saccaṁ dukkhena soḷasāti.</div> </td> </tr> </table> </div>
</div>
<div class="ENDH3" id="p_18Sn_930">
<span class="pN">930</span>Mahāvaggo tatiyo.</div>
<div class="SUMMARY" id="p_18Sn_931">
<span class="pN">931</span><span class="firstLetter">T</span>assuddānaṁ</div>
<div class="q" id="p_18Sn_932"> <div class="p"> <table class="singleColumn"> <tr> <td> <div class="pN">932</div> <div class="G">Pabbajjā ca padhānañca,</div> </td> </tr> <tr> <td> <div class="G">subhāsitañca sundari;</div> </td> </tr> <tr> <td> <div class="G">Māghasuttaṁ sabhiyo ca,</div> </td> </tr> <tr> <td> <div class="G">selo sallañca vuccati.</div> </td> </tr> </table> </div>
</div>
<div class="q" id="p_18Sn_933"> <div class="p"> <table class="singleColumn"> <tr> <td> <div class="pN">933</div> <div class="G">Vāseṭṭho cāpi kokāli,</div> </td> </tr> <tr> <td> <div class="G">Nālako dvayatānupassanā;</div> </td> </tr> <tr> <td> <div class="G">Dvādasetāni suttāni,</div> </td> </tr> <tr> <td> <div class="G">Mahāvaggoti vuccatīti.</div> </td> </tr> </table> </div>
</div>
</html>
