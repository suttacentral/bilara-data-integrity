<html>
<div class="i">2.1.2.4.4 Tuvaṭṭavagga</div>
<div class="h">Bhikkhunivibhaṅga</div>
<div class="h">Paṭhamabhāga</div>
<div class="h">Katāpattivāra</div>
<div class="h">Pācittiyakaṇḍa</div>
<div class="h">Tuvaṭṭavagga</div>
<div class="q" id="p_5V_910"> <div class="divNumber">234.</div> <div class="p">
<span class="pN">910</span>Dve bhikkhuniyo ekamañce tuvaṭṭentiyo dve āpattiyo āpajjanti. Nipajjanti, payoge dukkaṭaṁ; nipanne, āpatti pācittiyassa. (1) </div>
</div>
<div class="q" id="p_5V_911"> <div class="p">
<span class="pN">911</span>Dve bhikkhuniyo ekattharaṇapāvuraṇā tuvaṭṭentiyo dve āpattiyo āpajjanti. Nipajjanti, payoge dukkaṭaṁ; nipanne, āpatti pācittiyassa. (2) </div>
</div>
<div class="q" id="p_5V_912"> <div class="p">
<span class="pN">912</span>Bhikkhuniyā sañcicca aphāsuṁ karontī dve āpattiyo āpajjati. Karoti, payoge dukkaṭaṁ; kate, āpatti pācittiyassa. (3) </div>
</div>
<div class="q" id="p_5V_913"> <div class="p">
<span class="pN">913</span>Dukkhitaṁ sahajīviniṁ neva upaṭṭhentī na upaṭṭhāpanāya ussukkaṁ karontī ekaṁ āpattiṁ āpajjati. Pācittiyaṁ. (4) </div>
</div>
<div class="q" id="p_5V_914"> <div class="p">
<span class="pN">914</span>Bhikkhuniyā upassayaṁ datvā kupitā anattamanā nikkaḍḍhantī dve āpattiyo āpajjati. Nikkaḍḍhati, payoge dukkaṭaṁ; nikkaḍḍhite, āpatti pācittiyassa. (5) </div>
</div>
<div class="q" id="p_5V_915"> <div class="p">
<span class="pN">915</span>Saṁsaṭṭhā bhikkhunī yāvatatiyaṁ samanubhāsanāya na paṭinissajjantī dve āpattiyo āpajjati. Ñattiyā dukkaṭaṁ; kammavācāpariyosāne āpatti pācittiyassa. (6) </div>
</div>
<div class="q" id="p_5V_916"> <div class="p">
<span class="pN">916</span>Antoraṭṭhe sāsaṅkasammate sappaṭibhaye asatthikā cārikaṁ carantī dve āpattiyo āpajjati. Paṭipajjati, payoge dukkaṭaṁ; paṭipanne, āpatti pācittiyassa. (7) </div>
</div>
<div class="q" id="p_5V_917"> <div class="p">
<span class="pN">917</span>Tiroraṭṭhe sāsaṅkasammate sappaṭibhaye asatthikā cārikaṁ carantī dve āpattiyo āpajjati. Paṭipajjati, payoge dukkaṭaṁ; paṭipanne, āpatti pācittiyassa. (8) </div>
</div>
<div class="q" id="p_5V_918"> <div class="p">
<span class="pN">918</span>Antovassaṁ cārikaṁ carantī dve āpattiyo āpajjati. Paṭipajjati, payoge dukkaṭaṁ; paṭipanne, āpatti pācittiyassa. (9) </div>
</div>
<div class="q" id="p_5V_919"> <div class="p">
<span class="pN">919</span>Vassaṁvuṭṭhā bhikkhunī cārikaṁ na pakkamantī ekaṁ āpattiṁ āpajjati. Pācittiyaṁ. (10) </div>
</div>
<div class="CENTER" id="p_5V_920">
<span class="pN">920</span>Tuvaṭṭavaggo catuttho.</div>
</html>
