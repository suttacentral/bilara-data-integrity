<html>
<div class="i">11.3 Tayo dhammā</div>
<div class="h">Dasuttarasutta</div>
<div class="q" id="h_8D_1160"> <h2 class="paliSectionName">
<span class="pN">1160</span>Tayo dhammā </h2>
</div>
<div class="q" id="p_8D_1161"> <div class="divNumber">353.</div> <div class="p">
<span class="pN">1161</span>Tayo dhammā bahukārā, tayo dhammā bhāvetabbā…pe… tayo dhammā sacchikātabbā. </div>
</div>
<div class="q" id="p_8D_1162"> <div class="p">
<span class="pN">1162</span>Katame tayo dhammā <span class="bold">bahukārā?</span> Sappurisasaṁsevo, saddhammassavanaṁ, dhammānudhammappaṭipatti. Ime tayo dhammā bahukārā. (1) </div>
</div>
<div class="q" id="p_8D_1163"> <div class="p">
<span class="pN">1163</span>Katame tayo dhammā <span class="bold">bhāvetabbā?</span> Tayo samādhī— savitakko savicāro samādhi, avitakko vicāramatto samādhi, avitakko avicāro samādhi. Ime tayo dhammā bhāvetabbā. (2) </div>
</div>
<div class="q" id="p_8D_1164"> <div class="p">
<span class="pN">1164</span>Katame tayo dhammā <span class="bold">pariññeyyā?</span> Tisso vedanā— sukhā vedanā, dukkhā vedanā, adukkhamasukhā vedanā. Ime tayo dhammā pariññeyyā. (3) </div>
</div>
<div class="q" id="p_8D_1165"> <div class="p">
<span class="pN">1165</span>Katame tayo dhammā <span class="bold">pahātabbā?</span> Tisso taṇhā— kāmataṇhā, bhavataṇhā, vibhavataṇhā. Ime tayo dhammā pahātabbā. (4) </div>
</div>
<div class="q" id="p_8D_1166"> <div class="p">
<span class="pN">1166</span>Katame tayo dhammā <span class="bold">hānabhāgiyā?</span> Tīṇi akusalamūlāni— lobho akusalamūlaṁ, doso akusalamūlaṁ, moho akusalamūlaṁ. Ime tayo dhammā hānabhāgiyā. (5) </div>
</div>
<div class="q" id="p_8D_1167"> <div class="p">
<span class="pN">1167</span>Katame tayo dhammā <span class="bold">visesabhāgiyā?</span> Tīṇi kusalamūlāni— alobho kusalamūlaṁ, adoso kusalamūlaṁ, amoho kusalamūlaṁ. Ime tayo dhammā visesabhāgiyā. (6) </div>
</div>
<div class="q" id="p_8D_1168"> <div class="p">
<span class="pN">1168</span>Katame tayo dhammā <span class="bold">duppaṭivijjhā?</span> Tisso nissaraṇiyā dhātuyo— kāmānametaṁ nissaraṇaṁ yadidaṁ nekkhammaṁ, rūpānametaṁ nissaraṇaṁ yadidaṁ arūpaṁ, yaṁ kho pana kiñci bhūtaṁ saṅkhataṁ paṭiccasamuppannaṁ, nirodho tassa nissaraṇaṁ. Ime tayo dhammā duppaṭivijjhā. (7) </div>
</div>
<div class="q" id="p_8D_1169"> <div class="p">
<span class="pN">1169</span>Katame tayo dhammā <span class="bold">uppādetabbā?</span> Tīṇi ñāṇāni— atītaṁse ñāṇaṁ, anāgataṁse ñāṇaṁ, paccuppannaṁse ñāṇaṁ. Ime tayo dhammā uppādetabbā. (8) </div>
</div>
<div class="q" id="p_8D_1170"> <div class="p">
<span class="pN">1170</span>Katame tayo dhammā <span class="bold">abhiññeyyā?</span> Tisso dhātuyo— kāmadhātu, rūpadhātu, arūpadhātu. Ime tayo dhammā abhiññeyyā. (9) </div>
</div>
<div class="q" id="p_8D_1171"> <div class="p">
<span class="pN">1171</span>Katame tayo dhammā <span class="bold">sacchikātabbā?</span> Tisso vijjā— pubbenivāsānussatiñāṇaṁ vijjā, sattānaṁ cutūpapāte ñāṇaṁ vijjā, āsavānaṁ khaye ñāṇaṁ vijjā. Ime tayo dhammā sacchikātabbā. (10) </div>
</div>
<div class="q" id="p_8D_1172"> <div class="p">
<span class="pN">1172</span>Iti ime tiṁsa dhammā bhūtā tacchā tathā avitathā anaññathā sammā tathāgatena abhisambuddhā. </div>
</div>
</html>
