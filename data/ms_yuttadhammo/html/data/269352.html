<html>
<div class="i">11.1.5 Pānīyajātaka</div>
<div class="h">Ekādasakanipāta</div>
<div class="h">Mātuposakavagga</div>
<div class="h">Pānīyajātaka</div>
<div class="q" id="p_22J_2169"> <div class="divNumber">59.</div> <div class="p"> <table class="singleColumn"> <tr> <td> <div class="pN">2169</div> <div class="G">“Mitto mittassa pānīyaṁ,</div> </td> </tr> <tr> <td> <div class="G">adinnaṁ paribhuñjisaṁ;</div> </td> </tr> <tr> <td> <div class="G">Tena pacchā vijigucchiṁ,</div> </td> </tr> <tr> <td> <div class="G">taṁ pāpaṁ pakataṁ mayā;</div> </td> </tr> <tr> <td> <div class="G">Mā puna akaraṁ pāpaṁ,</div> </td> </tr> <tr> <td> <div class="G">tasmā pabbajito ahaṁ.</div> </td> </tr> </table> </div>
</div>
<div class="q" id="p_22J_2170"> <div class="divNumber">60.</div> <div class="p"> <table class="singleColumn"> <tr> <td> <div class="pN">2170</div> <div class="G">Paradārañca disvāna,</div> </td> </tr> <tr> <td> <div class="G">chando me udapajjatha;</div> </td> </tr> <tr> <td> <div class="G">Tena pacchā vijigucchiṁ,</div> </td> </tr> <tr> <td> <div class="G">taṁ pāpaṁ pakataṁ mayā;</div> </td> </tr> <tr> <td> <div class="G">Mā puna akaraṁ pāpaṁ,</div> </td> </tr> <tr> <td> <div class="G">tasmā pabbajito ahaṁ.</div> </td> </tr> </table> </div>
</div>
<div class="q" id="p_22J_2171"> <div class="divNumber">61.</div> <div class="p"> <table class="singleColumn"> <tr> <td> <div class="pN">2171</div> <div class="G">Pitaraṁ me mahārāja,</div> </td> </tr> <tr> <td> <div class="G">corā agaṇhu kānane;</div> </td> </tr> <tr> <td> <div class="G">Tesāhaṁ pucchito jānaṁ,</div> </td> </tr> <tr> <td> <div class="G">aññathā naṁ viyākariṁ.</div> </td> </tr> </table> </div>
</div>
<div class="q" id="p_22J_2172"> <div class="divNumber">62.</div> <div class="p"> <table class="singleColumn"> <tr> <td> <div class="pN">2172</div> <div class="G">Tena pacchā vijigucchiṁ,</div> </td> </tr> <tr> <td> <div class="G">taṁ pāpaṁ pakataṁ mayā;</div> </td> </tr> <tr> <td> <div class="G">Mā puna akaraṁ pāpaṁ,</div> </td> </tr> <tr> <td> <div class="G">tasmā pabbajito ahaṁ.</div> </td> </tr> </table> </div>
</div>
<div class="q" id="p_22J_2173"> <div class="divNumber">63.</div> <div class="p"> <table class="singleColumn"> <tr> <td> <div class="pN">2173</div> <div class="G">Pāṇātipātamakaruṁ,</div> </td> </tr> <tr> <td> <div class="G">somayāge upaṭṭhite;</div> </td> </tr> <tr> <td> <div class="G">Tesāhaṁ samanuññāsiṁ.</div> </td> </tr> </table> </div>
</div>
<div class="q" id="p_22J_2174"> <div class="divNumber">64.</div> <div class="p"> <table class="singleColumn"> <tr> <td> <div class="pN">2174</div> <div class="G">Tena pacchā vijigucchiṁ,</div> </td> </tr> <tr> <td> <div class="G">taṁ pāpaṁ pakataṁ mayā;</div> </td> </tr> <tr> <td> <div class="G">Mā puna akaraṁ pāpaṁ,</div> </td> </tr> <tr> <td> <div class="G">tasmā pabbajito ahaṁ.</div> </td> </tr> </table> </div>
</div>
<div class="q" id="p_22J_2175"> <div class="divNumber">65.</div> <div class="p"> <table class="singleColumn"> <tr> <td> <div class="pN">2175</div> <div class="G">Surāmerayamādhukā,</div> </td> </tr> <tr> <td> <div class="G">ye janā paṭhamāsu no;</div> </td> </tr> <tr> <td> <div class="G">Bahūnaṁ te anatthāya,</div> </td> </tr> <tr> <td> <div class="G">majjapānamakappayuṁ;</div> </td> </tr> <tr> <td> <div class="G">Tesāhaṁ samanuññāsiṁ.</div> </td> </tr> </table> </div>
</div>
<div class="q" id="p_22J_2176"> <div class="divNumber">66.</div> <div class="p"> <table class="singleColumn"> <tr> <td> <div class="pN">2176</div> <div class="G">Tena pacchā vijigucchiṁ,</div> </td> </tr> <tr> <td> <div class="G">taṁ pāpaṁ pakataṁ mayā;</div> </td> </tr> <tr> <td> <div class="G">Mā puna akaraṁ pāpaṁ,</div> </td> </tr> <tr> <td> <div class="G">tasmā pabbajito ahaṁ”.</div> </td> </tr> </table> </div>
</div>
<div class="q" id="p_22J_2177"> <div class="divNumber">67.</div> <div class="p"> <table class="singleColumn"> <tr> <td> <div class="pN">2177</div> <div class="G">“Dhiratthu subahū kāme,</div> </td> </tr> <tr> <td> <div class="G">duggandhe bahukaṇṭake;</div> </td> </tr> <tr> <td> <div class="G">Ye ahaṁ paṭisevanto,</div> </td> </tr> <tr> <td> <div class="G">nālabhiṁ tādisaṁ sukhaṁ”.</div> </td> </tr> </table> </div>
</div>
<div class="q" id="p_22J_2178"> <div class="divNumber">68.</div> <div class="p"> <table class="singleColumn"> <tr> <td> <div class="pN">2178</div> <div class="G">“Mahassādā sukhā kāmā,</div> </td> </tr> <tr> <td> <div class="G">Natthi kāmā paraṁ sukhaṁ;</div> </td> </tr> <tr> <td> <div class="G">Ye kāme paṭisevanti,</div> </td> </tr> <tr> <td> <div class="G">Saggaṁ te upapajjare”.</div> </td> </tr> </table> </div>
</div>
<div class="q" id="p_22J_2179"> <div class="divNumber">69.</div> <div class="p"> <table class="singleColumn"> <tr> <td> <div class="pN">2179</div> <div class="G">“Appassādā dukhā kāmā,</div> </td> </tr> <tr> <td> <div class="G">natthi kāmā paraṁ dukhaṁ;</div> </td> </tr> <tr> <td> <div class="G">Ye kāme paṭisevanti,</div> </td> </tr> <tr> <td> <div class="G">nirayaṁ te upapajjare.</div> </td> </tr> </table> </div>
</div>
<div class="q" id="p_22J_2180"> <div class="divNumber">70.</div> <div class="p"> <table class="singleColumn"> <tr> <td> <div class="pN">2180</div> <div class="G">Asī yathā sunisito,</div> </td> </tr> <tr> <td> <div class="G">nettiṁsova supāyiko;</div> </td> </tr> <tr> <td> <div class="G">Sattīva urasi khittā,</div> </td> </tr> <tr> <td> <div class="G">kāmā dukkhatarā tato.</div> </td> </tr> </table> </div>
</div>
<div class="q" id="p_22J_2181"> <div class="divNumber">71.</div> <div class="p"> <table class="singleColumn"> <tr> <td> <div class="pN">2181</div> <div class="G">Aṅgārānaṁva jalitaṁ,</div> </td> </tr> <tr> <td> <div class="G">kāsuṁ sādhikaporisaṁ;</div> </td> </tr> <tr> <td> <div class="G">Phālaṁva divasantattaṁ,</div> </td> </tr> <tr> <td> <div class="G">kāmā dukkhatarā tato.</div> </td> </tr> </table> </div>
</div>
<div class="q" id="p_22J_2182"> <div class="divNumber">72.</div> <div class="p"> <table class="singleColumn"> <tr> <td> <div class="pN">2182</div> <div class="G">Visaṁ yathā halāhalaṁ,</div> </td> </tr> <tr> <td> <div class="G">telaṁ pakkuthitaṁ yathā;</div> </td> </tr> <tr> <td> <div class="G">Tambaloha vilīnaṁva,</div> </td> </tr> <tr> <td> <div class="G">kāmā dukkhatarā tato”ti.</div> </td> </tr> </table> </div>
</div>
<div class="CENTER" id="p_22J_2183">
<span class="pN">2183</span>Pānīyajātakaṁ pañcamaṁ.</div>
</html>
