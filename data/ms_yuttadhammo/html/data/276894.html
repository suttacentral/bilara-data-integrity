<html>
<div class="i">2.1.1.1 Pārājikakaṇḍa</div>
<div class="h">Bhikkhunivibhaṅga</div>
<div class="h">Paṭhamabhāga</div>
<div class="h">Katthapaññattivāra</div>
<div class="h">Pārājikakaṇḍa</div>
<div class="q" id="p_5V_662"> <div class="divNumber">201.</div> <div class="p">
<span class="pN">662</span>Yaṁ tena bhagavatā jānatā passatā arahatā sammāsambuddhena bhikkhunīnaṁ pañcamaṁ pārājikaṁ kattha paññattaṁ? Kaṁ ārabbha? Kismiṁ vatthusmiṁ? Atthi tattha paññatti, anupaññatti, anuppannapaññatti? Sabbatthapaññatti, padesapaññatti? Sādhāraṇapaññatti, asādhāraṇapaññatti? Ekatopaññatti, ubhatopaññatti? Catunnaṁ pātimokkhuddesānaṁ katthogadhaṁ kattha pariyāpannaṁ? Katamena uddesena uddesaṁ āgacchati? Catunnaṁ vipattīnaṁ katamā vipatti? Sattannaṁ āpattikkhandhānaṁ katamo āpattikkhandho? Channaṁ āpattisamuṭṭhānānaṁ katihi samuṭṭhānehi samuṭṭhāti? Catunnaṁ adhikaraṇānaṁ katamaṁ adhikaraṇaṁ? Sattannaṁ samathānaṁ katihi samathehi sammati? Ko tattha vinayo? Ko tattha abhivinayo? Kiṁ tattha pātimokkhaṁ? Kiṁ tattha adhipātimokkhaṁ? Kā vipatti? Kā sampatti? Kā paṭipatti? Kati atthavase paṭicca bhagavatā bhikkhunīnaṁ pañcamaṁ pārājikaṁ paññattaṁ? Kā sikkhanti? Kā sikkhitasikkhā? Kattha ṭhitaṁ? Kā dhārenti? Kassa vacanaṁ? Kenābhatanti? </div>
</div>
<div class="q" id="p_5V_663"> <div class="divNumber">202.</div> <div class="p">
<span class="pN">663</span>Yaṁ tena bhagavatā jānatā passatā arahatā sammāsambuddhena bhikkhunīnaṁ pañcamaṁ pārājikaṁ kattha paññattanti? Sāvatthiyaṁ paññattaṁ. Kaṁ ārabbhāti? Sundarīnandaṁ bhikkhuniṁ ārabbha. Kismiṁ vatthusminti? Sundarīnandā bhikkhunī avassutā avassutassa purisapuggalassa kāyasaṁsaggaṁ sādiyi, tasmiṁ vatthusmiṁ. Atthi tattha paññatti anupaññatti anuppannapaññattīti? Ekā paññatti. Anupaññatti anuppannapaññatti tasmiṁ natthi. Sabbatthapaññatti, padesapaññattīti? Sabbatthapaññatti. Sādhāraṇapaññatti, asādhāraṇapaññattīti? Asādhāraṇapaññatti. Ekatopaññatti, ubhatopaññattīti? Ekatopaññatti. Catunnaṁ pātimokkhuddesānaṁ katthogadhaṁ kattha pariyāpannanti? Nidānogadhaṁ nidānapariyāpannaṁ. Katamena uddesena uddesaṁ āgacchatīti? Dutiyena uddesena uddesaṁ āgacchati. Catunnaṁ vipattīnaṁ katamā vipattīti? Sīlavipatti. Sattannaṁ āpattikkhandhānaṁ katamo āpattikkhandhoti? Pārājikāpattikkhandho. Channaṁ āpattisamuṭṭhānānaṁ katihi samuṭṭhānehi samuṭṭhātīti? Ekena samuṭṭhānena samuṭṭhāti— kāyato ca cittato ca samuṭṭhāti, na vācato. Catunnaṁ adhikaraṇānaṁ katamaṁ adhikaraṇanti? Āpattādhikaraṇaṁ? Sattannaṁ samathānaṁ katihi samathehi sammatīti? Dvīhi samathehi sammati— sammukhāvinayena ca paṭiññātakaraṇena ca. Ko tattha vinayo, ko tattha abhivinayoti? Paññatti vinayo, vibhatti abhivinayo. Kiṁ tattha pātimokkhaṁ, kiṁ tattha adhipātimokkhanti? Paññatti pātimokkhaṁ, vibhatti adhipātimokkhaṁ. Kā vipattīti? Asaṁvaro vipatti. Kā sampattīti? Saṁvaro sampatti. Kā paṭipattīti? “Na evarūpaṁ karissāmī”ti yāvajīvaṁ āpāṇakoṭikaṁ samādāya sikkhati sikkhāpadesu. Kati atthavase paṭicca bhagavatā bhikkhunīnaṁ pañcamaṁ pārājikaṁ paññattanti? Dasa atthavase paṭicca bhagavatā bhikkhunīnaṁ pañcamaṁ pārājikaṁ paññattaṁ— saṁghasuṭṭhutāya, saṁghaphāsutāya, dummaṅkūnaṁ bhikkhunīnaṁ niggahāya, pesalānaṁ bhikkhunīnaṁ phāsuvihārāya, diṭṭhadhammikānaṁ āsavānaṁ saṁvarāya, samparāyikānaṁ āsavānaṁ paṭighātāya, appasannānaṁ pasādāya, pasannānaṁ bhiyyobhāvāya, saddhammaṭṭhitiyā, vinayānuggahāya. Kā sikkhantīti? Sekkhā ca puthujjanakalyāṇikā ca sikkhanti. Kā sikkhitasikkhāti? Arahantiyo sikkhitasikkhā. Kattha ṭhitanti? Sikkhākāmāsu ṭhitaṁ. Kā dhārentīti? Yāsaṁ vattati tā dhārenti. Kassa vacananti? Bhagavato vacanaṁ arahato sammāsambuddhassa. Kenābhatanti? Paramparābhataṁ— </div>
</div>
<div class="q" id="p_5V_664"> <div class="p"> <table class="singleColumn"> <tr> <td> <div class="pN">664</div> <div class="G">Upāli dāsako ceva,</div> </td> </tr> <tr> <td> <div class="G">soṇako siggavo tathā;</div> </td> </tr> <tr> <td> <div class="G">Moggaliputtena pañcamā,</div> </td> </tr> <tr> <td> <div class="G">ete jambusirivhaye.</div> </td> </tr> </table> </div>
</div>
<div class="q" id="p_5V_665"> <div class="p"> <table class="singleColumn"> <tr> <td> <div class="pN">665</div> <div class="G">Tato mahindo iṭṭiyo,</div> </td> </tr> <tr> <td> <div class="G">uttiyo sambalo tathā;</div> </td> </tr> <tr> <td> <div class="G">Bhaddanāmo ca paṇḍito.</div> </td> </tr> </table> </div>
</div>
<div class="q" id="p_5V_666"> <div class="p"> <table class="singleColumn"> <tr> <td> <div class="pN">666</div> <div class="G">Ete nāgā mahāpaññā,</div> </td> </tr> <tr> <td> <div class="G">jambudīpā idhāgatā;</div> </td> </tr> <tr> <td> <div class="G">Vinayaṁ te vācayiṁsu,</div> </td> </tr> <tr> <td> <div class="G">piṭakaṁ tambapaṇṇiyā.</div> </td> </tr> </table> </div>
</div>
<div class="q" id="p_5V_667"> <div class="p"> <table class="singleColumn"> <tr> <td> <div class="pN">667</div> <div class="G">Nikāye pañca vācesuṁ,</div> </td> </tr> <tr> <td> <div class="G">satta ceva pakaraṇe;</div> </td> </tr> <tr> <td> <div class="G">Tato ariṭṭho medhāvī,</div> </td> </tr> <tr> <td> <div class="G">tissadatto ca paṇḍito.</div> </td> </tr> </table> </div>
</div>
<div class="q" id="p_5V_668"> <div class="p"> <table class="singleColumn"> <tr> <td> <div class="pN">668</div> <div class="G">Visārado kāḷasumano,</div> </td> </tr> <tr> <td> <div class="G">thero ca dīghanāmako;</div> </td> </tr> <tr> <td> <div class="G">Dīghasumano ca paṇḍito.</div> </td> </tr> </table> </div>
</div>
<div class="q" id="p_5V_669"> <div class="p"> <table class="singleColumn"> <tr> <td> <div class="pN">669</div> <div class="G">Punadeva kāḷasumano,</div> </td> </tr> <tr> <td> <div class="G">Nāgatthero ca buddharakkhito;</div> </td> </tr> <tr> <td> <div class="G">Tissatthero ca medhāvī,</div> </td> </tr> <tr> <td> <div class="G">Devatthero ca paṇḍito.</div> </td> </tr> </table> </div>
</div>
<div class="q" id="p_5V_670"> <div class="p"> <table class="singleColumn"> <tr> <td> <div class="pN">670</div> <div class="G">Punadeva sumano medhāvī,</div> </td> </tr> <tr> <td> <div class="G">Vinaye ca visārado;</div> </td> </tr> <tr> <td> <div class="G">Bahussuto cūḷanāgo,</div> </td> </tr> <tr> <td> <div class="G">Gajova duppadhaṁsiyo.</div> </td> </tr> </table> </div>
</div>
<div class="q" id="p_5V_671"> <div class="p"> <table class="singleColumn"> <tr> <td> <div class="pN">671</div> <div class="G">Dhammapālitanāmo ca,</div> </td> </tr> <tr> <td> <div class="G">rohaṇe sādhupūjito;</div> </td> </tr> <tr> <td> <div class="G">Tassa sisso mahāpañño,</div> </td> </tr> <tr> <td> <div class="G">khemanāmo tipeṭako.</div> </td> </tr> </table> </div>
</div>
<div class="q" id="p_5V_672"> <div class="p"> <table class="singleColumn"> <tr> <td> <div class="pN">672</div> <div class="G">Dīpe tārakarājāva,</div> </td> </tr> <tr> <td> <div class="G">paññāya atirocatha;</div> </td> </tr> <tr> <td> <div class="G">Upatisso ca medhāvī,</div> </td> </tr> <tr> <td> <div class="G">phussadevo mahākathī.</div> </td> </tr> </table> </div>
</div>
<div class="q" id="p_5V_673"> <div class="p"> <table class="singleColumn"> <tr> <td> <div class="pN">673</div> <div class="G">Punadeva sumano medhāvī,</div> </td> </tr> <tr> <td> <div class="G">Pupphanāmo bahussuto;</div> </td> </tr> <tr> <td> <div class="G">Mahākathī mahāsivo,</div> </td> </tr> <tr> <td> <div class="G">Piṭake sabbattha kovido.</div> </td> </tr> </table> </div>
</div>
<div class="q" id="p_5V_674"> <div class="p"> <table class="singleColumn"> <tr> <td> <div class="pN">674</div> <div class="G">Punadeva upāli medhāvī,</div> </td> </tr> <tr> <td> <div class="G">Vinaye ca visārado;</div> </td> </tr> <tr> <td> <div class="G">Mahānāgo mahāpañño,</div> </td> </tr> <tr> <td> <div class="G">Saddhammavaṁsakovido.</div> </td> </tr> </table> </div>
</div>
<div class="q" id="p_5V_675"> <div class="p"> <table class="singleColumn"> <tr> <td> <div class="pN">675</div> <div class="G">Punadeva abhayo medhāvī,</div> </td> </tr> <tr> <td> <div class="G">Piṭake sabbattha kovido;</div> </td> </tr> <tr> <td> <div class="G">Tissatthero ca medhāvī,</div> </td> </tr> <tr> <td> <div class="G">Vinaye ca visārado.</div> </td> </tr> </table> </div>
</div>
<div class="q" id="p_5V_676"> <div class="p"> <table class="singleColumn"> <tr> <td> <div class="pN">676</div> <div class="G">Tassa sisso mahāpañño,</div> </td> </tr> <tr> <td> <div class="G">pupphanāmo bahussuto;</div> </td> </tr> <tr> <td> <div class="G">Sāsanaṁ anurakkhanto,</div> </td> </tr> <tr> <td> <div class="G">jambudīpe patiṭṭhito.</div> </td> </tr> </table> </div>
</div>
<div class="q" id="p_5V_677"> <div class="p"> <table class="singleColumn"> <tr> <td> <div class="pN">677</div> <div class="G">Cūḷābhayo ca medhāvī,</div> </td> </tr> <tr> <td> <div class="G">vinaye ca visārado;</div> </td> </tr> <tr> <td> <div class="G">Tissatthero ca medhāvī,</div> </td> </tr> <tr> <td> <div class="G">saddhammavaṁsakovido.</div> </td> </tr> </table> </div>
</div>
<div class="q" id="p_5V_678"> <div class="p"> <table class="singleColumn"> <tr> <td> <div class="pN">678</div> <div class="G">Cūḷadevo ca medhāvī,</div> </td> </tr> <tr> <td> <div class="G">vinaye ca visārado;</div> </td> </tr> <tr> <td> <div class="G">Sivatthero ca medhāvī,</div> </td> </tr> <tr> <td> <div class="G">vinaye sabbattha kovido.</div> </td> </tr> </table> </div>
</div>
<div class="q" id="p_5V_679"> <div class="p"> <table class="singleColumn"> <tr> <td> <div class="pN">679</div> <div class="G">Ete nāgā mahāpaññā,</div> </td> </tr> <tr> <td> <div class="G">Vinayaññū maggakovidā;</div> </td> </tr> <tr> <td> <div class="G">Vinayaṁ dīpe pakāsesuṁ,</div> </td> </tr> <tr> <td> <div class="G">Piṭakaṁ tambapaṇṇiyāti. (1)</div> </td> </tr> </table> </div>
</div>
<div class="q" id="p_5V_680"> <div class="divNumber">203.</div> <div class="p">
<span class="pN">680</span>Yaṁ tena bhagavatā jānatā passatā arahatā sammāsambuddhena bhikkhunīnaṁ chaṭṭhaṁ pārājikaṁ kattha paññattanti? Sāvatthiyaṁ paññattaṁ. Kaṁ ārabbhāti? Thullanandaṁ bhikkhuniṁ ārabbha. Kismiṁ vatthusminti? Thullanandā bhikkhunī jānaṁ pārājikaṁ dhammaṁ ajjhāpannaṁ bhikkhuniṁ nevattanā paṭicodesi na gaṇassa ārocesi, tasmiṁ vatthusmiṁ. Ekā paññatti. Channaṁ āpattisamuṭṭhānānaṁ ekena samuṭṭhānena samuṭṭhāti— kāyato ca vācato ca cittato ca samuṭṭhāti…pe…. (2) </div>
</div>
<div class="q" id="p_5V_681"> <div class="divNumber">204.</div> <div class="p">
<span class="pN">681</span>Bhikkhunīnaṁ sattamaṁ pārājikaṁ kattha paññattanti? Sāvatthiyaṁ paññattaṁ. Kaṁ ārabbhāti? Thullanandaṁ bhikkhuniṁ ārabbha. Kismiṁ vatthusminti? Thullanandā bhikkhunī samaggena saṁghena ukkhittaṁ ariṭṭhaṁ bhikkhuṁ gaddhabādhipubbaṁ anuvatti, tasmiṁ vatthusmiṁ. Ekā paññatti. Channaṁ āpattisamuṭṭhānānaṁ ekena samuṭṭhānena samuṭṭhāti— dhuranikkhepe…pe…. (3) </div>
</div>
<div class="q" id="p_5V_682"> <div class="divNumber">205.</div> <div class="p">
<span class="pN">682</span>Bhikkhunīnaṁ aṭṭhamaṁ pārājikaṁ kattha paññattanti? Sāvatthiyaṁ paññattaṁ. Kaṁ ārabbhāti? Chabbaggiyā bhikkhuniyo ārabbha. Kismiṁ vatthusminti? Chabbaggiyā bhikkhuniyo aṭṭhamaṁ vatthuṁ paripūresuṁ, tasmiṁ vatthusmiṁ. Ekā paññatti. Channaṁ āpattisamuṭṭhānānaṁ ekena samuṭṭhānena samuṭṭhāti— dhuranikkhepe…pe…. (4) </div>
</div>
<div class="CENTER" id="p_5V_683">
<span class="pN">683</span>Aṭṭha pārājikā niṭṭhitā.</div>
<div class="SUMMARY" id="p_5V_684">
<span class="pN">684</span><span class="firstLetter">T</span>assuddānaṁ</div>
<div class="q" id="p_5V_685"> <div class="p"> <table class="singleColumn"> <tr> <td> <div class="pN">685</div> <div class="G">Methunādinnādānañca,</div> </td> </tr> <tr> <td> <div class="G">manussaviggahuttari;</div> </td> </tr> <tr> <td> <div class="G">Kāyasaṁsaggaṁ chādeti,</div> </td> </tr> <tr> <td> <div class="G">ukkhittā aṭṭha vatthukā;</div> </td> </tr> <tr> <td> <div class="G">Paññāpesi mahāvīro,</div> </td> </tr> <tr> <td> <div class="G">chejjavatthū asaṁsayāti.</div> </td> </tr> </table> </div>
</div>
</html>
