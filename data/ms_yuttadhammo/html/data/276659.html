<html>
<div class="i">2.4.3.3 Cīvarasibbanasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Naggavagga</div>
<div class="h">Cīvarasibbanasikkhāpada</div>
<div class="q" id="p_2V_2801"> <div class="divNumber">892.</div> <div class="p">
<span class="pN">2801</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena aññatarissā bhikkhuniyā mahagghe cīvaradusse cīvaraṁ dukkaṭaṁ hoti dussibbitaṁ. Thullanandā bhikkhunī taṁ bhikkhuniṁ etadavoca— “sundaraṁ kho idaṁ te, ayye, cīvaradussaṁ; cīvarañca kho dukkaṭaṁ dussibbitan”ti. “Visibbemi, ayye, sibbissasī”ti? “Āmāyye, sibbissāmī”ti. Atha kho sā bhikkhunī taṁ cīvaraṁ visibbetvā thullanandāya bhikkhuniyā adāsi. Thullanandā bhikkhunī— “sibbissāmi sibbissāmī”ti neva sibbati na sibbāpanāya ussukkaṁ karoti. </div>
</div>
<div class="q" id="p_2V_2802"> <div class="p">
<span class="pN">2802</span>Atha kho sā bhikkhunī bhikkhunīnaṁ etamatthaṁ ārocesi. Yā tā bhikkhuniyo appicchā…pe… tā ujjhāyanti khiyyanti vipācenti— “kathañhi nāma ayyā thullanandā bhikkhuniyā cīvaraṁ visibbāpetvā neva sibbissati na sibbāpanāya ussukkaṁ karissatī”ti…pe… “saccaṁ kira, bhikkhave, thullanandā bhikkhunī bhikkhuniyā cīvaraṁ visibbāpetvā neva sibbati na sibbāpanāya ussukkaṁ karotī”ti? “Saccaṁ, bhagavā”ti. Vigarahi buddho bhagavā…pe… kathañhi nāma, bhikkhave, thullanandā bhikkhunī bhikkhuniyā cīvaraṁ visibbāpetvā neva sibbissati na sibbāpanāya ussukkaṁ karissati. Netaṁ, bhikkhave, appasannānaṁ vā pasādāya…pe… evañca pana, bhikkhave, bhikkhuniyo imaṁ sikkhāpadaṁ uddisantu— </div>
</div>
<div class="q" id="p_2V_2803"> <div class="divNumber">893.</div> <div class="p">
<span class="pN">2803</span><span class="bold">“Yā pana bhikkhunī bhikkhuniyā cīvaraṁ visibbetvā vā visibbāpetvā vā sā pacchā anantarāyikinī neva sibbeyya na sibbāpanāya ussukkaṁ kareyya, aññatra catūhapañcāhā, pācittiyan”</span>ti. (<span class="italic">23</span>:<span class="bold">78</span>) </div>
</div>
<div class="q" id="p_2V_2804"> <div class="divNumber">894.</div> <div class="p">
<span class="pN">2804</span><span class="bold">Yā panā</span>ti yā yādisā…pe… <span class="bold">bhikkhunī</span>ti…pe… ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2805"> <div class="p">
<span class="pN">2805</span><span class="bold">Bhikkhuniyā</span>ti aññāya bhikkhuniyā. </div>
</div>
<div class="q" id="p_2V_2806"> <div class="p">
<span class="pN">2806</span><span class="bold">Cīvaraṁ</span> nāma channaṁ cīvarānaṁ aññataraṁ cīvaraṁ. </div>
</div>
<div class="q" id="p_2V_2807"> <div class="p">
<span class="pN">2807</span><span class="bold">Visibbetvā</span>ti sayaṁ visibbetvā. <span class="bold">Visibbāpetvā</span>ti aññaṁ visibbāpetvā. </div>
</div>
<div class="q" id="p_2V_2808"> <div class="p">
<span class="pN">2808</span><span class="bold">Sā pacchā anantarāyikinī</span>ti asati antarāye. </div>
</div>
<div class="q" id="p_2V_2809"> <div class="p">
<span class="pN">2809</span><span class="bold">Neva sibbeyyā</span>ti na sayaṁ sibbeyya. <span class="bold">Na sibbāpanāya ussukkaṁ kareyyā</span>ti na aññaṁ āṇāpeyya. </div>
</div>
<div class="q" id="p_2V_2810"> <div class="p">
<span class="pN">2810</span><span class="bold">Aññatra catūhapañcāhā</span>ti ṭhapetvā catūhapañcāhaṁ. “Neva sibbissāmi na sibbāpanāya ussukkaṁ karissāmī”ti dhuraṁ nikkhittamatte āpatti pācittiyassa. </div>
</div>
<div class="q" id="p_2V_2811"> <div class="divNumber">895.</div> <div class="p">
<span class="pN">2811</span>Upasampannāya upasampannasaññā cīvaraṁ visibbetvā vā visibbāpetvā vā sā pacchā anantarāyikinī neva sibbati na sibbāpanāya ussukkaṁ karoti, aññatra catūhapañcāhā, āpatti pācittiyassa. Upasampannāya vematikā cīvaraṁ visibbetvā vā visibbāpetvā vā sā pacchā anantarāyikinī neva sibbati na sibbāpanāya ussukkaṁ karoti, aññatra catūhapañcāhā, āpatti pācittiyassa. Upasampannāya anupasampannasaññā cīvaraṁ visibbetvā vā visibbāpetvā vā sā pacchā anantarāyikinī neva sibbati na sibbāpanāya ussukkaṁ karoti, aññatra catūhapañcāhā, āpatti pācittiyassa. </div>
</div>
<div class="q" id="p_2V_2812"> <div class="p">
<span class="pN">2812</span>Aññaṁ parikkhāraṁ visibbetvā vā visibbāpetvā vā sā pacchā anantarāyikinī neva sibbati na sibbāpanāya ussukkaṁ karoti, aññatra catūhapañcāhā, āpatti dukkaṭassa. Anupasampannāya cīvaraṁ vā aññaṁ vā parikkhāraṁ visibbetvā vā visibbāpetvā vā sā pacchā anantarāyikinī neva sibbati na sibbāpanāya ussukkaṁ karoti, aññatra catūhapañcāhā, āpatti dukkaṭassa. Anupasampannāya upasampannasaññā, āpatti dukkaṭassa. Anupasampannāya vematikā, āpatti dukkaṭassa. Anupasampannāya anupasampannasaññā, āpatti dukkaṭassa. </div>
</div>
<div class="q" id="p_2V_2813"> <div class="divNumber">896.</div> <div class="p">
<span class="pN">2813</span>Anāpatti— sati antarāye, pariyesitvā na labhati, karontī catūhapañcāhaṁ atikkāmeti, gilānāya, āpadāsu, ummattikāya, ādikammikāyāti. </div>
</div>
<div class="CENTER" id="p_2V_2814">
<span class="pN">2814</span>Tatiyasikkhāpadaṁ niṭṭhitaṁ.</div>
</html>
