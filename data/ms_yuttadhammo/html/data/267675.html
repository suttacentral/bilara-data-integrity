<html>
<div class="i">55.1 Lakuṇḍabhaddiyattheraapadāna</div>
<div class="h">Bhaddiyavagga</div>
<div class="h">Lakuṇḍabhaddiyattheraapadāna</div>
<div class="q" id="p_20Ap1_7334"> <div class="divNumber">1.</div> <div class="p"> <table class="singleColumn"> <tr> <td> <div class="pN">7334</div> <div class="G">“Padumuttaro nāma jino,</div> </td> </tr> <tr> <td> <div class="G">sabbadhammesu cakkhumā;</div> </td> </tr> <tr> <td> <div class="G">Ito satasahassamhi,</div> </td> </tr> <tr> <td> <div class="G">kappe uppajji nāyako.</div> </td> </tr> </table> </div>
</div>
<div class="q" id="p_20Ap1_7335"> <div class="divNumber">2.</div> <div class="p"> <table class="singleColumn"> <tr> <td> <div class="pN">7335</div> <div class="G">Tadāhaṁ haṁsavatiyaṁ,</div> </td> </tr> <tr> <td> <div class="G">seṭṭhiputto mahaddhano;</div> </td> </tr> <tr> <td> <div class="G">Jaṅghāvihāraṁ vicaraṁ,</div> </td> </tr> <tr> <td> <div class="G">saṁghārāmaṁ agacchahaṁ.</div> </td> </tr> </table> </div>
</div>
<div class="q" id="p_20Ap1_7336"> <div class="divNumber">3.</div> <div class="p"> <table class="singleColumn"> <tr> <td> <div class="pN">7336</div> <div class="G">Tadā so lokapajjoto,</div> </td> </tr> <tr> <td> <div class="G">dhammaṁ desesi nāyako;</div> </td> </tr> <tr> <td> <div class="G">Mañjussarānaṁ pavaraṁ,</div> </td> </tr> <tr> <td> <div class="G">sāvakaṁ abhikittayi.</div> </td> </tr> </table> </div>
</div>
<div class="q" id="p_20Ap1_7337"> <div class="divNumber">4.</div> <div class="p"> <table class="singleColumn"> <tr> <td> <div class="pN">7337</div> <div class="G">Taṁ sutvā mudito hutvā,</div> </td> </tr> <tr> <td> <div class="G">kāraṁ katvā mahesino;</div> </td> </tr> <tr> <td> <div class="G">Vanditvā satthuno pāde,</div> </td> </tr> <tr> <td> <div class="G">taṁ ṭhānamabhipatthayiṁ.</div> </td> </tr> </table> </div>
</div>
<div class="q" id="p_20Ap1_7338"> <div class="divNumber">5.</div> <div class="p"> <table class="singleColumn"> <tr> <td> <div class="pN">7338</div> <div class="G">Tadā buddho viyākāsi,</div> </td> </tr> <tr> <td> <div class="G">saṁghamajjhe vināyako;</div> </td> </tr> <tr> <td> <div class="G">‘Anāgatamhi addhāne,</div> </td> </tr> <tr> <td> <div class="G">lacchase taṁ manorathaṁ.</div> </td> </tr> </table> </div>
</div>
<div class="q" id="p_20Ap1_7339"> <div class="divNumber">6.</div> <div class="p"> <table class="singleColumn"> <tr> <td> <div class="pN">7339</div> <div class="G">Satasahassito kappe,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_7340"> <div class="divNumber">7.</div> <div class="p"> <table class="singleColumn"> <tr> <td> <div class="pN">7340</div> <div class="G">Tassa dhammesu dāyādo,</div> </td> </tr> <tr> <td> <div class="G">oraso dhammanimmito;</div> </td> </tr> <tr> <td> <div class="G">Bhaddiyo nāma nāmena,</div> </td> </tr> <tr> <td> <div class="G">hessati satthu sāvako’.</div> </td> </tr> </table> </div>
</div>
<div class="q" id="p_20Ap1_7341"> <div class="divNumber">8.</div> <div class="p"> <table class="singleColumn"> <tr> <td> <div class="pN">7341</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṁ dehaṁ,</div> </td> </tr> <tr> <td> <div class="G">tāvatiṁsamagacchahaṁ.</div> </td> </tr> </table> </div>
</div>
<div class="q" id="p_20Ap1_7342"> <div class="divNumber">9.</div> <div class="p"> <table class="singleColumn"> <tr> <td> <div class="pN">7342</div> <div class="G">Dvenavute ito kappe,</div> </td> </tr> <tr> <td> <div class="G">phusso uppajji nāyako;</div> </td> </tr> <tr> <td> <div class="G">Durāsado duppasaho,</div> </td> </tr> <tr> <td> <div class="G">sabbalokuttamo jino.</div> </td> </tr> </table> </div>
</div>
<div class="q" id="p_20Ap1_7343"> <div class="divNumber">10.</div> <div class="p"> <table class="singleColumn"> <tr> <td> <div class="pN">7343</div> <div class="G">Caraṇena ca sampanno,</div> </td> </tr> <tr> <td> <div class="G">brahā uju patāpavā;</div> </td> </tr> <tr> <td> <div class="G">Hitesī sabbasattānaṁ,</div> </td> </tr> <tr> <td> <div class="G">bahuṁ mocesi bandhanā.</div> </td> </tr> </table> </div>
</div>
<div class="q" id="p_20Ap1_7344"> <div class="divNumber">11.</div> <div class="p"> <table class="singleColumn"> <tr> <td> <div class="pN">7344</div> <div class="G">Nandārāmavane tassa,</div> </td> </tr> <tr> <td> <div class="G">ahosiṁ phussakokilo;</div> </td> </tr> <tr> <td> <div class="G">Gandhakuṭisamāsanne,</div> </td> </tr> <tr> <td> <div class="G">ambarukkhe vasāmahaṁ.</div> </td> </tr> </table> </div>
</div>
<div class="q" id="p_20Ap1_7345"> <div class="divNumber">12.</div> <div class="p"> <table class="singleColumn"> <tr> <td> <div class="pN">7345</div> <div class="G">Tadā piṇḍāya gacchantaṁ,</div> </td> </tr> <tr> <td> <div class="G">dakkhiṇeyyaṁ jinuttamaṁ;</div> </td> </tr> <tr> <td> <div class="G">Disvā cittaṁ pasādetvā,</div> </td> </tr> <tr> <td> <div class="G">mañjunābhinikūjahaṁ.</div> </td> </tr> </table> </div>
</div>
<div class="q" id="p_20Ap1_7346"> <div class="divNumber">13.</div> <div class="p"> <table class="singleColumn"> <tr> <td> <div class="pN">7346</div> <div class="G">Rājuyyānaṁ tadā gantvā,</div> </td> </tr> <tr> <td> <div class="G">supakkaṁ kanakattacaṁ;</div> </td> </tr> <tr> <td> <div class="G">Ambapiṇḍaṁ gahetvāna,</div> </td> </tr> <tr> <td> <div class="G">sambuddhassopanāmayiṁ.</div> </td> </tr> </table> </div>
</div>
<div class="q" id="p_20Ap1_7347"> <div class="divNumber">14.</div> <div class="p"> <table class="singleColumn"> <tr> <td> <div class="pN">7347</div> <div class="G">Tadā me cittamaññāya,</div> </td> </tr> <tr> <td> <div class="G">mahākāruṇiko jino;</div> </td> </tr> <tr> <td> <div class="G">Upaṭṭhākassa hatthato,</div> </td> </tr> <tr> <td> <div class="G">pattaṁ paggaṇhi nāyako.</div> </td> </tr> </table> </div>
</div>
<div class="q" id="p_20Ap1_7348"> <div class="divNumber">15.</div> <div class="p"> <table class="singleColumn"> <tr> <td> <div class="pN">7348</div> <div class="G">Adāsiṁ haṭṭhacittohaṁ,</div> </td> </tr> <tr> <td> <div class="G">ambapiṇḍaṁ mahāmune;</div> </td> </tr> <tr> <td> <div class="G">Patte pakkhippa pakkhehi,</div> </td> </tr> <tr> <td> <div class="G">pañjaliṁ katvāna mañjunā.</div> </td> </tr> </table> </div>
</div>
<div class="q" id="p_20Ap1_7349"> <div class="divNumber">16.</div> <div class="p"> <table class="singleColumn"> <tr> <td> <div class="pN">7349</div> <div class="G">Sarena rajanīyena,</div> </td> </tr> <tr> <td> <div class="G">savanīyena vaggunā;</div> </td> </tr> <tr> <td> <div class="G">Vassanto buddhapūjatthaṁ,</div> </td> </tr> <tr> <td> <div class="G">nīḷaṁ gantvā nipajjahaṁ.</div> </td> </tr> </table> </div>
</div>
<div class="q" id="p_20Ap1_7350"> <div class="divNumber">17.</div> <div class="p"> <table class="singleColumn"> <tr> <td> <div class="pN">7350</div> <div class="G">Tadā muditacittaṁ maṁ,</div> </td> </tr> <tr> <td> <div class="G">buddhapemagatāsayaṁ;</div> </td> </tr> <tr> <td> <div class="G">Sakuṇagghi upāgantvā,</div> </td> </tr> <tr> <td> <div class="G">ghātayī duṭṭhamānaso.</div> </td> </tr> </table> </div>
</div>
<div class="q" id="p_20Ap1_7351"> <div class="divNumber">18.</div> <div class="p"> <table class="singleColumn"> <tr> <td> <div class="pN">7351</div> <div class="G">Tato cutohaṁ tusite,</div> </td> </tr> <tr> <td> <div class="G">anubhotvā mahāsukhaṁ;</div> </td> </tr> <tr> <td> <div class="G">Manussayonimāgacchiṁ,</div> </td> </tr> <tr> <td> <div class="G">tassa kammassa vāhasā.</div> </td> </tr> </table> </div>
</div>
<div class="q" id="p_20Ap1_7352"> <div class="divNumber">19.</div> <div class="p"> <table class="singleColumn"> <tr> <td> <div class="pN">7352</div> <div class="G">Imamhi bhaddake kappe,</div> </td> </tr> <tr> <td> <div class="G">brahmabandhu mahāyaso;</div> </td> </tr> <tr> <td> <div class="G">Kassapo nāma gottena,</div> </td> </tr> <tr> <td> <div class="G">uppajji vadataṁ varo.</div> </td> </tr> </table> </div>
</div>
<div class="q" id="p_20Ap1_7353"> <div class="divNumber">20.</div> <div class="p"> <table class="singleColumn"> <tr> <td> <div class="pN">7353</div> <div class="G">Sāsanaṁ jotayitvā so,</div> </td> </tr> <tr> <td> <div class="G">abhibhuyya kutitthiye;</div> </td> </tr> <tr> <td> <div class="G">Vinayitvāna veneyye,</div> </td> </tr> <tr> <td> <div class="G">nibbuto so sasāvako.</div> </td> </tr> </table> </div>
</div>
<div class="q" id="p_20Ap1_7354"> <div class="divNumber">21.</div> <div class="p"> <table class="singleColumn"> <tr> <td> <div class="pN">7354</div> <div class="G">Nibbute tamhi lokagge,</div> </td> </tr> <tr> <td> <div class="G">pasannā janatā bahū;</div> </td> </tr> <tr> <td> <div class="G">Pūjanatthāya buddhassa,</div> </td> </tr> <tr> <td> <div class="G">thūpaṁ kubbanti satthuno.</div> </td> </tr> </table> </div>
</div>
<div class="q" id="p_20Ap1_7355"> <div class="divNumber">22.</div> <div class="p"> <table class="singleColumn"> <tr> <td> <div class="pN">7355</div> <div class="G">‘Sattayojanikaṁ thūpaṁ,</div> </td> </tr> <tr> <td> <div class="G">sattaratanabhūsitaṁ;</div> </td> </tr> <tr> <td> <div class="G">Karissāma mahesissa’,</div> </td> </tr> <tr> <td> <div class="G">iccevaṁ mantayanti te.</div> </td> </tr> </table> </div>
</div>
<div class="q" id="p_20Ap1_7356"> <div class="divNumber">23.</div> <div class="p"> <table class="singleColumn"> <tr> <td> <div class="pN">7356</div> <div class="G">Kikino kāsirājassa,</div> </td> </tr> <tr> <td> <div class="G">tadā senāya nāyako;</div> </td> </tr> <tr> <td> <div class="G">Hutvāhaṁ appamāṇassa,</div> </td> </tr> <tr> <td> <div class="G">pamāṇaṁ cetiye vadiṁ.</div> </td> </tr> </table> </div>
</div>
<div class="q" id="p_20Ap1_7357"> <div class="divNumber">24.</div> <div class="p"> <table class="singleColumn"> <tr> <td> <div class="pN">7357</div> <div class="G">Tadā te mama vākyena,</div> </td> </tr> <tr> <td> <div class="G">cetiyaṁ yojanuggataṁ;</div> </td> </tr> <tr> <td> <div class="G">Akaṁsu naravīrassa,</div> </td> </tr> <tr> <td> <div class="G">nānāratanabhūsitaṁ.</div> </td> </tr> </table> </div>
</div>
<div class="q" id="p_20Ap1_7358"> <div class="divNumber">25.</div> <div class="p"> <table class="singleColumn"> <tr> <td> <div class="pN">7358</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṁ dehaṁ,</div> </td> </tr> <tr> <td> <div class="G">tāvatiṁsamagacchahaṁ.</div> </td> </tr> </table> </div>
</div>
<div class="q" id="p_20Ap1_7359"> <div class="divNumber">26.</div> <div class="p"> <table class="singleColumn"> <tr> <td> <div class="pN">7359</div> <div class="G">Pacchime ca bhave dāni,</div> </td> </tr> <tr> <td> <div class="G">jāto seṭṭhikule ahaṁ;</div> </td> </tr> <tr> <td> <div class="G">Sāvatthiyaṁ puravare,</div> </td> </tr> <tr> <td> <div class="G">iddhe phīte mahaddhane.</div> </td> </tr> </table> </div>
</div>
<div class="q" id="p_20Ap1_7360"> <div class="divNumber">27.</div> <div class="p"> <table class="singleColumn"> <tr> <td> <div class="pN">7360</div> <div class="G">Purappavese sugataṁ,</div> </td> </tr> <tr> <td> <div class="G">disvā vimhitamānaso;</div> </td> </tr> <tr> <td> <div class="G">Pabbajitvāna na ciraṁ,</div> </td> </tr> <tr> <td> <div class="G">arahattamapāpuṇiṁ.</div> </td> </tr> </table> </div>
</div>
<div class="q" id="p_20Ap1_7361"> <div class="divNumber">28.</div> <div class="p"> <table class="singleColumn"> <tr> <td> <div class="pN">7361</div> <div class="G">Cetiyassa pamāṇaṁ yaṁ,</div> </td> </tr> <tr> <td> <div class="G">akariṁ tena kammunā;</div> </td> </tr> <tr> <td> <div class="G">Lakuṇḍakasarīrohaṁ,</div> </td> </tr> <tr> <td> <div class="G">jāto paribhavāraho.</div> </td> </tr> </table> </div>
</div>
<div class="q" id="p_20Ap1_7362"> <div class="divNumber">29.</div> <div class="p"> <table class="singleColumn"> <tr> <td> <div class="pN">7362</div> <div class="G">Sarena madhurenāhaṁ,</div> </td> </tr> <tr> <td> <div class="G">pūjitvā isisattamaṁ;</div> </td> </tr> <tr> <td> <div class="G">Mañjussarānaṁ bhikkhūnaṁ,</div> </td> </tr> <tr> <td> <div class="G">aggattamanupāpuṇiṁ.</div> </td> </tr> </table> </div>
</div>
<div class="q" id="p_20Ap1_7363"> <div class="divNumber">30.</div> <div class="p"> <table class="singleColumn"> <tr> <td> <div class="pN">7363</div> <div class="G">Phaladānena buddhassa,</div> </td> </tr> <tr> <td> <div class="G">guṇānussaraṇena ca;</div> </td> </tr> <tr> <td> <div class="G">Sāmaññaphalasampanno,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_7364"> <div class="divNumber">31.</div> <div class="p"> <table class="singleColumn"> <tr> <td> <div class="pN">7364</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">bhavā sabbe samūhatā;</div> </td> </tr> <tr> <td> <div class="G">Nāgova bandhanaṁ chetvā,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_7365"> <div class="divNumber">32.</div> <div class="p"> <table class="singleColumn"> <tr> <td> <div class="pN">7365</div> <div class="G">Svāgataṁ vata me āsi,</div> </td> </tr> <tr> <td> <div class="G">buddhaseṭṭhassa santike;</div> </td> </tr> <tr> <td> <div class="G">Tisso vijjā anuppattā,</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_7366"> <div class="divNumber">33.</div> <div class="p"> <table class="singleColumn"> <tr> <td> <div class="pN">7366</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_7367"> <div class="p">
<span class="pN">7367</span>Itthaṁ sudaṁ āyasmā lakuṇḍabhaddiyo thero imā gāthāyo abhāsitthāti. </div>
</div>
<div class="CENTER" id="p_20Ap1_7368">
<span class="pN">7368</span>Lakuṇḍabhaddiyattherassāpadānaṁ paṭhamaṁ.</div>
</html>
