<html>
<div class="i">1.3.1.2 Upādāyasutta</div>
<div class="h">Saḷāyatanasaṁyutta</div>
<div class="h">Tatiyapaṇṇāsaka</div>
<div class="h">Yogakkhemivagga</div>
<div class="h">Upādāyasutta</div>
<div class="q" id="p_13S4_553"> <div class="divNumber">105.</div> <div class="p">
<span class="pN">553</span>“Kismiṁ nu kho, bhikkhave, sati kiṁ upādāya uppajjati ajjhattaṁ sukhaṁ dukkhan”ti? </div>
</div>
<div class="q" id="p_13S4_554"> <div class="p">
<span class="pN">554</span>“Bhagavaṁmūlakā no, bhante, dhammā…pe…. </div>
</div>
<div class="q" id="p_13S4_555"> <div class="p">
<span class="pN">555</span>“Cakkhusmiṁ kho, bhikkhave, sati cakkhuṁ upādāya uppajjati ajjhattaṁ sukhaṁ dukkhaṁ…pe… manasmiṁ sati manaṁ upādāya uppajjati ajjhattaṁ sukhaṁ dukkhaṁ. Taṁ kiṁ maññatha, bhikkhave, cakkhu niccaṁ vā aniccaṁ vā”ti? </div>
</div>
<div class="q" id="p_13S4_556"> <div class="p">
<span class="pN">556</span>“Aniccaṁ, bhante”. </div>
</div>
<div class="q" id="p_13S4_557"> <div class="p">
<span class="pN">557</span>“Yaṁ panāniccaṁ dukkhaṁ vā taṁ sukhaṁ vā”ti? </div>
</div>
<div class="q" id="p_13S4_558"> <div class="p">
<span class="pN">558</span>“Dukkhaṁ, bhante”. </div>
</div>
<div class="q" id="p_13S4_559"> <div class="p">
<span class="pN">559</span>“Yaṁ panāniccaṁ dukkhaṁ vipariṇāmadhammaṁ, api nu taṁ anupādāya uppajjeyya ajjhattaṁ sukhaṁ dukkhan”ti? </div>
</div>
<div class="q" id="p_13S4_560"> <div class="p">
<span class="pN">560</span>“No hetaṁ, bhante” …pe…. </div>
</div>
<div class="q" id="p_13S4_561"> <div class="p">
<span class="pN">561</span>“Jivhā niccā vā aniccā vā”ti? </div>
</div>
<div class="q" id="p_13S4_562"> <div class="p">
<span class="pN">562</span>“Aniccā, bhante”. </div>
</div>
<div class="q" id="p_13S4_563"> <div class="p">
<span class="pN">563</span>“Yaṁ panāniccaṁ dukkhaṁ vā taṁ sukhaṁ vā”ti? </div>
</div>
<div class="q" id="p_13S4_564"> <div class="p">
<span class="pN">564</span>“Dukkhaṁ, bhante”. </div>
</div>
<div class="q" id="p_13S4_565"> <div class="p">
<span class="pN">565</span>“Yaṁ panāniccaṁ dukkhaṁ vipariṇāmadhammaṁ, api nu taṁ anupādāya uppajjeyya ajjhattaṁ sukhaṁ dukkhan”ti? </div>
</div>
<div class="q" id="p_13S4_566"> <div class="p">
<span class="pN">566</span>“No hetaṁ, bhante” …pe…. </div>
</div>
<div class="q" id="p_13S4_567"> <div class="p">
<span class="pN">567</span>“Mano nicco vā anicco vā”ti? </div>
</div>
<div class="q" id="p_13S4_568"> <div class="p">
<span class="pN">568</span>“Anicco, bhante”. </div>
</div>
<div class="q" id="p_13S4_569"> <div class="p">
<span class="pN">569</span>“Yaṁ panāniccaṁ dukkhaṁ vā taṁ sukhaṁ vā”ti? </div>
</div>
<div class="q" id="p_13S4_570"> <div class="p">
<span class="pN">570</span>“Dukkhaṁ, bhante”. </div>
</div>
<div class="q" id="p_13S4_571"> <div class="p">
<span class="pN">571</span>“Yaṁ panāniccaṁ dukkhaṁ vipariṇāmadhammaṁ, api nu taṁ anupādāya uppajjeyya ajjhattaṁ sukhaṁ dukkhan”ti? </div>
</div>
<div class="q" id="p_13S4_572"> <div class="p">
<span class="pN">572</span>“No hetaṁ, bhante”. </div>
</div>
<div class="q" id="p_13S4_573"> <div class="p">
<span class="pN">573</span>“Evaṁ passaṁ, bhikkhave, sutavā ariyasāvako cakkhusmimpi nibbindati…pe… manasmimpi nibbindati. Nibbindaṁ virajjati; virāgā vimuccati; vimuttasmiṁ vimuttamiti ñāṇaṁ hoti. ‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānātī”ti. </div>
</div>
<div class="CENTER" id="p_13S4_574">
<span class="pN">574</span>Dutiyaṁ.</div>
</html>
