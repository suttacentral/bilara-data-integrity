<html>
<div class="i">6.6 Mahāpajāpatigotamītherīgāthā</div>
<div class="h">Chakkanipāta</div>
<div class="h">Mahāpajāpatigotamītherīgāthā</div>
<div class="q" id="p_19Th2_217"> <div class="divNumber">157.</div> <div class="p"> <table class="singleColumn"> <tr> <td> <div class="pN">217</div> <div class="G">“Buddha vīra namo tyatthu,</div> </td> </tr> <tr> <td> <div class="G">sabbasattānamuttama;</div> </td> </tr> <tr> <td> <div class="G">Yo maṁ dukkhā pamocesi,</div> </td> </tr> <tr> <td> <div class="G">aññañca bahukaṁ janaṁ.</div> </td> </tr> </table> </div>
</div>
<div class="q" id="p_19Th2_218"> <div class="divNumber">158.</div> <div class="p"> <table class="singleColumn"> <tr> <td> <div class="pN">218</div> <div class="G">Sabbadukkhaṁ pariññātaṁ,</div> </td> </tr> <tr> <td> <div class="G">Hetutaṇhā visositā;</div> </td> </tr> <tr> <td> <div class="G">Bhāvito aṭṭhaṅgiko maggo,</div> </td> </tr> <tr> <td> <div class="G">Nirodho phusito mayā.</div> </td> </tr> </table> </div>
</div>
<div class="q" id="p_19Th2_219"> <div class="divNumber">159.</div> <div class="p"> <table class="singleColumn"> <tr> <td> <div class="pN">219</div> <div class="G">Mātā putto pitā bhātā,</div> </td> </tr> <tr> <td> <div class="G">ayyakā ca pure ahuṁ;</div> </td> </tr> <tr> <td> <div class="G">Yathābhuccamajānantī,</div> </td> </tr> <tr> <td> <div class="G">saṁsariṁhaṁ anibbisaṁ.</div> </td> </tr> </table> </div>
</div>
<div class="q" id="p_19Th2_220"> <div class="divNumber">160.</div> <div class="p"> <table class="singleColumn"> <tr> <td> <div class="pN">220</div> <div class="G">Diṭṭho hi me so bhagavā,</div> </td> </tr> <tr> <td> <div class="G">antimoyaṁ samussayo;</div> </td> </tr> <tr> <td> <div class="G">Vikkhīṇo jātisaṁsāro,</div> </td> </tr> <tr> <td> <div class="G">natthi dāni punabbhavo.</div> </td> </tr> </table> </div>
</div>
<div class="q" id="p_19Th2_221"> <div class="divNumber">161.</div> <div class="p"> <table class="singleColumn"> <tr> <td> <div class="pN">221</div> <div class="G">Āraddhavīriye pahitatte,</div> </td> </tr> <tr> <td> <div class="G">Niccaṁ daḷhaparakkame;</div> </td> </tr> <tr> <td> <div class="G">Samagge sāvake passe,</div> </td> </tr> <tr> <td> <div class="G">Esā buddhāna vandanā.</div> </td> </tr> </table> </div>
</div>
<div class="q" id="p_19Th2_222"> <div class="divNumber">162.</div> <div class="p"> <table class="singleColumn"> <tr> <td> <div class="pN">222</div> <div class="G">Bahūnaṁ vata atthāya,</div> </td> </tr> <tr> <td> <div class="G">Māyā janayi gotamaṁ;</div> </td> </tr> <tr> <td> <div class="G">Byādhimaraṇatunnānaṁ,</div> </td> </tr> <tr> <td> <div class="G">Dukkhakkhandhaṁ byapānudī”ti.</div> </td> </tr> </table> </div>
</div>
<div class="CENTER" id="p_19Th2_223">
<span class="pN">223</span>…  Mahāpajāpatigotamī therī… .</div>
</html>
