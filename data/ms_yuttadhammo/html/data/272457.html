<html>
<div class="i">4.15 Bodhipakkhiyabhāvanā</div>
<div class="h">Aggaññasutta</div>
<div class="h">Bodhipakkhiyabhāvanā</div>
<div class="q" id="p_8D_281"> <div class="divNumber">138.</div> <div class="p">
<span class="pN">281</span>Khattiyopi kho, vāseṭṭha, kāyena saṁvuto vācāya saṁvuto manasā saṁvuto sattannaṁ bodhipakkhiyānaṁ dhammānaṁ bhāvanamanvāya diṭṭheva dhamme parinibbāyati. Brāhmaṇopi kho, vāseṭṭha…pe…  vessopi kho, vāseṭṭha…  suddopi kho, vāseṭṭha…  samaṇopi kho, vāseṭṭha, kāyena saṁvuto vācāya saṁvuto manasā saṁvuto sattannaṁ bodhipakkhiyānaṁ dhammānaṁ bhāvanamanvāya diṭṭheva dhamme parinibbāyati. </div>
</div>
<div class="q" id="p_8D_282"> <div class="divNumber">139.</div> <div class="p">
<span class="pN">282</span>Imesañhi, vāseṭṭha, catunnaṁ vaṇṇānaṁ yo hoti bhikkhu arahaṁ khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṁyojano sammadaññāvimutto, so nesaṁ aggamakkhāyati dhammeneva, no adhammena. Dhammo hi, vāseṭṭha, seṭṭho janetasmiṁ diṭṭhe ceva dhamme abhisamparāyañca. </div>
</div>
<div class="q" id="p_8D_283"> <div class="divNumber">140.</div> <div class="p">
<span class="pN">283</span>Brahmunā pesā, vāseṭṭha, sanaṅkumārena gāthā bhāsitā—  </div>
</div>
<div class="q" id="p_8D_284"> <div class="p"> <table class="singleColumn"> <tr> <td> <div class="pN">284</div> <div class="G">‘Khattiyo seṭṭho janetasmiṁ,</div> </td> </tr> <tr> <td> <div class="G">ye gottapaṭisārino;</div> </td> </tr> <tr> <td> <div class="G">Vijjācaraṇasampanno,</div> </td> </tr> <tr> <td> <div class="G">so seṭṭho devamānuse’ti.</div> </td> </tr> </table> </div>
</div>
<div class="q" id="p_8D_285"> <div class="p">
<span class="pN">285</span>Sā kho panesā, vāseṭṭha, brahmunā sanaṅkumārena gāthā sugītā, no duggītā. Subhāsitā, no dubbhāsitā. Atthasaṁhitā, no anatthasaṁhitā. Anumatā mayā. Ahampi, vāseṭṭha, evaṁ vadāmi—  </div>
</div>
<div class="q" id="p_8D_286"> <div class="p"> <table class="singleColumn"> <tr> <td> <div class="pN">286</div> <div class="G">Khattiyo seṭṭho janetasmiṁ,</div> </td> </tr> <tr> <td> <div class="G">ye gottapaṭisārino;</div> </td> </tr> <tr> <td> <div class="G">Vijjācaraṇasampanno,</div> </td> </tr> <tr> <td> <div class="G">so seṭṭho devamānuse”ti.</div> </td> </tr> </table> </div>
</div>
<div class="q" id="p_8D_287"> <div class="p">
<span class="pN">287</span>Idamavoca bhagavā. Attamanā vāseṭṭhabhāradvājā bhagavato bhāsitaṁ abhinandunti. </div>
</div>
<div class="ENDH3" id="p_8D_288">
<span class="pN">288</span>Aggaññasuttaṁ niṭṭhitaṁ catutthaṁ.</div>
</html>
