<html>
<div class="i">1.25 Aññatitthiyapubbakathā</div>
<div class="h">Mahākhandhaka</div>
<div class="h">Aññatitthiyapubbakathā</div>
<div class="q" id="p_3V_401"> <div class="divNumber">86.</div> <div class="p">
<span class="pN">401</span>Tena kho pana samayena yo so aññatitthiyapubbo upajjhāyena sahadhammikaṁ vuccamāno upajjhāyassa vādaṁ āropetvā taṁyeva titthāyatanaṁ saṅkami. So puna paccāgantvā bhikkhū upasampadaṁ yāci. Bhikkhū bhagavato etamatthaṁ ārocesuṁ. </div>
</div>
<div class="q" id="p_3V_402"> <div class="p">
<span class="pN">402</span>“Yo so, bhikkhave, aññatitthiyapubbo upajjhāyena sahadhammikaṁ vuccamāno upajjhāyassa vādaṁ āropetvā taṁyeva titthāyatanaṁ saṅkanto, so āgato na upasampādetabbo. Yo so, bhikkhave, aññopi aññatitthiyapubbo imasmiṁ dhammavinaye ākaṅkhati pabbajjaṁ, ākaṅkhati upasampadaṁ, tassa cattāro māse parivāso dātabbo. Evañca pana, bhikkhave, dātabbo—  paṭhamaṁ kesamassuṁ ohārāpetvā kāsāyāni vatthāni acchādāpetvā ekaṁsaṁ uttarāsaṅgaṁ kārāpetvā bhikkhūnaṁ pāde vandāpetvā ukkuṭikaṁ nisīdāpetvā añjaliṁ paggaṇhāpetvā ‘evaṁ vadehī’ti vattabbo—  </div>
</div>
<div class="q" id="p_3V_403"> <div class="p"> <table class="singleColumn"> <tr> <td> <div class="pN">403</div> <div class="G">‘Buddhaṁ saraṇaṁ gacchāmi,</div> </td> </tr> <tr> <td> <div class="G">Dhammaṁ saraṇaṁ gacchāmi,</div> </td> </tr> <tr> <td> <div class="G">Saṁghaṁ saraṇaṁ gacchāmi.</div> </td> </tr> </table> </div>
</div>
<div class="q" id="p_3V_404"> <div class="p"> <table class="singleColumn"> <tr> <td> <div class="pN">404</div> <div class="G">Dutiyampi buddhaṁ saraṇaṁ gacchāmi,</div> </td> </tr> <tr> <td> <div class="G">Dutiyampi dhammaṁ saraṇaṁ gacchāmi,</div> </td> </tr> <tr> <td> <div class="G">Dutiyampi saṁghaṁ saraṇaṁ gacchāmi.</div> </td> </tr> </table> </div>
</div>
<div class="q" id="p_3V_405"> <div class="p"> <table class="singleColumn"> <tr> <td> <div class="pN">405</div> <div class="G">Tatiyampi buddhaṁ saraṇaṁ gacchāmi,</div> </td> </tr> <tr> <td> <div class="G">Tatiyampi dhammaṁ saraṇaṁ gacchāmi,</div> </td> </tr> <tr> <td> <div class="G">Tatiyampi saṁghaṁ saraṇaṁ gacchāmī’ti.</div> </td> </tr> </table> </div>
</div>
<div class="q" id="p_3V_406"> <div class="p">
<span class="pN">406</span>Tena, bhikkhave, aññatitthiyapubbena saṁghaṁ upasaṅkamitvā ekaṁsaṁ uttarāsaṅgaṁ karitvā bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo—  ‘ahaṁ, bhante, aññatitthiyapubbo imasmiṁ dhammavinaye ākaṅkhāmi upasampadaṁ. Sohaṁ, bhante, saṁghaṁ cattāro māse parivāsaṁ yācāmī’ti. Dutiyampi yācitabbo. Tatiyampi yācitabbo. Byattena bhikkhunā paṭibalena saṁgho ñāpetabbo—  </div>
</div>
<div class="q" id="p_3V_407"> <div class="p">
<span class="pN">407</span>‘Suṇātu me, bhante, saṁgho. Ayaṁ itthannāmo aññatitthiyapubbo imasmiṁ dhammavinaye ākaṅkhati upasampadaṁ. So saṁghaṁ cattāro māse parivāsaṁ yācati. Yadi saṁghassa pattakallaṁ saṁgho itthannāmassa aññatitthiyapubbassa cattāro māse parivāsaṁ dadeyya. Esā ñatti. </div>
</div>
<div class="q" id="p_3V_408"> <div class="p">
<span class="pN">408</span>Suṇātu me, bhante, saṁgho. Ayaṁ itthannāmo aññatitthiyapubbo imasmiṁ dhammavinaye ākaṅkhati upasampadaṁ. So saṁghaṁ cattāro māse parivāsaṁ yācati. Saṁgho itthannāmassa aññatitthiyapubbassa cattāro māse parivāsaṁ deti. Yassāyasmato khamati itthannāmassa aññatitthiyapubbassa cattāro māse parivāsassa dānaṁ, so tuṇhassa; yassa nakkhamati, so bhāseyya. </div>
</div>
<div class="q" id="p_3V_409"> <div class="p">
<span class="pN">409</span>Dinno saṁghena itthannāmassa aññatitthiyapubbassa cattāro māse parivāso. Khamati saṁghassa, tasmā tuṇhī, evametaṁ dhārayāmī’ti. </div>
</div>
<div class="q" id="p_3V_410"> <div class="divNumber">87.</div> <div class="p">
<span class="pN">410</span>Evaṁ kho, bhikkhave, aññatitthiyapubbo ārādhako hoti, evaṁ anārādhako. Kathañca, bhikkhave, aññatitthiyapubbo anārādhako hoti? Idha, bhikkhave, aññatitthiyapubbo atikālena gāmaṁ pavisati, atidivā paṭikkamati. Evampi, bhikkhave, aññatitthiyapubbo anārādhako hoti. </div>
</div>
<div class="q" id="p_3V_411"> <div class="p">
<span class="pN">411</span>Puna caparaṁ, bhikkhave, aññatitthiyapubbo vesiyāgocaro vā hoti, vidhavāgocaro vā hoti, thullakumārikāgocaro vā hoti, paṇḍakagocaro vā hoti, bhikkhunigocaro vā hoti. Evampi, bhikkhave, aññatitthiyapubbo anārādhako hoti. </div>
</div>
<div class="q" id="p_3V_412"> <div class="p">
<span class="pN">412</span>Puna caparaṁ, bhikkhave, aññatitthiyapubbo yāni tāni sabrahmacārīnaṁ uccāvacāni karaṇīyāni, tattha na dakkho hoti, na analaso, na tatrupāyāya vīmaṁsāya samannāgato, na alaṁ kātuṁ, na alaṁ saṁvidhātuṁ. Evampi, bhikkhave, aññatitthiyapubbo anārādhako hoti. </div>
</div>
<div class="q" id="p_3V_413"> <div class="p">
<span class="pN">413</span>Puna caparaṁ, bhikkhave, aññatitthiyapubbo na tibbacchando hoti uddese, paripucchāya, adhisīle, adhicitte, adhipaññāya. Evampi, bhikkhave, aññatitthiyapubbo anārādhako hoti. </div>
</div>
<div class="q" id="p_3V_414"> <div class="p">
<span class="pN">414</span>Puna caparaṁ, bhikkhave, aññatitthiyapubbo yassa titthāyatanā saṅkanto hoti, tassa satthuno tassa diṭṭhiyā tassa khantiyā tassa ruciyā tassa ādāyassa avaṇṇe bhaññamāne kupito hoti anattamano anabhiraddho, buddhassa vā dhammassa vā saṁghassa vā avaṇṇe bhaññamāne attamano hoti udaggo abhiraddho. Yassa vā pana titthāyatanā saṅkanto hoti, tassa satthuno tassa diṭṭhiyā tassa khantiyā tassa ruciyā tassa ādāyassa vaṇṇe bhaññamāne attamano hoti udaggo abhiraddho, buddhassa vā dhammassa vā saṁghassa vā vaṇṇe bhaññamāne kupito hoti anattamano anabhiraddho. Idaṁ, bhikkhave, saṅghātanikaṁ aññatitthiyapubbassa anārādhanīyasmiṁ. Evampi kho, bhikkhave, aññatitthiyapubbo anārādhako hoti. Evaṁ anārādhako kho, bhikkhave, aññatitthiyapubbo āgato na upasampādetabbo. </div>
</div>
<div class="q" id="p_3V_415"> <div class="p">
<span class="pN">415</span>Kathañca, bhikkhave, aññatitthiyapubbo ārādhako hoti? Idha, bhikkhave, aññatitthiyapubbo nātikālena gāmaṁ pavisati nātidivā paṭikkamati. Evampi, bhikkhave, aññatitthiyapubbo ārādhako hoti. </div>
</div>
<div class="q" id="p_3V_416"> <div class="p">
<span class="pN">416</span>Puna caparaṁ, bhikkhave, aññatitthiyapubbo na vesiyāgocaro hoti, na vidhavāgocaro hoti, na thullakumārikāgocaro hoti, na paṇḍakagocaro hoti, na bhikkhunigocaro hoti. Evampi, bhikkhave, aññatitthiyapubbo ārādhako hoti. </div>
</div>
<div class="q" id="p_3V_417"> <div class="p">
<span class="pN">417</span>Puna caparaṁ, bhikkhave, aññatitthiyapubbo yāni tāni sabrahmacārīnaṁ uccāvacāni karaṇīyāni, tattha dakkho hoti, analaso, tatrupāyāya vīmaṁsāya samannāgato, alaṁ kātuṁ, alaṁ saṁvidhātuṁ. Evampi, bhikkhave, aññatitthiyapubbo ārādhako hoti. </div>
</div>
<div class="q" id="p_3V_418"> <div class="p">
<span class="pN">418</span>Puna caparaṁ, bhikkhave, aññatitthiyapubbo tibbacchando hoti uddese, paripucchāya, adhisīle, adhicitte, adhipaññāya. Evampi, bhikkhave, aññatitthiyapubbo ārādhako hoti. </div>
</div>
<div class="q" id="p_3V_419"> <div class="p">
<span class="pN">419</span>Puna caparaṁ, bhikkhave, aññatitthiyapubbo yassa titthāyatanā saṅkanto hoti, tassa satthuno tassa diṭṭhiyā tassa khantiyā tassa ruciyā tassa ādāyassa avaṇṇe bhaññamāne attamano hoti udaggo abhiraddho, buddhassa vā dhammassa vā saṁghassa vā avaṇṇe bhaññamāne kupito hoti anattamano anabhiraddho. Yassa vā pana titthāyatanā saṅkanto hoti, tassa satthuno tassa diṭṭhiyā tassa khantiyā tassa ruciyā tassa ādāyassa vaṇṇe bhaññamāne kupito hoti anattamano anabhiraddho, buddhassa vā dhammassa vā saṁghassa vā vaṇṇe bhaññamāne attamano hoti udaggo abhiraddho. Idaṁ, bhikkhave, saṅghātanikaṁ aññatitthiyapubbassa ārādhanīyasmiṁ. Evampi kho, bhikkhave, aññatitthiyapubbo ārādhako hoti. Evaṁ ārādhako kho, bhikkhave, aññatitthiyapubbo āgato upasampādetabbo. </div>
</div>
<div class="q" id="p_3V_420"> <div class="p">
<span class="pN">420</span>Sace, bhikkhave, aññatitthiyapubbo naggo āgacchati, upajjhāyamūlakaṁ cīvaraṁ pariyesitabbaṁ. Sace acchinnakeso āgacchati, saṁgho apaloketabbo bhaṇḍukammāya. Ye te, bhikkhave, aggikā jaṭilakā, te āgatā upasampādetabbā, na tesaṁ parivāso dātabbo. Taṁ kissa hetu? Kammavādino ete, bhikkhave, kiriyavādino. Sace, bhikkhave, jātiyā sākiyo aññatitthiyapubbo āgacchati, so āgato upasampādetabbo, na tassa parivāso dātabbo. Imāhaṁ, bhikkhave, ñātīnaṁ āveṇikaṁ parihāraṁ dammī”ti. </div>
</div>
<div class="CENTER" id="p_3V_421">
<span class="pN">421</span>Aññatitthiyapubbakathā niṭṭhitā.<br> Sattamo bhāṇavāro.</div>
</html>
