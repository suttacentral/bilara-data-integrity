<html>
<div class="i">1.5.2.10 Sappāṇakasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Bhūtagāmavagga
</div>
<div class="h">
Sappāṇakasikkhāpada
</div>
<div class="q" id="p_2V_473">
<div class="divNumber">
139.
</div>
<div class="p">
<span class="pN">473</span>Tena samayena buddho bhagavā āḷaviyaṁ viharati aggāḷave cetiye. Tena kho pana samayena āḷavakā bhikkhū navakammaṁ karontā jānaṁ sappāṇakaṁ udakaṁ tiṇampi mattikampi siñcantipi siñcāpentipi. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma āḷavakā bhikkhū jānaṁ sappāṇakaṁ udakaṁ tiṇampi mattikampi siñcissantipi siñcāpessantipī”ti. Atha kho te bhikkhū āḷavake bhikkhū anekapariyāyena vigarahitvā bhagavato etamatthaṁ ārocesuṁ…pe…  “saccaṁ kira tumhe, bhikkhave, jānaṁ sappāṇakaṁ udakaṁ tiṇampi mattikampi siñcathapi siñcāpethapī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, jānaṁ sappāṇakaṁ udakaṁ tiṇampi mattikampi siñcissathapi siñcāpessathapi. Netaṁ, moghapurisā, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_474">
<div class="divNumber">
140.
</div>
<div class="p">
<span class="pN">474</span><span class="bold">“Yo pana bhikkhu jānaṁ sappāṇakaṁ udakaṁ tiṇaṁ vā mattikaṁ vā siñceyya vā siñcāpeyya vā, pācittiyan”</span>ti. (<span class="italic">20</span>:<span class="bold">69</span>)
</div>
</div>
<div class="q" id="p_2V_475">
<div class="divNumber">
141.
</div>
<div class="p">
<span class="pN">475</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_476">
<div class="p">
<span class="pN">476</span><span class="bold">Jānāti</span> nāma sāmaṁ vā jānāti. Aññe vā tassa ārocenti.
</div>
</div>
<div class="q" id="p_2V_477">
<div class="p">
<span class="pN">477</span><span class="bold">Siñceyyā</span>ti sayaṁ siñcati, āpatti pācittiyassa.
</div>
</div>
<div class="q" id="p_2V_478">
<div class="p">
<span class="pN">478</span><span class="bold">Siñcāpeyyā</span>ti aññaṁ āṇāpeti, āpatti pācittiyassa. Sakiṁ āṇatto bahukampi siñcati, āpatti pācittiyassa.
</div>
</div>
<div class="q" id="p_2V_479">
<div class="divNumber">
142.
</div>
<div class="p">
<span class="pN">479</span>Sappāṇake sappāṇakasaññī tiṇaṁ vā mattikaṁ vā siñcati vā siñcāpeti vā, āpatti pācittiyassa. Sappāṇake vematiko tiṇaṁ vā mattikaṁ vā siñcati vā siñcāpeti vā, āpatti dukkaṭassa. Sappāṇake appāṇakasaññī tiṇaṁ vā mattikaṁ vā siñcati vā siñcāpeti vā, anāpatti. Appāṇake sappāṇakasaññī, āpatti dukkaṭassa. Appāṇake vematiko, āpatti dukkaṭassa. Appāṇake appāṇakasaññī, anāpatti.
</div>
</div>
<div class="q" id="p_2V_480">
<div class="divNumber">
143.
</div>
<div class="p">
<span class="pN">480</span>Anāpatti—  asañcicca, assatiyā, ajānantassa, ummattakassa, ādikammikassāti.
</div>
</div>
<div class="CENTER" id="p_2V_481">
<span class="pN">481</span>Sappāṇakasikkhāpadaṁ niṭṭhitaṁ dasamaṁ.<br>
Bhūtagāmavaggo dutiyo.
</div>
<div class="SUMMARY" id="p_2V_482">
<span class="pN">482</span><span class="firstLetter">T</span>assuddānaṁ
</div>
<div class="q" id="p_2V_483">
<div class="p">
<table class="singleColumn">
	<tbody>
		<tr>
			<td>
			<div class="pN">
			483
			</div>
			<div class="G">
			Bhūtaṁ aññāya ujjhāyaṁ,
			</div>
			</td>
		</tr>
		<tr>
			<td>
			<div class="G">
			pakkamantena te duve;
			</div>
			</td>
		</tr>
		<tr>
			<td>
			<div class="G">
			Pubbe nikkaḍḍhanāhacca,
			</div>
			</td>
		</tr>
		<tr>
			<td>
			<div class="G">
			dvāraṁ sappāṇakena cāti.
			</div>
			</td>
		</tr>
	</tbody>
</table>
</div>
</div>
</html>
