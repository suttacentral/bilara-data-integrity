<html>
<div class="i">2.4.7.3 Sikkhamānasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Gabbhinivagga</div>
<div class="h">Sikkhamānasikkhāpada</div>
<div class="q" id="p_2V_3201"> <div class="divNumber">1077.</div> <div class="p">
<span class="pN">3201</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena bhikkhuniyo dve vassāni chasu dhammesu asikkhitasikkhaṁ sikkhamānaṁ vuṭṭhāpenti. Tā bālā honti abyattā na jānanti kappiyaṁ vā akappiyaṁ vā. </div>
</div>
<div class="q" id="p_2V_3202"> <div class="p">
<span class="pN">3202</span>Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhuniyo dve vassāni chasu dhammesu asikkhitasikkhaṁ sikkhamānaṁ vuṭṭhāpessantī”ti…pe…  “saccaṁ kira, bhikkhave, bhikkhuniyo dve vassāni chasu dhammesu asikkhitasikkhaṁ sikkhamānaṁ vuṭṭhāpentī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhuniyo dve vassāni chasu dhammesu asikkhitasikkhaṁ sikkhamānaṁ vuṭṭhāpessanti. Netaṁ, bhikkhave, appasannānaṁ vā pasādāya…pe…  vigarahitvā…pe…  dhammiṁ kathaṁ katvā bhikkhū āmantesi—  “anujānāmi, bhikkhave, sikkhamānāya dve vassāni chasu dhammesu sikkhāsammutiṁ dātuṁ. Evañca pana, bhikkhave, dātabbā. Tāya sikkhamānāya saṁghaṁ upasaṅkamitvā ekaṁsaṁ uttarāsaṅgaṁ karitvā bhikkhunīnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo—  ‘ahaṁ, ayye, itthannāmā itthannāmāya ayyāya sikkhamānā. Saṁghaṁ dve vassāni chasu dhammesu sikkhāsammutiṁ yācāmī’ti. Dutiyampi yācitabbā. Tatiyampi yācitabbā. Byattāya bhikkhuniyā paṭibalāya saṁgho ñāpetabbo—  </div>
</div>
<div class="q" id="p_2V_3203"> <div class="divNumber">1078.</div> <div class="p">
<span class="pN">3203</span>‘Suṇātu me, ayye, saṁgho. Ayaṁ itthannāmā itthannāmāya ayyāya sikkhamānā saṁghaṁ dve vassāni chasu dhammesu sikkhāsammutiṁ yācati. Yadi saṁghassa pattakallaṁ saṁgho itthannāmāya sikkhamānāya dve vassāni chasu dhammesu sikkhāsammutiṁ dadeyya. Esā ñatti. </div>
</div>
<div class="q" id="p_2V_3204"> <div class="p">
<span class="pN">3204</span>Suṇātu me, ayye, saṁgho. Ayaṁ itthannāmā itthannāmāya ayyāya sikkhamānā saṁghaṁ dve vassāni chasu dhammesu sikkhāsammutiṁ yācati. Saṁgho itthannāmāya sikkhamānāya dve vassāni chasu dhammesu sikkhāsammutiṁ deti. Yassā ayyāya khamati itthannāmāya sikkhamānāya dve vassāni chasu dhammesu sikkhāsammutiyā dānaṁ, sā tuṇhassa; yassā nakkhamati, sā bhāseyya. </div>
</div>
<div class="q" id="p_2V_3205"> <div class="p">
<span class="pN">3205</span>Dinnā saṁghena itthannāmāya sikkhamānāya dve vassāni chasu dhammesu sikkhāsammuti. Khamati saṁghassa, tasmā tuṇhī, evametaṁ dhārayāmī’”ti. </div>
</div>
<div class="q" id="p_2V_3206"> <div class="divNumber">1079.</div> <div class="p">
<span class="pN">3206</span>Sā sikkhamānā “evaṁ vadehī”ti vattabbā—  “pāṇātipātā veramaṇiṁ dve vassāni avītikkamma samādānaṁ samādiyāmi. Adinnādānā veramaṇiṁ dve vassāni avītikkamma samādānaṁ samādiyāmi. Abrahmacariyā veramaṇiṁ dve vassāni avītikkamma samādānaṁ samādiyāmi. Musāvādā veramaṇiṁ dve vassāni avītikkamma samādānaṁ samādiyāmi. Surāmerayamajjappamādaṭṭhānā veramaṇiṁ dve vassāni avītikkamma samādānaṁ samādiyāmi. Vikālabhojanā veramaṇiṁ dve vassāni avītikkamma samādānaṁ samādiyāmī”ti. </div>
</div>
<div class="q" id="p_2V_3207"> <div class="p">
<span class="pN">3207</span>Atha kho bhagavā tā bhikkhuniyo anekapariyāyena vigarahitvā dubbharatāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_3208"> <div class="divNumber">1080.</div> <div class="p">
<span class="pN">3208</span><span class="bold">“Yā pana bhikkhunī dve vassāni chasu dhammesu asikkhitasikkhaṁ sikkhamānaṁ vuṭṭhāpeyya, pācittiyan”</span>ti. (<span class="italic">63</span>:<span class="bold">118</span>) </div>
</div>
<div class="q" id="p_2V_3209"> <div class="divNumber">1081.</div> <div class="p">
<span class="pN">3209</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_3210"> <div class="p">
<span class="pN">3210</span><span class="bold">Dve vassānī</span>ti dve saṁvaccharāni. <span class="bold">Asikkhitasikkhā</span> nāma sikkhā vā na dinnā hoti, dinnā vā sikkhā kupitā. <span class="bold">Vuṭṭhāpeyyā</span>ti upasampādeyya. </div>
</div>
<div class="q" id="p_2V_3211"> <div class="p">
<span class="pN">3211</span>“Vuṭṭhāpessāmī”ti gaṇaṁ vā ācariniṁ vā pattaṁ vā cīvaraṁ vā pariyesati, sīmaṁ vā sammannati, āpatti dukkaṭassa. Ñattiyā dukkaṭaṁ. Dvīhi kammavācāhi dukkaṭā. Kammavācāpariyosāne upajjhāyāya āpatti pācittiyassa. Gaṇassa ca ācariniyā ca āpatti dukkaṭassa. </div>
</div>
<div class="q" id="p_2V_3212"> <div class="divNumber">1082.</div> <div class="p">
<span class="pN">3212</span>Dhammakamme dhammakammasaññā vuṭṭhāpeti, āpatti pācittiyassa. Dhammakamme vematikā vuṭṭhāpeti, āpatti pācittiyassa. Dhammakamme adhammakammasaññā vuṭṭhāpeti, āpatti pācittiyassa. </div>
</div>
<div class="q" id="p_2V_3213"> <div class="p">
<span class="pN">3213</span>Adhammakamme dhammakammasaññā, āpatti dukkaṭassa. Adhammakamme vematikā, āpatti dukkaṭassa. Adhammakamme adhammakammasaññā, āpatti dukkaṭassa. </div>
</div>
<div class="q" id="p_2V_3214"> <div class="divNumber">1083.</div> <div class="p">
<span class="pN">3214</span>Anāpatti—  dve vassāni chasu dhammesu sikkhitasikkhaṁ sikkhamānaṁ vuṭṭhāpeti, ummattikāya, ādikammikāyāti. </div>
</div>
<div class="CENTER" id="p_2V_3215">
<span class="pN">3215</span>Tatiyasikkhāpadaṁ niṭṭhitaṁ.</div>
</html>
