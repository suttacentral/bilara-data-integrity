<html>
<div class="i">1.10 Purābhedasuttaniddesa</div>
<div class="h">Aṭṭhakavagga</div>
<div class="h">Purābhedasuttaniddesa</div>
<div class="q" id="p_24Mn_795"> <div class="p">
<span class="pN">795</span>Atha purābhedasuttaniddesaṁ vakkhati—  </div>
</div>
<div class="q" id="p_24Mn_796"> <div class="divNumber">83.</div> <div class="p"> <table class="singleColumn"> <tr> <td> <div class="pN">796</div> <div class="G"><span class="bold">Kathaṁdassī kathaṁsīlo,</span></div> </td> </tr> <tr> <td> <div class="G"><span class="bold">upasantoti vuccati;</span></div> </td> </tr> <tr> <td> <div class="G"><span class="bold">Taṁ me gotama pabrūhi,</span></div> </td> </tr> <tr> <td> <div class="G"><span class="bold">pucchito uttamaṁ naraṁ.</span></div> </td> </tr> </table> </div>
</div>
<div class="q" id="p_24Mn_797"> <div class="p">
<span class="pN">797</span><span class="bold">Kathaṁdassī kathaṁsīlo, upasantoti vuccatī</span>ti. <span class="bold">Kathaṁdassī</span>ti kīdisena dassanena samannāgato, kiṁsaṇṭhitena, kiṁpakārena, kiṁpaṭibhāgenāti—  kathaṁdassī. <span class="bold">Kathaṁsīlo</span>ti kīdisena sīlena samannāgato, kiṁsaṇṭhitena, kiṁpakārena, kiṁpaṭibhāgenāti—  kathaṁdassī kathaṁsīlo. <span class="bold">Upasantoti vuccatī</span>ti santo upasanto vūpasanto nibbuto paṭipassaddhoti vuccati pavuccati kathīyati bhaṇīyati dīpīyati voharīyati. Kathaṁdassīti adhipaññaṁ pucchati, kathaṁsīloti adhisīlaṁ pucchati, upasantoti adhicittaṁ pucchatīti—  kathaṁdassī kathaṁsīlo upasantoti vuccati. </div>
</div>
<div class="q" id="p_24Mn_798"> <div class="p">
<span class="pN">798</span><span class="bold">Taṁ me gotama pabrūhī</span>ti. <span class="bold">Tan</span>ti yaṁ pucchāmi, yaṁ yācāmi, yaṁ ajjhesāmi, yaṁ pasādemi. <span class="bold">Gotamā</span>ti so nimmito buddhaṁ bhagavantaṁ gottena ālapati. <span class="bold">Pabrūhī</span>ti brūhi ācikkha desehi paññapehi paṭṭhapehi vivara vibhaja uttānīkarohi pakāsehīti—  taṁ me gotama pabrūhi. </div>
</div>
<div class="q" id="p_24Mn_799"> <div class="p">
<span class="pN">799</span><span class="bold">Pucchito uttamaṁ naran</span>ti. <span class="bold">Pucchito</span>ti puṭṭho pucchito yācito ajjhesito pasādito. <span class="bold">Uttamaṁ naran</span>ti aggaṁ seṭṭhaṁ visiṭṭhaṁ pāmokkhaṁ uttamaṁ pavaraṁ naranti—  pucchito uttamaṁ naraṁ. </div>
</div>
<div class="q" id="p_24Mn_800"> <div class="p">
<span class="pN">800</span>Tenāha so nimmito—  </div>
</div>
<div class="q" id="p_24Mn_801"> <div class="p"> <table class="singleColumn"> <tr> <td> <div class="pN">801</div> <div class="G">“Kathaṁdassī kathaṁsīlo,</div> </td> </tr> <tr> <td> <div class="G">upasantoti vuccati;</div> </td> </tr> <tr> <td> <div class="G">Taṁ me gotama pabrūhi,</div> </td> </tr> <tr> <td> <div class="G">pucchito uttamaṁ naran”ti.</div> </td> </tr> </table> </div>
</div>
<div class="q" id="p_24Mn_802"> <div class="divNumber">84.</div> <div class="p"> <table class="singleColumn"> <tr> <td> <div class="pN">802</div> <div class="G">
<span class="bold">Vītataṇho purā bhedā,</span> <span class="gathaQuote">(iti bhagavā)</span>
</div> </td> </tr> <tr> <td> <div class="G"><span class="bold">Pubbamantamanissito;</span></div> </td> </tr> <tr> <td> <div class="G"><span class="bold">Vemajjhe nupasaṅkheyyo,</span></div> </td> </tr> <tr> <td> <div class="G"><span class="bold">Tassa natthi purakkhataṁ.</span></div> </td> </tr> </table> </div>
</div>
<div class="q" id="p_24Mn_803"> <div class="p">
<span class="pN">803</span><span class="bold">Vītataṇho purā bhedā</span>ti. Purā kāyassa bhedā, purā attabhāvassa bhedā, purā kaḷevarassa nikkhepā, purā jīvitindriyassa upacchedā vītataṇho vigatataṇho cattataṇho vantataṇho muttataṇho pahīnataṇho paṭinissaṭṭhataṇho, vītarāgo vigatarāgo cattarāgo vantarāgo muttarāgo pahīnarāgo paṭinissaṭṭharāgo, nicchāto nibbuto sītibhūto sukhappaṭisaṁvedī brahmabhūtena attanā viharati. </div>
</div>
<div class="q" id="p_24Mn_804"> <div class="p">
<span class="pN">804</span><span class="bold">Bhagavā</span>ti gāravādhivacanaṁ. Api ca bhaggarāgoti bhagavā, bhaggadosoti bhagavā, bhaggamohoti bhagavā, bhaggamānoti bhagavā, bhaggadiṭṭhīti bhagavā, bhaggataṇhoti bhagavā, bhaggakilesoti bhagavā, bhaji vibhaji pavibhaji dhammaratananti bhagavā, bhavānaṁ antakaroti bhagavā, bhāvitakāyo bhāvitasīlo bhāvitacitto bhāvitapaññoti bhagavā, bhaji vā bhagavā araññavanapatthāni pantāni senāsanāni appasaddāni appanigghosāni vijanavātāni manussarāhasseyyakāni paṭisallānasāruppānīti bhagavā, bhāgī vā bhagavā cīvarapiṇḍapātasenāsanagilānapaccayabhesajjaparikkhārānanti bhagavā, bhāgī vā bhagavā attharasassa dhammarasassa vimuttirasassa adhisīlassa adhicittassa adhipaññāyāti bhagavā, bhāgī vā bhagavā catunnaṁ jhānānaṁ catunnaṁ appamaññānaṁ catunnaṁ arūpasamāpattīnanti bhagavā, bhāgī vā bhagavā aṭṭhannaṁ vimokkhānaṁ aṭṭhannaṁ abhibhāyatanānaṁ navannaṁ anupubbavihārasamāpattīnanti bhagavā, bhāgī vā bhagavā dasannaṁ paññābhāvanānaṁ dasannaṁ kasiṇasamāpattīnaṁ ānāpānassatisamādhissa asubhasamāpattiyāti bhagavā, bhāgī vā bhagavā catunnaṁ satipaṭṭhānānaṁ catunnaṁ sammappadhānānaṁ catunnaṁ iddhipādānaṁ pañcannaṁ indriyānaṁ pañcannaṁ balānaṁ sattannaṁ bojjhaṅgānaṁ ariyassa aṭṭhaṅgikassa maggassāti bhagavā, bhāgī vā bhagavā dasannaṁ tathāgatabalānaṁ catunnaṁ vesārajjānaṁ catunnaṁ paṭisambhidānaṁ channaṁ abhiññānaṁ channaṁ buddhadhammānanti bhagavā. Bhagavāti netaṁ nāmaṁ mātarā kataṁ, na pitarā kataṁ, na bhātarā kataṁ, na bhaginiyā kataṁ, na mittāmaccehi kataṁ, na ñātisālohitehi kataṁ, na samaṇabrāhmaṇehi kataṁ, na devatāhi kataṁ; vimokkhantikametaṁ buddhānaṁ bhagavantānaṁ bodhiyā mūle saha sabbaññutañāṇassa paṭilābhā sacchikā paññatti yadidaṁ bhagavāti—  vītataṇho purābhedāti bhagavā. </div>
</div>
<div class="q" id="p_24Mn_805"> <div class="p">
<span class="pN">805</span><span class="bold">Pubbamantamanissito</span>ti pubbanto vuccati atīto addhā. Atītaṁ addhānaṁ ārabbha taṇhā pahīnā, diṭṭhi paṭinissaṭṭhā taṇhāya pahīnattā, diṭṭhiyā paṭinissaṭṭhattā. Evampi pubbamantamanissito. Atha vā “evaṁrūpo ahosiṁ atītamaddhānan”ti tattha nandiṁ na samannāneti, “evaṁvedano ahosiṁ…  evaṁsañño ahosiṁ…  evaṁsaṅkhāro ahosiṁ…  evaṁviññāṇo ahosiṁ atītamaddhānan”ti tattha nandiṁ na samannāneti. Evampi pubbamantamanissito. Atha vā “iti me cakkhu ahosi atītamaddhānaṁ—  iti rūpā”ti tattha na chandarāgapaṭibaddhaṁ hoti viññāṇaṁ, na chandarāgapaṭibaddhattā viññāṇassa na tadabhinandati; na tadabhinandanto. Evampi pubbamantamanissito. “Iti me sotaṁ ahosi atītamaddhānaṁ—  iti saddā”ti, “iti me ghānaṁ ahosi atītamaddhānaṁ—  iti gandhā”ti, “iti me jivhā ahosi atītamaddhānaṁ—  iti rasā”ti, “iti me kāyo ahosi atītamaddhānaṁ—  iti phoṭṭhabbā”ti, “iti me mano ahosi atītamaddhānaṁ—  iti dhammā”ti tattha na chandarāgapaṭibaddhaṁ hoti viññāṇaṁ, na chandarāgapaṭibaddhattā viññāṇassa na tadabhinandati; na tadabhinandanto. Evampi pubbamantamanissito. Atha vā yāni tāni pubbe mātugāmena saddhiṁ hasitalapitakīḷitāni na tadassādeti, na taṁ nikāmeti, na ca tena vittiṁ āpajjati. Evampi pubbamantamanissito. </div>
</div>
<div class="q" id="p_24Mn_806"> <div class="p">
<span class="pN">806</span><span class="bold">Vemajjhe nupasaṅkheyyo</span>ti. <span class="bold">Vemajjhaṁ</span> vuccati paccuppanno addhā. Paccuppannaṁ addhānaṁ ārabbha taṇhā pahīnā, diṭṭhi paṭinissaṭṭhā. Taṇhāya pahīnattā, diṭṭhiyā paṭinissaṭṭhattā rattoti nupasaṅkheyyo, duṭṭhoti nupasaṅkheyyo, mūḷhoti nupasaṅkheyyo, vinibaddhoti nupasaṅkheyyo, parāmaṭṭhoti nupasaṅkheyyo, vikkhepagatoti nupasaṅkheyyo, aniṭṭhaṅgatoti nupasaṅkheyyo, thāmagatoti nupasaṅkheyyo; te abhisaṅkhārā pahīnā; abhisaṅkhārānaṁ pahīnattā gatiyā nupasaṅkheyyo, nerayikoti vā tiracchānayonikoti vā pettivisayikoti vā manussoti vā devoti vā rūpīti vā arūpīti vā saññīti vā asaññīti vā nevasaññīnāsaññīti vā. So hetu natthi paccayo natthi kāraṇaṁ natthi yena saṅkhaṁ gaccheyyāti—  vemajjhe nupasaṅkheyyo. </div>
</div>
<div class="q" id="p_24Mn_807"> <div class="p">
<span class="pN">807</span><span class="bold">Tassa natthi purakkhatan</span>ti. <span class="bold">Tassā</span>ti arahato khīṇāsavassa. <span class="bold">Purekkhārā</span>ti dve purekkhārā—  taṇhāpurekkhāro ca diṭṭhipurekkhāro ca…pe…  ayaṁ taṇhāpurekkhāro…pe…  ayaṁ diṭṭhipurekkhāro. Tassa taṇhāpurekkhāro pahīno, diṭṭhipurekkhāro paṭinissaṭṭho. Taṇhāpurekkhārassa pahīnattā, diṭṭhipurekkhārassa paṭinissaṭṭhattā na taṇhaṁ vā diṭṭhiṁ vā purato katvā carati, na taṇhādhajo na taṇhāketu na taṇhādhipateyyo, na diṭṭhidhajo na diṭṭhiketu na diṭṭhādhipateyyo, na taṇhāya vā diṭṭhiyā vā parivārito carati. Evampi tassa natthi purakkhataṁ. Atha vā “evaṁrūpo siyaṁ anāgatamaddhānan”ti tattha nandiṁ na samannāneti, “evaṁvedano siyaṁ…  evaṁsañño siyaṁ…  evaṁsaṅkhāro siyaṁ…  evaṁviññāṇo siyaṁ anāgatamaddhānan”ti tattha nandiṁ na samannāneti. Evampi tassa natthi purakkhataṁ. Atha vā “iti me cakkhu siyā anāgatamaddhānaṁ—  iti rūpā”ti appaṭiladdhassa paṭilābhāya cittaṁ na paṇidahati, cetaso appaṇidhānappaccayā na tadabhinandati; na tadabhinandanto. Evampi tassa natthi purakkhataṁ. “Iti me sotaṁ siyā anāgatamaddhānaṁ—  iti saddā”ti, “iti me ghānaṁ siyā anāgatamaddhānaṁ—  iti gandhā”ti, “iti me jivhā siyā anāgatamaddhānaṁ—  iti rasā”ti, “iti me kāyo siyā anāgatamaddhānaṁ—  iti phoṭṭhabbā”ti, “iti me mano siyā anāgatamaddhānaṁ—  iti dhammā”ti appaṭiladdhassa paṭilābhāya cittaṁ na paṇidahati, cetaso appaṇidhānappaccayā na tadabhinandati; na tadabhinandanto. Evampi tassa natthi purakkhataṁ. Atha vā “imināhaṁ sīlena vā vatena vā tapena vā brahmacariyena vā devo vā bhavissāmi devaññataro”ti vā appaṭiladdhassa paṭilābhāya cittaṁ na paṇidahati, cetaso appaṇidhānappaccayā na tadabhinandati; na tadabhinandanto. Evampi tassa natthi purakkhataṁ. </div>
</div>
<div class="q" id="p_24Mn_808"> <div class="p">
<span class="pN">808</span>Tenāha bhagavā—  </div>
</div>
<div class="q" id="p_24Mn_809"> <div class="p"> <table class="singleColumn"> <tr> <td> <div class="pN">809</div> <div class="G">“Vītataṇho purā bhedā, <span class="gathaQuote">(iti bhagavā)</span>
</div> </td> </tr> <tr> <td> <div class="G">Pubbamantamanissito;</div> </td> </tr> <tr> <td> <div class="G">Vemajjhe nupasaṅkheyyo,</div> </td> </tr> <tr> <td> <div class="G">Tassa natthi purakkhatan”ti.</div> </td> </tr> </table> </div>
</div>
<div class="q" id="p_24Mn_810"> <div class="divNumber">85.</div> <div class="p"> <table class="singleColumn"> <tr> <td> <div class="pN">810</div> <div class="G"><span class="bold">Akkodhano asantāsī,</span></div> </td> </tr> <tr> <td> <div class="G"><span class="bold">avikatthī akukkuco;</span></div> </td> </tr> <tr> <td> <div class="G"><span class="bold">Mantabhāṇī anuddhato,</span></div> </td> </tr> <tr> <td> <div class="G"><span class="bold">sa ve vācāyato muni.</span></div> </td> </tr> </table> </div>
</div>
<div class="q" id="p_24Mn_811"> <div class="p">
<span class="pN">811</span><span class="bold">Akkodhano asantāsī</span>ti. <span class="bold">Akkodhano</span>ti yañhi kho vuttaṁ. Api ca kodho tāva vattabbo. Dasahākārehi kodho jāyati—  “anatthaṁ me acarī”ti kodho jāyati, “anatthaṁ me caratī”ti kodho jāyati, “anatthaṁ me carissatī”ti kodho jāyati, “piyassa me manāpassa anatthaṁ acari…  anatthaṁ carati…  anatthaṁ carissatī”ti kodho jāyati, “appiyassa me amanāpassa atthaṁ acari…  atthaṁ carati…  atthaṁ carissatī”ti kodho jāyati, aṭṭhāne vā pana kodho jāyati. Yo evarūpo cittassa āghāto paṭighāto, paṭighaṁ paṭivirodho, kopo pakopo sampakopo, doso padoso sampadoso, cittassa byāpatti manopadoso, kodho kujjhanā kujjhitattaṁ, doso dussanā dussitattaṁ, byāpatti byāpajjanā byāpajjitattaṁ, virodho paṭivirodho caṇḍikkaṁ, asuropo anattamanatā cittassa—  ayaṁ vuccati kodho. </div>
</div>
<div class="q" id="p_24Mn_812"> <div class="p">
<span class="pN">812</span>Api ca kodhassa adhimattaparittatā veditabbā. Atthi kañci kālaṁ kodho cittāvilakaraṇamatto hoti, na ca tāva mukhakulānavikulāno hoti; atthi kañci kālaṁ kodho mukhakulānavikulānamatto hoti, na ca tāva hanusañcopano hoti; atthi kañci kālaṁ kodho hanusañcopanamatto hoti, na ca tāva pharusavācaṁ nicchāraṇo hoti; atthi kañci kālaṁ kodho pharusavācaṁ nicchāraṇamatto hoti, na ca tāva disāvidisānuvilokano hoti; atthi kañci kālaṁ kodho disāvidisānuvilokanamatto hoti, na ca tāva daṇḍasatthaparāmasano hoti; atthi kañci kālaṁ kodho daṇḍasatthaparāmasanamatto hoti, na ca tāva daṇḍasatthaabbhukkiraṇo hoti; atthi kañci kālaṁ kodho daṇḍasatthaabbhukkiraṇamatto hoti, na ca tāva daṇḍasatthaabhinipātano hoti; atthi kañci kālaṁ kodho daṇḍasatthaabhinipātamatto hoti, na ca tāva chinnavicchinnakaraṇo hoti; atthi kañci kālaṁ kodho chinnavicchinnakaraṇamatto hoti, na ca tāva sambhañjanapalibhañjano hoti; atthi kañci kālaṁ kodho sambhañjanapalibhañjanamatto hoti, na ca tāva aṅgamaṅgaapakaḍḍhano hoti; atthi kañci kālaṁ kodho aṅgamaṅgaapakaḍḍhanamatto hoti, na ca tāva jīvitāvoropano hoti; atthi kañci kālaṁ kodho jīvitāvoropanamatto hoti, na ca tāva sabbacāgapariccāgāya saṇṭhito hoti. Yato kodho parapuggalaṁ ghāṭetvā attānaṁ ghāṭeti, ettāvatā kodho paramussadagato paramavepullappatto hoti. Yassa so kodho pahīno samucchinno vūpasanto paṭipassaddho abhabbuppattiko ñāṇagginā daḍḍho, so vuccati akkodhano. Kodhassa pahīnattā akkodhano, kodhavatthussa pariññātattā akkodhano, kodhahetussa upacchinnattā akkodhanoti—  akkodhano. </div>
</div>
<div class="q" id="p_24Mn_813"> <div class="p">
<span class="pN">813</span><span class="bold">Asantāsī</span>ti idhekacco tāsī hoti uttāsī parittāsī, so tasati uttasati parittasati bhāyati santāsaṁ āpajjati. Kulaṁ vā na labhāmi, gaṇaṁ vā na labhāmi, āvāsaṁ vā na labhāmi, lābhaṁ vā na labhāmi, yasaṁ vā na labhāmi, pasaṁsaṁ vā na labhāmi, sukhaṁ vā na labhāmi, cīvaraṁ vā na labhāmi, piṇḍapātaṁ vā na labhāmi, senāsanaṁ vā na labhāmi, gilānapaccayabhesajjaparikkhāraṁ vā na labhāmi, gilānupaṭṭhākaṁ vā na labhāmi, appaññātomhīti tasati uttasati parittasati bhāyati santāsaṁ āpajjati. </div>
</div>
<div class="q" id="p_24Mn_814"> <div class="p">
<span class="pN">814</span>Idha bhikkhu asantāsī hoti anuttāsī aparittāsī; so na tasati na uttasati na parittasati na bhāyati na santāsaṁ āpajjati. Kulaṁ vā na labhāmi, gaṇaṁ vā na labhāmi, āvāsaṁ vā na labhāmi, lābhaṁ vā na labhāmi, yasaṁ vā na labhāmi, pasaṁsaṁ vā na labhāmi, sukhaṁ vā na labhāmi, cīvaraṁ vā na labhāmi, piṇḍapātaṁ vā na labhāmi, senāsanaṁ vā na labhāmi, gilānapaccayabhesajjaparikkhāraṁ vā na labhāmi, gilānupaṭṭhākaṁ vā na labhāmi, appaññātomhīti na tasati na uttasati na parittasati na bhāyati na santāsaṁ āpajjatīti—  akkodhano asantāsī. </div>
</div>
<div class="q" id="p_24Mn_815"> <div class="p">
<span class="pN">815</span><span class="bold">Avikatthī akukkuco</span>ti. Idhekacco katthī hoti vikatthī, so katthati vikatthati—  ahamasmi sīlasampannoti vā vatasampannoti vā sīlabbatasampannoti vā jātiyā vā gottena vā kolaputtiyena vā vaṇṇapokkharatāya vā dhanena vā ajjhenena vā kammāyatanena vā sippāyatanena vā vijjāṭṭhānena vā sutena vā paṭibhānena vā aññataraññatarena vā vatthunā. Uccā kulā pabbajitoti vā mahākulā pabbajitoti vā, mahābhogakulā pabbajitoti vā uḷārabhogakulā pabbajitoti vā, ñāto yasassī gahaṭṭhapabbajitānanti vā, lābhimhi cīvarapiṇḍapātasenāsanagilānapaccayabhesajjaparikkhārānanti vā, suttantikoti vā vinayadharoti vā dhammakathikoti vā, āraññikoti vā piṇḍapātikoti vā paṁsukūlikoti vā tecīvarikoti vā, sapadānacārikoti vā khalupacchābhattikoti vā nesajjikoti vā yathāsanthatikoti vā, paṭhamassa jhānassa lābhīti vā dutiyassa jhānassa lābhīti vā tatiyassa jhānassa lābhīti vā catutthassa jhānassa lābhīti vā, ākāsānañcāyatanasamāpattiyā…  viññāṇañcāyatanasamāpattiyā…  ākiñcaññāyatanasamāpattiyā…  nevasaññānāsaññāyatanasamāpattiyā lābhīti vā katthati vikatthati. Evaṁ na katthati na vikatthati, katthanā vikatthanā ārato virato paṭivirato nikkhanto nissaṭo vippamutto visaññutto vimariyādikatena cetasā viharatīti—  avikatthī. </div>
</div>
<div class="q" id="p_24Mn_816"> <div class="p">
<span class="pN">816</span><span class="bold">Akukkuco</span>ti. <span class="bold">Kukkuccan</span>ti hatthakukkuccampi kukkuccaṁ, pādakukkuccampi kukkuccaṁ, hatthapādakukkuccampi kukkuccaṁ, akappiye kappiyasaññitā kappiye akappiyasaññitā, vikāle kālasaññitā kāle vikālasaññitā, avajje vajjasaññitā vajje avajjasaññitā; yaṁ evarūpaṁ kukkuccaṁ kukkuccāyanā kukkuccāyitattaṁ cetaso vippaṭisāro manovilekho—  idaṁ vuccati kukkuccaṁ. </div>
</div>
<div class="q" id="p_24Mn_817"> <div class="p">
<span class="pN">817</span>Api ca dvīhi kāraṇehi uppajjati kukkuccaṁ cetaso vippaṭisāro manovilekho katattā ca akatattā ca. Kathaṁ katattā ca akatattā ca uppajjati kukkuccaṁ cetaso vippaṭisāro manovilekho? “Kataṁ me kāyaduccaritaṁ, akataṁ me kāyasucaritan”ti uppajjati kukkuccaṁ cetaso vippaṭisāro manovilekho; “kataṁ me vacīduccaritaṁ, akataṁ me vacīsucaritaṁ…  kataṁ me manoduccaritaṁ, akataṁ me manosucaritan”ti—  uppajjati kukkuccaṁ cetaso vippaṭisāro manovilekho; “kato me pāṇātipāto, akatā me pāṇātipātā veramaṇī”ti—  uppajjati kukkuccaṁ cetaso vippaṭisāro manovilekho; “kataṁ me adinnādānaṁ, akatā me adinnādānā veramaṇī”ti—  uppajjati kukkuccaṁ cetaso vippaṭisāro manovilekho; “kato me kāmesumicchācāro, akatā me kāmesumicchācārā veramaṇī”ti—  uppajjati kukkuccaṁ cetaso vippaṭisāro manovilekho; “kato me musāvādo, akatā me musāvādā veramaṇī”ti…  “katā me pisuṇā vācā, akatā me pisuṇāya vācāya veramaṇī”ti…  “katā me pharusā vācā, akatā me pharusāya vācāya veramaṇī”ti…  “kato me samphappalāpo, akatā me samphappalāpā veramaṇī”ti…  “katā me abhijjhā, akatā me anabhijjhā”ti…  “kato me byāpādo, akato me abyāpādo”ti…  “katā me micchādiṭṭhi, akatā me sammādiṭṭhī”ti—  uppajjati kukkuccaṁ cetaso vippaṭisāro manovilekho. Evaṁ katattā ca akatattā ca uppajjati kukkuccaṁ cetaso vippaṭisāro manovilekho. </div>
</div>
<div class="q" id="p_24Mn_818"> <div class="p">
<span class="pN">818</span>Atha vā “sīlesumhi na paripūrakārī”ti—  uppajjati kukkuccaṁ cetaso vippaṭisāro manovilekho; “indriyesumhi aguttadvāro”ti…  “bhojane amattaññumhī”ti…  “jāgariyaṁ ananuyuttomhī”ti…  “na satisampajaññena samannāgatomhī”ti…  “abhāvitā me cattāro satipaṭṭhānā”ti…  “abhāvitā me cattāro sammappadhānā”ti…  “abhāvitā me cattāro iddhipādā”ti…  “abhāvitāni me pañcindriyānī”ti…  “abhāvitāni me pañca balānī”ti…  “abhāvitā me satta bojjhaṅgā”ti…  “abhāvito me ariyo aṭṭhaṅgiko maggo”ti…  “dukkhaṁ me apariññātan”ti…  “samudayo me appahīno”ti…  “maggo me abhāvito”ti…  “nirodho me asacchikato”ti—  uppajjati kukkuccaṁ cetaso vippaṭisāro manovilekho. Yassetaṁ kukkuccaṁ pahīnaṁ samucchinnaṁ vūpasantaṁ paṭipassaddhaṁ abhabbuppattikaṁ ñāṇagginā daḍḍhaṁ, so vuccati akukkuccoti—  avikatthī akukkuco. </div>
</div>
<div class="q" id="p_24Mn_819"> <div class="p">
<span class="pN">819</span><span class="bold">Mantabhāṇī anuddhato</span>ti. <span class="bold">Mantā</span> vuccati paññā. Yā paññā pajānanā…pe…  amoho dhammavicayo sammādiṭṭhi. Mantāya pariggahetvā pariggahetvā vācaṁ bhāsati bahumpi kathento bahumpi bhaṇanto bahumpi dīpayanto bahumpi voharanto. Dukkathitaṁ dubbhaṇitaṁ dullapitaṁ duruttaṁ dubbhāsitaṁ vācaṁ na bhāsatīti—  mantabhāṇī. <span class="bold">Anuddhato</span>ti. Tattha katamaṁ uddhaccaṁ? Yaṁ cittassa uddhaccaṁ avūpasamo cetaso vikkhepo bhantattaṁ cittassa—  idaṁ vuccati uddhaccaṁ. Yassetaṁ uddhaccaṁ pahīnaṁ samucchinnaṁ vūpasantaṁ paṭipassaddhaṁ abhabbuppattikaṁ ñāṇagginā daḍḍhaṁ, so vuccati anuddhatoti—  mantabhāṇī anuddhato. </div>
</div>
<div class="q" id="p_24Mn_820"> <div class="p">
<span class="pN">820</span><span class="bold">Sa ve vācāyato munī</span>ti. Idha bhikkhu musāvādaṁ pahāya musāvādā paṭivirato hoti saccavādī saccasandho theto paccayiko avisaṁvādako lokassa. Pisuṇaṁ vācaṁ pahāya pisuṇāya vācāya paṭivirato hoti—  ito sutvā na amutra akkhātā imesaṁ bhedāya, amutra vā sutvā na imesaṁ akkhātā amūsaṁ bhedāya. Iti bhinnānaṁ vā sandhātā, sahitānaṁ vā anuppadātā, samaggārāmo samaggarato samagganandī samaggakaraṇiṁ vācaṁ bhāsitā hoti. Pharusaṁ vācaṁ pahāya pharusāya vācāya paṭivirato hoti—  yā sā vācā nelā kaṇṇasukhā pemanīyā hadayaṅgamā porī bahujanakantā bahujanamanāpā tathārūpiṁ vācaṁ bhāsitā hoti. Samphappalāpaṁ pahāya samphappalāpā paṭivirato hoti—  kālavādī bhūtavādī atthavādī dhammavādī vinayavādī nidhānavatiṁ vācaṁ bhāsitā hoti kālena sāpadesaṁ pariyantavatiṁ atthasaṁhitaṁ. Catūhi vacīsucaritehi samannāgato catuddosāpagataṁ vācaṁ bhāsati, bāttiṁsāya tiracchānakathāya ārato assa virato paṭivirato nikkhanto nissaṭo vippamutto visaññutto vimariyādikatena cetasā viharati. </div>
</div>
<div class="q" id="p_24Mn_821"> <div class="p">
<span class="pN">821</span>Dasa kathāvatthūni kathesi, seyyathidaṁ—  appicchakathaṁ katheti, santuṭṭhīkathaṁ katheti, pavivekakathaṁ…  asaṁsaggakathaṁ…  vīriyārambhakathaṁ…  sīlakathaṁ…  samādhikathaṁ…  paññākathaṁ…  vimuttikathaṁ…  vimuttiñāṇadassanakathaṁ…  satipaṭṭhānakathaṁ…  sammappadhānakathaṁ…  iddhipādakathaṁ…  indriyakathaṁ…  balakathaṁ…  bojjhaṅgakathaṁ…  maggakathaṁ…  phalakathaṁ…  nibbānakathaṁ katheti. <span class="bold">Vācāyato</span>ti yatto pariyatto gutto gopito rakkhito vūpasanto. <span class="bold">Munī</span>ti. <span class="bold">Monaṁ</span> vuccati ñāṇaṁ. Yā paññā pajānanā…pe…  amoho dhammavicayo sammādiṭṭhi…pe…  saṅgajālamaticca so munīti—  sa ve vācāyato muni. </div>
</div>
<div class="q" id="p_24Mn_822"> <div class="p">
<span class="pN">822</span>Tenāha bhagavā—  </div>
</div>
<div class="q" id="p_24Mn_823"> <div class="p"> <table class="singleColumn"> <tr> <td> <div class="pN">823</div> <div class="G">“Akkodhano asantāsī,</div> </td> </tr> <tr> <td> <div class="G">avikatthī akukkuco;</div> </td> </tr> <tr> <td> <div class="G">Mantabhāṇī anuddhato,</div> </td> </tr> <tr> <td> <div class="G">sa ve vācāyato munī”ti.</div> </td> </tr> </table> </div>
</div>
<div class="q" id="p_24Mn_824"> <div class="divNumber">86.</div> <div class="p"> <table class="singleColumn"> <tr> <td> <div class="pN">824</div> <div class="G"><span class="bold">Nirāsatti anāgate,</span></div> </td> </tr> <tr> <td> <div class="G"><span class="bold">atītaṁ nānusocati;</span></div> </td> </tr> <tr> <td> <div class="G"><span class="bold">Vivekadassī phassesu,</span></div> </td> </tr> <tr> <td> <div class="G"><span class="bold">diṭṭhīsu ca na nīyati.</span></div> </td> </tr> </table> </div>
</div>
<div class="q" id="p_24Mn_825"> <div class="p">
<span class="pN">825</span><span class="bold">Nirāsatti anāgate</span>ti. <span class="bold">Āsatti</span> vuccati taṇhā. Yo rāgo sārāgo…pe…  abhijjhā lobho akusalamūlaṁ. Yassesā āsatti taṇhā pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti. Evampi nirāsatti anāgate. Atha vā “evaṁrūpo siyaṁ anāgatamaddhānan”ti tattha nandiṁ na samannāneti, “evaṁvedano siyaṁ…  evaṁsañño siyaṁ…  evaṁsaṅkhāro siyaṁ…  evaṁviññāṇo siyaṁ anāgatamaddhānan”ti tattha nandiṁ na samannāneti. Evampi nirāsatti anāgate. Atha vā “iti me cakkhu siyā anāgatamaddhānaṁ—  iti rūpā”ti appaṭiladdhassa paṭilābhāya cittaṁ na paṇidahati, cetaso appaṇidhānappaccayā na tadabhinandati; na tadabhinandanto. Evampi nirāsatti anāgate. “Iti me sotaṁ siyā anāgatamaddhānaṁ—  iti saddā”ti…pe…  “iti me mano siyā anāgatamaddhānaṁ—  iti dhammā”ti appaṭiladdhassa paṭilābhāya cittaṁ na paṇidahati, cetaso appaṇidhānappaccayā na tadabhinandati; na tadabhinandanto. Evampi nirāsatti anāgate. Atha vā “imināhaṁ sīlena vā vatena vā tapena vā brahmacariyena vā devo vā bhavissāmi devaññataro vā”ti appaṭiladdhassa paṭilābhāya cittaṁ na paṇidahati, cetaso appaṇidhānappaccayā na tadabhinandati; na tadabhinandanto. Evampi nirāsatti anāgate. </div>
</div>
<div class="q" id="p_24Mn_826"> <div class="p">
<span class="pN">826</span><span class="bold">Atītaṁ nānusocatī</span>ti. Vipariṇataṁ vā vatthuṁ na socati, vipariṇatasmiṁ vā vatthusmiṁ na socati, “cakkhu me vipariṇatan”ti na socati, “sotaṁ me…  ghānaṁ me…  jivhā me…  kāyo me…  rūpā me…  saddā me…  gandhā me…  rasā me…  phoṭṭhabbā me…  kulaṁ me…  gaṇo me…  āvāso me…  lābho me…  yaso me…  pasaṁsā me…  sukhaṁ me…  cīvaraṁ me…  piṇḍapāto me…  senāsanaṁ me…  gilānapaccayabhesajjaparikkhāro me…  mātā me…  pitā me…  bhātā me…  bhaginī me…  putto me…  dhītā me…  mittā me…  amaccā me…  ñātakā me…  sālohitā me vipariṇatā”ti na socati na kilamati na paridevati na urattāḷiṁ kandati na sammohaṁ āpajjatīti—  atītaṁ nānusocati. </div>
</div>
<div class="q" id="p_24Mn_827"> <div class="p">
<span class="pN">827</span><span class="bold">Vivekadassī phassesū</span>ti. Cakkhusamphasso sotasamphasso ghānasamphasso jivhāsamphasso kāyasamphasso manosamphasso, adhivacanasamphasso paṭighasamphasso, sukhavedanīyo phasso dukkhavedanīyo phasso adukkhamasukhavedanīyo phasso, kusalo phasso akusalo phasso abyākato phasso, kāmāvacaro phasso rūpāvacaro phasso arūpāvacaro phasso, suññato phasso animitto phasso appaṇihito phasso, lokiyo phasso lokuttaro phasso, atīto phasso anāgato phasso paccuppanno phasso; yo evarūpo phasso phusanā samphusanā samphusitattaṁ—  ayaṁ vuccati phasso. </div>
</div>
<div class="q" id="p_24Mn_828"> <div class="p">
<span class="pN">828</span><span class="bold">Vivekadassī phassesū</span>ti. Cakkhusamphassaṁ vivittaṁ passati attena vā attaniyena vā niccena vā dhuvena vā sassatena vā avipariṇāmadhammena vā, sotasamphassaṁ vivittaṁ passati…  ghānasamphassaṁ vivittaṁ passati…  jivhāsamphassaṁ vivittaṁ passati…  kāyasamphassaṁ vivittaṁ passati…  manosamphassaṁ vivittaṁ passati…  adhivacanasamphassaṁ vivittaṁ passati…  paṭighasamphassaṁ vivittaṁ passati…  sukhavedanīyaṁ phassaṁ…  dukkhavedanīyaṁ phassaṁ…  adukkhamasukhavedanīyaṁ phassaṁ…  kusalaṁ phassaṁ…  akusalaṁ phassaṁ…  abyākataṁ phassaṁ…  kāmāvacaraṁ phassaṁ…  rūpāvacaraṁ phassaṁ…  arūpāvacaraṁ phassaṁ…  lokiyaṁ phassaṁ vivittaṁ passati attena vā attaniyena vā niccena vā dhuvena vā sassatena vā avipariṇāmadhammena vā. </div>
</div>
<div class="q" id="p_24Mn_829"> <div class="p">
<span class="pN">829</span>Atha vā atītaṁ phassaṁ anāgatehi ca paccuppannehi ca phassehi vivittaṁ passati, anāgataṁ phassaṁ atītehi ca paccuppannehi ca phassehi vivittaṁ passati, paccuppannaṁ phassaṁ atītehi ca anāgatehi ca phassehi vivittaṁ passati. Atha vā ye te phassā ariyā anāsavā lokuttarā suññatapaṭisaññuttā, te phasse vivitte passati rāgena dosena mohena kodhena upanāhena makkhena paḷāsena issāya macchariyena māyāya sāṭheyyena thambhena sārambhena mānena atimānena madena pamādena sabbakilesehi sabbaduccaritehi sabbadarathehi sabbapariḷāhehi sabbasantāpehi sabbākusalābhisaṅkhārehi vivitte passatīti—  vivekadassī phassesu. </div>
</div>
<div class="q" id="p_24Mn_830"> <div class="p">
<span class="pN">830</span><span class="bold">Diṭṭhīsu ca na nīyatī</span>ti. Tassa dvāsaṭṭhi diṭṭhigatāni pahīnāni samucchinnāni vūpasantāni paṭipassaddhāni abhabbuppattikāni ñāṇagginā daḍḍhāni. So diṭṭhiyā na yāyati na nīyati na vuyhati na saṁharīyati; napi taṁ diṭṭhigataṁ sārato pacceti na paccāgacchatīti—  diṭṭhīsu ca na nīyati. </div>
</div>
<div class="q" id="p_24Mn_831"> <div class="p">
<span class="pN">831</span>Tenāha bhagavā—  </div>
</div>
<div class="q" id="p_24Mn_832"> <div class="p"> <table class="singleColumn"> <tr> <td> <div class="pN">832</div> <div class="G">“Nirāsatti anāgate,</div> </td> </tr> <tr> <td> <div class="G">atītaṁ nānusocati;</div> </td> </tr> <tr> <td> <div class="G">Vivekadassī phassesu,</div> </td> </tr> <tr> <td> <div class="G">diṭṭhīsu ca na nīyatī”ti.</div> </td> </tr> </table> </div>
</div>
<div class="q" id="p_24Mn_833"> <div class="divNumber">87.</div> <div class="p"> <table class="singleColumn"> <tr> <td> <div class="pN">833</div> <div class="G"><span class="bold">Patilīno akuhako,</span></div> </td> </tr> <tr> <td> <div class="G"><span class="bold">apihālu amaccharī;</span></div> </td> </tr> <tr> <td> <div class="G"><span class="bold">Appagabbho ajeguccho,</span></div> </td> </tr> <tr> <td> <div class="G"><span class="bold">pesuṇeyye ca no yuto.</span></div> </td> </tr> </table> </div>
</div>
<div class="q" id="p_24Mn_834"> <div class="p">
<span class="pN">834</span><span class="bold">Patilīno akuhako</span>ti. <span class="bold">Patilīno</span>ti rāgassa pahīnattā patilīno, dosassa pahīnattā patilīno, mohassa pahīnattā patilīno, kodhassa…  upanāhassa…  makkhassa…  paḷāsassa…  issāya…  macchariyassa…pe…  sabbākusalābhisaṅkhārānaṁ pahīnattā patilīno. Vuttañhetaṁ bhagavatā—  “kathañca, bhikkhave, bhikkhu patilīno hoti? Idha, bhikkhave, bhikkhuno asmimāno pahīno hoti ucchinnamūlo tālāvatthukato anabhāvaṁkato āyatiṁ anuppādadhammo. Evaṁ kho, bhikkhave, bhikkhu patilīno hotī”ti—  patilīno. </div>
</div>
<div class="q" id="p_24Mn_835"> <div class="p">
<span class="pN">835</span><span class="bold">Akuhako</span>ti tīṇi kuhanavatthūni—  paccayapaṭisevanasaṅkhātaṁ kuhanavatthu, iriyāpathasaṅkhātaṁ kuhanavatthu, sāmantajappanasaṅkhātaṁ kuhanavatthu. </div>
</div>
<div class="q" id="p_24Mn_836"> <div class="p">
<span class="pN">836</span>Katamaṁ paccayapaṭisevanasaṅkhātaṁ kuhanavatthu? Idha gahapatikā bhikkhuṁ nimantenti cīvarapiṇḍapātasenāsanagilānapaccayabhesajjaparikkhārehi. So pāpiccho icchāpakato atthiko cīvarapiṇḍapātasenāsanagilānapaccayabhesajjaparikkhārānaṁ bhiyyokamyataṁ upādāya cīvaraṁ paccakkhāti, piṇḍapātaṁ paccakkhāti, senāsanaṁ paccakkhāti, gilānapaccayabhesajjaparikkhāraṁ paccakkhāti. So evamāha—  “kiṁ samaṇassa mahagghena cīvarena. Etaṁ sāruppaṁ yaṁ samaṇo susānā vā saṅkārakūṭā vā pāpaṇikā vā nantakāni uccinitvā saṅghāṭiṁ katvā dhāreyya. Kiṁ samaṇassa mahagghena piṇḍapātena. Etaṁ sāruppaṁ yaṁ samaṇo uñchācariyāya piṇḍiyālopena jīvikaṁ kappeyya. Kiṁ samaṇassa mahagghena senāsanena. Etaṁ sāruppaṁ yaṁ samaṇo rukkhamūliko vā assa sosāniko vā abbhokāsiko vā. Kiṁ samaṇassa mahagghena gilānapaccayabhesajjaparikkhārena. Etaṁ sāruppaṁ yaṁ samaṇo pūtimuttena vā haritakīkhaṇḍena vā osadhaṁ kareyyā”ti. Tadupādāya lūkhaṁ cīvaraṁ dhāreti, lūkhaṁ piṇḍapātaṁ paribhuñjati, lūkhaṁ senāsanaṁ paṭisevati, lūkhaṁ gilānapaccayabhesajjaparikkhāraṁ paṭisevati. Tamenaṁ gahapatikā evaṁ jānanti—  “ayaṁ samaṇo appiccho santuṭṭho pavivitto asaṁsaṭṭho āraddhavīriyo dhutavādo”ti bhiyyo bhiyyo nimantenti cīvarapiṇḍapātasenāsanagilānapaccayabhesajjaparikkhārehi. So evamāha—  “tiṇṇaṁ sammukhībhāvā saddho kulaputto bahuṁ puññaṁ pasavati. Saddhāya sammukhībhāvā saddho kulaputto bahuṁ puññaṁ pasavati, deyyadhammassa sammukhībhāvā saddho kulaputto bahuṁ puññaṁ pasavati, dakkhiṇeyyānaṁ sammukhībhāvā saddho kulaputto bahuṁ puññaṁ pasavati. ‘Tumhākañcevāyaṁ saddhā atthi, deyyadhammo ca saṁvijjati, ahañca paṭiggāhako. Sacehaṁ na paṭiggahessāmi, evaṁ tumhe puññena paribāhirā bhavissatha. Na mayhaṁ iminā attho. Api ca tumhākaṁyeva anukampāya paṭiggaṇhāmī’”ti. Tadupādāya bahumpi cīvaraṁ paṭiggaṇhāti, bahumpi piṇḍapātaṁ paṭiggaṇhāti, bahumpi senāsanaṁ paṭiggaṇhāti, bahumpi gilānapaccayabhesajjaparikkhāraṁ paṭiggaṇhāti. Yā evarūpā bhākuṭikā bhākuṭiyaṁ kuhanā kuhāyanā kuhitattaṁ—  idaṁ paccayapaṭisevanasaṅkhātaṁ kuhanavatthu. </div>
</div>
<div class="q" id="p_24Mn_837"> <div class="p">
<span class="pN">837</span>Katamaṁ iriyāpathasaṅkhātaṁ kuhanavatthu? Idhekacco pāpiccho icchāpakato sambhāvanādhippāyo, “evaṁ maṁ jano sambhāvessatī”ti, gamanaṁ saṇṭhapeti ṭhānaṁ saṇṭhapeti nisajjaṁ saṇṭhapeti sayanaṁ saṇṭhapeti, paṇidhāya gacchati paṇidhāya tiṭṭhati paṇidhāya nisīdati paṇidhāya seyyaṁ kappeti, samāhito viya gacchati samāhito viya tiṭṭhati samāhito viya nisīdati samāhito viya seyyaṁ kappeti, āpāthakajjhāyīva hoti. Yā evarūpā iriyāpathassa āṭhapanā ṭhapanā saṇṭhapanā bhākuṭikā bhākuṭiyaṁ kuhanā kuhāyanā kuhitattaṁ—  idaṁ iriyāpathasaṅkhātaṁ kuhanavatthu. </div>
</div>
<div class="q" id="p_24Mn_838"> <div class="p">
<span class="pN">838</span>Katamaṁ sāmantajappanasaṅkhātaṁ kuhanavatthu? Idhekacco pāpiccho icchāpakato sambhāvanādhippāyo, “evaṁ maṁ jano sambhāvessatī”ti, ariyadhammasannissitaṁ vācaṁ bhāsati. “Yo evarūpaṁ cīvaraṁ dhāreti so samaṇo mahesakkho”ti bhaṇati; “yo evarūpaṁ pattaṁ dhāreti…  lohathālakaṁ dhāreti…  dhammakaraṇaṁ dhāreti…  parisāvanaṁ dhāreti…  kuñcikaṁ dhāreti…  upāhanaṁ dhāreti…  kāyabandhanaṁ dhāreti…  āyogaṁ dhāreti so samaṇo mahesakkho”ti bhaṇati; “yassa evarūpo upajjhāyo so samaṇo mahesakkho”ti bhaṇati; “yassa evarūpo ācariyo…  evarūpā samānupajjhāyakā…  samānācariyakā…  mittā…  sandiṭṭhā…  sambhattā…  sahāyā so samaṇo mahesakkho”ti bhaṇati; “yo evarūpe vihāre vasati so samaṇo mahesakkho”ti bhaṇati; “yo evarūpe aḍḍhayoge vasati…  pāsāde vasati…  hammiye vasati…  guhāyaṁ vasati…  leṇe vasati…  kuṭiyā vasati…  kūṭāgāre vasati…  aṭṭe vasati…  māḷe vasati…  uddaṇḍe vasati…  upaṭṭhānasālāyaṁ vasati…  maṇḍape vasati…  rukkhamūle vasati, so samaṇo mahesakkho”ti bhaṇati. </div>
</div>
<div class="q" id="p_24Mn_839"> <div class="p">
<span class="pN">839</span>Atha vā korajikakorajiko bhākuṭikabhākuṭiko kuhakakuhako lapakalapako mukhasambhāviko, “ayaṁ samaṇo imāsaṁ evarūpānaṁ santānaṁ vihārasamāpattīnaṁ lābhī”ti tādisaṁ gambhīraṁ gūḷhaṁ nipuṇaṁ paṭicchannaṁ lokuttaraṁ suññatāpaṭisaṁyuttaṁ kathaṁ kathesi. Yā evarūpā bhākuṭikā bhākuṭiyaṁ kuhanā kuhāyanā kuhitattaṁ—  idaṁ sāmantajappanasaṅkhātaṁ kuhanavatthu. Yassimāni tīṇi kuhanavatthūni pahīnāni samucchinnāni vūpasantāni paṭipassaddhāni abhabbuppattikāni ñāṇagginā daḍḍhāni, so vuccati akuhakoti—  patilīno akuhako. </div>
</div>
<div class="q" id="p_24Mn_840"> <div class="p">
<span class="pN">840</span><span class="bold">Apihālu amaccharī</span>ti. <span class="bold">Pihā</span> vuccati taṇhā. Yo rāgo sārāgo…pe…  abhijjhā lobho akusalamūlaṁ. Yassesā pihā taṇhā pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā, so vuccati apihālu. So rūpe na piheti, sadde…  gandhe…  rase…  phoṭṭhabbe…  kulaṁ…  gaṇaṁ…  āvāsaṁ…  lābhaṁ…  yasaṁ…  pasaṁsaṁ…  sukhaṁ…  cīvaraṁ…  piṇḍapātaṁ…  senāsanaṁ…  gilānapaccayabhesajjaparikkhāraṁ…  kāmadhātuṁ…  rūpadhātuṁ…  arūpadhātuṁ…  kāmabhavaṁ…  rūpabhavaṁ…  arūpabhavaṁ…  saññābhavaṁ…  asaññābhavaṁ…  nevasaññānāsaññābhavaṁ…  ekavokārabhavaṁ…  catuvokārabhavaṁ…  pañcavokārabhavaṁ…  atītaṁ…  anāgataṁ…  paccuppannaṁ…  diṭṭhasutamutaviññātabbe dhamme na piheti na icchati na sādiyati na pattheti nābhijappatīti—  apihālu. <span class="bold">Amaccharī</span>ti pañca macchariyāni—  āvāsamacchariyaṁ, kulamacchariyaṁ, lābhamacchariyaṁ, vaṇṇamacchariyaṁ, dhammamacchariyaṁ. Yaṁ evarūpaṁ maccharaṁ maccharāyanā maccharāyitattaṁ vevicchaṁ kadariyaṁ kaṭukañcukatā aggahitattaṁ cittassa—  idaṁ vuccati macchariyaṁ. Api ca khandhamacchariyampi macchariyaṁ, dhātumacchariyampi macchariyaṁ, āyatanamacchariyampi macchariyaṁ gāho—  idaṁ vuccati macchariyaṁ. Yassetaṁ macchariyaṁ pahīnaṁ samucchinnaṁ vūpasantaṁ paṭipassaddhaṁ abhabbuppattikaṁ ñāṇagginā daḍḍhaṁ, so vuccati amaccharīti—  apihālu amaccharī. </div>
</div>
<div class="q" id="p_24Mn_841"> <div class="p">
<span class="pN">841</span><span class="bold">Appagabbho ajeguccho</span>ti. <span class="bold">Pāgabbhiyan</span>ti tīṇi pāgabbhiyāni—  kāyikaṁ pāgabbhiyaṁ, vācasikaṁ pāgabbhiyaṁ, cetasikaṁ pāgabbhiyaṁ. Katamaṁ kāyikaṁ pāgabbhiyaṁ? Idhekacco saṁghagatopi kāyikaṁ pāgabbhiyaṁ dasseti, gaṇagatopi kāyikaṁ pāgabbhiyaṁ dasseti, bhojanasālāyampi kāyikaṁ pāgabbhiyaṁ dasseti, jantāgharepi kāyikaṁ pāgabbhiyaṁ dasseti, udakatitthepi kāyikaṁ pāgabbhiyaṁ dasseti, antaragharaṁ pavisantopi kāyikaṁ pāgabbhiyaṁ dasseti, antaragharaṁ paviṭṭhopi kāyikaṁ pāgabbhiyaṁ dasseti. </div>
</div>
<div class="q" id="p_24Mn_842"> <div class="p">
<span class="pN">842</span>Kathaṁ saṁghagato kāyikaṁ pāgabbhiyaṁ dasseti? Idhekacco saṁghagato acittīkārakato there bhikkhū ghaṭṭayantopi tiṭṭhati, ghaṭṭayantopi nisīdati, puratopi tiṭṭhati, puratopi nisīdati, uccepi āsane nisīdati, sasīsaṁ pārupitvāpi nisīdati, ṭhitakopi bhaṇati, bāhāvikkhepakopi bhaṇati. Evaṁ saṁghagato kāyikaṁ pāgabbhiyaṁ dasseti. </div>
</div>
<div class="q" id="p_24Mn_843"> <div class="p">
<span class="pN">843</span>Kathaṁ gaṇagato kāyikaṁ pāgabbhiyaṁ dasseti? Idhekacco gaṇagato acittīkārakato therānaṁ bhikkhūnaṁ anupāhanānaṁ caṅkamantānaṁ saupāhano caṅkamati, nīce caṅkame caṅkamantānaṁ ucce caṅkame caṅkamati, chamāya caṅkamantānaṁ caṅkame caṅkamati, ghaṭṭayantopi tiṭṭhati, ghaṭṭayantopi nisīdati, puratopi tiṭṭhati, puratopi nisīdati, uccepi āsane nisīdati, sasīsaṁ pārupitvā nisīdati, ṭhitakopi bhaṇati, bāhāvikkhepakopi bhaṇati. Evaṁ gaṇagato kāyikaṁ pāgabbhiyaṁ dasseti. </div>
</div>
<div class="q" id="p_24Mn_844"> <div class="p">
<span class="pN">844</span>Kathaṁ bhojanasālāyaṁ kāyikaṁ pāgabbhiyaṁ dasseti? Idhekacco bhojanasālāyaṁ acittīkārakato there bhikkhū anupakhajja nisīdati, navepi bhikkhū āsanena paṭibāhati, ghaṭṭayantopi tiṭṭhati, ghaṭṭayantopi nisīdati, puratopi tiṭṭhati, puratopi nisīdati, uccepi āsane nisīdati, sasīsaṁ pārupitvāpi nisīdati, ṭhitakopi bhaṇati, bāhāvikkhepakopi bhaṇati. Evaṁ bhojanasālāyaṁ kāyikaṁ pāgabbhiyaṁ dasseti. </div>
</div>
<div class="q" id="p_24Mn_845"> <div class="p">
<span class="pN">845</span>Kathaṁ jantāghare kāyikaṁ pāgabbhiyaṁ dasseti? Idhekacco jantāghare acittīkārakato there bhikkhū ghaṭṭayantopi tiṭṭhati, ghaṭṭayantopi nisīdati, puratopi tiṭṭhati, puratopi nisīdati, uccepi āsane nisīdati, anāpucchampi anajjhiṭṭhopi kaṭṭhaṁ pakkhipati, dvārampi pidahati, bāhāvikkhepakopi bhaṇati. Evaṁ jantāghare kāyikaṁ pāgabbhiyaṁ dasseti. </div>
</div>
<div class="q" id="p_24Mn_846"> <div class="p">
<span class="pN">846</span>Kathaṁ udakatitthe kāyikaṁ pāgabbhiyaṁ dasseti? Idhekacco udakatitthe acittīkārakato there bhikkhū ghaṭṭayantopi otarati, puratopi otarati, ghaṭṭayantopi nhāyati, puratopi nhāyati, uparitopi nhāyati, ghaṭṭayantopi uttarati, puratopi uttarati, uparitopi uttarati. Evaṁ udakatitthe kāyikaṁ pāgabbhiyaṁ dasseti. </div>
</div>
<div class="q" id="p_24Mn_847"> <div class="p">
<span class="pN">847</span>Kathaṁ antaragharaṁ pavisanto kāyikaṁ pāgabbhiyaṁ dasseti? Idhekacco antaragharaṁ pavisanto acittīkārakato there bhikkhū ghaṭṭayantopi gacchati, puratopi gacchati, vokkammāpi therānaṁ bhikkhūnaṁ purato purato gacchati. Evaṁ antaragharaṁ pavisanto kāyikaṁ pāgabbhiyaṁ dasseti. </div>
</div>
<div class="q" id="p_24Mn_848"> <div class="p">
<span class="pN">848</span>Kathaṁ antaragharaṁ paviṭṭho kāyikaṁ pāgabbhiyaṁ dasseti? Idhekacco antaragharaṁ paviṭṭho, “na pavisa, bhante”ti vuccamāno pavisati, “na tiṭṭha, bhante”ti vuccamāno tiṭṭhati, “na nisīda, bhante”ti vuccamāno nisīdati, anokāsampi pavisati, anokāsepi tiṭṭhati, anokāsepi nisīdati, yānipi tāni honti kulānaṁ ovarakāni gūḷhāni ca paṭicchannāni ca. Yattha kulitthiyo kuladhītaro kulasuṇhāyo kulakumāriyo nisīdanti, tatthapi sahasā pavisati kumārakassapi siraṁ parāmasati. Evaṁ antaragharaṁ paviṭṭho kāyikaṁ pāgabbhiyaṁ dasseti—  idaṁ kāyikaṁ pāgabbhiyaṁ dasseti. </div>
</div>
<div class="q" id="p_24Mn_849"> <div class="p">
<span class="pN">849</span>Katamaṁ vācasikaṁ pāgabbhiyaṁ dasseti? Idhekacco saṁghagatopi vācasikaṁ pāgabbhiyaṁ dasseti, gaṇagatopi vācasikaṁ pāgabbhiyaṁ dasseti, antaragharaṁ paviṭṭhopi vācasikaṁ pāgabbhiyaṁ dasseti. </div>
</div>
<div class="q" id="p_24Mn_850"> <div class="p">
<span class="pN">850</span>Kathaṁ saṁghagato vācasikaṁ pāgabbhiyaṁ dasseti? Idhekacco saṁghagato acittīkārakato there bhikkhū anāpucchaṁ vā anajjhiṭṭho vā ārāmagatānaṁ bhikkhūnaṁ dhammaṁ bhaṇati, pañhaṁ visajjeti, pātimokkhaṁ uddisati, ṭhitakopi bhaṇati, bāhāvikkhepakopi bhaṇati. Evaṁ saṁghagato vācasikaṁ pāgabbhiyaṁ dasseti. </div>
</div>
<div class="q" id="p_24Mn_851"> <div class="p">
<span class="pN">851</span>Kathaṁ gaṇagato vācasikaṁ pāgabbhiyaṁ dasseti? Idhekacco gaṇagato acittīkārakato there bhikkhū anāpucchaṁ vā anajjhiṭṭho vā ārāmagatānaṁ bhikkhūnaṁ dhammaṁ bhaṇati, pañhaṁ visajjeti, ṭhitakopi bhaṇati, bāhāvikkhepakopi bhaṇati. Ārāmagatānaṁ bhikkhunīnaṁ upāsakānaṁ upāsikānaṁ dhammaṁ bhaṇati, pañhaṁ visajjeti, ṭhitakopi bhaṇati, bāhāvikkhepakopi bhaṇati. Evaṁ gaṇagato vācasikaṁ pāgabbhiyaṁ dasseti. </div>
</div>
<div class="q" id="p_24Mn_852"> <div class="p">
<span class="pN">852</span>Kathaṁ antaragharaṁ paviṭṭho vācasikaṁ pāgabbhiyaṁ dasseti? Idhekacco antaragharaṁ paviṭṭho itthiṁ vā kumāriṁ vā evamāha—  “itthannāme itthaṅgotte kiṁ atthi? Yāgu atthi, bhattaṁ atthi, khādanīyaṁ atthi. Kiṁ pivissāma, kiṁ bhuñjissāma, kiṁ khādissāma? Kiṁ vā atthi, kiṁ vā me dassathā”ti vippalapati, yā evarūpā vācā palāpo vippalāpo lālappo lālappanā lālappitattaṁ. Evaṁ antaragharaṁ paviṭṭho vācasikaṁ pāgabbhiyaṁ dasseti—  idaṁ vācasikaṁ pāgabbhiyaṁ. </div>
</div>
<div class="q" id="p_24Mn_853"> <div class="p">
<span class="pN">853</span>Katamaṁ cetasikaṁ pāgabbhiyaṁ? Idhekacco na uccā kulā pabbajito samāno uccā kulā pabbajitena saddhiṁ sadisaṁ attānaṁ dahati cittena, na mahākulā pabbajito samāno mahākulā pabbajitena saddhiṁ sadisaṁ attānaṁ dahati cittena, na mahābhogakulā pabbajito samāno mahābhogakulā pabbajitena saddhiṁ sadisaṁ attānaṁ dahati cittena, na uḷārabhogakulā pabbajito samāno…  na suttantiko samāno suttantikena saddhiṁ sadisaṁ attānaṁ dahati cittena, na vinayadharo samāno…  na dhammakathiko samāno…  na āraññiko samāno…  na piṇḍapātiko samāno…  na paṁsukūliko samāno…  na tecīvariko samāno…  na sapadānacāriko samāno…  na khalupacchābhattiko samāno…  na nesajjiko samāno…  na yathāsanthatiko samāno…  na paṭhamassa jhānassa lābhī samāno paṭhamassa jhānassa lābhinā saddhiṁ sadisaṁ attānaṁ dahati cittena…pe…  na nevasaññānāsaññāyatanasamāpattiyā lābhī samāno nevasaññānāsaññāyatanasamāpattiyā lābhinā saddhiṁ sadisaṁ attānaṁ dahati cittena—  idaṁ cetasikaṁ pāgabbhiyaṁ. Yassimāni tīṇi pāgabbhiyāni pahīnāni samucchinnāni vūpasantāni paṭipassaddhāni abhabbuppattikāni ñāṇagginā daḍḍhāni, so vuccati appagabbhoti—  appagabbho. </div>
</div>
<div class="q" id="p_24Mn_854"> <div class="p">
<span class="pN">854</span><span class="bold">Ajeguccho</span>ti. Atthi puggalo jeguccho, atthi ajeguccho. Katamo ca puggalo jeguccho? Idhekacco puggalo dussīlo hoti pāpadhammo asucisaṅkassarasamācāro paṭicchannakammanto assamaṇo samaṇapaṭiñño abrahmacārī brahmacāripaṭiñño antopūti avassuto kasambujāto—  ayaṁ vuccati puggalo jeguccho. Atha vā kodhano hoti upāyāsabahulo, appampi vutto samāno abhisajjati kuppati byāpajjati patiṭṭhīyati, kopañca dosañca appaccayañca pātukaroti—  ayaṁ vuccati puggalo jeguccho. Atha vā kodhano hoti upanāhī, makkhī hoti paḷāsī, issukī hoti maccharī, saṭho hoti māyāvī, thaddho hoti atimānī, pāpiccho hoti micchādiṭṭhi, sandiṭṭhiparāmāsī hoti ādānaggāhī duppaṭinissaggī—  ayaṁ vuccati puggalo jeguccho. </div>
</div>
<div class="q" id="p_24Mn_855"> <div class="p">
<span class="pN">855</span>Katamo ca puggalo ajeguccho? Idha bhikkhu sīlavā hoti pātimokkhasaṁvarasaṁvuto viharati ācāragocarasampanno aṇumattesu vajjesu bhayadassāvī, samādāya sikkhati sikkhāpadesu—  ayaṁ vuccati puggalo ajeguccho. Atha vā akkodhano hoti anupāyāsabahulo, bahumpi vutto samāno na abhisajjati na kuppati na byāpajjati na patiṭṭhīyati, na kopañca dosañca appaccayañca pātukaroti—  ayaṁ vuccati puggalo ajeguccho. Atha vā akkodhano hoti anupanāhī, amakkhī hoti apaḷāsī, anissukī hoti amaccharī, asaṭho hoti amāyāvī, athaddho hoti anatimānī, na pāpiccho hoti na micchādiṭṭhi, asandiṭṭhiparāmāsī hoti anādānaggāhī suppaṭinissaggī—  ayaṁ vuccati puggalo ajeguccho. Sabbe bālaputhujjanā jegucchā, puthujjanakalyāṇakaṁ upādāya aṭṭha ariyapuggalā ajegucchāti—  appagabbho ajeguccho. </div>
</div>
<div class="q" id="p_24Mn_856"> <div class="p">
<span class="pN">856</span><span class="bold">Pesuṇeyye ca no yuto</span>ti. <span class="bold">Pesuññan</span>ti idhekacco pisuṇavāco hoti, ito sutvā amutra akkhātā imesaṁ bhedāya, amutra vā sutvā imesaṁ akkhātā amūsaṁ bhedāya. Iti samaggānaṁ vā bhettā, bhinnānaṁ vā anuppadātā, vaggārāmo, vaggarato, vagganandī, vaggakaraṇiṁ vācaṁ bhāsitā hoti—  idaṁ vuccati pesuññaṁ. </div>
</div>
<div class="q" id="p_24Mn_857"> <div class="p">
<span class="pN">857</span>Api ca dvīhi kāraṇehi pesuññaṁ upasaṁharati—  piyakamyatāya vā, bhedādhippāyena vā. Kathaṁ piyakamyatāya pesuññaṁ upasaṁharati? “Imassa piyo bhavissāmi, manāpo bhavissāmi, vissāsiko bhavissāmi, abbhantariko bhavissāmi, suhadayo bhavissāmī”ti. Evaṁ piyakamyatāya pesuññaṁ upasaṁharati. Kathaṁ bhedādhippāyena pesuññaṁ upasaṁharati? “Kathaṁ ime nānā assu vinā assu vaggā assu dvedhā assu dvejjhā assu dve pakkhā assu bhijjeyyuṁ na samāgaccheyyuṁ dukkhaṁ na phāsu vihareyyun”ti. Evaṁ bhedādhippāyena pesuññaṁ upasaṁharati. Yassetaṁ pesuññaṁ pahīnaṁ samucchinnaṁ vūpasantaṁ paṭipassaddhaṁ abhabbuppattikaṁ ñāṇagginā daḍḍhaṁ, so pesuññe no yuto na yutto na payutto na sammāyuttoti—  pesuṇeyye ca no yuto. </div>
</div>
<div class="q" id="p_24Mn_858"> <div class="p">
<span class="pN">858</span>Tenāha bhagavā—  </div>
</div>
<div class="q" id="p_24Mn_859"> <div class="p"> <table class="singleColumn"> <tr> <td> <div class="pN">859</div> <div class="G">“Patilīno akuhako,</div> </td> </tr> <tr> <td> <div class="G">apihālu amaccharī;</div> </td> </tr> <tr> <td> <div class="G">Appagabbho ajeguccho,</div> </td> </tr> <tr> <td> <div class="G">pesuṇeyye ca no yuto”ti.</div> </td> </tr> </table> </div>
</div>
<div class="q" id="p_24Mn_860"> <div class="divNumber">88.</div> <div class="p"> <table class="singleColumn"> <tr> <td> <div class="pN">860</div> <div class="G"><span class="bold">Sātiyesu anassāvī,</span></div> </td> </tr> <tr> <td> <div class="G"><span class="bold">atimāne ca no yuto;</span></div> </td> </tr> <tr> <td> <div class="G"><span class="bold">Saṇho ca paṭibhānavā,</span></div> </td> </tr> <tr> <td> <div class="G"><span class="bold">na saddho na virajjati.</span></div> </td> </tr> </table> </div>
</div>
<div class="q" id="p_24Mn_861"> <div class="p">
<span class="pN">861</span><span class="bold">Sātiyesu anassāvī</span>ti. <span class="bold">Sātiyā</span> vuccanti pañca kāmaguṇā. Kiṁkāraṇā sātiyā vuccanti pañca kāmaguṇā? Yebhuyyena devamanussā pañca kāmaguṇe icchanti sātiyanti patthayanti pihayanti abhijappanti, taṁkāraṇā sātiyā vuccanti pañca kāmaguṇā. Yesaṁ esā sātiyā taṇhā appahīnā tesaṁ cakkhuto rūpataṇhā savati āsavati sandati pavattati, sotato saddataṇhā…  ghānato gandhataṇhā…  jivhāto rasataṇhā…  kāyato phoṭṭhabbataṇhā…  manato dhammataṇhā savati āsavati sandati pavattati. Yesaṁ esā sātiyā taṇhā pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā tesaṁ cakkhuto rūpataṇhā na savati nāsavati na sandati na pavattati, sotato saddataṇhā…pe…  manato dhammataṇhā na savati nāsavati na sandati na pavattatīti—  sātiyesu anassāvī. </div>
</div>
<div class="q" id="p_24Mn_862"> <div class="p">
<span class="pN">862</span><span class="bold">Atimāne ca no yuto</span>ti. Katamo atimāno? Idhekacco paraṁ atimaññati jātiyā vā gottena vā…pe…  aññataraññatarena vā vatthunā. Yo evarūpo māno maññanā maññitattaṁ unnati unnamo dhajo sampaggāho ketukamyatā cittassa—  ayaṁ vuccati atimāno. Yasseso atimāno pahīno samucchinno vūpasanto paṭipassaddho abhabbuppattiko ñāṇagginā daḍḍho, so atimāne ca no yuto na yutto nappayutto na sammāyuttoti—  atimāne ca no yuto. </div>
</div>
<div class="q" id="p_24Mn_863"> <div class="p">
<span class="pN">863</span><span class="bold">Saṇho ca paṭibhānavā</span>ti. <span class="bold">Saṇho</span>ti saṇhena kāyakammena samannāgatoti saṇho, saṇhena vacīkammena…  saṇhena manokammena samannāgatoti saṇho, saṇhehi satipaṭṭhānehi samannāgatoti saṇho, saṇhehi sammappadhānehi…  saṇhehi iddhipādehi…  saṇhehi indriyehi…  saṇhehi balehi…  saṇhehi bojjhaṅgehi samannāgatoti saṇho, saṇhena ariyena aṭṭhaṅgikena maggena samannāgatoti—  saṇho. </div>
</div>
<div class="q" id="p_24Mn_864"> <div class="p">
<span class="pN">864</span><span class="bold">Paṭibhānavā</span>ti tayo paṭibhānavanto—  pariyattipaṭibhānavā, paripucchāpaṭibhānavā, adhigamapaṭibhānavā. Katamo pariyattipaṭibhānavā? Idhekaccassa pakatiyā pariyāpuṭaṁ hoti—  suttaṁ geyyaṁ veyyākaraṇaṁ gāthā udānaṁ itivuttakaṁ jātakaṁ abbhutadhammaṁ vedallaṁ, tassa pariyattiṁ nissāya paṭibhāyati—  ayaṁ pariyattipaṭibhānavā. Katamo paripucchāpaṭibhānavā? Idhekacco paripucchitā hoti attatthe ca ñāyatthe ca lakkhaṇe ca kāraṇe ca ṭhānāṭhāne ca, tassa taṁ paripucchaṁ nissāya paṭibhāyati—  ayaṁ paripucchāpaṭibhānavā. Katamo adhigamapaṭibhānavā? Idhekaccassa adhigatā honti cattāro satipaṭṭhānā cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo cattāro ariyamaggā cattāri sāmaññaphalāni catasso paṭisambhidāyo cha abhiññāyo, tassa attho ñāto dhammo ñāto nirutti ñātā, atthe ñāte attho paṭibhāyati, dhamme ñāte dhammo paṭibhāyati, niruttiyā ñātāya nirutti paṭibhāyati; imesu tīsu ñāṇesu ñāṇaṁ paṭibhānapaṭisambhidā. Imāya paṭibhānapaṭisambhidāya upeto samupeto upagato samupagato upapanno samupapanno samannāgato so vuccati paṭibhānavā. Yassa pariyatti natthi, paripucchā natthi, adhigamo natthi, kiṁ tassa paṭibhāyissatīti—  saṇho ca paṭibhānavā. </div>
</div>
<div class="q" id="p_24Mn_865"> <div class="p">
<span class="pN">865</span><span class="bold">Na saddho na virajjatī</span>ti. <span class="bold">Na saddho</span>ti sāmaṁ sayaṁ abhiññātaṁ attapaccakkhaṁ dhammaṁ na kassaci saddahati aññassa samaṇassa vā brāhmaṇassa vā devassa vā mārassa vā brahmuno vā. “Sabbe saṅkhārā aniccā”ti sāmaṁ sayaṁ abhiññātaṁ…pe…  “sabbe saṅkhārā dukkhā”ti…  “sabbe dhammā anattā”ti…  “avijjāpaccayā saṅkhārā”ti…pe…  “jātipaccayā jarāmaraṇan”ti…  “avijjānirodhā saṅkhāranirodho”ti…pe…  “jātinirodhā jarāmaraṇanirodho”ti…  “idaṁ dukkhan”ti…pe…  “ayaṁ dukkhanirodhagāminī paṭipadā”ti…  “ime āsavā”ti…pe…  “ayaṁ āsavanirodhagāminī paṭipadā”ti…  “ime dhammā abhiññeyyā”ti…pe…  “ime dhammā sacchikātabbā”ti sāmaṁ sayaṁ abhiññātaṁ…pe…  channaṁ phassāyatanānaṁ samudayañca atthaṅgamañca assādañca ādīnavañca nissaraṇañca, pañcannaṁ upādānakkhandhānaṁ samudayañca…pe…  catunnaṁ mahābhūtānaṁ samudayañca atthaṅgamañca assādañca ādīnavañca nissaraṇañca sāmaṁ sayaṁ abhiññātaṁ…pe…  “yaṁ kiñci samudayadhammaṁ sabbaṁ taṁ nirodhadhamman”ti sāmaṁ sayaṁ abhiññātaṁ attapaccakkhaṁ dhammaṁ na kassaci saddahati aññassa samaṇassa vā brāhmaṇassa vā devassa vā mārassa vā brahmuno vā. </div>
</div>
<div class="q" id="p_24Mn_866"> <div class="p">
<span class="pN">866</span>Vuttañhetaṁ bhagavatā—  “saddahasi tvaṁ, sāriputta, saddhindriyaṁ bhāvitaṁ bahulīkataṁ amatogadhaṁ hoti amataparāyanaṁ amatapariyosānaṁ; vīriyindriyaṁ…  satindriyaṁ…  samādhindriyaṁ…  paññindriyaṁ bhāvitaṁ bahulīkataṁ amatogadhaṁ hoti amataparāyanaṁ amatapariyosānan”ti? </div>
</div>
<div class="q" id="p_24Mn_867"> <div class="p">
<span class="pN">867</span>“Na khvāhaṁ ettha, bhante, bhagavato saddhāya gacchāmi saddhindriyaṁ…  vīriyindriyaṁ…  satindriyaṁ…  samādhindriyaṁ…  paññindriyaṁ bhāvitaṁ bahulīkataṁ amatogadhaṁ hoti amataparāyanaṁ amatapariyosānaṁ. Yesaṁ hetaṁ, bhante, aññātaṁ assa adiṭṭhaṁ aviditaṁ asacchikataṁ aphassitaṁ paññāya, te tattha paresaṁ saddhāya gaccheyyuṁ saddhindriyaṁ bhāvitaṁ bahulīkataṁ amatogadhaṁ hoti amataparāyanaṁ amatapariyosānaṁ. Vīriyindriyaṁ…  satindriyaṁ…  samādhindriyaṁ…  paññindriyaṁ bhāvitaṁ bahulīkataṁ amatogadhaṁ hoti amataparāyanaṁ amatapariyosānaṁ. Yesañca kho etaṁ, bhante, ñātaṁ diṭṭhaṁ viditaṁ sacchikataṁ phassitaṁ paññāya, nikkaṅkhā te tattha nibbicikicchā. Saddhindriyaṁ…  vīriyindriyaṁ…  satindriyaṁ…  samādhindriyaṁ…  paññindriyaṁ bhāvitaṁ bahulīkataṁ amatogadhaṁ hoti amataparāyanaṁ amatapariyosānaṁ. Mayhañca kho etaṁ, bhante, ñātaṁ diṭṭhaṁ viditaṁ sacchikataṁ phassitaṁ paññāya, nikkaṅkhohaṁ tattha nibbicikiccho. Saddhindriyaṁ…  vīriyindriyaṁ…  satindriyaṁ…  samādhindriyaṁ…  paññindriyaṁ bhāvitaṁ bahulīkataṁ amatogadhaṁ hoti amataparāyanaṁ amatapariyosānan”ti. </div>
</div>
<div class="q" id="p_24Mn_868"> <div class="p">
<span class="pN">868</span>“Sādhu sādhu, sāriputta. Yesañhetaṁ, sāriputta, aññātaṁ assa adiṭṭhaṁ aviditaṁ asacchikataṁ aphassitaṁ paññāya, te tattha paresaṁ saddhāya gaccheyyuṁ saddhindriyaṁ…pe…  paññindriyaṁ bhāvitaṁ bahulīkataṁ amatogadhaṁ hoti amataparāyanaṁ amatapariyosānan”ti. </div>
</div>
<div class="q" id="p_24Mn_869"> <div class="p"> <table class="singleColumn"> <tr> <td> <div class="pN">869</div> <div class="G">Assaddho akataññū ca,</div> </td> </tr> <tr> <td> <div class="G">sandhicchedo ca yo naro;</div> </td> </tr> <tr> <td> <div class="G">Hatāvakāso vantāso,</div> </td> </tr> <tr> <td> <div class="G">sa ve uttamaporisoti.</div> </td> </tr> </table> </div>
</div>
<div class="q" id="p_24Mn_870"> <div class="p">
<span class="pN">870</span><span class="bold">Na saddho na virajjatī</span>ti. Sabbe bālaputhujjanā rajjanti, puthujjanakalyāṇakaṁ upādāya satta sekkhā virajjanti. Arahā neva rajjati no virajjati, viratto so khayā rāgassa vītarāgattā khayā dosassa vītadosattā, khayā mohassa vītamohattā. So vuṭṭhavāso ciṇṇacaraṇo…pe…  jātimaraṇasaṁsāro natthi tassa punabbhavoti—  na saddho na virajjati. </div>
</div>
<div class="q" id="p_24Mn_871"> <div class="p">
<span class="pN">871</span>Tenāha bhagavā—  </div>
</div>
<div class="q" id="p_24Mn_872"> <div class="p"> <table class="singleColumn"> <tr> <td> <div class="pN">872</div> <div class="G">“Sātiyesu anassāvī,</div> </td> </tr> <tr> <td> <div class="G">atimāne ca no yuto;</div> </td> </tr> <tr> <td> <div class="G">Saṇho ca paṭibhānavā,</div> </td> </tr> <tr> <td> <div class="G">na saddho na virajjatī”ti.</div> </td> </tr> </table> </div>
</div>
<div class="q" id="p_24Mn_873"> <div class="divNumber">89.</div> <div class="p"> <table class="singleColumn"> <tr> <td> <div class="pN">873</div> <div class="G"><span class="bold">Lābhakamyā na sikkhati,</span></div> </td> </tr> <tr> <td> <div class="G"><span class="bold">alābhe ca na kuppati;</span></div> </td> </tr> <tr> <td> <div class="G"><span class="bold">Aviruddho ca taṇhāya,</span></div> </td> </tr> <tr> <td> <div class="G"><span class="bold">rasesu nānugijjhati.</span></div> </td> </tr> </table> </div>
</div>
<div class="q" id="p_24Mn_874"> <div class="p">
<span class="pN">874</span><span class="bold">Lābhakamyā na sikkhati, alābhe ca na kuppatī</span>ti. Kathaṁ lābhakamyā sikkhati? Idha, bhikkhave, bhikkhu bhikkhuṁ passati lābhiṁ cīvarapiṇḍapātasenāsanagilānapaccayabhesajjaparikkhārānaṁ. Tassa evaṁ hoti—  “kena nu kho ayamāyasmā lābhī cīvarapiṇḍapātasenāsanagilānapaccayabhesajjaparikkhārānan”ti? Tassa evaṁ hoti—  “ayaṁ kho āyasmā suttantiko, tenāyamāyasmā lābhī cīvarapiṇḍapātasenāsanagilānapaccayabhesajjaparikkhārānan”ti. So lābhahetu lābhapaccayā lābhakāraṇā lābhābhinibbattiyā lābhaṁ paripācento suttantaṁ pariyāpuṇāti. Evampi lābhakamyā sikkhati. </div>
</div>
<div class="q" id="p_24Mn_875"> <div class="p">
<span class="pN">875</span>Atha vā bhikkhu bhikkhuṁ passati lābhiṁ cīvarapiṇḍapātasenāsanagilānapaccayabhesajjaparikkhārānaṁ. Tassa evaṁ hoti—  “kena nu kho ayamāyasmā lābhī cīvarapiṇḍapātasenāsanagilānapaccayabhesajjaparikkhārānan”ti? Tassa evaṁ hoti—  “ayaṁ kho āyasmā vinayadharo…pe…  dhammakathiko…  ābhidhammiko, tenāyamāyasmā lābhī cīvarapiṇḍapātasenāsanagilānapaccayabhesajjaparikkhārānan”ti. So lābhahetu lābhapaccayā lābhakāraṇā lābhābhinibbattiyā lābhaṁ paripācento abhidhammaṁ pariyāpuṇāti. Evampi lābhakamyā sikkhati. </div>
</div>
<div class="q" id="p_24Mn_876"> <div class="p">
<span class="pN">876</span>Atha vā bhikkhu bhikkhuṁ passati lābhiṁ cīvarapiṇḍapātasenāsanagilānapaccayabhesajjaparikkhārānaṁ. Tassa evaṁ hoti—  “kena nu kho ayamāyasmā lābhī cīvarapiṇḍapātasenāsanagilānapaccayabhesajjaparikkhārānan”ti? Tassa evaṁ hoti—  “ayaṁ kho āyasmā āraññiko…  piṇḍapātiko…  paṁsukūliko…  tecīvariko…  sapadānacāriko…  khalupacchābhattiko…  nesajjiko…  yathāsanthatiko, tenāyamāyasmā lābhī cīvarapiṇḍapātasenāsanagilānapaccayabhesajjaparikkhārānan”ti. So lābhahetu lābhapaccayā lābhakāraṇā lābhābhinibbattiyā lābhaṁ paripācento āraññiko hoti…pe…  yathāsanthatiko hoti. Evampi lābhakamyā sikkhati. </div>
</div>
<div class="q" id="p_24Mn_877"> <div class="p">
<span class="pN">877</span>Kathaṁ na lābhakamyā sikkhati? Idha bhikkhu na lābhahetu, na lābhapaccayā, na lābhakāraṇā, na lābhābhinibbattiyā, na lābhaṁ paripācento, yāvadeva attadamatthāya attasamatthāya attaparinibbāpanatthāya suttantaṁ pariyāpuṇāti, vinayaṁ pariyāpuṇāti, abhidhammaṁ pariyāpuṇāti. Evampi na lābhakamyā sikkhati. </div>
</div>
<div class="q" id="p_24Mn_878"> <div class="p">
<span class="pN">878</span>Atha vā bhikkhu na lābhahetu, na lābhapaccayā, na lābhakāraṇā, na lābhābhinibbattiyā, na lābhaṁ paripācento, yāvadeva appicchaññeva nissāya santuṭṭhiññeva nissāya sallekhaññeva nissāya pavivekaññeva nissāya idamatthitaññeva nissāya āraññiko hoti, piṇḍapātiko hoti, paṁsukūliko hoti, tecīvariko hoti, sapadānacāriko hoti, khalupacchābhattiko hoti, nesajjiko hoti, yathāsanthatiko hoti. Evampi na lābhakamyā sikkhatīti—  lābhakamyā na sikkhati. </div>
</div>
<div class="q" id="p_24Mn_879"> <div class="p">
<span class="pN">879</span><span class="bold">Alābhe ca na kuppatī</span>ti. Kathaṁ alābhe kuppati? Idhekacco “kulaṁ vā na labhāmi, gaṇaṁ vā na labhāmi, āvāsaṁ vā na labhāmi, lābhaṁ vā na labhāmi, yasaṁ vā na labhāmi, pasaṁsaṁ vā na labhāmi, sukhaṁ vā na labhāmi, cīvaraṁ vā na labhāmi, piṇḍapātaṁ vā na labhāmi, senāsanaṁ vā na labhāmi, gilānapaccayabhesajjaparikkhāraṁ vā na labhāmi, gilānupaṭṭhākaṁ vā na labhāmi, appaññātomhī”ti kuppati byāpajjati patiṭṭhīyati, kopañca dosañca appaccayañca pātukaroti. Evaṁ alābhe kuppati. </div>
</div>
<div class="q" id="p_24Mn_880"> <div class="p">
<span class="pN">880</span>Kathaṁ alābhe na kuppati? Idha bhikkhu “kulaṁ vā na labhāmi gaṇaṁ vā na labhāmi…pe…  appaññātomhī”ti na kuppati na byāpajjati na patiṭṭhīyati, na kopañca dosañca appaccayañca pātukaroti. Evaṁ alābhe na kuppatīti—  lābhakamyā na sikkhati alābhe ca na kuppati. </div>
</div>
<div class="q" id="p_24Mn_881"> <div class="p">
<span class="pN">881</span><span class="bold">Aviruddho ca taṇhāya, rasesu nānugijjhatī</span>ti. <span class="bold">Viruddho</span>ti yo cittassa āghāto paṭighāto, paṭighaṁ paṭivirodho, kopo pakopo sampakopo, doso padoso sampadoso, cittassa byāpatti manopadoso, kodho kujjhanā kujjhitattaṁ, doso dussanā dussitattaṁ, byāpatti byāpajjanā byāpajjitattaṁ virodho paṭivirodho, caṇḍikkaṁ, asuropo, anattamanatā cittassa—  ayaṁ vuccati virodho. Yasseso virodho pahīno samucchinno vūpasanto paṭipassaddho abhabbuppattiko ñāṇagginā daḍḍho, so vuccati aviruddho. <span class="bold">Taṇhā</span>ti rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā. <span class="bold">Raso</span>ti mūlaraso khandharaso tacaraso pattaraso puppharaso phalaraso, ambilaṁ madhuraṁ tittakaṁ kaṭukaṁ loṇikaṁ khārikaṁ lambikaṁ kasāvo sādu asādu sītaṁ uṇhaṁ. Santeke samaṇabrāhmaṇā rasagiddhā. Te jivhaggena rasaggāni pariyesantā āhiṇḍanti, te ambilaṁ labhitvā anambilaṁ pariyesanti, anambilaṁ labhitvā ambilaṁ pariyesanti; madhuraṁ labhitvā amadhuraṁ pariyesanti, amadhuraṁ labhitvā madhuraṁ pariyesanti; tittakaṁ labhitvā atittakaṁ pariyesanti, atittakaṁ labhitvā tittakaṁ pariyesanti; kaṭukaṁ labhitvā akaṭukaṁ pariyesanti, akaṭukaṁ labhitvā kaṭukaṁ pariyesanti; loṇikaṁ labhitvā aloṇikaṁ pariyesanti, aloṇikaṁ labhitvā loṇikaṁ pariyesanti; khārikaṁ labhitvā akhārikaṁ pariyesanti, akhārikaṁ labhitvā khārikaṁ pariyesanti; lambikaṁ labhitvā kasāvaṁ pariyesanti, kasāvaṁ labhitvā lambikaṁ pariyesanti; sāduṁ labhitvā asāduṁ pariyesanti, asāduṁ labhitvā sāduṁ pariyesanti; sītaṁ labhitvā uṇhaṁ pariyesanti, uṇhaṁ labhitvā sītaṁ pariyesanti. Te yaṁ yaṁ labhitvā tena tena na santussanti aparāparaṁ pariyesanti, manāpikesu rasesu rattā giddhā gadhitā mucchitā ajjhosannā laggā laggitā palibuddhā. Yassesā rasataṇhā pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā, so paṭisaṅkhā yoniso āhāraṁ āhāreti—  neva davāya na madāya na maṇḍanāya na vibhūsanāya, yāvadeva imassa kāyassa ṭhitiyā yāpanāya vihiṁsūparatiyā brahmacariyānuggahāya. Iti purāṇañca vedanaṁ paṭihaṅkhāmi, navañca vedanaṁ na uppādessāmi, yātrā ca me bhavissati anavajjatā ca phāsuvihāro ca. </div>
</div>
<div class="q" id="p_24Mn_882"> <div class="p">
<span class="pN">882</span>Yathā vanaṁ ālimpeyya yāvadeva ropanatthāya, yathā vā pana akkhaṁ abbhañjeyya yāvadeva bhārassa nittharaṇatthāya, yathā vā pana puttamaṁsaṁ āhāraṁ āhareyya yāvadeva kantārassa nittharaṇatthāya; evamevaṁ bhikkhu paṭisaṅkhā yoniso āhāraṁ āhāreti—  “neva davāya…pe…  phāsuvihāro cā”ti. Rasataṇhaṁ pajahati vinodeti byantiṁ karoti anabhāvaṁ gameti, rasataṇhāya ārato assa virato paṭivirato nikkhanto nissaṭo vippamutto visaññutto vimariyādikatena cetasā viharatīti—  aviruddho ca taṇhāya rasesu nānugijjhati. </div>
</div>
<div class="q" id="p_24Mn_883"> <div class="p">
<span class="pN">883</span>Tenāha bhagavā—  </div>
</div>
<div class="q" id="p_24Mn_884"> <div class="p"> <table class="singleColumn"> <tr> <td> <div class="pN">884</div> <div class="G">“Lābhakamyā na sikkhati,</div> </td> </tr> <tr> <td> <div class="G">alābhe ca na kuppati;</div> </td> </tr> <tr> <td> <div class="G">Aviruddho ca taṇhāya,</div> </td> </tr> <tr> <td> <div class="G">rasesu nānugijjhatī”ti.</div> </td> </tr> </table> </div>
</div>
<div class="q" id="p_24Mn_885"> <div class="divNumber">90.</div> <div class="p"> <table class="singleColumn"> <tr> <td> <div class="pN">885</div> <div class="G"><span class="bold">Upekkhako sadā sato,</span></div> </td> </tr> <tr> <td> <div class="G"><span class="bold">na loke maññate samaṁ;</span></div> </td> </tr> <tr> <td> <div class="G"><span class="bold">Na visesī na nīceyyo,</span></div> </td> </tr> <tr> <td> <div class="G"><span class="bold">tassa no santi ussadā.</span></div> </td> </tr> </table> </div>
</div>
<div class="q" id="p_24Mn_886"> <div class="p">
<span class="pN">886</span><span class="bold">Upekkhako sadā sato</span>ti. <span class="bold">Upekkhako</span>ti chaḷaṅgupekkhāya samannāgato. Cakkhunā rūpaṁ disvā neva sumano hoti na dummano, upekkhako viharati sato sampajāno. Sotena saddaṁ sutvā…pe…  manasā dhammaṁ viññāya neva sumano hoti na dummano, upekkhako viharati sato sampajāno. Cakkhunā rūpaṁ disvā manāpaṁ nābhigijjhati nābhihaṁsati na rāgaṁ janeti, tassa ṭhitova kāyo hoti, ṭhitaṁ cittaṁ ajjhattaṁ susaṇṭhitaṁ suvimuttaṁ. Cakkhunā kho paneva rūpaṁ disvā amanāpaṁ na maṅku hoti appatiṭṭhitacitto alīnamanaso abyāpannacetaso, tassa ṭhitova kāyo hoti, ṭhitaṁ cittaṁ ajjhattaṁ susaṇṭhitaṁ suvimuttaṁ. Sotena saddaṁ sutvā…  ghānena gandhaṁ ghāyitvā…  jivhāya rasaṁ sāyitvā…  kāyena phoṭṭhabbaṁ phusitvā…  manasā dhammaṁ viññāya manāpaṁ nābhigijjhati nābhihaṁsati na rāgaṁ janeti, tassa ṭhitova kāyo hoti, ṭhitaṁ cittaṁ ajjhattaṁ susaṇṭhitaṁ suvimuttaṁ. Manasā kho paneva dhammaṁ viññāya amanāpaṁ na maṅku hoti appatiṭṭhitacitto alīnamanaso abyāpannacetaso, tassa ṭhitova kāyo hoti, ṭhitaṁ cittaṁ ajjhattaṁ susaṇṭhitaṁ suvimuttaṁ. </div>
</div>
<div class="q" id="p_24Mn_887"> <div class="p">
<span class="pN">887</span>Cakkhunā rūpaṁ disvā manāpāmanāpesu rūpesu tassa ṭhitova kāyo hoti, ṭhitaṁ cittaṁ ajjhattaṁ susaṇṭhitaṁ suvimuttaṁ. Sotena saddaṁ sutvā…pe…  manasā dhammaṁ viññāya manāpāmanāpesu dhammesu tassa ṭhitova kāyo hoti, ṭhitaṁ cittaṁ ajjhattaṁ susaṇṭhitaṁ suvimuttaṁ. </div>
</div>
<div class="q" id="p_24Mn_888"> <div class="p">
<span class="pN">888</span>Cakkhunā rūpaṁ disvā rajanīye na rajjati, dussanīye na dussati, mohanīye na muyhati, kopanīye na kuppati, madanīye na majjati, kilesanīye na kilissati. Sotena saddaṁ sutvā…pe…  manasā dhammaṁ viññāya rajanīye na rajjati dussanīye na dussati, mohanīye na muyhati, kopanīye na kuppati, madanīye na majjati, kilesanīye na kilissati. Diṭṭhe diṭṭhamatto, sute sutamatto, mute mutamatto, viññāte viññātamatto. Diṭṭhe na limpati, sute na limpati, mute na limpati, viññāte na limpati. Diṭṭhe anūpayo anapāyo anissito appaṭibaddho vippamutto visaññutto vimariyādikatena cetasā viharati. Sute…  mute…  viññāte anūpayo anapāyo anissito appaṭibaddho vippamutto visaññutto vimariyādikatena cetasā viharati. </div>
</div>
<div class="q" id="p_24Mn_889"> <div class="p">
<span class="pN">889</span>Saṁvijjati arahato cakkhu, passati arahā cakkhunā rūpaṁ. Chandarāgo arahato natthi, suvimuttacitto arahā. Saṁvijjati arahato sotaṁ, suṇāti arahā sotena saddaṁ. Chandarāgo arahato natthi, suvimuttacitto arahā. Saṁvijjati arahato ghānaṁ, ghāyati arahā ghānena gandhaṁ. Chandarāgo arahato natthi, suvimuttacitto arahā. Saṁvijjati arahato jivhā, sāyati arahā jivhāya rasaṁ…pe…  saṁvijjati arahato kāyo, phusati arahā kāyena phoṭṭhabbaṁ…pe…  saṁvijjati arahato mano, vijānāti arahā manasā dhammaṁ. Chandarāgo arahato natthi suvimuttacitto arahā. </div>
</div>
<div class="q" id="p_24Mn_890"> <div class="p">
<span class="pN">890</span>Cakkhu rūpārāmaṁ rūparataṁ rūpasammuditaṁ, taṁ arahato dantaṁ guttaṁ rakkhitaṁ saṁvutaṁ, tassa ca saṁvarāya dhammaṁ deseti. Sotaṁ saddārāmaṁ…pe…  ghānaṁ gandhārāmaṁ…  jivhā rasārāmā rasaratā rasasammuditā, sā arahato dantā guttā rakkhitā saṁvutā, tassā ca saṁvarāya dhammaṁ deseti. Kāyo phoṭṭhabbārāmo…pe…  mano dhammārāmo dhammarato dhammasammudito, so arahato danto gutto rakkhito saṁvuto, tassa ca saṁvarāya dhammaṁ deseti. </div>
</div>
<div class="q" id="p_24Mn_891"> <div class="p"> <table class="singleColumn"> <tr> <td> <div class="pN">891</div> <div class="G">“Dantaṁ nayanti samitiṁ,</div> </td> </tr> <tr> <td> <div class="G">dantaṁ rājābhirūhati;</div> </td> </tr> <tr> <td> <div class="G">Danto seṭṭho manussesu,</div> </td> </tr> <tr> <td> <div class="G">yotivākyaṁ titikkhati.</div> </td> </tr> </table> </div>
</div>
<div class="q" id="p_24Mn_892"> <div class="p"> <table class="singleColumn"> <tr> <td> <div class="pN">892</div> <div class="G">Varamassatarā dantā,</div> </td> </tr> <tr> <td> <div class="G">ājānīyā ca sindhavā;</div> </td> </tr> <tr> <td> <div class="G">Kuñjarā ca mahānāgā,</div> </td> </tr> <tr> <td> <div class="G">attadanto tato varaṁ.</div> </td> </tr> </table> </div>
</div>
<div class="q" id="p_24Mn_893"> <div class="p"> <table class="singleColumn"> <tr> <td> <div class="pN">893</div> <div class="G">Na hi etehi yānehi,</div> </td> </tr> <tr> <td> <div class="G">gaccheyya agataṁ disaṁ;</div> </td> </tr> <tr> <td> <div class="G">Yathāttanā sudantena,</div> </td> </tr> <tr> <td> <div class="G">danto dantena gacchati.</div> </td> </tr> </table> </div>
</div>
<div class="q" id="p_24Mn_894"> <div class="p"> <table class="singleColumn"> <tr> <td> <div class="pN">894</div> <div class="G">Vidhāsu na vikampanti,</div> </td> </tr> <tr> <td> <div class="G">vippamuttā punabbhavā;</div> </td> </tr> <tr> <td> <div class="G">Dantabhūmimanuppattā,</div> </td> </tr> <tr> <td> <div class="G">te loke vijitāvino.</div> </td> </tr> </table> </div>
</div>
<div class="q" id="p_24Mn_895"> <div class="p"> <table class="singleColumn"> <tr> <td> <div class="pN">895</div> <div class="G">Yassindriyāni bhāvitāni,</div> </td> </tr> <tr> <td> <div class="G">Ajjhattaṁ bahiddhā ca sabbaloke;</div> </td> </tr> <tr> <td> <div class="G">Nibbijjha imaṁ parañca lokaṁ,</div> </td> </tr> <tr> <td> <div class="G">Kālaṁ kaṅkhati bhāvito sa danto”ti.</div> </td> </tr> </table> </div>
</div>
<div class="q" id="p_24Mn_896"> <div class="p">
<span class="pN">896</span><span class="bold">Upekkhako sadā</span>ti. Sadā sabbadā sabbakālaṁ niccakālaṁ dhuvakālaṁ…pe…  pacchime vayokhandhe. <span class="bold">Sato</span>ti catūhi kāraṇehi sato—  kāye kāyānupassanāsatipaṭṭhānaṁ bhāvento sato, vedanāsu…  citte…  dhammesu dhammānupassanāsatipaṭṭhānaṁ bhāvento sato…pe…  so vuccati satoti—  upekkhako sadā sato. </div>
</div>
<div class="q" id="p_24Mn_897"> <div class="p">
<span class="pN">897</span><span class="bold">Na loke maññate saman</span>ti. “Sadisohamasmī”ti mānaṁ na janeti jātiyā vā gottena vā…pe…  aññataraññatarena vā vatthunāti—  na loke maññate samaṁ. </div>
</div>
<div class="q" id="p_24Mn_898"> <div class="p">
<span class="pN">898</span><span class="bold">Na visesī na nīceyyo</span>ti. “Seyyohamasmī”ti atimānaṁ na janeti jātiyā vā gottena vā…pe…  aññataraññatarena vā vatthunā. “Hīnohamasmī”ti omānaṁ na janeti jātiyā vā gottena vā…pe…  aññataraññatarena vā vatthunāti—  na visesī na nīceyyo. </div>
</div>
<div class="q" id="p_24Mn_899"> <div class="p">
<span class="pN">899</span><span class="bold">Tassa no santi ussadā</span>ti. <span class="bold">Tassā</span>ti arahato khīṇāsavassa. <span class="bold">Ussadā</span>ti sattussadā—  rāgussado dosussado mohussado mānussado diṭṭhussado kilesussado kammussado. Tassime ussadā natthi na santi na saṁvijjanti nupalabbhanti, pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti—  tassa no santi ussadā. </div>
</div>
<div class="q" id="p_24Mn_900"> <div class="p">
<span class="pN">900</span>Tenāha bhagavā—  </div>
</div>
<div class="q" id="p_24Mn_901"> <div class="p"> <table class="singleColumn"> <tr> <td> <div class="pN">901</div> <div class="G">“Upekkhako sadā sato,</div> </td> </tr> <tr> <td> <div class="G">na loke maññate samaṁ;</div> </td> </tr> <tr> <td> <div class="G">Na visesī na nīceyyo,</div> </td> </tr> <tr> <td> <div class="G">tassa no santi ussadā”ti.</div> </td> </tr> </table> </div>
</div>
<div class="q" id="p_24Mn_902"> <div class="divNumber">91.</div> <div class="p"> <table class="singleColumn"> <tr> <td> <div class="pN">902</div> <div class="G"><span class="bold">Yassa nissayatā natthi,</span></div> </td> </tr> <tr> <td> <div class="G"><span class="bold">ñatvā dhammaṁ anissito;</span></div> </td> </tr> <tr> <td> <div class="G"><span class="bold">Bhavāya vibhavāya vā,</span></div> </td> </tr> <tr> <td> <div class="G"><span class="bold">taṇhā yassa na vijjati.</span></div> </td> </tr> </table> </div>
</div>
<div class="q" id="p_24Mn_903"> <div class="p">
<span class="pN">903</span><span class="bold">Yassa nissayatā natthī</span>ti. <span class="bold">Yassā</span>ti arahato khīṇāsavassa. <span class="bold">Nissayā</span>ti dve nissayā—  taṇhānissayo ca diṭṭhinissayo ca…pe…  ayaṁ taṇhānissayo…pe…  ayaṁ diṭṭhinissayo. Tassa taṇhānissayo pahīno, diṭṭhinissayo paṭinissaṭṭho; taṇhānissayassa pahīnattā diṭṭhinissayassa paṭinissaṭṭhattā nissayatā yassa natthi na santi na saṁvijjati nupalabbhati, pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti—  yassa nissayatā natthi. </div>
</div>
<div class="q" id="p_24Mn_904"> <div class="p">
<span class="pN">904</span><span class="bold">Ñatvā dhammaṁ anissito</span>ti. <span class="bold">Ñatvā</span>ti ñatvā jānitvā tulayitvā tīrayitvā vibhāvayitvā vibhūtaṁ katvā, “sabbe saṅkhārā aniccā”ti ñatvā jānitvā tulayitvā tīrayitvā vibhāvayitvā vibhūtaṁ katvā, “sabbe saṅkhārā dukkhā”ti…  “sabbe dhammā anattā”ti…pe…  “yaṁ kiñci samudayadhammaṁ sabbaṁ taṁ nirodhadhamman”ti ñatvā jānitvā tulayitvā tīrayitvā vibhāvayitvā vibhūtaṁ katvā. <span class="bold">Anissito</span>ti dve nissayā—  taṇhānissayo ca diṭṭhinissayo ca…pe…  ayaṁ taṇhānissayo…pe…  ayaṁ diṭṭhinissayo. Taṇhānissayaṁ pahāya diṭṭhinissayaṁ paṭinissajjitvā cakkhuṁ anissito, sotaṁ anissito, ghānaṁ anissito, jivhaṁ anissito, kāyaṁ anissito, manaṁ anissito, rūpe…  sadde…  gandhe…  rase…  phoṭṭhabbe…  kulaṁ…  gaṇaṁ…  āvāsaṁ…pe…  diṭṭhasutamutaviññātabbe dhamme anissito anallīno anupagato anajjhosito anadhimutto nikkhanto nissaṭo vippamutto visaññutto vimariyādikatena cetasā viharatīti—  ñatvā dhammaṁ anissito. </div>
</div>
<div class="q" id="p_24Mn_905"> <div class="p">
<span class="pN">905</span><span class="bold">Bhavāya vibhavāya vā, taṇhā yassa na vijjatī</span>ti. <span class="bold">Taṇhā</span>ti rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā. <span class="bold">Yassā</span>ti arahato khīṇāsavassa. <span class="bold">Bhavāyā</span>ti bhavadiṭṭhiyā, <span class="bold">vibhavāyā</span>ti vibhavadiṭṭhiyā; <span class="bold">bhavāyā</span>ti sassatadiṭṭhiyā, <span class="bold">vibhavāyā</span>ti ucchedadiṭṭhiyā; <span class="bold">bhavāyā</span>ti punappunabbhavāya punappunagatiyā punappunaupapattiyā punappunapaṭisandhiyā punappunaattabhāvābhinibbattiyā. Taṇhā yassa natthi na santi na saṁvijjati nupalabbhati, pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti—  bhavāya vibhavāya vā taṇhā yassa na vijjati. </div>
</div>
<div class="q" id="p_24Mn_906"> <div class="p">
<span class="pN">906</span>Tenāha bhagavā—  </div>
</div>
<div class="q" id="p_24Mn_907"> <div class="p"> <table class="singleColumn"> <tr> <td> <div class="pN">907</div> <div class="G">“Yassa nissayatā natthi,</div> </td> </tr> <tr> <td> <div class="G">ñatvā dhammaṁ anissito;</div> </td> </tr> <tr> <td> <div class="G">Bhavāya vibhavāya vā,</div> </td> </tr> <tr> <td> <div class="G">taṇhā yassa na vijjatī”ti.</div> </td> </tr> </table> </div>
</div>
<div class="q" id="p_24Mn_908"> <div class="divNumber">92.</div> <div class="p"> <table class="singleColumn"> <tr> <td> <div class="pN">908</div> <div class="G"><span class="bold">Taṁ brūmi upasantoti,</span></div> </td> </tr> <tr> <td> <div class="G"><span class="bold">kāmesu anapekkhinaṁ;</span></div> </td> </tr> <tr> <td> <div class="G"><span class="bold">Ganthā tassa na vijjanti,</span></div> </td> </tr> <tr> <td> <div class="G"><span class="bold">atarī so visattikaṁ.</span></div> </td> </tr> </table> </div>
</div>
<div class="q" id="p_24Mn_909"> <div class="p">
<span class="pN">909</span><span class="bold">Taṁ brūmi upasanto</span>ti. Upasanto vūpasanto nibbuto paṭipassaddhoti. Taṁ brūmi taṁ kathemi taṁ bhaṇāmi taṁ dīpayāmi taṁ voharāmīti—  taṁ brūmi upasantoti. </div>
</div>
<div class="q" id="p_24Mn_910"> <div class="p">
<span class="pN">910</span><span class="bold">Kāmesu anapekkhinan</span>ti. <span class="bold">Kāmā</span>ti uddānato dve kāmā—  vatthukāmā ca kilesakāmā ca…pe…  ime vuccanti vatthukāmā…pe…  ime vuccanti kilesakāmā. Vatthukāme parijānitvā, kilesakāme pahāya pajahitvā vinodetvā byantiṁ karitvā anabhāvaṁ gametvā kāmesu anapekkhino vītakāmo cattakāmo vantakāmo muttakāmo pahīnakāmo paṭinissaṭṭhakāmo, kāmesu vītarāgo vigatarāgo cattarāgo vantarāgo muttarāgo pahīnarāgo paṭinissaṭṭharāgo nicchāto nibbuto sītibhūto sukhappaṭisaṁvedī brahmabhūtena attanā viharatīti—  kāmesu anapekkhinaṁ. </div>
</div>
<div class="q" id="p_24Mn_911"> <div class="p">
<span class="pN">911</span><span class="bold">Ganthā tassa na vijjantī</span>ti. <span class="bold">Ganthā</span>ti cattāro ganthā—  abhijjhā kāyagantho, byāpādo kāyagantho, sīlabbataparāmāso kāyagantho, idaṁsaccābhiniveso kāyagantho. Attano diṭṭhiyā rāgo abhijjhā kāyagantho, paravādesu āghāto appaccayo byāpādo kāyagantho, attano sīlaṁ vā vataṁ vā sīlabbataṁ vā parāmāso sīlabbataparāmāso kāyagantho, attano diṭṭhi idaṁsaccābhiniveso kāyagantho. <span class="bold">Tassā</span>ti arahato khīṇāsavassa. <span class="bold">Ganthā tassa na vijjantī</span>ti. Ganthā tassa natthi na santi na saṁvijjanti nupalabbhanti, pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti—  ganthā tassa na vijjanti. </div>
</div>
<div class="q" id="p_24Mn_912"> <div class="p">
<span class="pN">912</span><span class="bold">Atarī so visattikan</span>ti. <span class="bold">Visattikā</span> vuccati taṇhā. Yo rāgo sārāgo…pe…  abhijjhā lobho akusalamūlaṁ. <span class="bold">Visattikā</span>ti kenaṭṭhena visattikā? Visatāti visattikā, visālāti visattikā, visaṭāti visattikā, visamāti visattikā, visakkatīti visattikā, visaṁharatīti visattikā, visaṁvādikāti visattikā, visamūlāti visattikā, visaphalāti visattikā, visaparibhogāti visattikā, visālā vā pana sā taṇhā rūpe…  sadde…  gandhe…  rase…  phoṭṭhabbe…  kule…  gaṇe…  āvāse…pe…  diṭṭhasutamutaviññātabbesu dhammesu visaṭā vitthatāti visattikā. <span class="bold">Atarī so visattikan</span>ti. So imaṁ visattikaṁ taṇhaṁ atari uttari patari samatikkami vītivattīti—  atarī so visattikaṁ. </div>
</div>
<div class="q" id="p_24Mn_913"> <div class="p">
<span class="pN">913</span>Tenāha bhagavā—  </div>
</div>
<div class="q" id="p_24Mn_914"> <div class="p"> <table class="singleColumn"> <tr> <td> <div class="pN">914</div> <div class="G">“Taṁ brūmi upasantoti,</div> </td> </tr> <tr> <td> <div class="G">kāmesu anapekkhinaṁ;</div> </td> </tr> <tr> <td> <div class="G">Ganthā tassa na vijjanti,</div> </td> </tr> <tr> <td> <div class="G">atarī so visattikan”ti.</div> </td> </tr> </table> </div>
</div>
<div class="q" id="p_24Mn_915"> <div class="divNumber">93.</div> <div class="p"> <table class="singleColumn"> <tr> <td> <div class="pN">915</div> <div class="G"><span class="bold">Na tassa puttā pasavo,</span></div> </td> </tr> <tr> <td> <div class="G"><span class="bold">khettaṁ vatthuñca vijjati;</span></div> </td> </tr> <tr> <td> <div class="G"><span class="bold">Attā vāpi nirattā vā,</span></div> </td> </tr> <tr> <td> <div class="G"><span class="bold">na tasmiṁ upalabbhati.</span></div> </td> </tr> </table> </div>
</div>
<div class="q" id="p_24Mn_916"> <div class="p">
<span class="pN">916</span><span class="bold">Na tassa puttā pasavo, khettaṁ vatthuñca vijjatī</span>ti. <span class="bold">Nā</span>ti paṭikkhepo. <span class="bold">Tassā</span>ti arahato khīṇāsavassa. <span class="bold">Puttā</span>ti cattāro puttā—  attajo putto, khettajo putto, dinnako putto, antevāsiko putto. <span class="bold">Pasavo</span>ti. Ajeḷakā kukkuṭasūkarā hatthigāvāssavaḷavā. <span class="bold">Khettan</span>ti sālikkhettaṁ vīhikkhettaṁ muggakkhettaṁ māsakkhettaṁ yavakkhettaṁ godhumakkhettaṁ tilakkhettaṁ. <span class="bold">Vatthun</span>ti gharavatthuṁ koṭṭhavatthuṁ purevatthuṁ pacchāvatthuṁ ārāmavatthuṁ vihāravatthuṁ. <span class="bold">Na tassa puttā pasavo, khettaṁ vatthuñca vijjatī</span>ti. Tassa puttapariggaho vā pasupariggaho vā khettapariggaho vā vatthupariggaho vā natthi na santi na saṁvijjanti nupalabbhanti, pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti—  na tassa puttā pasavo, khettaṁ vatthuñca vijjati. </div>
</div>
<div class="q" id="p_24Mn_917"> <div class="p">
<span class="pN">917</span><span class="bold">Attā vāpi nirattā vā, na tasmiṁ upalabbhatī</span>ti. <span class="bold">Attā</span>ti attadiṭṭhi, <span class="bold">nirattā</span>ti ucchedadiṭṭhi; <span class="bold">attā</span>ti gahitaṁ natthi, <span class="bold">nirattā</span>ti muñcitabbaṁ natthi. Yassa natthi gahitaṁ tassa natthi muñcitabbaṁ. Yassa natthi muñcitabbaṁ tassa natthi gahitaṁ. Gāhamuñcanasamatikkanto arahā vuddhiparihānivītivatto. So vuṭṭhavāso ciṇṇacaraṇo…pe…  jātimaraṇasaṁsāro natthi tassa punabbhavoti—  attā vāpi nirattā vā, na tasmiṁ upalabbhati. </div>
</div>
<div class="q" id="p_24Mn_918"> <div class="p">
<span class="pN">918</span>Tenāha bhagavā—  </div>
</div>
<div class="q" id="p_24Mn_919"> <div class="p"> <table class="singleColumn"> <tr> <td> <div class="pN">919</div> <div class="G">“Na tassa puttā pasavo,</div> </td> </tr> <tr> <td> <div class="G">khettaṁ vatthuñca vijjati;</div> </td> </tr> <tr> <td> <div class="G">Attā vāpi nirattā vā,</div> </td> </tr> <tr> <td> <div class="G">na tasmiṁ upalabbhatī”ti.</div> </td> </tr> </table> </div>
</div>
<div class="q" id="p_24Mn_920"> <div class="divNumber">94.</div> <div class="p"> <table class="singleColumn"> <tr> <td> <div class="pN">920</div> <div class="G"><span class="bold">Yena naṁ vajjuṁ puthujjanā,</span></div> </td> </tr> <tr> <td> <div class="G"><span class="bold">Atho samaṇabrāhmaṇā;</span></div> </td> </tr> <tr> <td> <div class="G"><span class="bold">Taṁ tassa apurakkhataṁ,</span></div> </td> </tr> <tr> <td> <div class="G"><span class="bold">Tasmā vādesu nejati.</span></div> </td> </tr> </table> </div>
</div>
<div class="q" id="p_24Mn_921"> <div class="p">
<span class="pN">921</span><span class="bold">Yena naṁ vajjuṁ puthujjanā, atho samaṇabrāhmaṇā</span>ti. <span class="bold">Puthujjanā</span>ti puthu kilese janentīti puthujjanā, puthu avihatasakkāyadiṭṭhikāti puthujjanā, puthu satthārānaṁ mukhullokikāti puthujjanā, puthu sabbagatīhi avuṭṭhitāti puthujjanā, puthu nānābhisaṅkhāre abhisaṅkharontīti puthujjanā, puthu nānāoghehi vuyhantīti puthujjanā, puthu nānāsantāpehi santappentīti puthujjanā, puthu nānāpariḷāhehi pariḍayhantīti puthujjanā, puthu pañcasu kāmaguṇesu rattā giddhā gadhitā mucchitā ajjhosannā laggā laggitā palibuddhāti puthujjanā, puthu pañcahi nīvaraṇehi āvutā nivutā ovutā pihitā paṭicchannā paṭikujjitāti—  puthujjanā. <span class="bold">Samaṇā</span>ti ye keci ito bahiddhā paribbajūpagatā paribbajasamāpannā. <span class="bold">Brāhmaṇā</span>ti ye keci bhovādikā. <span class="bold">Yena naṁ vajjuṁ puthujjanā, atho samaṇabrāhmaṇā</span>ti. Puthujjanā yena taṁ rāgena vadeyyuṁ, yena dosena vadeyyuṁ, yena mohena vadeyyuṁ, yena mānena vadeyyuṁ, yāya diṭṭhiyā vadeyyuṁ, yena uddhaccena vadeyyuṁ, yāya vicikicchāya vadeyyuṁ, yehi anusayehi vadeyyuṁ, rattoti vā duṭṭhoti vā mūḷhoti vā vinibaddhoti vā parāmaṭṭhoti vā vikkhepagatoti vā aniṭṭhaṅgatoti vā thāmagatoti vā te abhisaṅkhārā pahīnā; abhisaṅkhārānaṁ pahīnattā gatiyā yena taṁ vadeyyuṁ—  nerayikoti vā tiracchānayonikoti vā pettivisayikoti vā manussoti vā devoti vā rūpīti vā arūpīti vā saññīti vā asaññīti vā nevasaññīnāsaññīti vā. So hetu natthi paccayo natthi kāraṇaṁ natthi yena naṁ vadeyyuṁ katheyyuṁ bhaṇeyyuṁ dīpayeyyuṁ vohareyyunti—  yena naṁ vajjuṁ puthujjanā, atho samaṇabrāhmaṇā. </div>
</div>
<div class="q" id="p_24Mn_922"> <div class="p">
<span class="pN">922</span><span class="bold">Taṁ tassa apurakkhatan</span>ti. <span class="bold">Tassā</span>ti arahato khīṇāsavassa. <span class="bold">Purekkhārā</span>ti dve purekkhārā—  taṇhāpurekkhāro ca diṭṭhipurekkhāro ca…pe…  ayaṁ taṇhāpurekkhāro…pe…  ayaṁ diṭṭhipurekkhāro. Tassa taṇhāpurekkhāro pahīno, diṭṭhipurekkhāro paṭinissaṭṭho; taṇhāpurekkhārassa pahīnattā, diṭṭhipurekkhārassa paṭinissaṭṭhattā na taṇhaṁ vā diṭṭhiṁ vā purato katvā carati, na taṇhādhajo na taṇhāketu na taṇhādhipateyyo, na diṭṭhidhajo na diṭṭhiketu na diṭṭhādhipateyyo, na taṇhāya vā na diṭṭhiyā vā parivārito caratīti—  taṁ tassa apurakkhataṁ. </div>
</div>
<div class="q" id="p_24Mn_923"> <div class="p">
<span class="pN">923</span><span class="bold">Tasmā vādesu nejatī</span>ti. <span class="bold">Tasmā</span>ti tasmā taṁkāraṇā taṁhetu tappaccayā taṁnidānā vādesu upavādesu nindāya garahāya akittiyā avaṇṇahārikāya nejati na iñjati na calati na vedhati nappavedhati na sampavedhatīti—  tasmā vādesu nejati. </div>
</div>
<div class="q" id="p_24Mn_924"> <div class="p">
<span class="pN">924</span>Tenāha bhagavā—  </div>
</div>
<div class="q" id="p_24Mn_925"> <div class="p"> <table class="singleColumn"> <tr> <td> <div class="pN">925</div> <div class="G">“Yena naṁ vajjuṁ puthujjanā,</div> </td> </tr> <tr> <td> <div class="G">atho samaṇabrāhmaṇā;</div> </td> </tr> <tr> <td> <div class="G">Taṁ tassa apurakkhataṁ,</div> </td> </tr> <tr> <td> <div class="G">tasmā vādesu nejatī”ti.</div> </td> </tr> </table> </div>
</div>
<div class="q" id="p_24Mn_926"> <div class="divNumber">95.</div> <div class="p"> <table class="singleColumn"> <tr> <td> <div class="pN">926</div> <div class="G"><span class="bold">Vītagedho amaccharī,</span></div> </td> </tr> <tr> <td> <div class="G"><span class="bold">na ussesu vadate muni;</span></div> </td> </tr> <tr> <td> <div class="G"><span class="bold">Na samesu na omesu,</span></div> </td> </tr> <tr> <td> <div class="G"><span class="bold">kappaṁ neti akappiyo.</span></div> </td> </tr> </table> </div>
</div>
<div class="q" id="p_24Mn_927"> <div class="p">
<span class="pN">927</span><span class="bold">Vītagedho amaccharī</span>ti. <span class="bold">Gedho</span> vuccati taṇhā. Yo rāgo sārāgo…pe…  abhijjhā lobho akusalamūlaṁ. Yasseso gedho pahīno samucchinno vūpasanto paṭipassaddho abhabbuppattiko ñāṇagginā daḍḍho, so vuccati vītagedho. So rūpe agiddho…pe…  diṭṭhasutamutaviññātabbesu dhammesu agiddho agadhito amucchito anajjhosito, vītagedho vigatagedho cattagedho vantagedho muttagedho pahīnagedho paṭinissaṭṭhagedho nicchāto…pe…  brahmabhūtena attanā viharatīti—  vītagedho. <span class="bold">Amaccharī</span>ti <span class="bold">macchariyanti</span> pañca macchariyāni—  āvāsamacchariyaṁ, kulamacchariyaṁ, lābhamacchariyaṁ, vaṇṇamacchariyaṁ, dhammamacchariyaṁ. Yaṁ evarūpaṁ…pe…  gāho—  idaṁ vuccati macchariyaṁ. Yassetaṁ macchariyaṁ pahīnaṁ samucchinnaṁ vūpasantaṁ paṭipassaddhaṁ abhabbuppattikaṁ ñāṇagginā daḍḍhaṁ, so vuccati amaccharīti—  vītagedho amaccharī. </div>
</div>
<div class="q" id="p_24Mn_928"> <div class="p">
<span class="pN">928</span><span class="bold">Na ussesu vadate muni, na samesu na omesū</span>ti. <span class="bold">Munī</span>ti. <span class="bold">Monaṁ</span> vuccati ñāṇaṁ…pe…  saṅgajālamaticca so muni. “Seyyohamasmī”ti vā, “sadisohamasmī”ti vā, “hīnohamasmī”ti vā na vadati na katheti na bhaṇati na dīpayati na voharatīti—  na ussesu vadate muni, na samesu na omesu. </div>
</div>
<div class="q" id="p_24Mn_929"> <div class="p">
<span class="pN">929</span><span class="bold">Kappaṁ neti akappiyo</span>ti. <span class="bold">Kappā</span>ti dve kappā—  taṇhākappo ca diṭṭhikappo ca…pe…  ayaṁ taṇhākappo…pe…  ayaṁ diṭṭhikappo. Tassa taṇhākappo pahīno, diṭṭhikappo paṭinissaṭṭho; taṇhākappassa pahīnattā, diṭṭhikappassa paṭinissaṭṭhattā taṇhākappaṁ vā diṭṭhikappaṁ vā neti na upeti na upagacchati na gaṇhāti na parāmasati nābhinivisatīti—  kappaṁ neti. <span class="bold">Akappiyo</span>ti. <span class="bold">Kappā</span>ti dve kappā—  taṇhākappo ca diṭṭhikappo ca…pe…  ayaṁ taṇhākappo…pe…  ayaṁ diṭṭhikappo. Tassa taṇhākappo pahīno, diṭṭhikappo paṭinissaṭṭho; tassa taṇhākappassa pahīnattā, diṭṭhikappassa paṭinissaṭṭhattā taṇhākappaṁ vā diṭṭhikappaṁ vā na kappeti na janeti na sañjaneti na nibbatteti nābhinibbattetīti—  kappaṁ neti akappiyo. </div>
</div>
<div class="q" id="p_24Mn_930"> <div class="p">
<span class="pN">930</span>Tenāha bhagavā—  </div>
</div>
<div class="q" id="p_24Mn_931"> <div class="p"> <table class="singleColumn"> <tr> <td> <div class="pN">931</div> <div class="G">“Vītagedho amaccharī,</div> </td> </tr> <tr> <td> <div class="G">na ussesu vadate muni;</div> </td> </tr> <tr> <td> <div class="G">Na samesu na omesu,</div> </td> </tr> <tr> <td> <div class="G">kappaṁ neti akappiyo”ti.</div> </td> </tr> </table> </div>
</div>
<div class="q" id="p_24Mn_932"> <div class="divNumber">96.</div> <div class="p"> <table class="singleColumn"> <tr> <td> <div class="pN">932</div> <div class="G"><span class="bold">Yassa loke sakaṁ natthi,</span></div> </td> </tr> <tr> <td> <div class="G"><span class="bold">asatā ca na socati;</span></div> </td> </tr> <tr> <td> <div class="G"><span class="bold">Dhammesu ca na gacchati,</span></div> </td> </tr> <tr> <td> <div class="G"><span class="bold">sa ve santoti vuccati.</span></div> </td> </tr> </table> </div>
</div>
<div class="q" id="p_24Mn_933"> <div class="p">
<span class="pN">933</span><span class="bold">Yassa loke sakaṁ natthī</span>ti. <span class="bold">Yassā</span>ti arahato khīṇāsavassa. <span class="bold">Loke sakaṁ natthī</span>ti. Tassa mayhaṁ vā idaṁ paresaṁ vā idanti kiñci rūpagataṁ vedanāgataṁ saññāgataṁ saṅkhāragataṁ viññāṇagataṁ, gahitaṁ parāmaṭṭhaṁ abhiniviṭṭhaṁ ajjhositaṁ adhimuttaṁ, natthi na santi…pe…  ñāṇagginā daḍḍhanti—  yassa loke sakaṁ natthi. <span class="bold">Asatā ca na socatī</span>ti. Vipariṇataṁ vā vatthuṁ na socati, vipariṇatasmiṁ vā vatthusmiṁ na socati. Cakkhu me vipariṇatanti na socati. Sotaṁ me…  ghānaṁ me…  jivhā me…  kāyo me…  mano me…  rūpā me…  saddā me…  gandhā me…  rasā me…  phoṭṭhabbā me…  kulaṁ me…  gaṇo me…  āvāso me…  lābho me…  yaso me…  pasaṁsā me…  sukhaṁ me…  cīvaraṁ me…  piṇḍapāto me…  senāsanaṁ me…  gilānapaccayabhesajjaparikkhāro me…  mātā me…  pitā me…  bhātā me…  bhaginī me…  putto me…  dhītā me…  mittā me…  amaccā me…  ñātakā me…  sālohitā me vipariṇatāti na socati na kilamati na paridevati na urattāḷiṁ kandati na sammohaṁ āpajjatīti. Evampi, asatā ca na socati. </div>
</div>
<div class="q" id="p_24Mn_934"> <div class="p">
<span class="pN">934</span>Atha vā asantāya dukkhāya vedanāya phuṭṭho pareto samohito samannāgato na socati na kilamati na paridevati na urattāḷiṁ kandati na sammohaṁ āpajjati. Cakkhurogena phuṭṭho pareto samohito samannāgato na socati na kilamati na paridevati na urattāḷiṁ kandati na sammohaṁ āpajjati, sotarogena…  ghānarogena…  jivhārogena…  kāyarogena…  sīsarogena…  kaṇṇarogena…  mukharogena…  dantarogena…  kāsena…  sāsena…  pināsena…  ḍāhena…  jarena…  kucchirogena…  mucchāya…  pakkhandikāya…  sūlena…  visūcikāya…  kuṭṭhena…  gaṇḍena…  kilāsena…  sosena…  apamārena…  dadduyā…  kaṇḍuyā…  kacchuyā…  rakhasāya…  vitacchikāya…  lohitena…  pittena…  madhumehena…  aṁsāya…  piḷakāya…  bhagandalāya…  pittasamuṭṭhānena ābādhena…  semhasamuṭṭhānena ābādhena…  vātasamuṭṭhānena ābādhena…  sannipātikena ābādhena…  utupariṇāmajena ābādhena…  visamaparihārajena ābādhena…  opakkamikena ābādhena…  kammavipākajena ābādhena…  sītena…  uṇhena…  jighacchāya…  pipāsāya…  ḍaṁsamakasavātātapasarīsapasamphassehi phuṭṭho pareto samohito samannāgato na socati na kilamati na paridevati na urattāḷiṁ kandati na sammohaṁ āpajjatīti. Evampi, asatā ca na socati. </div>
</div>
<div class="q" id="p_24Mn_935"> <div class="p">
<span class="pN">935</span>Atha vā asante asaṁvijjamāne anupalabbhamāne—  “aho vata me taṁ natthi, siyā vata me taṁ, taṁ vatāhaṁ na ca labhāmī”ti na socati na kilamati na paridevati na urattāḷiṁ kandati na sammohaṁ āpajjatīti. Evampi asatā ca na socati. <span class="bold">Dhammesu ca na gacchatī</span>ti na chandāgatiṁ gacchati, na dosāgatiṁ gacchati, na mohāgatiṁ gacchati, na bhayāgatiṁ gacchati, na rāgavasena gacchati, na dosavasena gacchati, na mohavasena gacchati, na mānavasena gacchati, na diṭṭhivasena gacchati, na uddhaccavasena gacchati, na vicikicchāvasena gacchati, na anusayavasena gacchati na ca vaggehi dhammehi yāyati nīyati vuyhati saṁharīyatīti—  dhammesu ca na gacchati. </div>
</div>
<div class="q" id="p_24Mn_936"> <div class="p">
<span class="pN">936</span><span class="bold">Sa ve santoti vuccatī</span>ti. So santo upasanto vūpasanto nibbuto paṭipassaddhoti vuccati pavuccati kathīyati bhaṇīyati dīpīyati voharīyatīti—  sa ve santoti vuccati. </div>
</div>
<div class="q" id="p_24Mn_937"> <div class="p">
<span class="pN">937</span>Tenāha bhagavā—  </div>
</div>
<div class="q" id="p_24Mn_938"> <div class="p"> <table class="singleColumn"> <tr> <td> <div class="pN">938</div> <div class="G">“Yassa loke sakaṁ natthi,</div> </td> </tr> <tr> <td> <div class="G">asatā ca na socati;</div> </td> </tr> <tr> <td> <div class="G">Dhammesu ca na gacchati,</div> </td> </tr> <tr> <td> <div class="G">sa ve santoti vuccatī”ti.</div> </td> </tr> </table> </div>
</div>
<div class="CENTER" id="p_24Mn_939">
<span class="pN">939</span>Purābhedasuttaniddeso dasamo.</div>
</html>
