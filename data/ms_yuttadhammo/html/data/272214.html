<html>
<div class="i">15.1 Voharantenajānitabbādi</div>
<div class="h">Mahāsaṅgāma</div>
<div class="h">Voharantenajānitabbādi</div>
<div class="q" id="p_5V_1836"> <div class="divNumber">368.</div> <div class="p">
<span class="pN">1836</span>Saṅgāmāvacarena bhikkhunā saṁghe voharantena vatthu jānitabbaṁ, vipatti jānitabbā, āpatti jānitabbā, nidānaṁ jānitabbaṁ, ākāro jānitabbo, pubbāparaṁ jānitabbaṁ, katākataṁ jānitabbaṁ, kammaṁ jānitabbaṁ, adhikaraṇaṁ jānitabbaṁ, samatho jānitabbo, na chandāgati gantabbā, na dosāgati gantabbā, na mohāgati gantabbā, na bhayāgati gantabbā, saññāpanīye ṭhāne saññāpetabbaṁ, nijjhāpanīye ṭhāne nijjhāpetabbaṁ, pekkhanīye ṭhāne pekkhitabbaṁ, pasādanīye ṭhāne pasādetabbaṁ, “laddhapakkhomhī”ti parapakkho nāvajānitabbo, bahussutomhīti appassuto nāvajānitabbo, therataromhīti navakataro nāvajānitabbo, asampattaṁ na byāhātabbaṁ, sampattaṁ dhammato vinayato na parihāpetabbaṁ, yena dhammena yena vinayena yena satthusāsanena taṁ adhikaraṇaṁ vūpasammati, tathā taṁ adhikaraṇaṁ vūpasametabbaṁ. </div>
</div>
<div class="q" id="p_5V_1837"> <div class="divNumber">369.</div> <div class="p">
<span class="pN">1837</span><span class="bold">Vatthu jānitabban</span>ti aṭṭhapārājikānaṁ vatthu jānitabbaṁ, tevīsasaṁghādisesānaṁ vatthu jānitabbaṁ, dveaniyatānaṁ vatthu jānitabbaṁ, dvecattārīsanissaggiyānaṁ vatthu jānitabbaṁ, aṭṭhāsītisatapācittiyānaṁ vatthu jānitabbaṁ, dvādasapāṭidesanīyānaṁ vatthu jānitabbaṁ, dukkaṭānaṁ vatthu jānitabbaṁ, dubbhāsitānaṁ vatthu jānitabbaṁ. </div>
</div>
<div class="q" id="p_5V_1838"> <div class="divNumber">370.</div> <div class="p">
<span class="pN">1838</span><span class="bold">Vipatti jānitabbā</span>ti sīlavipatti jānitabbā, ācāravipatti jānitabbā, diṭṭhivipatti jānitabbā, ājīvavipatti jānitabbā. </div>
</div>
<div class="q" id="p_5V_1839"> <div class="divNumber">371.</div> <div class="p">
<span class="pN">1839</span><span class="bold">Āpatti jānitabbā</span>ti pārājikāpatti jānitabbā, saṁghādisesāpatti jānitabbā, thullaccayāpatti jānitabbā, pācittiyāpatti jānitabbā, pāṭidesanīyāpatti jānitabbā, dukkaṭāpatti jānitabbā, dubbhāsitāpatti jānitabbā. </div>
</div>
<div class="q" id="p_5V_1840"> <div class="divNumber">372.</div> <div class="p">
<span class="pN">1840</span><span class="bold">Nidānaṁ</span> <span class="bold">jānitabban</span>ti aṭṭhapārājikānaṁ nidānaṁ jānitabbaṁ, tevīsasaṁghādisesānaṁ nidānaṁ jānitabbaṁ, dveaniyatānaṁ nidānaṁ jānitabbaṁ, dvecattārīsanissaggiyānaṁ nidānaṁ jānitabbaṁ, aṭṭhāsītisatapācittiyānaṁ nidānaṁ jānitabbaṁ, dvādasapāṭidesanīyānaṁ nidānaṁ jānitabbaṁ, dukkaṭānaṁ nidānaṁ jānitabbaṁ, dubbhāsitānaṁ nidānaṁ jānitabbaṁ. </div>
</div>
<div class="q" id="p_5V_1841"> <div class="divNumber">373.</div> <div class="p">
<span class="pN">1841</span><span class="bold">Ākāro jānitabbo</span>ti saṁgho ākārato jānitabbo, gaṇo ākārato jānitabbo, puggalo ākārato jānitabbo, codako ākārato jānitabbo, cuditako ākārato jānitabbo. <span class="bold">Saṁgho ākārato jānitabbo</span>ti paṭibalo nu kho ayaṁ saṁgho imaṁ adhikaraṇaṁ vūpasametuṁ dhammena vinayena satthusāsanena udāhu noti, evaṁ saṁgho ākārato jānitabbo. <span class="bold">Gaṇo ākārato jānitabbo</span>ti paṭibalo nu kho ayaṁ gaṇo imaṁ adhikaraṇaṁ vūpasametuṁ dhammena vinayena satthusāsanena udāhu noti, evaṁ gaṇo ākārato jānitabbo. <span class="bold">Puggalo ākārato jānitabbo</span>ti paṭibalo nu kho ayaṁ puggalo imaṁ adhikaraṇaṁ vūpasametuṁ dhammena vinayena satthusāsanena udāhu noti, evaṁ puggalo ākārato jānitabbo. <span class="bold">Codako ākārato jānitabbo</span>ti kacci nu kho ayamāyasmā pañcasu dhammesu patiṭṭhāya paraṁ codeti udāhu noti, evaṁ codako ākārato jānitabbo. <span class="bold">Cuditako ākārato jānitabbo</span>ti kacci nu kho ayamāyasmā dvīsu dhammesu patiṭṭhito sacce ca akuppe ca udāhu noti, evaṁ cuditako ākārato jānitabbo. </div>
</div>
<div class="q" id="p_5V_1842"> <div class="divNumber">374.</div> <div class="p">
<span class="pN">1842</span><span class="bold">Pubbāparaṁ jānitabban</span>ti kacci nu kho ayamāyasmā vatthuto vā vatthuṁ saṅkamati, vipattito vā vipattiṁ saṅkamati, āpattito vā āpattiṁ saṅkamati, avajānitvā vā paṭijānāti, paṭijānitvā vā avajānāti, aññena vā aññaṁ paṭicarati, udāhu noti, evaṁ pubbāparaṁ jānitabbaṁ. </div>
</div>
<div class="q" id="p_5V_1843"> <div class="divNumber">375.</div> <div class="p">
<span class="pN">1843</span><span class="bold">Katākataṁ jānitabban</span>ti methunadhammo jānitabbo, methunadhammassa anulomaṁ jānitabbaṁ, methunadhammassa pubbabhāgo jānitabbo. <span class="bold">Methunadhammo jānitabbo</span>ti dvayaṁdvayasamāpatti jānitabbā. <span class="bold">Methunadhammassa anulomaṁ</span> <span class="bold">jānitabban</span>ti bhikkhu attano mukhena parassa aṅgajātaṁ gaṇhāti. <span class="bold">Methunadhammassa pubbabhāgo jānitabbo</span>ti vaṇṇāvaṇṇo, kāyasaṁsaggo, duṭṭhullavācā, attakāmapāricariyā, vacanamanuppadānaṁ. </div>
</div>
<div class="q" id="p_5V_1844"> <div class="divNumber">376.</div> <div class="p">
<span class="pN">1844</span><span class="bold">Kammaṁ jānitabban</span>ti soḷasakammāni jānitabbāni— cattāri apalokanakammāni jānitabbāni, cattāri ñattikammāni jānitabbāni, cattāri ñattidutiyakammāni jānitabbāni, cattāri ñatticatutthakammāni jānitabbāni. </div>
</div>
<div class="q" id="p_5V_1845"> <div class="divNumber">377.</div> <div class="p">
<span class="pN">1845</span><span class="bold">Adhikaraṇaṁ jānitabban</span>ti cattāri adhikaraṇāni jānitabbāni— vivādādhikaraṇaṁ jānitabbaṁ, anuvādādhikaraṇaṁ jānitabbaṁ, āpattādhikaraṇaṁ jānitabbaṁ, kiccādhikaraṇaṁ jānitabbaṁ. </div>
</div>
<div class="q" id="p_5V_1846"> <div class="divNumber">378.</div> <div class="p">
<span class="pN">1846</span><span class="bold">Samatho jānitabbo</span>ti satta samathā jānitabbā— sammukhāvinayo jānitabbo, sativinayo jānitabbo, amūḷhavinayo jānitabbo, paṭiññātakaraṇaṁ jānitabbaṁ, yebhuyyasikā jānitabbā, tassapāpiyasikā jānitabbā, tiṇavatthārako jānitabbo. </div>
</div>
</html>
