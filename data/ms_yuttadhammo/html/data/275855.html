<html>
<div class="i">2.1.5 Mātāputtasutta</div>
<div class="h">Dutiyapaṇṇāsaka</div>
<div class="h">Nīvaraṇavagga</div>
<div class="h">Mātāputtasutta</div>
<div class="q" id="p_16A5_341"> <div class="divNumber">55.</div> <div class="p">
<span class="pN">341</span>Ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena sāvatthiyaṁ ubho mātāputtā vassāvāsaṁ upagamiṁsu—  bhikkhu ca bhikkhunī ca. Te aññamaññassa abhiṇhaṁ dassanakāmā ahesuṁ. Mātāpi puttassa abhiṇhaṁ dassanakāmā ahosi; puttopi mātaraṁ abhiṇhaṁ dassanakāmo ahosi. Tesaṁ abhiṇhaṁ dassanā saṁsaggo ahosi. Saṁsagge sati vissāso ahosi. Vissāse sati otāro ahosi. Te otiṇṇacittā sikkhaṁ apaccakkhāya dubbalyaṁ anāvikatvā methunaṁ dhammaṁ paṭiseviṁsu. </div>
</div>
<div class="q" id="p_16A5_342"> <div class="p">
<span class="pN">342</span>Atha kho sambahulā bhikkhū yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ—  “idha, bhante, sāvatthiyaṁ ubho mātāputtā vassāvāsaṁ upagamiṁsu—  bhikkhu ca bhikkhunī ca, te aññamaññassa abhiṇhaṁ dassanakāmā ahesuṁ, mātāpi puttassa abhiṇhaṁ dassanakāmā ahosi, puttopi mātaraṁ abhiṇhaṁ dassanakāmo ahosi. Tesaṁ abhiṇhaṁ dassanā saṁsaggo ahosi, saṁsagge sati vissāso ahosi, vissāse sati otāro ahosi, te otiṇṇacittā sikkhaṁ apaccakkhāya dubbalyaṁ anāvikatvā methunaṁ dhammaṁ paṭiseviṁsū”ti. </div>
</div>
<div class="q" id="p_16A5_343"> <div class="p">
<span class="pN">343</span>“Kiṁ nu so, bhikkhave, moghapuriso maññati—  ‘na mātā putte sārajjati, putto vā pana mātarī’ti? Nāhaṁ, bhikkhave, aññaṁ ekarūpampi samanupassāmi evaṁ rajanīyaṁ evaṁ kamanīyaṁ evaṁ madanīyaṁ evaṁ bandhanīyaṁ evaṁ mucchanīyaṁ evaṁ antarāyakaraṁ anuttarassa yogakkhemassa adhigamāya yathayidaṁ, bhikkhave, itthirūpaṁ. Itthirūpe, bhikkhave, sattā rattā giddhā gathitā mucchitā ajjhosannā. Te dīgharattaṁ socanti itthirūpavasānugā. </div>
</div>
<div class="q" id="p_16A5_344"> <div class="p">
<span class="pN">344</span>Nāhaṁ, bhikkhave, aññaṁ ekasaddampi…  ekagandhampi…  ekarasampi…  ekaphoṭṭhabbampi samanupassāmi evaṁ rajanīyaṁ evaṁ kamanīyaṁ evaṁ madanīyaṁ evaṁ bandhanīyaṁ evaṁ mucchanīyaṁ evaṁ antarāyakaraṁ anuttarassa yogakkhemassa adhigamāya yathayidaṁ, bhikkhave, itthiphoṭṭhabbaṁ. Itthiphoṭṭhabbe, bhikkhave, sattā rattā giddhā gathitā mucchitā ajjhosannā. Te dīgharattaṁ socanti itthiphoṭṭhabbavasānugā. </div>
</div>
<div class="q" id="p_16A5_345"> <div class="p">
<span class="pN">345</span>Itthī, bhikkhave, gacchantīpi purisassa cittaṁ pariyādāya tiṭṭhati; ṭhitāpi…pe…  nisinnāpi…  sayānāpi…  hasantīpi…  bhaṇantīpi…  gāyantīpi…  rodantīpi…  ugghātitāpi…  matāpi purisassa cittaṁ pariyādāya tiṭṭhati. Yañhi taṁ, bhikkhave, sammā vadamāno vadeyya—  ‘samantapāso mārassā’ti mātugāmaṁyeva sammā vadamāno vadeyya—  ‘samantapāso mārassā’ti. </div>
</div>
<div class="q" id="p_16A5_346"> <div class="p"> <table class="singleColumn"> <tr> <td> <div class="pN">346</div> <div class="G">Sallape asihatthena,</div> </td> </tr> <tr> <td> <div class="G">pisācenāpi sallape;</div> </td> </tr> <tr> <td> <div class="G">Āsīvisampi āsīde,</div> </td> </tr> <tr> <td> <div class="G">yena daṭṭho na jīvati;</div> </td> </tr> <tr> <td> <div class="G">Na tveva eko ekāya,</div> </td> </tr> <tr> <td> <div class="G">mātugāmena sallape.</div> </td> </tr> </table> </div>
</div>
<div class="q" id="p_16A5_347"> <div class="p"> <table class="singleColumn"> <tr> <td> <div class="pN">347</div> <div class="G">Muṭṭhassatiṁ tā bandhanti,</div> </td> </tr> <tr> <td> <div class="G">pekkhitena sitena ca;</div> </td> </tr> <tr> <td> <div class="G">Athopi dunnivatthena,</div> </td> </tr> <tr> <td> <div class="G">mañjunā bhaṇitena ca;</div> </td> </tr> <tr> <td> <div class="G">Neso jano svāsīsado,</div> </td> </tr> <tr> <td> <div class="G">api ugghātito mato.</div> </td> </tr> </table> </div>
</div>
<div class="q" id="p_16A5_348"> <div class="p"> <table class="singleColumn"> <tr> <td> <div class="pN">348</div> <div class="G">Pañca kāmaguṇā ete,</div> </td> </tr> <tr> <td> <div class="G">itthirūpasmiṁ dissare;</div> </td> </tr> <tr> <td> <div class="G">Rūpā saddā rasā gandhā,</div> </td> </tr> <tr> <td> <div class="G">phoṭṭhabbā ca manoramā.</div> </td> </tr> </table> </div>
</div>
<div class="q" id="p_16A5_349"> <div class="p"> <table class="singleColumn"> <tr> <td> <div class="pN">349</div> <div class="G">Tesaṁ kāmoghavūḷhānaṁ,</div> </td> </tr> <tr> <td> <div class="G">kāme aparijānataṁ;</div> </td> </tr> <tr> <td> <div class="G">Kālaṁ gati bhavābhavaṁ,</div> </td> </tr> <tr> <td> <div class="G">saṁsārasmiṁ purakkhatā.</div> </td> </tr> </table> </div>
</div>
<div class="q" id="p_16A5_350"> <div class="p"> <table class="singleColumn"> <tr> <td> <div class="pN">350</div> <div class="G">Ye ca kāme pariññāya,</div> </td> </tr> <tr> <td> <div class="G">caranti akutobhayā;</div> </td> </tr> <tr> <td> <div class="G">Te ve pāraṅgatā loke,</div> </td> </tr> <tr> <td> <div class="G">ye pattā āsavakkhayan”ti.</div> </td> </tr> </table> </div>
</div>
<div class="CENTER" id="p_16A5_351">
<span class="pN">351</span>Pañcamaṁ.</div>
</html>
