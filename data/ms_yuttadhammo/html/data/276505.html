<html>
<div class="i">1.5.7.6 Theyyasatthasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Sappāṇakavagga
</div>
<div class="h">
Theyyasatthasikkhāpada
</div>
<div class="q" id="p_2V_1223">
<div class="divNumber">
407.
</div>
<div class="p">
<span class="pN">1223</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena aññataro sattho rājagahā paṭiyālokaṁ gantukāmo hoti. Aññataro bhikkhu te manusse etadavoca—  “ahampāyasmantehi saddhiṁ gamissāmī”ti. “Mayaṁ kho, bhante, suṅkaṁ pariharissāmā”ti. “Pajānāthāvuso”ti. Assosuṁ kho kammiyā—  “sattho kira suṅkaṁ pariharissatī”ti. Te magge pariyuṭṭhiṁsu. Atha kho te kammiyā taṁ satthaṁ gahetvā acchinditvā taṁ bhikkhuṁ etadavocuṁ—  “kissa tvaṁ, bhante, jānaṁ theyyasatthena saddhiṁ gacchasī”ti? Palibundhetvā muñciṁsu.
</div>
</div>
<div class="q" id="p_2V_1224">
<div class="p">
<span class="pN">1224</span>Atha kho so bhikkhu sāvatthiṁ gantvā bhikkhūnaṁ etamatthaṁ ārocesi. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma bhikkhu jānaṁ theyyasatthena saddhiṁ saṁvidhāya ekaddhānamaggaṁ paṭipajjissatī”ti…pe…  “saccaṁ kira tvaṁ, bhikkhu, jānaṁ theyyasatthena saddhiṁ saṁvidhāya ekaddhānamaggaṁ paṭipajjasī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tvaṁ, moghapurisa, jānaṁ theyyasatthena saddhiṁ saṁvidhāya ekaddhānamaggaṁ paṭipajjissasi. Netaṁ, moghapurisa, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_1225">
<div class="divNumber">
408.
</div>
<div class="p">
<span class="pN">1225</span><span class="bold">“Yo pana bhikkhu jānaṁ theyyasatthena</span> <span class="bold">saddhiṁ saṁvidhāya ekaddhānamaggaṁ paṭipajjeyya, antamaso gāmantarampi, pācittiyan”</span>ti. (<span class="italic">66</span>:<span class="bold">115</span>)
</div>
</div>
<div class="q" id="p_2V_1226">
<div class="divNumber">
409.
</div>
<div class="p">
<span class="pN">1226</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_1227">
<div class="p">
<span class="pN">1227</span><span class="bold">Jānāti</span> nāma sāmaṁ vā jānāti, aññe vā tassa ārocenti, so vā āroceti.
</div>
</div>
<div class="q" id="p_2V_1228">
<div class="p">
<span class="pN">1228</span><span class="bold">Theyyasattho</span> nāma corā katakammā vā honti akatakammā vā, rājānaṁ vā theyyaṁ gacchanti suṅkaṁ vā pariharanti.
</div>
</div>
<div class="q" id="p_2V_1229">
<div class="p">
<span class="pN">1229</span><span class="bold">Saddhin</span>ti ekato.
</div>
</div>
<div class="q" id="p_2V_1230">
<div class="p">
<span class="pN">1230</span><span class="bold">Saṁvidhāyā</span>ti—  “gacchāmāvuso, gacchāma, bhante; gacchāma, bhante, gacchāmāvuso, ajja vā hiyyo vā pare vā gacchāmā”ti saṁvidahati, āpatti dukkaṭassa.
</div>
</div>
<div class="q" id="p_2V_1231">
<div class="p">
<span class="pN">1231</span><span class="bold">Antamaso gāmantarampī</span>ti kukkuṭasampāte gāme gāmantare gāmantare āpatti pācittiyassa. Agāmake araññe addhayojane addhayojane āpatti pācittiyassa.
</div>
</div>
<div class="q" id="p_2V_1232">
<div class="divNumber">
410.
</div>
<div class="p">
<span class="pN">1232</span>Theyyasatthe theyyasatthasaññī saṁvidhāya ekaddhānamaggaṁ paṭipajjati, antamaso gāmantarampi, āpatti pācittiyassa. Theyyasatthe vematiko saṁvidhāya ekaddhānamaggaṁ paṭipajjati, antamaso gāmantarampi, āpatti dukkaṭassa. Theyyasatthe atheyyasatthasaññī saṁvidhāya ekaddhānamaggaṁ paṭipajjati, antamaso gāmantarampi, anāpatti. Bhikkhu saṁvidahati, manussā na saṁvidahanti, āpatti dukkaṭassa. Atheyyasatthe theyyasatthasaññī, āpatti dukkaṭassa. Atheyyasatthe vematiko, āpatti dukkaṭassa. Atheyyasatthe atheyyasatthasaññī anāpatti.
</div>
</div>
<div class="q" id="p_2V_1233">
<div class="divNumber">
411.
</div>
<div class="p">
<span class="pN">1233</span>Anāpatti—  asaṁvidahitvā gacchati, manussā saṁvidahanti bhikkhu na saṁvidahati, visaṅketena gacchati, āpadāsu, ummattakassa, ādikammikassāti.
</div>
</div>
<div class="CENTER" id="p_2V_1234">
<span class="pN">1234</span>Theyyasatthasikkhāpadaṁ niṭṭhitaṁ chaṭṭhaṁ.
</div>
</html>
