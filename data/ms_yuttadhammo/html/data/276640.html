<html>
<div class="i">2.4.1.4 Jatumaṭṭhakasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Lasuṇavagga</div>
<div class="h">Jatumaṭṭhakasikkhāpada</div>
<div class="q" id="p_2V_2592"> <div class="divNumber">806.</div> <div class="p">
<span class="pN">2592</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena aññatarā purāṇarājorodhā bhikkhunīsu pabbajitā hoti. Aññatarā bhikkhunī anabhiratiyā pīḷitā yena sā bhikkhunī tenupasaṅkami; upasaṅkamitvā taṁ bhikkhuniṁ etadavoca—  “rājā kho, ayye, tumhe cirāciraṁ gacchati. Kathaṁ tumhe dhārethā”ti? “Jatumaṭṭhakena, ayye”ti. “Kiṁ etaṁ, ayye, jatumaṭṭhakan”ti? Atha kho sā bhikkhunī tassā bhikkhuniyā jatumaṭṭhakaṁ ācikkhi. Atha kho sā bhikkhunī jatumaṭṭhakaṁ ādiyitvā dhovituṁ vissaritvā ekamantaṁ chaḍḍesi. Bhikkhuniyo makkhikāhi samparikiṇṇaṁ passitvā evamāhaṁsu—  “kassidaṁ kamman”ti? Sā evamāha—  “mayhidaṁ kamman”ti. </div>
</div>
<div class="q" id="p_2V_2593"> <div class="p">
<span class="pN">2593</span>Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhunī jatumaṭṭhakaṁ ādiyissatī”ti…pe…  “saccaṁ kira, bhikkhave, bhikkhunī jatumaṭṭhakaṁ ādiyatī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhunī jatumaṭṭhakaṁ ādiyissati. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_2594"> <div class="divNumber">807.</div> <div class="p">
<span class="pN">2594</span><span class="bold">“Jatumaṭṭhake pācittiyan”</span>ti. (<span class="italic">4</span>:<span class="bold">59</span>) </div>
</div>
<div class="q" id="p_2V_2595"> <div class="divNumber">808.</div> <div class="p">
<span class="pN">2595</span><span class="bold">Jatumaṭṭhakaṁ</span> nāma jatumayaṁ kaṭṭhamayaṁ piṭṭhamayaṁ mattikāmayaṁ. </div>
</div>
<div class="q" id="p_2V_2596"> <div class="p">
<span class="pN">2596</span><span class="bold">Ādiyeyyā</span>ti samphassaṁ sādiyantī antamaso uppalapattampi muttakaraṇaṁ paveseti, āpatti pācittiyassa. </div>
</div>
<div class="q" id="p_2V_2597"> <div class="divNumber">809.</div> <div class="p">
<span class="pN">2597</span>Anāpatti—  ābādhapaccayā, ummattikāya, ādikammikāyāti. </div>
</div>
<div class="CENTER" id="p_2V_2598">
<span class="pN">2598</span>Catutthasikkhāpadaṁ niṭṭhitaṁ.</div>
</html>
