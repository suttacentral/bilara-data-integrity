<html>
<div class="i">7.3.9 Sakkaṅgapañha</div>
<div class="h">Opammakathāpañha</div>
<div class="h">Pathavīvagga</div>
<div class="h">Sakkaṅgapañha</div>
<div class="q" id="p_28Mi_1820"> <div class="divNumber">253.</div> <div class="p">
<span class="pN">1820</span>“Bhante nāgasena, ‘sakkassa tīṇi aṅgāni gahetabbānī’ti yaṁ vadesi, katamāni tāni tīṇi aṅgāni gahetabbānī”ti? “Yathā, mahārāja, sakko ekantasukhasamappito; evameva kho, mahārāja, yoginā yogāvacarena ekantapavivekasukhābhiratena bhavitabbaṁ. Idaṁ, mahārāja, sakkassa paṭhamaṁ aṅgaṁ gahetabbaṁ. </div>
</div>
<div class="q" id="p_28Mi_1821"> <div class="p">
<span class="pN">1821</span>Puna caparaṁ, mahārāja, sakko deve disvā paggaṇhāti, hāsamabhijaneti; evameva kho, mahārāja, yoginā yogāvacarena kusalesu dhammesu alīnamatanditaṁ santaṁ mānasaṁ paggahetabbaṁ, hāsamabhijanetabbaṁ, uṭṭhahitabbaṁ ghaṭitabbaṁ vāyamitabbaṁ. Idaṁ, mahārāja, sakkassa dutiyaṁ aṅgaṁ gahetabbaṁ. </div>
</div>
<div class="q" id="p_28Mi_1822"> <div class="p">
<span class="pN">1822</span>Puna caparaṁ, mahārāja, sakkassa anabhirati nuppajjati; evameva kho, mahārāja, yoginā yogāvacarena suññāgāre anabhirati na uppādetabbā. Idaṁ, mahārāja, sakkassa tatiyaṁ aṅgaṁ gahetabbaṁ. Bhāsitampetaṁ, mahārāja, therena subhūtinā—  </div>
</div>
<div class="q" id="p_28Mi_1823"> <div class="p"> <table class="singleColumn"> <tr> <td> <div class="pN">1823</div> <div class="G">‘Sāsane te mahāvīra,</div> </td> </tr> <tr> <td> <div class="G">yato pabbajito ahaṁ;</div> </td> </tr> <tr> <td> <div class="G">Nābhijānāmi uppannaṁ,</div> </td> </tr> <tr> <td> <div class="G">mānasaṁ kāmasaṁhitan’”ti.</div> </td> </tr> </table> </div>
</div>
<div class="CENTER" id="p_28Mi_1824">
<span class="pN">1824</span>Sakkaṅgapañho navamo.</div>
</html>
