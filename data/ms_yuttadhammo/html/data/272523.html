<html>
<div class="i">10.9 Navaka</div>
<div class="h">Saṅgītisutta</div>
<div class="h">Navaka</div>
<div class="q" id="p_8D_1078"> <div class="divNumber">340.</div> <div class="p">
<span class="pN">1078</span>Atthi kho, āvuso, tena bhagavatā jānatā passatā arahatā sammāsambuddhena nava dhammā sammadakkhātā; tattha sabbeheva saṅgāyitabbaṁ…pe… atthāya hitāya sukhāya devamanussānaṁ. Katame nava? </div>
</div>
<div class="q" id="p_8D_1079"> <div class="p">
<span class="pN">1079</span>Nava <span class="bold">āghātavatthūni.</span> ‘Anatthaṁ me acarī’ti āghātaṁ bandhati; ‘anatthaṁ me caratī’ti āghātaṁ bandhati; ‘anatthaṁ me carissatī’ti āghātaṁ bandhati; ‘piyassa me manāpassa anatthaṁ acarī’ti āghātaṁ bandhati…pe… anatthaṁ caratīti āghātaṁ bandhati…pe… anatthaṁ carissatīti āghātaṁ bandhati; ‘appiyassa me amanāpassa atthaṁ acarī’ti āghātaṁ bandhati…pe… atthaṁ caratīti āghātaṁ bandhati…pe… atthaṁ carissatīti āghātaṁ bandhati. (1) </div>
</div>
<div class="q" id="p_8D_1080"> <div class="p">
<span class="pN">1080</span>Nava <span class="bold">āghātapaṭivinayā.</span> ‘Anatthaṁ me acari, taṁ kutettha labbhā’ti āghātaṁ paṭivineti; ‘anatthaṁ me carati, taṁ kutettha labbhā’ti āghātaṁ paṭivineti; ‘anatthaṁ me carissati, taṁ kutettha labbhā’ti āghātaṁ paṭivineti; ‘piyassa me manāpassa anatthaṁ acari…pe… anatthaṁ carati…pe… anatthaṁ carissati, taṁ kutettha labbhā’ti āghātaṁ paṭivineti; ‘appiyassa me amanāpassa atthaṁ acari…pe… atthaṁ carati…pe… atthaṁ carissati, taṁ kutettha labbhā’ti āghātaṁ paṭivineti. (2) </div>
</div>
<div class="q" id="p_8D_1081"> <div class="divNumber">341.</div> <div class="p">
<span class="pN">1081</span>Nava <span class="bold">sattāvāsā.</span> Santāvuso, sattā nānattakāyā nānattasaññino, seyyathāpi manussā ekacce ca devā ekacce ca vinipātikā. Ayaṁ paṭhamo sattāvāso. </div>
</div>
<div class="q" id="p_8D_1082"> <div class="p">
<span class="pN">1082</span>Santāvuso, sattā nānattakāyā ekattasaññino, seyyathāpi devā brahmakāyikā paṭhamābhinibbattā. Ayaṁ dutiyo sattāvāso. </div>
</div>
<div class="q" id="p_8D_1083"> <div class="p">
<span class="pN">1083</span>Santāvuso, sattā ekattakāyā nānattasaññino, seyyathāpi devā ābhassarā. Ayaṁ tatiyo sattāvāso. </div>
</div>
<div class="q" id="p_8D_1084"> <div class="p">
<span class="pN">1084</span>Santāvuso, sattā ekattakāyā ekattasaññino, seyyathāpi devā subhakiṇhā. Ayaṁ catuttho sattāvāso. </div>
</div>
<div class="q" id="p_8D_1085"> <div class="p">
<span class="pN">1085</span>Santāvuso, sattā asaññino appaṭisaṁvedino, seyyathāpi devā asaññasattā. Ayaṁ pañcamo sattāvāso. </div>
</div>
<div class="q" id="p_8D_1086"> <div class="p">
<span class="pN">1086</span>Santāvuso, sattā sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ‘ananto ākāso’ti ākāsānañcāyatanūpagā. Ayaṁ chaṭṭho sattāvāso. </div>
</div>
<div class="q" id="p_8D_1087"> <div class="p">
<span class="pN">1087</span>Santāvuso, sattā sabbaso ākāsānañcāyatanaṁ samatikkamma ‘anantaṁ viññāṇan’ti viññāṇañcāyatanūpagā. Ayaṁ sattamo sattāvāso. </div>
</div>
<div class="q" id="p_8D_1088"> <div class="p">
<span class="pN">1088</span>Santāvuso, sattā sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanūpagā. Ayaṁ aṭṭhamo sattāvāso. </div>
</div>
<div class="q" id="p_8D_1089"> <div class="p">
<span class="pN">1089</span>Santāvuso, sattā sabbaso ākiñcaññāyatanaṁ samatikkamma nevasaññānāsaññāyatanūpagā. Ayaṁ navamo sattāvāso. (3) </div>
</div>
<div class="q" id="p_8D_1090"> <div class="divNumber">342.</div> <div class="p">
<span class="pN">1090</span>Nava <span class="bold">akkhaṇā asamayā brahmacariyavāsāya. </span> Idhāvuso, tathāgato ca loke uppanno hoti arahaṁ sammāsambuddho, dhammo ca desiyati opasamiko parinibbāniko sambodhagāmī sugatappavedito. Ayañca puggalo nirayaṁ upapanno hoti. Ayaṁ paṭhamo akkhaṇo asamayo brahmacariyavāsāya. </div>
</div>
<div class="q" id="p_8D_1091"> <div class="p">
<span class="pN">1091</span>Puna caparaṁ, āvuso, tathāgato ca loke uppanno hoti arahaṁ sammāsambuddho, dhammo ca desiyati opasamiko parinibbāniko sambodhagāmī sugatappavedito. Ayañca puggalo tiracchānayoniṁ upapanno hoti. Ayaṁ dutiyo akkhaṇo asamayo brahmacariyavāsāya. </div>
</div>
<div class="q" id="p_8D_1092"> <div class="p">
<span class="pN">1092</span>Puna caparaṁ…pe… pettivisayaṁ upapanno hoti. Ayaṁ tatiyo akkhaṇo asamayo brahmacariyavāsāya. </div>
</div>
<div class="q" id="p_8D_1093"> <div class="p">
<span class="pN">1093</span>Puna caparaṁ…pe… asurakāyaṁ upapanno hoti. Ayaṁ catuttho akkhaṇo asamayo brahmacariyavāsāya. </div>
</div>
<div class="q" id="p_8D_1094"> <div class="p">
<span class="pN">1094</span>Puna caparaṁ…pe… aññataraṁ dīghāyukaṁ devanikāyaṁ upapanno hoti. Ayaṁ pañcamo akkhaṇo asamayo brahmacariyavāsāya. </div>
</div>
<div class="q" id="p_8D_1095"> <div class="p">
<span class="pN">1095</span>Puna caparaṁ…pe… paccantimesu janapadesu paccājāto hoti milakkhesu aviññātāresu, yattha natthi gati bhikkhūnaṁ bhikkhunīnaṁ upāsakānaṁ upāsikānaṁ. Ayaṁ chaṭṭho akkhaṇo asamayo brahmacariyavāsāya. </div>
</div>
<div class="q" id="p_8D_1096"> <div class="p">
<span class="pN">1096</span>Puna caparaṁ…pe… majjhimesu janapadesu paccājāto hoti. So ca hoti micchādiṭṭhiko viparītadassano— ‘natthi dinnaṁ, natthi yiṭṭhaṁ, natthi hutaṁ, natthi sukatadukkaṭānaṁ kammānaṁ phalaṁ vipāko, natthi ayaṁ loko, natthi paro loko, natthi mātā, natthi pitā, natthi sattā opapātikā, natthi loke samaṇabrāhmaṇā sammaggatā sammāpaṭipannā ye imañca lokaṁ parañca lokaṁ sayaṁ abhiññā sacchikatvā pavedentī’ti. Ayaṁ sattamo akkhaṇo asamayo brahmacariyavāsāya. </div>
</div>
<div class="q" id="p_8D_1097"> <div class="p">
<span class="pN">1097</span>Puna caparaṁ…pe… majjhimesu janapadesu paccājāto hoti. So ca hoti duppañño jaḷo eḷamūgo, nappaṭibalo subhāsitadubbhāsitānamatthamaññātuṁ. Ayaṁ aṭṭhamo akkhaṇo asamayo brahmacariyavāsāya. </div>
</div>
<div class="q" id="p_8D_1098"> <div class="p">
<span class="pN">1098</span>Puna caparaṁ, āvuso, tathāgato ca loke na uppanno hoti arahaṁ sammāsambuddho, dhammo ca na desiyati opasamiko parinibbāniko sambodhagāmī sugatappavedito. Ayañca puggalo majjhimesu janapadesu paccājāto hoti, so ca hoti paññavā ajaḷo aneḷamūgo, paṭibalo subhāsitadubbhāsitānamatthamaññātuṁ. Ayaṁ navamo akkhaṇo asamayo brahmacariyavāsāya. (4) </div>
</div>
<div class="q" id="p_8D_1099"> <div class="divNumber">343.</div> <div class="p">
<span class="pN">1099</span>Nava <span class="bold">anupubbavihārā.</span> Idhāvuso, bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati. Vitakkavicārānaṁ vūpasamā…pe… dutiyaṁ jhānaṁ upasampajja viharati. Pītiyā ca virāgā…pe… tatiyaṁ jhānaṁ upasampajja viharati. Sukhassa ca pahānā…pe… catutthaṁ jhānaṁ upasampajja viharati. Sabbaso rūpasaññānaṁ samatikkamā…pe… ākāsānañcāyatanaṁ upasampajja viharati. Sabbaso ākāsānañcāyatanaṁ samatikkamma ‘anantaṁ viññāṇan’ti viññāṇañcāyatanaṁ upasampajja viharati. Sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanaṁ upasampajja viharati. Sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharati. Sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharati. (5) </div>
</div>
<div class="q" id="p_8D_1100"> <div class="divNumber">344.</div> <div class="p">
<span class="pN">1100</span>Nava <span class="bold">anupubbanirodhā.</span> Paṭhamaṁ jhānaṁ samāpannassa kāmasaññā niruddhā hoti. Dutiyaṁ jhānaṁ samāpannassa vitakkavicārā niruddhā honti. Tatiyaṁ jhānaṁ samāpannassa pīti niruddhā hoti. Catutthaṁ jhānaṁ samāpannassa assāsapassāssā niruddhā honti. Ākāsānañcāyatanaṁ samāpannassa rūpasaññā niruddhā hoti. Viññāṇañcāyatanaṁ samāpannassa ākāsānañcāyatanasaññā niruddhā hoti. Ākiñcaññāyatanaṁ samāpannassa viññāṇañcāyatanasaññā niruddhā hoti. Nevasaññānāsaññāyatanaṁ samāpannassa ākiñcaññāyatanasaññā niruddhā hoti. Saññāvedayitanirodhaṁ samāpannassa saññā ca vedanā ca niruddhā honti. (6) </div>
</div>
<div class="q" id="p_8D_1101"> <div class="p">
<span class="pN">1101</span>Ime kho, āvuso, tena bhagavatā jānatā passatā arahatā sammāsambuddhena nava dhammā sammadakkhātā. Tattha sabbeheva saṅgāyitabbaṁ…pe… atthāya hitāya sukhāya devamanussānaṁ. </div>
</div>
</html>
