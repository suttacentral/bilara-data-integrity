<html>
<div class="i">1.3.1 Paṭhamaaniyatasikkhāpada</div>
<div class="h">
Mahāvibhaṅga
</div>
<div class="h">
Aniyatakaṇḍa
</div>
<div class="h">
Paṭhamaaniyatasikkhāpada
</div>
<div class="CENTER" id="p_1V_1802">
<span class="pN">1802</span>Ime kho panāyasmanto dve aniyatā dhammā<br>
uddesaṁ āgacchanti.
</div>
<div class="q" id="p_1V_1803">
<div class="divNumber">
443.
</div>
<div class="p">
<span class="pN">1803</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena āyasmā udāyī sāvatthiyaṁ kulūpako hoti, bahukāni kulāni upasaṅkamati. Tena kho pana samayena āyasmato udāyissa upaṭṭhākakulassa kumārikā aññatarassa kulassa kumārakassa dinnā hoti. Atha kho āyasmā udāyī pubbaṇhasamayaṁ nivāsetvā pattacīvaramādāya yena taṁ kulaṁ tenupasaṅkami; upasaṅkamitvā manusse pucchi—  “kahaṁ itthannāmā”ti? Te evamāhaṁsu—  “dinnā, bhante, amukassa kulassa kumārakassā”ti. Tampi kho kulaṁ āyasmato udāyissa upaṭṭhākaṁ hoti. Atha kho āyasmā udāyī yena taṁ kulaṁ tenupasaṅkami; upasaṅkamitvā manusse pucchi—  “kahaṁ itthannāmā”ti? Te evamāhaṁsu—  “esāyya, ovarake nisinnā”ti. Atha kho āyasmā udāyī yena sā kumārikā tenupasaṅkami; upasaṅkamitvā tassā kumārikāya saddhiṁ eko ekāya raho paṭicchanne āsane alaṁkammaniye nisajjaṁ kappesi kālayuttaṁ samullapanto kālayuttaṁ dhammaṁ bhaṇanto.
</div>
</div>
<div class="q" id="p_1V_1804">
<div class="p">
<span class="pN">1804</span>Tena kho pana samayena visākhā migāramātā bahuputtā hoti bahunattā arogaputtā aroganattā abhimaṅgalasammatā. Manussā yaññesu chaṇesu ussavesu visākhaṁ migāramātaraṁ paṭhamaṁ bhojenti. Atha kho visākhā migāramātā nimantitā taṁ kulaṁ agamāsi. Addasā kho visākhā migāramātā āyasmantaṁ udāyiṁ tassā kumārikāya saddhiṁ ekaṁ ekāya raho paṭicchanne āsane alaṁkammaniye nisinnaṁ. Disvāna āyasmantaṁ udāyiṁ etadavoca—  “idaṁ, bhante, nacchannaṁ nappatirūpaṁ yaṁ ayyo mātugāmena saddhiṁ eko ekāya raho paṭicchanne āsane alaṁkammaniye nisajjaṁ kappeti. Kiñcāpi, bhante, ayyo anatthiko tena dhammena, api ca dussaddhāpayā appasannā manussā”ti. Evampi kho āyasmā udāyī visākhāya migāramātuyā vuccamāno nādiyi. Atha kho visākhā migāramātā nikkhamitvā bhikkhūnaṁ etamatthaṁ ārocesi. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma āyasmā udāyī mātugāmena saddhiṁ eko ekāya raho paṭicchanne āsane alaṁkammaniye nisajjaṁ kappessatī”ti.
</div>
</div>
<div class="q" id="p_1V_1805">
<div class="p">
<span class="pN">1805</span>Atha kho te bhikkhū āyasmantaṁ udāyiṁ anekapariyāyena vigarahitvā bhagavato etamatthaṁ ārocesuṁ…pe…  “saccaṁ kira tvaṁ, udāyi, mātugāmena saddhiṁ eko ekāya raho paṭicchanne āsane alaṁkammaniye nisajjaṁ kappesī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tvaṁ, moghapurisa, mātugāmena saddhiṁ eko ekāya raho paṭicchanne āsane alaṁkammaniye nisajjaṁ kappessasi. Netaṁ, moghapurisa, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_1V_1806">
<div class="divNumber">
444.
</div>
<div class="p">
<span class="pN">1806</span><span class="bold">“Yo pana bhikkhu mātugāmena saddhiṁ eko ekāya raho paṭicchanne āsane alaṁkammaniye nisajjaṁ kappeyya, tamenaṁ saddheyyavacasā upāsikā disvā tiṇṇaṁ dhammānaṁ aññatarena vadeyya—  pārājikena vā saṁghādisesena vā pācittiyena vā, nisajjaṁ bhikkhu paṭijānamāno tiṇṇaṁ dhammānaṁ aññatarena kāretabbo—  pārājikena vā saṁghādisesena vā pācittiyena vā, yena vā sā saddheyyavacasā upāsikā vadeyya, tena so bhikkhu kāretabbo. Ayaṁ dhammo aniyato”</span>ti. (<span class="italic">1</span>:<span class="bold">18</span>)
</div>
</div>
<div class="q" id="p_1V_1807">
<div class="divNumber">
445.
</div>
<div class="p">
<span class="pN">1807</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_1V_1808">
<div class="p">
<span class="pN">1808</span><span class="bold">Mātugāmo</span> nāma manussitthī, na yakkhī na petī na tiracchānagatā. Antamaso tadahujātāpi dārikā, pageva mahattarī.
</div>
</div>
<div class="q" id="p_1V_1809">
<div class="p">
<span class="pN">1809</span><span class="bold">Saddhin</span>ti ekato.
</div>
</div>
<div class="q" id="p_1V_1810">
<div class="p">
<span class="pN">1810</span><span class="bold">Eko ekāyā</span>ti bhikkhu ceva hoti mātugāmo ca.
</div>
</div>
<div class="q" id="p_1V_1811">
<div class="p">
<span class="pN">1811</span><span class="bold">Raho</span> nāma cakkhussa raho, sotassa raho. <span class="bold">Cakkhussa raho</span> nāma na sakkā hoti akkhiṁ vā nikhaṇīyamāne bhamukaṁ vā ukkhipīyamāne sīsaṁ vā ukkhipīyamāne passituṁ. <span class="bold">Sotassa raho</span> nāma na sakkā hoti pakatikathā sotuṁ.
</div>
</div>
<div class="q" id="p_1V_1812">
<div class="p">
<span class="pN">1812</span><span class="bold">Paṭicchannaṁ</span> nāma āsanaṁ kuṭṭena vā kavāṭena vā kilañjena vā sāṇipākārena vā rukkhena vā thambhena vā kotthaḷiyā vā yena kenaci paṭicchannaṁ hoti.
</div>
</div>
<div class="q" id="p_1V_1813">
<div class="p">
<span class="pN">1813</span><span class="bold">Alaṁkammaniye</span>ti sakkā hoti methunaṁ dhammaṁ paṭisevituṁ.
</div>
</div>
<div class="q" id="p_1V_1814">
<div class="p">
<span class="pN">1814</span><span class="bold">Nisajjaṁ kappeyyā</span>ti mātugāme nisinne bhikkhu upanisinno vā hoti upanipanno vā. Bhikkhu nisinne mātugāmo upanisinno vā hoti upanipanno vā. Ubho vā nisinnā honti ubho vā nipannā.
</div>
</div>
<div class="q" id="p_1V_1815">
<div class="p">
<span class="pN">1815</span><span class="bold">Saddheyyavacasā</span> nāma āgataphalā abhisametāvinī viññātasāsanā.
</div>
</div>
<div class="q" id="p_1V_1816">
<div class="p">
<span class="pN">1816</span><span class="bold">Upāsikā</span> nāma buddhaṁ saraṇaṁ gatā, dhammaṁ saraṇaṁ gatā, saṁghaṁ saraṇaṁ gatā.
</div>
</div>
<div class="q" id="p_1V_1817">
<div class="p">
<span class="pN">1817</span><span class="bold">Disvā</span>ti passitvā.
</div>
</div>
<div class="q" id="p_1V_1818">
<div class="p">
<span class="pN">1818</span>Tiṇṇaṁ dhammānaṁ aññatarena vadeyya—  pārājikena vā saṁghādisesena vā pācittiyena vā. Nisajjaṁ bhikkhu paṭijānamāno tiṇṇaṁ dhammānaṁ aññatarena kāretabbo—  pārājikena vā saṁghādisesena vā pācittiyena vā. Yena vā sā saddheyyavacasā upāsikā vadeyya tena so bhikkhu kāretabbo.
</div>
</div>
<div class="q" id="p_1V_1819">
<div class="divNumber">
446.
</div>
<div class="p">
<span class="pN">1819</span>Sā ce evaṁ vadeyya—  “ayyo mayā diṭṭho nisinno mātugāmassa methunaṁ dhammaṁ paṭisevanto”ti, so ca taṁ paṭijānāti, āpattiyā kāretabbo. Sā ce evaṁ vadeyya—  “ayyo mayā diṭṭho nisinno mātugāmassa methunaṁ dhammaṁ paṭisevanto”ti, so ce evaṁ vadeyya—  “saccāhaṁ nisinno, no ca kho methunaṁ dhammaṁ paṭisevin”ti, nisajjāya kāretabbo. Sā ce evaṁ vadeyya—  “ayyo mayā diṭṭho nisinno mātugāmassa methunaṁ dhammaṁ paṭisevanto”ti, so ce evaṁ vadeyya—  “nāhaṁ nisinno, api ca kho nipanno”ti, nipajjāya kāretabbo. Sā ce evaṁ vadeyya—  “ayyo mayā diṭṭho nisinno mātugāmassa methunaṁ dhammaṁ paṭisevanto”ti, so ce evaṁ vadeyya—  “nāhaṁ nisinno, api ca kho ṭhito”ti, na kāretabbo.
</div>
</div>
<div class="q" id="p_1V_1820">
<div class="divNumber">
447.
</div>
<div class="p">
<span class="pN">1820</span>Sā ce evaṁ vadeyya—  “ayyo mayā diṭṭho nipanno mātugāmassa methunaṁ dhammaṁ paṭisevanto”ti, so ca taṁ paṭijānāti, āpattiyā kāretabbo. Sā ce evaṁ vadeyya—  “ayyo mayā diṭṭho nipanno mātugāmassa methunaṁ dhammaṁ paṭisevanto”ti, so ce evaṁ vadeyya—  “saccāhaṁ nipanno, no ca kho methunaṁ dhammaṁ paṭisevin”ti, nipajjāya kāretabbo. Sā ce evaṁ vadeyya—  “ayyo mayā diṭṭho nipanno mātugāmassa methunaṁ dhammaṁ paṭisevanto”ti, so ce evaṁ vadeyya—  “nāhaṁ nipanno, api ca kho nisinno”ti, nisajjāya kāretabbo. Sā ce evaṁ vadeyya—  “ayyo mayā diṭṭho nipanno mātugāmassa methunaṁ dhammaṁ paṭisevanto”ti, so ce evaṁ vadeyya—  “nāhaṁ nipanno, api ca kho ṭhito”ti, na kāretabbo.
</div>
</div>
<div class="q" id="p_1V_1821">
<div class="divNumber">
448.
</div>
<div class="p">
<span class="pN">1821</span>Sā ce evaṁ vadeyya—  “ayyo mayā diṭṭho nisinno mātugāmena saddhiṁ kāyasaṁsaggaṁ samāpajjanto”ti, so ca taṁ paṭijānāti, āpattiyā kāretabbo…pe…  “saccāhaṁ nisinno no ca kho kāyasaṁsaggaṁ samāpajjin”ti, nisajjāya kāretabbo…pe…  “nāhaṁ nisinno, api ca kho nipanno”ti, nipajjāya kāretabbo…pe…  “nāhaṁ nisinno, api ca kho ṭhito”ti, na kāretabbo.
</div>
</div>
<div class="q" id="p_1V_1822">
<div class="p">
<span class="pN">1822</span>Sā ce evaṁ vadeyya—  “ayyo mayā diṭṭho nipanno mātugāmena saddhiṁ kāyasaṁsaggaṁ samāpajjanto”ti, so ca taṁ paṭijānāti, āpattiyā kāretabbo…pe…  “saccāhaṁ nipanno, no ca kho kāyasaṁsaggaṁ samāpajjin”ti, nipajjāya kāretabbo…pe…  “nāhaṁ nipanno, api ca kho nisinno”ti, nisajjāya kāretabbo…pe…  “nāhaṁ nipanno, api ca kho ṭhito”ti, na kāretabbo.
</div>
</div>
<div class="q" id="p_1V_1823">
<div class="divNumber">
449.
</div>
<div class="p">
<span class="pN">1823</span>Sā ce evaṁ vadeyya—  “ayyo mayā diṭṭho mātugāmena saddhiṁ eko ekāya raho paṭicchanne āsane alaṁkammaniye nisinno”ti, so ca taṁ paṭijānāti, nisajjāya kāretabbo…pe…  “nāhaṁ nisinno, api ca kho nipanno”ti, nipajjāya kāretabbo…pe…  “nāhaṁ nisinno, api ca kho ṭhito”ti, na kāretabbo.
</div>
</div>
<div class="q" id="p_1V_1824">
<div class="divNumber">
450.
</div>
<div class="p">
<span class="pN">1824</span>Sā ce evaṁ vadeyya—  “ayyo mayā diṭṭho mātugāmena saddhiṁ eko ekāya raho paṭicchanne āsane alaṁkammaniye nipanno”ti, so ca taṁ paṭijānāti, nipajjāya kāretabbo…pe…  “nāhaṁ nipanno, api ca kho nisinno”ti, nisajjāya kāretabbo…pe…  “nāhaṁ nipanno, api ca kho ṭhito”ti, na kāretabbo.
</div>
</div>
<div class="q" id="p_1V_1825">
<div class="p">
<span class="pN">1825</span><span class="bold">Aniyato</span>ti na niyato, pārājikaṁ vā saṁghādiseso vā pācittiyaṁ vā.
</div>
</div>
<div class="q" id="p_1V_1826">
<div class="divNumber">
451.
</div>
<div class="p">
<span class="pN">1826</span>Gamanaṁ paṭijānāti, nisajjaṁ paṭijānāti, āpattiṁ paṭijānāti, āpattiyā kāretabbo. Gamanaṁ paṭijānāti, nisajjaṁ na paṭijānāti, āpattiṁ paṭijānāti, āpattiyā kāretabbo. Gamanaṁ paṭijānāti, nisajjaṁ paṭijānāti, āpattiṁ na paṭijānāti, nisajjāya kāretabbo. Gamanaṁ paṭijānāti, nisajjaṁ na paṭijānāti, āpattiṁ na paṭijānāti, na kāretabbo.
</div>
</div>
<div class="q" id="p_1V_1827">
<div class="p">
<span class="pN">1827</span>Gamanaṁ na paṭijānāti, nisajjaṁ paṭijānāti, āpattiṁ paṭijānāti, āpattiyā kāretabbo. Gamanaṁ na paṭijānāti, nisajjaṁ na paṭijānāti, āpattiṁ paṭijānāti, āpattiyā kāretabbo. Gamanaṁ na paṭijānāti, nisajjaṁ paṭijānāti, āpattiṁ na paṭijānāti, nisajjāya kāretabbo. Gamanaṁ na paṭijānāti, nisajjaṁ na paṭijānāti, āpattiṁ na paṭijānāti, na kāretabboti.
</div>
</div>
<div class="CENTER" id="p_1V_1828">
<span class="pN">1828</span>Paṭhamo aniyato niṭṭhito.
</div>
</html>
