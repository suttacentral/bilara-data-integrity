<html>
<div class="i">8.1.10 Moggallānasutta</div>
<div class="h">Vaṅgīsasaṁyutta</div>
<div class="h">Vaṅgīsavagga</div>
<div class="h">Moggallānasutta</div>
<div class="q" id="p_12S1_1361"> <div class="divNumber">218.</div> <div class="p">
<span class="pN">1361</span>Ekaṁ samayaṁ bhagavā rājagahe viharati isigilipasse kāḷasilāyaṁ mahatā bhikkhusaṁghena saddhiṁ pañcamattehi bhikkhusatehi sabbeheva arahantehi. Tesaṁ sudaṁ āyasmā mahāmoggallāno cetasā cittaṁ samannesati vippamuttaṁ nirupadhiṁ. Atha kho āyasmato vaṅgīsassa etadahosi—  “ayaṁ kho bhagavā rājagahe viharati isigilipasse kāḷasilāyaṁ mahatā bhikkhusaṁghena saddhiṁ pañcamattehi bhikkhusatehi sabbeheva arahantehi. Tesaṁ sudaṁ āyasmā mahāmoggallāno cetasā cittaṁ samannesati vippamuttaṁ nirupadhiṁ. Yannūnāhaṁ āyasmantaṁ mahāmoggallānaṁ bhagavato sammukhā sāruppāhi gāthāhi abhitthaveyyan”ti. </div>
</div>
<div class="q" id="p_12S1_1362"> <div class="p">
<span class="pN">1362</span>Atha kho āyasmā vaṅgīso uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca—  “paṭibhāti maṁ, bhagavā, paṭibhāti maṁ, sugatā”ti. “Paṭibhātu taṁ, vaṅgīsā”ti bhagavā avoca. Atha kho āyasmā vaṅgīso āyasmantaṁ mahāmoggallānaṁ bhagavato sammukhā sāruppāhi gāthāhi abhitthavi—  </div>
</div>
<div class="q" id="p_12S1_1363"> <div class="p"> <table class="singleColumn"> <tr> <td> <div class="pN">1363</div> <div class="G">“Nagassa passe āsīnaṁ,</div> </td> </tr> <tr> <td> <div class="G">muniṁ dukkhassa pāraguṁ;</div> </td> </tr> <tr> <td> <div class="G">Sāvakā payirupāsanti,</div> </td> </tr> <tr> <td> <div class="G">tevijjā maccuhāyino.</div> </td> </tr> </table> </div>
</div>
<div class="q" id="p_12S1_1364"> <div class="p"> <table class="singleColumn"> <tr> <td> <div class="pN">1364</div> <div class="G">Te cetasā anupariyeti,</div> </td> </tr> <tr> <td> <div class="G">Moggallāno mahiddhiko;</div> </td> </tr> <tr> <td> <div class="G">Cittaṁ nesaṁ samannesaṁ,</div> </td> </tr> <tr> <td> <div class="G">Vippamuttaṁ nirūpadhiṁ.</div> </td> </tr> </table> </div>
</div>
<div class="q" id="p_12S1_1365"> <div class="p"> <table class="singleColumn"> <tr> <td> <div class="pN">1365</div> <div class="G">Evaṁ sabbaṅgasampannaṁ,</div> </td> </tr> <tr> <td> <div class="G">Muniṁ dukkhassa pāraguṁ;</div> </td> </tr> <tr> <td> <div class="G">Anekākārasampannaṁ,</div> </td> </tr> <tr> <td> <div class="G">Payirupāsanti gotaman”ti.</div> </td> </tr> </table> </div>
</div>
</html>
