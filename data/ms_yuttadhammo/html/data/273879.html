<html>
<div class="i">11.2.9 Satthāravandanāsutta</div>
<div class="h">Sakkasaṁyutta</div>
<div class="h">Dutiyavagga</div>
<div class="h">Satthāravandanāsutta</div>
<div class="q" id="p_12S1_1664"> <div class="divNumber">265.</div> <div class="p">
<span class="pN">1664</span>Sāvatthiyaṁ jetavane. “Bhūtapubbaṁ, bhikkhave, sakko devānamindo mātaliṁ saṅgāhakaṁ āmantesi—  ‘yojehi, samma mātali, sahassayuttaṁ ājaññarathaṁ, uyyānabhūmiṁ gacchāma subhūmiṁ dassanāyā’ti. ‘Evaṁ, bhaddantavā’ti kho, bhikkhave, mātali saṅgāhako sakkassa devānamindassa paṭissutvā sahassayuttaṁ ājaññarathaṁ yojetvā sakkassa devānamindassa paṭivedesi—  ‘yutto kho te, mārisa, sahassayutto ājaññaratho. Yassadāni kālaṁ maññasī’ti. Atha kho, bhikkhave, sakko devānamindo vejayantapāsādā orohanto añjaliṁ katvā sudaṁ bhagavantaṁ namassati. Atha kho, bhikkhave, mātali saṅgāhako sakkaṁ devānamindaṁ gāthāya ajjhabhāsi—  </div>
</div>
<div class="q" id="p_12S1_1665"> <div class="p"> <table class="singleColumn"> <tr> <td> <div class="pN">1665</div> <div class="G">‘Yañhi devā manussā ca,</div> </td> </tr> <tr> <td> <div class="G">taṁ namassanti vāsava;</div> </td> </tr> <tr> <td> <div class="G">Atha ko nāma so yakkho,</div> </td> </tr> <tr> <td> <div class="G">yaṁ tvaṁ sakka namassasī’ti.</div> </td> </tr> </table> </div>
</div>
<div class="q" id="p_12S1_1666"> <div class="p"> <table class="singleColumn"> <tr> <td> <div class="pN">1666</div> <div class="G">‘Yo idha sammāsambuddho,</div> </td> </tr> <tr> <td> <div class="G">asmiṁ loke sadevake;</div> </td> </tr> <tr> <td> <div class="G">Anomanāmaṁ satthāraṁ,</div> </td> </tr> <tr> <td> <div class="G">taṁ namassāmi mātali.</div> </td> </tr> </table> </div>
</div>
<div class="q" id="p_12S1_1667"> <div class="p"> <table class="singleColumn"> <tr> <td> <div class="pN">1667</div> <div class="G">Yesaṁ rāgo ca doso ca,</div> </td> </tr> <tr> <td> <div class="G">avijjā ca virājitā;</div> </td> </tr> <tr> <td> <div class="G">Khīṇāsavā arahanto,</div> </td> </tr> <tr> <td> <div class="G">te namassāmi mātali.</div> </td> </tr> </table> </div>
</div>
<div class="q" id="p_12S1_1668"> <div class="p"> <table class="singleColumn"> <tr> <td> <div class="pN">1668</div> <div class="G">Ye rāgadosavinayā,</div> </td> </tr> <tr> <td> <div class="G">avijjāsamatikkamā;</div> </td> </tr> <tr> <td> <div class="G">Sekkhā apacayārāmā,</div> </td> </tr> <tr> <td> <div class="G">appamattānusikkhare;</div> </td> </tr> <tr> <td> <div class="G">Te namassāmi mātalī’ti.</div> </td> </tr> </table> </div>
</div>
<div class="q" id="p_12S1_1669"> <div class="p"> <table class="singleColumn"> <tr> <td> <div class="pN">1669</div> <div class="G">‘Seṭṭhā hi kira lokasmiṁ,</div> </td> </tr> <tr> <td> <div class="G">ye tvaṁ sakka namassasi;</div> </td> </tr> <tr> <td> <div class="G">Ahampi te namassāmi,</div> </td> </tr> <tr> <td> <div class="G">ye namassasi vāsavā’ti.</div> </td> </tr> </table> </div>
</div>
<div class="q" id="p_12S1_1670"> <div class="p"> <table class="singleColumn"> <tr> <td> <div class="pN">1670</div> <div class="G">Idaṁ vatvāna maghavā,</div> </td> </tr> <tr> <td> <div class="G">devarājā sujampati;</div> </td> </tr> <tr> <td> <div class="G">Bhagavantaṁ namassitvā,</div> </td> </tr> <tr> <td> <div class="G">pamukho rathamāruhī”ti.</div> </td> </tr> </table> </div>
</div>
</html>
