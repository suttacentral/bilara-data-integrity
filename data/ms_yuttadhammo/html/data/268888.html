<html>
<div class="i">3.3.4 Maccharājacariya</div>
<div class="h">Yudhañjayavagga</div>
<div class="h">Saccapāramī</div>
<div class="h">Maccharājacariya</div>
<div class="q" id="p_21Cp_360"> <div class="divNumber">83.</div> <div class="p"> <table class="singleColumn"> <tr> <td> <div class="pN">360</div> <div class="G">“Punāparaṁ yadā homi,</div> </td> </tr> <tr> <td> <div class="G">maccharājā mahāsare;</div> </td> </tr> <tr> <td> <div class="G">Uṇhe sūriyasantāpe,</div> </td> </tr> <tr> <td> <div class="G">sare udaka khīyatha.</div> </td> </tr> </table> </div>
</div>
<div class="q" id="p_21Cp_361"> <div class="divNumber">84.</div> <div class="p"> <table class="singleColumn"> <tr> <td> <div class="pN">361</div> <div class="G">Tato kākā ca gijjhā ca,</div> </td> </tr> <tr> <td> <div class="G">kaṅkā kulalasenakā;</div> </td> </tr> <tr> <td> <div class="G">Bhakkhayanti divārattiṁ,</div> </td> </tr> <tr> <td> <div class="G">macche upanisīdiya.</div> </td> </tr> </table> </div>
</div>
<div class="q" id="p_21Cp_362"> <div class="divNumber">85.</div> <div class="p"> <table class="singleColumn"> <tr> <td> <div class="pN">362</div> <div class="G">Evaṁ cintesahaṁ tattha,</div> </td> </tr> <tr> <td> <div class="G">saha ñātīhi pīḷito;</div> </td> </tr> <tr> <td> <div class="G">‘Kena nu kho upāyena,</div> </td> </tr> <tr> <td> <div class="G">ñātī dukkhā pamocaye’.</div> </td> </tr> </table> </div>
</div>
<div class="q" id="p_21Cp_363"> <div class="divNumber">86.</div> <div class="p"> <table class="singleColumn"> <tr> <td> <div class="pN">363</div> <div class="G">Vicintayitvā dhammatthaṁ,</div> </td> </tr> <tr> <td> <div class="G">saccaṁ addasa passayaṁ;</div> </td> </tr> <tr> <td> <div class="G">Sacce ṭhatvā pamocesiṁ,</div> </td> </tr> <tr> <td> <div class="G">ñātīnaṁ taṁ atikkhayaṁ.</div> </td> </tr> </table> </div>
</div>
<div class="q" id="p_21Cp_364"> <div class="divNumber">87.</div> <div class="p"> <table class="singleColumn"> <tr> <td> <div class="pN">364</div> <div class="G">Anussaritvā sataṁ dhammaṁ,</div> </td> </tr> <tr> <td> <div class="G">paramatthaṁ vicintayaṁ;</div> </td> </tr> <tr> <td> <div class="G">Akāsiṁ saccakiriyaṁ,</div> </td> </tr> <tr> <td> <div class="G">yaṁ loke dhuvasassataṁ.</div> </td> </tr> </table> </div>
</div>
<div class="q" id="p_21Cp_365"> <div class="divNumber">88.</div> <div class="p"> <table class="singleColumn"> <tr> <td> <div class="pN">365</div> <div class="G">‘Yato sarāmi attānaṁ,</div> </td> </tr> <tr> <td> <div class="G">yato pattosmi viññutaṁ;</div> </td> </tr> <tr> <td> <div class="G">Nābhijānāmi sañcicca,</div> </td> </tr> <tr> <td> <div class="G">ekapāṇampi hiṁsitaṁ.</div> </td> </tr> </table> </div>
</div>
<div class="q" id="p_21Cp_366"> <div class="divNumber">89.</div> <div class="p"> <table class="singleColumn"> <tr> <td> <div class="pN">366</div> <div class="G">Etena saccavajjena,</div> </td> </tr> <tr> <td> <div class="G">pajjunno abhivassatu;</div> </td> </tr> <tr> <td> <div class="G">Abhitthanaya pajjunna,</div> </td> </tr> <tr> <td> <div class="G">nidhiṁ kākassa nāsaya;</div> </td> </tr> <tr> <td> <div class="G">Kākaṁ sokāya randhehi,</div> </td> </tr> <tr> <td> <div class="G">macche sokā pamocaya’.</div> </td> </tr> </table> </div>
</div>
<div class="q" id="p_21Cp_367"> <div class="divNumber">90.</div> <div class="p"> <table class="singleColumn"> <tr> <td> <div class="pN">367</div> <div class="G">Saha kate saccavare,</div> </td> </tr> <tr> <td> <div class="G">pajjunno abhigajjiya;</div> </td> </tr> <tr> <td> <div class="G">Thalaṁ ninnañca pūrento,</div> </td> </tr> <tr> <td> <div class="G">khaṇena abhivassatha.</div> </td> </tr> </table> </div>
</div>
<div class="q" id="p_21Cp_368"> <div class="divNumber">91.</div> <div class="p"> <table class="singleColumn"> <tr> <td> <div class="pN">368</div> <div class="G">Evarūpaṁ saccavaraṁ,</div> </td> </tr> <tr> <td> <div class="G">katvā vīriyamuttamaṁ;</div> </td> </tr> <tr> <td> <div class="G">Vassāpesiṁ mahāmeghaṁ,</div> </td> </tr> <tr> <td> <div class="G">saccatejabalassito;</div> </td> </tr> <tr> <td> <div class="G">Saccena me samo natthi,</div> </td> </tr> <tr> <td> <div class="G">esā me saccapāramī”ti.</div> </td> </tr> </table> </div>
</div>
<div class="CENTER" id="p_21Cp_369">
<span class="pN">369</span>Maccharājacariyaṁ dasamaṁ.</div>
</html>
