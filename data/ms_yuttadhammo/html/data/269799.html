<html>
<div class="i">7.2.3 Bījaṅgapañha</div>
<div class="h">Opammakathāpañha</div>
<div class="h">Samuddavagga</div>
<div class="h">Bījaṅgapañha</div>
<div class="q" id="p_28Mi_1715"> <div class="divNumber">237.</div> <div class="p">
<span class="pN">1715</span>“Bhante nāgasena, ‘bījassa dve aṅgāni gahetabbānī’ti yaṁ vadesi, katamāni tāni dve aṅgāni gahetabbānī”ti? “Yathā, mahārāja, bījaṁ appakampi samānaṁ bhaddake khette vuttaṁ deve sammā dhāraṁ pavecchante subahūni phalāni anudassati; evameva kho, mahārāja, yoginā yogāvacarena yathā paṭipāditaṁ sīlaṁ kevalaṁ sāmaññaphalamanudassati. Evaṁ sammā paṭipajjitabbaṁ. Idaṁ, mahārāja, bījassa paṭhamaṁ aṅgaṁ gahetabbaṁ. </div>
</div>
<div class="q" id="p_28Mi_1716"> <div class="p">
<span class="pN">1716</span>Puna caparaṁ, mahārāja, bījaṁ suparisodhite khette ropitaṁ khippameva saṁvirūhati; evameva kho, mahārāja, yoginā yogāvacarena mānasaṁ supariggahitaṁ suññāgāre parisodhitaṁ satipaṭṭhānakhettavare khittaṁ khippameva virūhati. Idaṁ, mahārāja, bījassa dutiyaṁ aṅgaṁ gahetabbaṁ. Bhāsitampetaṁ, mahārāja, therena anuruddhena— </div>
</div>
<div class="q" id="p_28Mi_1717"> <div class="p"> <table class="singleColumn"> <tr> <td> <div class="pN">1717</div> <div class="G">‘Yathāpi khette parisuddhe,</div> </td> </tr> <tr> <td> <div class="G">bījañcassa patiṭṭhitaṁ;</div> </td> </tr> <tr> <td> <div class="G">Vipulaṁ tassa phalaṁ hoti,</div> </td> </tr> <tr> <td> <div class="G">api toseti kassakaṁ.</div> </td> </tr> </table> </div>
</div>
<div class="q" id="p_28Mi_1718"> <div class="p"> <table class="singleColumn"> <tr> <td> <div class="pN">1718</div> <div class="G">Tatheva yogino cittaṁ,</div> </td> </tr> <tr> <td> <div class="G">suññāgāre visodhitaṁ;</div> </td> </tr> <tr> <td> <div class="G">Satipaṭṭhānakhettamhi,</div> </td> </tr> <tr> <td> <div class="G">khippameva virūhatī’”ti.</div> </td> </tr> </table> </div>
</div>
<div class="CENTER" id="p_28Mi_1719">
<span class="pN">1719</span>Bījaṅgapañho tatiyo.</div>
</html>
