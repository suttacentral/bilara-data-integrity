<html>
<div class="i">1.1.4 Mahāsudassanacariya</div>
<div class="h">Akittivagga</div>
<div class="h">Dānapāramī</div>
<div class="h">Mahāsudassanacariya</div>
<div class="q" id="p_21Cp_32"> <div class="divNumber">28.</div> <div class="p"> <table class="singleColumn"> <tr> <td> <div class="pN">32</div> <div class="G">“Kusāvatimhi nagare,</div> </td> </tr> <tr> <td> <div class="G">yadā āsiṁ mahīpati;</div> </td> </tr> <tr> <td> <div class="G">Mahāsudassano nāma,</div> </td> </tr> <tr> <td> <div class="G">cakkavattī mahabbalo.</div> </td> </tr> </table> </div>
</div>
<div class="q" id="p_21Cp_33"> <div class="divNumber">29.</div> <div class="p"> <table class="singleColumn"> <tr> <td> <div class="pN">33</div> <div class="G">Tatthāhaṁ divase tikkhattuṁ,</div> </td> </tr> <tr> <td> <div class="G">ghosāpemi tahiṁ tahiṁ;</div> </td> </tr> <tr> <td> <div class="G">‘Ko kiṁ icchati pattheti,</div> </td> </tr> <tr> <td> <div class="G">kassa kiṁ dīyatū dhanaṁ.</div> </td> </tr> </table> </div>
</div>
<div class="q" id="p_21Cp_34"> <div class="divNumber">30.</div> <div class="p"> <table class="singleColumn"> <tr> <td> <div class="pN">34</div> <div class="G">Ko chātako ko tasito,</div> </td> </tr> <tr> <td> <div class="G">ko mālaṁ ko vilepanaṁ;</div> </td> </tr> <tr> <td> <div class="G">Nānārattāni vatthāni,</div> </td> </tr> <tr> <td> <div class="G">ko naggo paridahissati.</div> </td> </tr> </table> </div>
</div>
<div class="q" id="p_21Cp_35"> <div class="divNumber">31.</div> <div class="p"> <table class="singleColumn"> <tr> <td> <div class="pN">35</div> <div class="G">Ko pathe chattamādeti,</div> </td> </tr> <tr> <td> <div class="G">kopāhanā mudū subhā’;</div> </td> </tr> <tr> <td> <div class="G">Iti sāyañca pāto ca,</div> </td> </tr> <tr> <td> <div class="G">ghosāpemi tahiṁ tahiṁ.</div> </td> </tr> </table> </div>
</div>
<div class="q" id="p_21Cp_36"> <div class="divNumber">32.</div> <div class="p"> <table class="singleColumn"> <tr> <td> <div class="pN">36</div> <div class="G">Na taṁ dasasu ṭhānesu,</div> </td> </tr> <tr> <td> <div class="G">napi ṭhānasatesu vā;</div> </td> </tr> <tr> <td> <div class="G">Anekasataṭhānesu,</div> </td> </tr> <tr> <td> <div class="G">paṭiyattaṁ yācake dhanaṁ.</div> </td> </tr> </table> </div>
</div>
<div class="q" id="p_21Cp_37"> <div class="divNumber">33.</div> <div class="p"> <table class="singleColumn"> <tr> <td> <div class="pN">37</div> <div class="G">Divā vā yadi vā rattiṁ,</div> </td> </tr> <tr> <td> <div class="G">yadi eti vanibbako;</div> </td> </tr> <tr> <td> <div class="G">Laddhā yadicchakaṁ bhogaṁ,</div> </td> </tr> <tr> <td> <div class="G">pūrahatthova gacchati.</div> </td> </tr> </table> </div>
</div>
<div class="q" id="p_21Cp_38"> <div class="divNumber">34.</div> <div class="p"> <table class="singleColumn"> <tr> <td> <div class="pN">38</div> <div class="G">Evarūpaṁ mahādānaṁ,</div> </td> </tr> <tr> <td> <div class="G">Adāsiṁ yāvajīvikaṁ;</div> </td> </tr> <tr> <td> <div class="G">Napāhaṁ dessaṁ dhanaṁ dammi,</div> </td> </tr> <tr> <td> <div class="G">Napi natthi nicayo mayi.</div> </td> </tr> </table> </div>
</div>
<div class="q" id="p_21Cp_39"> <div class="divNumber">35.</div> <div class="p"> <table class="singleColumn"> <tr> <td> <div class="pN">39</div> <div class="G">Yathāpi āturo nāma,</div> </td> </tr> <tr> <td> <div class="G">rogato parimuttiyā;</div> </td> </tr> <tr> <td> <div class="G">Dhanena vejjaṁ tappetvā,</div> </td> </tr> <tr> <td> <div class="G">rogato parimuccati.</div> </td> </tr> </table> </div>
</div>
<div class="q" id="p_21Cp_40"> <div class="divNumber">36.</div> <div class="p"> <table class="singleColumn"> <tr> <td> <div class="pN">40</div> <div class="G">Tathevāhaṁ jānamāno,</div> </td> </tr> <tr> <td> <div class="G">paripūretumasesato;</div> </td> </tr> <tr> <td> <div class="G">Ūnamanaṁ pūrayituṁ,</div> </td> </tr> <tr> <td> <div class="G">demi dānaṁ vanibbake;</div> </td> </tr> <tr> <td> <div class="G">Nirālayo apaccāso,</div> </td> </tr> <tr> <td> <div class="G">sambodhimanupattiyā”ti.</div> </td> </tr> </table> </div>
</div>
<div class="CENTER" id="p_21Cp_41">
<span class="pN">41</span>Mahāsudassanacariyaṁ catutthaṁ.</div>
</html>
