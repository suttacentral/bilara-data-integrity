<html>
<div class="i">1.4.1.9 Dutiyaupakkhaṭasikkhāpada</div>
<div class="h">
Mahāvibhaṅga
</div>
<div class="h">
Nissaggiyakaṇḍa
</div>
<div class="h">
Cīvaravagga
</div>
<div class="h">
Dutiyaupakkhaṭasikkhāpada
</div>
<div class="q" id="p_1V_2041">
<div class="divNumber">
532.
</div>
<div class="p">
<span class="pN">2041</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena aññataro puriso aññataraṁ purisaṁ etadavoca— “ayyaṁ upanandaṁ cīvarena acchādessāmī”ti. Sopi evamāha— “ahampi ayyaṁ upanandaṁ cīvarena acchādessāmī”ti. Assosi kho aññataro piṇḍacāriko bhikkhu tesaṁ purisānaṁ imaṁ kathāsallāpaṁ. Atha kho so bhikkhu yenāyasmā upanando sakyaputto tenupasaṅkami; upasaṅkamitvā āyasmantaṁ upanandaṁ sakyaputtaṁ etadavoca— “mahāpuññosi tvaṁ, āvuso upananda. Amukasmiṁ okāse aññataro puriso aññataraṁ purisaṁ etadavoca— ‘ayyaṁ upanandaṁ cīvarena acchādessāmī’ti. Sopi evamāha— ‘ahampi ayyaṁ upanandaṁ cīvarena acchādessāmī’”ti. “Atthāvuso, maṁ te upaṭṭhākā”ti.
</div>
</div>
<div class="q" id="p_1V_2042">
<div class="p">
<span class="pN">2042</span>Atha kho āyasmā upanando sakyaputto yena te purisā tenupasaṅkami; upasaṅkamitvā te purise etadavoca— “saccaṁ kira maṁ tumhe, āvuso, cīvarehi acchādetukāmātthā”ti? “Api nayya, evaṁ hoti— ‘ayyaṁ upanandaṁ cīvarehi acchādessāmā’”ti. “Sace kho maṁ tumhe, āvuso, cīvarehi acchādetukāmāttha, evarūpena cīvarena acchādetha, kyāhaṁ tehi acchannopi karissāmi, yānāhaṁ na paribhuñjissāmī”ti. Atha kho te purisā ujjhāyanti khiyyanti vipācenti— “mahicchā ime samaṇā sakyaputtiyā asantuṭṭhā. Nayime sukarā cīvarehi acchādetuṁ. Kathañhi nāma ayyo upanando amhehi pubbe appavārito upasaṅkamitvā cīvare vikappaṁ āpajjissatī”ti.
</div>
</div>
<div class="q" id="p_1V_2043">
<div class="p">
<span class="pN">2043</span>Assosuṁ kho bhikkhū tesaṁ purisānaṁ ujjhāyantānaṁ khiyyantānaṁ vipācentānaṁ. Ye te bhikkhū appicchā…pe… te ujjhāyanti khiyyanti vipācenti— “kathañhi nāma āyasmā upanando sakyaputto pubbe appavārito gahapatike upasaṅkamitvā cīvare vikappaṁ āpajjissatī”ti.
</div>
</div>
<div class="q" id="p_1V_2044">
<div class="p">
<span class="pN">2044</span>Atha kho te bhikkhū āyasmantaṁ upanandaṁ sakyaputtaṁ anekapariyāyena vigarahitvā bhagavato etamatthaṁ ārocesuṁ…pe… “saccaṁ kira tvaṁ, upananda, pubbe appavārito gahapatike upasaṅkamitvā cīvare vikappaṁ āpajjasī”ti? “Saccaṁ, bhagavā”ti. “Ñātakā te, upananda, aññātakā”ti? “Aññātakā, bhagavā”ti. “Aññātako, moghapurisa, aññātakānaṁ na jānāti patirūpaṁ vā appatirūpaṁ vā santaṁ vā asantaṁ vā. Tattha nāma tvaṁ, moghapurisa, pubbe appavārito aññātake gahapatike upasaṅkamitvā cīvare vikappaṁ āpajjissasi. Netaṁ, moghapurisa, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_1V_2045">
<div class="divNumber">
533.
</div>
<div class="p">
<span class="pN">2045</span><span class="bold">“Bhikkhuṁ paneva uddissa ubhinnaṁ aññātakānaṁ gahapatīnaṁ vā gahapatānīnaṁ vā paccekacīvaracetāpannāni upakkhaṭāni honti— ‘imehi mayaṁ paccekacīvaracetāpannehi paccekacīvarāni cetāpetvā itthannāmaṁ bhikkhuṁ cīvarehi acchādessāmā’ti; tatra ce so bhikkhu pubbe appavārito upasaṅkamitvā cīvare vikappaṁ āpajjeyya— ‘sādhu vata maṁ āyasmanto imehi paccekacīvaracetāpannehi evarūpaṁ vā evarūpaṁ vā cīvaraṁ cetāpetvā acchādetha, ubhova santā ekenā’ti, kalyāṇakamyataṁ upādāya, nissaggiyaṁ pācittiyan”</span>ti. (<span class="italic">9</span>:<span class="bold">28</span>)
</div>
</div>
<div class="q" id="p_1V_2046">
<div class="divNumber">
534.
</div>
<div class="p">
<span class="pN">2046</span><span class="bold">Bhikkhuṁ paneva uddissā</span>ti bhikkhussatthāya, bhikkhuṁ ārammaṇaṁ karitvā, bhikkhuṁ acchādetukāmā.
</div>
</div>
<div class="q" id="p_1V_2047">
<div class="p">
<span class="pN">2047</span><span class="bold">Ubhinnan</span>ti dvinnaṁ.
</div>
</div>
<div class="q" id="p_1V_2048">
<div class="p">
<span class="pN">2048</span><span class="bold">Aññātakā</span> nāma mātito vā pitito vā yāva sattamā pitāmahayugā asambaddhā.
</div>
</div>
<div class="q" id="p_1V_2049">
<div class="p">
<span class="pN">2049</span><span class="bold">Gahapatī</span> nāma ye keci agāraṁ ajjhāvasanti.
</div>
</div>
<div class="q" id="p_1V_2050">
<div class="p">
<span class="pN">2050</span><span class="bold">Gahapatāniyo</span> nāma yā kāci agāraṁ ajjhāvasanti.
</div>
</div>
<div class="q" id="p_1V_2051">
<div class="p">
<span class="pN">2051</span><span class="bold">Cīvaracetāpannāni</span> nāma hiraññā vā suvaṇṇā vā muttā vā maṇī vā pavāḷā vā phalikā vā paṭakā vā suttā vā kappāsā vā.
</div>
</div>
<div class="q" id="p_1V_2052">
<div class="p">
<span class="pN">2052</span><span class="bold">Imehi paccekacīvaracetāpannehī</span>ti paccupaṭṭhitehi.
</div>
</div>
<div class="q" id="p_1V_2053">
<div class="p">
<span class="pN">2053</span><span class="bold">Cetāpetvā</span>ti parivattetvā.
</div>
</div>
<div class="q" id="p_1V_2054">
<div class="p">
<span class="pN">2054</span><span class="bold">Acchādessāmā</span>ti dassāma.
</div>
</div>
<div class="q" id="p_1V_2055">
<div class="p">
<span class="pN">2055</span><span class="bold">Tatra ce so bhikkhū</span>ti yaṁ bhikkhuṁ uddissa cīvaracetāpannāni upakkhaṭāni honti so bhikkhu.
</div>
</div>
<div class="q" id="p_1V_2056">
<div class="p">
<span class="pN">2056</span><span class="bold">Pubbe appavārito</span>ti pubbe avutto hoti— “kīdisena te, bhante, cīvarena attho, kīdisaṁ te cīvaraṁ cetāpemā”ti.
</div>
</div>
<div class="q" id="p_1V_2057">
<div class="p">
<span class="pN">2057</span><span class="bold">Upasaṅkamitvā</span>ti gharaṁ gantvā yattha katthaci upasaṅkamitvā.
</div>
</div>
<div class="q" id="p_1V_2058">
<div class="p">
<span class="pN">2058</span><span class="bold">Cīvare vikappaṁ āpajjeyyā</span>ti āyataṁ vā hotu vitthataṁ vā appitaṁ vā saṇhaṁ vā.
</div>
</div>
<div class="q" id="p_1V_2059">
<div class="p">
<span class="pN">2059</span><span class="bold">Imehi paccekacīvaracetāpannehī</span>ti paccupaṭṭhitehi.
</div>
</div>
<div class="q" id="p_1V_2060">
<div class="p">
<span class="pN">2060</span><span class="bold">Evarūpaṁ vā evarūpaṁ vā</span>ti āyataṁ vā vitthataṁ vā appitaṁ vā saṇhaṁ vā.
</div>
</div>
<div class="q" id="p_1V_2061">
<div class="p">
<span class="pN">2061</span><span class="bold">Cetāpetvā</span>ti parivattetvā.
</div>
</div>
<div class="q" id="p_1V_2062">
<div class="p">
<span class="pN">2062</span><span class="bold">Acchādethā</span>ti dajjetha.
</div>
</div>
<div class="q" id="p_1V_2063">
<div class="p">
<span class="pN">2063</span><span class="bold">Ubhova santā ekenā</span>ti dvepi janā ekena.
</div>
</div>
<div class="q" id="p_1V_2064">
<div class="p">
<span class="pN">2064</span><span class="bold">Kalyāṇakamyataṁ upādāyā</span>ti sādhatthiko mahagghatthiko.
</div>
</div>
<div class="q" id="p_1V_2065">
<div class="p">
<span class="pN">2065</span>Tassa vacanena āyataṁ vā vitthataṁ vā appitaṁ vā saṇhaṁ vā cetāpenti, payoge dukkaṭaṁ. Paṭilābhena nissaggiyaṁ hoti. Nissajjitabbaṁ saṁghassa vā gaṇassa vā puggalassa vā. Evañca pana, bhikkhave, nissajjitabbaṁ…pe… “idaṁ me, bhante, cīvaraṁ pubbe appavārito aññātake gahapatike upasaṅkamitvā cīvare vikappaṁ āpannaṁ nissaggiyaṁ. Imāhaṁ saṁghassa nissajjāmī”ti…pe… dadeyyāti…pe… dadeyyunti…pe… āyasmato dammīti.
</div>
</div>
<div class="q" id="p_1V_2066">
<div class="divNumber">
535.
</div>
<div class="p">
<span class="pN">2066</span>Aññātake aññātakasaññī pubbe appavārito gahapatike upasaṅkamitvā cīvare vikappaṁ āpajjati, nissaggiyaṁ pācittiyaṁ. Aññātake vematiko pubbe appavārito gahapatike upasaṅkamitvā cīvare vikappaṁ āpajjati, nissaggiyaṁ pācittiyaṁ. Aññātake ñātakasaññī pubbe appavārito gahapatike upasaṅkamitvā cīvare vikappaṁ āpajjati, nissaggiyaṁ pācittiyaṁ.
</div>
</div>
<div class="q" id="p_1V_2067">
<div class="p">
<span class="pN">2067</span>Ñātake aññātakasaññī, āpatti dukkaṭassa. Ñātake vematiko, āpatti dukkaṭassa. Ñātake ñātakasaññī, anāpatti.
</div>
</div>
<div class="q" id="p_1V_2068">
<div class="divNumber">
536.
</div>
<div class="p">
<span class="pN">2068</span>Anāpatti— ñātakānaṁ, pavāritānaṁ, aññassatthāya, attano dhanena, mahagghaṁ cetāpetukāmānaṁ appagghaṁ cetāpeti, ummattakassa, ādikammikassāti.
</div>
</div>
<div class="CENTER" id="p_1V_2069">
<span class="pN">2069</span>Dutiyaupakkhaṭasikkhāpadaṁ niṭṭhitaṁ navamaṁ.
</div>
</html>
