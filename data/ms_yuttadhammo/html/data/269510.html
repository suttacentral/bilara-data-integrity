<html>
<div class="i">1.1.52 Cetopariyañāṇaniddesa</div>
<div class="h">Mahāvagga</div>
<div class="h">Ñāṇakathā</div>
<div class="h">Cetopariyañāṇaniddesa</div>
<div class="q" id="p_26Ps_625"> <div class="divNumber">104.</div> <div class="p">
<span class="pN">625</span>Kathaṁ tiṇṇaṁ cittānaṁ vipphārattā indriyānaṁ pasādavasena nānattekattaviññāṇacariyāpariyogāhaṇe paññā cetopariyañāṇaṁ? Idha bhikkhu chandasamādhipadhānasaṅkhārasamannāgataṁ iddhipādaṁ bhāveti, vīriyasamādhi…pe…  cittasamādhi…pe…  vīmaṁsāsamādhipadhānasaṅkhārasamannāgataṁ iddhipādaṁ bhāveti. So imesu catūsu iddhipādesu cittaṁ paribhāveti paridameti, muduṁ karoti kammaniyaṁ. So imesu catūsu iddhipādesu cittaṁ paribhāvetvā paridametvā, muduṁ karitvā kammaniyaṁ evaṁ pajānāti—  “idaṁ rūpaṁ somanassindriyasamuṭṭhitaṁ, idaṁ rūpaṁ domanassindriyasamuṭṭhitaṁ, idaṁ rūpaṁ upekkhindriyasamuṭṭhitan”ti. So tathābhāvitena cittena parisuddhena pariyodātena cetopariyañāṇāya cittaṁ abhinīharati abhininnāmeti. So parasattānaṁ parapuggalānaṁ cetasā ceto paricca pajānāti—  sarāgaṁ vā cittaṁ “sarāgaṁ cittan”ti pajānāti, vītarāgaṁ vā cittaṁ “vītarāgaṁ cittan”ti pajānāti, sadosaṁ vā cittaṁ…pe…  vītadosaṁ vā cittaṁ…  samohaṁ vā cittaṁ…  vītamohaṁ vā cittaṁ…  saṁkhittaṁ vā cittaṁ…  vikkhittaṁ vā cittaṁ…  mahaggataṁ vā cittaṁ…  amahaggataṁ vā cittaṁ…  sauttaraṁ vā cittaṁ…  anuttaraṁ vā cittaṁ…  samāhitaṁ vā cittaṁ…  asamāhitaṁ vā cittaṁ…  vimuttaṁ vā cittaṁ…  avimuttaṁ vā cittaṁ “avimuttaṁ cittan”ti pajānāti. Taṁ ñātaṭṭhena ñāṇaṁ, pajānanaṭṭhena paññā. Tena vuccati—  “tiṇṇaṁ cittānaṁ vipphārattā indriyānaṁ pasādavasena nānattekattaviññāṇacariyāpariyogāhaṇe paññā cetopariyañāṇaṁ”. </div>
</div>
<div class="CENTER" id="p_26Ps_626">
<span class="pN">626</span>Cetopariyañāṇaniddeso dvepaññāsamo.</div>
</html>
