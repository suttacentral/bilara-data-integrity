<html>
<div class="i">54.10 Mogharājattheraapadāna</div>
<div class="h">Kaccāyanavagga</div>
<div class="h">Mogharājattheraapadāna</div>
<div class="q" id="p_20Ap1_7292"> <div class="divNumber">327.</div> <div class="p"> <table class="singleColumn"> <tr> <td> <div class="pN">7292</div> <div class="G">“Padumuttaro nāma jino,</div> </td> </tr> <tr> <td> <div class="G">sabbalokavidū muni;</div> </td> </tr> <tr> <td> <div class="G">Ito satasahassamhi,</div> </td> </tr> <tr> <td> <div class="G">kappe uppajji cakkhumā.</div> </td> </tr> </table> </div>
</div>
<div class="q" id="p_20Ap1_7293"> <div class="divNumber">328.</div> <div class="p"> <table class="singleColumn"> <tr> <td> <div class="pN">7293</div> <div class="G">Ovādako viññāpako,</div> </td> </tr> <tr> <td> <div class="G">tārako sabbapāṇinaṁ;</div> </td> </tr> <tr> <td> <div class="G">Desanākusalo buddho,</div> </td> </tr> <tr> <td> <div class="G">tāresi janataṁ bahuṁ.</div> </td> </tr> </table> </div>
</div>
<div class="q" id="p_20Ap1_7294"> <div class="divNumber">329.</div> <div class="p"> <table class="singleColumn"> <tr> <td> <div class="pN">7294</div> <div class="G">Anukampako kāruṇiko,</div> </td> </tr> <tr> <td> <div class="G">hitesī sabbapāṇinaṁ;</div> </td> </tr> <tr> <td> <div class="G">Sampatte titthiye sabbe,</div> </td> </tr> <tr> <td> <div class="G">pañcasīle patiṭṭhapi.</div> </td> </tr> </table> </div>
</div>
<div class="q" id="p_20Ap1_7295"> <div class="divNumber">330.</div> <div class="p"> <table class="singleColumn"> <tr> <td> <div class="pN">7295</div> <div class="G">Evaṁ nirākulaṁ āsi,</div> </td> </tr> <tr> <td> <div class="G">suññataṁ titthiyehi ca;</div> </td> </tr> <tr> <td> <div class="G">Vicittaṁ arahantehi,</div> </td> </tr> <tr> <td> <div class="G">vasībhūtehi tādibhi.</div> </td> </tr> </table> </div>
</div>
<div class="q" id="p_20Ap1_7296"> <div class="divNumber">331.</div> <div class="p"> <table class="singleColumn"> <tr> <td> <div class="pN">7296</div> <div class="G">Ratanānaṭṭhapaññāsaṁ,</div> </td> </tr> <tr> <td> <div class="G">uggato so mahāmuni;</div> </td> </tr> <tr> <td> <div class="G">Kañcanagghiyasaṅkāso,</div> </td> </tr> <tr> <td> <div class="G">bāttiṁsavaralakkhaṇo.</div> </td> </tr> </table> </div>
</div>
<div class="q" id="p_20Ap1_7297"> <div class="divNumber">332.</div> <div class="p"> <table class="singleColumn"> <tr> <td> <div class="pN">7297</div> <div class="G">Vassasatasahassāni,</div> </td> </tr> <tr> <td> <div class="G">āyu vijjati tāvade;</div> </td> </tr> <tr> <td> <div class="G">Tāvatā tiṭṭhamāno so,</div> </td> </tr> <tr> <td> <div class="G">tāresi janataṁ bahuṁ.</div> </td> </tr> </table> </div>
</div>
<div class="q" id="p_20Ap1_7298"> <div class="divNumber">333.</div> <div class="p"> <table class="singleColumn"> <tr> <td> <div class="pN">7298</div> <div class="G">Tadāhaṁ haṁsavatiyaṁ,</div> </td> </tr> <tr> <td> <div class="G">kule aññatare ahuṁ;</div> </td> </tr> <tr> <td> <div class="G">Parakammāyane yutto,</div> </td> </tr> <tr> <td> <div class="G">natthi me kiñci sandhanaṁ.</div> </td> </tr> </table> </div>
</div>
<div class="q" id="p_20Ap1_7299"> <div class="divNumber">334.</div> <div class="p"> <table class="singleColumn"> <tr> <td> <div class="pN">7299</div> <div class="G">Paṭikkamanasālāyaṁ,</div> </td> </tr> <tr> <td> <div class="G">vasanto katabhūmiyaṁ;</div> </td> </tr> <tr> <td> <div class="G">Aggiṁ ujjālayiṁ tattha,</div> </td> </tr> <tr> <td> <div class="G">daḷhaṁ kaṇhāsi sā mahī.</div> </td> </tr> </table> </div>
</div>
<div class="q" id="p_20Ap1_7300"> <div class="divNumber">335.</div> <div class="p"> <table class="singleColumn"> <tr> <td> <div class="pN">7300</div> <div class="G">Tadā parisatiṁ nātho,</div> </td> </tr> <tr> <td> <div class="G">catusaccapakāsako;</div> </td> </tr> <tr> <td> <div class="G">Sāvakaṁ sampakittesi,</div> </td> </tr> <tr> <td> <div class="G">lūkhacīvaradhārakaṁ.</div> </td> </tr> </table> </div>
</div>
<div class="q" id="p_20Ap1_7301"> <div class="divNumber">336.</div> <div class="p"> <table class="singleColumn"> <tr> <td> <div class="pN">7301</div> <div class="G">Tassa tamhi guṇe tuṭṭho,</div> </td> </tr> <tr> <td> <div class="G">paṇipacca tathāgataṁ;</div> </td> </tr> <tr> <td> <div class="G">Lūkhacīvaradhāraggaṁ,</div> </td> </tr> <tr> <td> <div class="G">patthayiṁ ṭhānamuttamaṁ.</div> </td> </tr> </table> </div>
</div>
<div class="q" id="p_20Ap1_7302"> <div class="divNumber">337.</div> <div class="p"> <table class="singleColumn"> <tr> <td> <div class="pN">7302</div> <div class="G">Tadā avoca bhagavā,</div> </td> </tr> <tr> <td> <div class="G">sāvake padumuttaro;</div> </td> </tr> <tr> <td> <div class="G">‘Passathetaṁ purisakaṁ,</div> </td> </tr> <tr> <td> <div class="G">kucelaṁ tanudehakaṁ.</div> </td> </tr> </table> </div>
</div>
<div class="q" id="p_20Ap1_7303"> <div class="divNumber">338.</div> <div class="p"> <table class="singleColumn"> <tr> <td> <div class="pN">7303</div> <div class="G">Pītippasannavadanaṁ,</div> </td> </tr> <tr> <td> <div class="G">saddhādhanasamanvitaṁ;</div> </td> </tr> <tr> <td> <div class="G">Udaggatanujaṁ haṭṭhaṁ,</div> </td> </tr> <tr> <td> <div class="G">acalaṁ sālapiṇḍitaṁ.</div> </td> </tr> </table> </div>
</div>
<div class="q" id="p_20Ap1_7304"> <div class="divNumber">339.</div> <div class="p"> <table class="singleColumn"> <tr> <td> <div class="pN">7304</div> <div class="G">Eso pattheti taṁ ṭhānaṁ,</div> </td> </tr> <tr> <td> <div class="G">saccasenassa bhikkhuno;</div> </td> </tr> <tr> <td> <div class="G">Lūkhacīvaradhārissa,</div> </td> </tr> <tr> <td> <div class="G">tassa vaṇṇasitāsayo’.</div> </td> </tr> </table> </div>
</div>
<div class="q" id="p_20Ap1_7305"> <div class="divNumber">340.</div> <div class="p"> <table class="singleColumn"> <tr> <td> <div class="pN">7305</div> <div class="G">Taṁ sutvā mudito hutvā,</div> </td> </tr> <tr> <td> <div class="G">nipacca sirasā jinaṁ;</div> </td> </tr> <tr> <td> <div class="G">Yāvajīvaṁ subhaṁ kammaṁ,</div> </td> </tr> <tr> <td> <div class="G">karitvā jinasāsane.</div> </td> </tr> </table> </div>
</div>
<div class="q" id="p_20Ap1_7306"> <div class="divNumber">341.</div> <div class="p"> <table class="singleColumn"> <tr> <td> <div class="pN">7306</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṁ dehaṁ,</div> </td> </tr> <tr> <td> <div class="G">tāvatiṁsūpago ahaṁ.</div> </td> </tr> </table> </div>
</div>
<div class="q" id="p_20Ap1_7307"> <div class="divNumber">342.</div> <div class="p"> <table class="singleColumn"> <tr> <td> <div class="pN">7307</div> <div class="G">Paṭikkamanasālāyaṁ,</div> </td> </tr> <tr> <td> <div class="G">bhūmidāhakakammunā;</div> </td> </tr> <tr> <td> <div class="G">Samasahassaṁ niraye,</div> </td> </tr> <tr> <td> <div class="G">adayhiṁ vedanāṭṭito.</div> </td> </tr> </table> </div>
</div>
<div class="q" id="p_20Ap1_7308"> <div class="divNumber">343.</div> <div class="p"> <table class="singleColumn"> <tr> <td> <div class="pN">7308</div> <div class="G">Tena kammāvasesena,</div> </td> </tr> <tr> <td> <div class="G">pañca jātisatānihaṁ;</div> </td> </tr> <tr> <td> <div class="G">Manusso kulajo hutvā,</div> </td> </tr> <tr> <td> <div class="G">jātiyā lakkhaṇaṅkito.</div> </td> </tr> </table> </div>
</div>
<div class="q" id="p_20Ap1_7309"> <div class="divNumber">344.</div> <div class="p"> <table class="singleColumn"> <tr> <td> <div class="pN">7309</div> <div class="G">Pañca jātisatāneva,</div> </td> </tr> <tr> <td> <div class="G">kuṭṭharogasamappito;</div> </td> </tr> <tr> <td> <div class="G">Mahādukkhaṁ anubhaviṁ,</div> </td> </tr> <tr> <td> <div class="G">tassa kammassa vāhasā.</div> </td> </tr> </table> </div>
</div>
<div class="q" id="p_20Ap1_7310"> <div class="divNumber">345.</div> <div class="p"> <table class="singleColumn"> <tr> <td> <div class="pN">7310</div> <div class="G">Imasmiṁ bhaddake kappe,</div> </td> </tr> <tr> <td> <div class="G">upariṭṭhaṁ yasassinaṁ;</div> </td> </tr> <tr> <td> <div class="G">Piṇḍapātena tappesiṁ,</div> </td> </tr> <tr> <td> <div class="G">pasannamānaso ahaṁ.</div> </td> </tr> </table> </div>
</div>
<div class="q" id="p_20Ap1_7311"> <div class="divNumber">346.</div> <div class="p"> <table class="singleColumn"> <tr> <td> <div class="pN">7311</div> <div class="G">Tena kammavisesena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṁ dehaṁ,</div> </td> </tr> <tr> <td> <div class="G">tāvatiṁsamagacchahaṁ.</div> </td> </tr> </table> </div>
</div>
<div class="q" id="p_20Ap1_7312"> <div class="divNumber">347.</div> <div class="p"> <table class="singleColumn"> <tr> <td> <div class="pN">7312</div> <div class="G">Pacchime bhave sampatte,</div> </td> </tr> <tr> <td> <div class="G">ajāyiṁ khattiye kule;</div> </td> </tr> <tr> <td> <div class="G">Pituno accayenāhaṁ,</div> </td> </tr> <tr> <td> <div class="G">mahārajjasamappito.</div> </td> </tr> </table> </div>
</div>
<div class="q" id="p_20Ap1_7313"> <div class="divNumber">348.</div> <div class="p"> <table class="singleColumn"> <tr> <td> <div class="pN">7313</div> <div class="G">Kuṭṭharogādhibhūtohaṁ,</div> </td> </tr> <tr> <td> <div class="G">na ratiṁ na sukhaṁ labhe;</div> </td> </tr> <tr> <td> <div class="G">Moghaṁ rajjaṁ sukhaṁ yasmā,</div> </td> </tr> <tr> <td> <div class="G">mogharājā tato ahaṁ.</div> </td> </tr> </table> </div>
</div>
<div class="q" id="p_20Ap1_7314"> <div class="divNumber">349.</div> <div class="p"> <table class="singleColumn"> <tr> <td> <div class="pN">7314</div> <div class="G">Kāyassa dosaṁ disvāna,</div> </td> </tr> <tr> <td> <div class="G">pabbajiṁ anagāriyaṁ;</div> </td> </tr> <tr> <td> <div class="G">Bāvarissa dijaggassa,</div> </td> </tr> <tr> <td> <div class="G">sissattaṁ ajjhupāgamiṁ.</div> </td> </tr> </table> </div>
</div>
<div class="q" id="p_20Ap1_7315"> <div class="divNumber">350.</div> <div class="p"> <table class="singleColumn"> <tr> <td> <div class="pN">7315</div> <div class="G">Mahatā parivārena,</div> </td> </tr> <tr> <td> <div class="G">upecca naranāyakaṁ;</div> </td> </tr> <tr> <td> <div class="G">Apucchiṁ nipuṇaṁ pañhaṁ,</div> </td> </tr> <tr> <td> <div class="G">taṁ vīraṁ vādisūdanaṁ.</div> </td> </tr> </table> </div>
</div>
<div class="q" id="p_20Ap1_7316"> <div class="divNumber">351.</div> <div class="p"> <table class="singleColumn"> <tr> <td> <div class="pN">7316</div> <div class="G">‘Ayaṁ loko paro loko,</div> </td> </tr> <tr> <td> <div class="G">brahmaloko sadevako;</div> </td> </tr> <tr> <td> <div class="G">Diṭṭhiṁ no nābhijānāmi,</div> </td> </tr> <tr> <td> <div class="G">gotamassa yasassino.</div> </td> </tr> </table> </div>
</div>
<div class="q" id="p_20Ap1_7317"> <div class="divNumber">352.</div> <div class="p"> <table class="singleColumn"> <tr> <td> <div class="pN">7317</div> <div class="G">Evābhikkantadassāviṁ,</div> </td> </tr> <tr> <td> <div class="G">atthi pañhena āgamaṁ;</div> </td> </tr> <tr> <td> <div class="G">Kathaṁ lokaṁ avekkhantaṁ,</div> </td> </tr> <tr> <td> <div class="G">maccurājā na passati’.</div> </td> </tr> </table> </div>
</div>
<div class="q" id="p_20Ap1_7318"> <div class="divNumber">353.</div> <div class="p"> <table class="singleColumn"> <tr> <td> <div class="pN">7318</div> <div class="G">‘Suññato lokaṁ avekkhassu,</div> </td> </tr> <tr> <td> <div class="G">mogharāja sadā sato;</div> </td> </tr> <tr> <td> <div class="G">Attānudiṭṭhiṁ uhacca,</div> </td> </tr> <tr> <td> <div class="G">evaṁ maccutaro siyā.</div> </td> </tr> </table> </div>
</div>
<div class="q" id="p_20Ap1_7319"> <div class="divNumber">354.</div> <div class="p"> <table class="singleColumn"> <tr> <td> <div class="pN">7319</div> <div class="G">Evaṁ lokaṁ avekkhantaṁ,</div> </td> </tr> <tr> <td> <div class="G">maccurājā na passati’;</div> </td> </tr> <tr> <td> <div class="G">Iti maṁ abhaṇi buddho,</div> </td> </tr> <tr> <td> <div class="G">sabbarogatikicchako.</div> </td> </tr> </table> </div>
</div>
<div class="q" id="p_20Ap1_7320"> <div class="divNumber">355.</div> <div class="p"> <table class="singleColumn"> <tr> <td> <div class="pN">7320</div> <div class="G">Saha gāthāvasānena,</div> </td> </tr> <tr> <td> <div class="G">kesamassuvivajjito;</div> </td> </tr> <tr> <td> <div class="G">Kāsāvavatthavasano,</div> </td> </tr> <tr> <td> <div class="G">āsiṁ bhikkhu tathārahā.</div> </td> </tr> </table> </div>
</div>
<div class="q" id="p_20Ap1_7321"> <div class="divNumber">356.</div> <div class="p"> <table class="singleColumn"> <tr> <td> <div class="pN">7321</div> <div class="G">Saṁghikesu vihāresu,</div> </td> </tr> <tr> <td> <div class="G">na vasiṁ rogapīḷito;</div> </td> </tr> <tr> <td> <div class="G">Mā vihāro padussīti,</div> </td> </tr> <tr> <td> <div class="G">vātarogehi pīḷito.</div> </td> </tr> </table> </div>
</div>
<div class="q" id="p_20Ap1_7322"> <div class="divNumber">357.</div> <div class="p"> <table class="singleColumn"> <tr> <td> <div class="pN">7322</div> <div class="G">Saṅkārakūṭā āhitvā,</div> </td> </tr> <tr> <td> <div class="G">susānā rathikāhi ca;</div> </td> </tr> <tr> <td> <div class="G">Tato saṅghāṭiṁ karitvā,</div> </td> </tr> <tr> <td> <div class="G">dhārayiṁ lūkhacīvaraṁ.</div> </td> </tr> </table> </div>
</div>
<div class="q" id="p_20Ap1_7323"> <div class="divNumber">358.</div> <div class="p"> <table class="singleColumn"> <tr> <td> <div class="pN">7323</div> <div class="G">Mahābhisakko tasmiṁ me,</div> </td> </tr> <tr> <td> <div class="G">guṇe tuṭṭho vināyako;</div> </td> </tr> <tr> <td> <div class="G">Lūkhacīvaradhārīnaṁ,</div> </td> </tr> <tr> <td> <div class="G">etadagge ṭhapesi maṁ.</div> </td> </tr> </table> </div>
</div>
<div class="q" id="p_20Ap1_7324"> <div class="divNumber">359.</div> <div class="p"> <table class="singleColumn"> <tr> <td> <div class="pN">7324</div> <div class="G">Puññapāpaparikkhīṇo,</div> </td> </tr> <tr> <td> <div class="G">sabbarogavivajjito;</div> </td> </tr> <tr> <td> <div class="G">Sikhīva anupādāno,</div> </td> </tr> <tr> <td> <div class="G">nibbāyissamanāsavo.</div> </td> </tr> </table> </div>
</div>
<div class="q" id="p_20Ap1_7325"> <div class="divNumber">360.</div> <div class="p"> <table class="singleColumn"> <tr> <td> <div class="pN">7325</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_7326"> <div class="divNumber">361.</div> <div class="p"> <table class="singleColumn"> <tr> <td> <div class="pN">7326</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_7327"> <div class="divNumber">362.</div> <div class="p"> <table class="singleColumn"> <tr> <td> <div class="pN">7327</div> <div class="G">Paṭisambhidā catasso,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ”. (5937)</div> </td> </tr> </table> </div>
</div>
<div class="q" id="p_20Ap1_7328"> <div class="p">
<span class="pN">7328</span>Itthaṁ sudaṁ āyasmā mogharājā thero imā gāthāyo abhāsitthāti. </div>
</div>
<div class="CENTER" id="p_20Ap1_7329">
<span class="pN">7329</span>Mogharājattherassāpadānaṁ dasamaṁ.</div>
<div class="ENDH3" id="p_20Ap1_7330">
<span class="pN">7330</span>Kaccāyanavaggo catupaññāsamo.</div>
<div class="SUMMARY" id="p_20Ap1_7331">
<span class="pN">7331</span><span class="firstLetter">T</span>assuddānaṁ</div>
<div class="q" id="p_20Ap1_7332"> <div class="p"> <table class="singleColumn"> <tr> <td> <div class="pN">7332</div> <div class="G">Kaccāno vakkalī thero,</div> </td> </tr> <tr> <td> <div class="G">mahākappinasavhayo;</div> </td> </tr> <tr> <td> <div class="G">Dabbo kumāranāmo ca,</div> </td> </tr> <tr> <td> <div class="G">bāhiyo koṭṭhiko vasī.</div> </td> </tr> </table> </div>
</div>
<div class="q" id="p_20Ap1_7333"> <div class="p"> <table class="singleColumn"> <tr> <td> <div class="pN">7333</div> <div class="G">Uruveḷakassapo rādho,</div> </td> </tr> <tr> <td> <div class="G">mogharājā ca paṇḍito;</div> </td> </tr> <tr> <td> <div class="G">Tīṇi gāthāsatānettha,</div> </td> </tr> <tr> <td> <div class="G">bāsaṭṭhi ceva piṇḍitā.</div> </td> </tr> </table> </div>
</div>
</html>
