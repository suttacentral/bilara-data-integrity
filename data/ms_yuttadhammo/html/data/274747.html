<html>
<div class="i">4.1.4 Paṭhamaarahantasutta</div>
<div class="h">Indriyasaṁyutta</div>
<div class="h">Suddhikavagga</div>
<div class="h">Paṭhamaarahantasutta</div>
<div class="q" id="p_14S5_1006"> <div class="divNumber">474.</div> <div class="p">
<span class="pN">1006</span>“Pañcimāni, bhikkhave, indriyāni. Katamāni pañca? Saddhindriyaṁ, vīriyindriyaṁ, satindriyaṁ, samādhindriyaṁ, paññindriyaṁ. Yato kho, bhikkhave, ariyasāvako imesaṁ pañcannaṁ indriyānaṁ assādañca ādīnavañca nissaraṇañca yathābhūtaṁ viditvā anupādāvimutto hoti— ayaṁ vuccati, bhikkhave, bhikkhu arahaṁ khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṁyojano sammadaññāvimutto”ti. </div>
</div>
<div class="CENTER" id="p_14S5_1007">
<span class="pN">1007</span>Catutthaṁ.</div>
</html>
