<html>
<div class="i">11.4.10 Nandiyasakkasutta</div>
<div class="h">Sotāpattisaṁyutta</div>
<div class="h">Puññābhisandavagga</div>
<div class="h">Nandiyasakkasutta</div>
<div class="q" id="p_14S5_2035"> <div class="divNumber">1036.</div> <div class="p">
<span class="pN">2035</span>Ekaṁ samayaṁ bhagavā sakkesu viharati kapilavatthusmiṁ nigrodhārāme. Atha kho nandiyo sakko yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho nandiyo sakko bhagavantaṁ etadavoca—  “yasseva nu kho, bhante, ariyasāvakassa cattāri sotāpattiyaṅgāni sabbena sabbaṁ sabbathā sabbaṁ natthi sveva nu kho, bhante, ariyasāvako pamādavihārī”ti. </div>
</div>
<div class="q" id="p_14S5_2036"> <div class="p">
<span class="pN">2036</span>“‘Yassa kho, nandiya, cattāri sotāpattiyaṅgāni sabbena sabbaṁ sabbathā sabbaṁ natthi tamahaṁ bāhiro puthujjanapakkhe ṭhito’ti vadāmi. Api ca, nandiya, yathā ariyasāvako pamādavihārī ceva hoti, appamādavihārī ca taṁ suṇāhi, sādhukaṁ manasi karohi; bhāsissāmī”ti. “Evaṁ, bhante”ti kho nandiyo sakko bhagavato paccassosi. Bhagavā etadavoca—  </div>
</div>
<div class="q" id="p_14S5_2037"> <div class="p">
<span class="pN">2037</span>“Kathañca, nandiya, ariyasāvako pamādavihārī hoti? Idha, nandiya, ariyasāvako buddhe aveccappasādena samannāgato hoti—  itipi so bhagavā…pe…  satthā devamanussānaṁ buddho bhagavāti. So tena buddhe aveccappasādena santuṭṭho na uttari vāyamati divā pavivekāya, rattiṁ paṭisallānāya. Tassa evaṁ pamattassa viharato pāmojjaṁ na hoti. Pāmojje asati, pīti na hoti. Pītiyā asati, passaddhi na hoti. Passaddhiyā asati, dukkhaṁ viharati. Dukkhino cittaṁ na samādhiyati. Asamāhite citte dhammā na pātubhavanti. Dhammānaṁ apātubhāvā pamādavihārītveva saṅkhyaṁ gacchati. </div>
</div>
<div class="q" id="p_14S5_2038"> <div class="p">
<span class="pN">2038</span>Puna caparaṁ, nandiya, ariyasāvako dhamme…pe…  saṁghe…pe…  ariyakantehi sīlehi samannāgato hoti akhaṇḍehi…pe…  samādhisaṁvattanikehi. So tehi ariyakantehi sīlehi santuṭṭho na uttari vāyamati divā pavivekāya rattiṁ paṭisallānāya. Tassa evaṁ pamattassa viharato pāmojjaṁ na hoti. Pāmojje asati, pīti na hoti. Pītiyā asati, passaddhi na hoti. Passaddhiyā asati, dukkhaṁ viharati. Dukkhino cittaṁ na samādhiyati. Asamāhite citte dhammā na pātubhavanti. Dhammānaṁ apātubhāvā pamādavihārītveva saṅkhyaṁ gacchati. Evaṁ kho, nandiya, ariyasāvako pamādavihārī hoti. </div>
</div>
<div class="q" id="p_14S5_2039"> <div class="p">
<span class="pN">2039</span>Kathañca, nandiya, ariyasāvako appamādavihārī hoti? Idha, nandiya, ariyasāvako buddhe aveccappasādena samannāgato hoti—  itipi so bhagavā…pe…  satthā devamanussānaṁ buddho bhagavāti. So tena buddhe aveccappasādena asantuṭṭho uttari vāyamati divā pavivekāya rattiṁ paṭisallānāya. Tassa evaṁ appamattassa viharato pāmojjaṁ jāyati. Pamuditassa pīti jāyati. Pītimanassa kāyo passambhati. Passaddhakāyo sukhaṁ vediyati. Sukhino cittaṁ samādhiyati. Samāhite citte dhammā pātubhavanti. Dhammānaṁ pātubhāvā appamādavihārītveva saṅkhyaṁ gacchati. </div>
</div>
<div class="q" id="p_14S5_2040"> <div class="p">
<span class="pN">2040</span>Puna caparaṁ, nandiya, ariyasāvako dhamme…pe…  saṁghe…pe…  ariyakantehi sīlehi samannāgato hoti akhaṇḍehi…pe…  samādhisaṁvattanikehi. So tehi ariyakantehi sīlehi asantuṭṭho uttari vāyamati divā pavivekāya rattiṁ paṭisallānāya. Tassa evaṁ appamattassa viharato pāmojjaṁ jāyati. Pamuditassa pīti jāyati. Pītimanassa kāyo passambhati. Passaddhakāyo sukhaṁ vediyati. Sukhino cittaṁ samādhiyati. Samāhite citte dhammā pātubhavanti. Dhammānaṁ pātubhāvā appamādavihārītveva saṅkhyaṁ gacchati. Evaṁ kho, nandiya, ariyasāvako appamādavihārī hotī”ti. </div>
</div>
<div class="CENTER" id="p_14S5_2041">
<span class="pN">2041</span>Dasamaṁ.</div>
<div class="CENTER" id="p_14S5_2042">
<span class="pN">2042</span>Puññābhisandavaggo catuttho.</div>
<div class="SUMMARY" id="p_14S5_2043">
<span class="pN">2043</span><span class="firstLetter">T</span>assuddānaṁ</div>
<div class="q" id="p_14S5_2044"> <div class="p"> <table class="singleColumn"> <tr> <td> <div class="pN">2044</div> <div class="G">Abhisandā tayo vuttā,</div> </td> </tr> <tr> <td> <div class="G">duve devapadāni ca;</div> </td> </tr> <tr> <td> <div class="G">Sabhāgataṁ mahānāmo,</div> </td> </tr> <tr> <td> <div class="G">vassaṁ kāḷī ca nandiyāti.</div> </td> </tr> </table> </div>
</div>
</html>
