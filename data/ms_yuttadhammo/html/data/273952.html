<html>
<div class="i">1.7.7 Naḷakalāpīsutta</div>
<div class="h">Nidānasaṁyutta</div>
<div class="h">Mahāvagga</div>
<div class="h">Naḷakalāpīsutta</div>
<div class="q" id="p_12S2_490"> <div class="divNumber">67.</div> <div class="p">
<span class="pN">490</span>Ekaṁ samayaṁ āyasmā ca sāriputto āyasmā ca mahākoṭṭhiko bārāṇasiyaṁ viharanti isipatane migadāye. Atha kho āyasmā mahākoṭṭhiko sāyanhasamayaṁ paṭisallānā vuṭṭhito yenāyasmā sāriputto tenupasaṅkami; upasaṅkamitvā āyasmatā sāriputtena saddhiṁ sammodi. Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho āyasmā mahākoṭṭhiko āyasmantaṁ sāriputtaṁ etadavoca—  “kiṁ nu kho, āvuso sāriputta, sayaṁkataṁ jarāmaraṇaṁ, paraṁkataṁ jarāmaraṇaṁ, sayaṁkatañca paraṁkatañca jarāmaraṇaṁ, udāhu asayaṁkāraṁ aparaṅkāraṁ adhiccasamuppannaṁ jarāmaraṇan”ti? “Na kho, āvuso koṭṭhika, sayaṁkataṁ jarāmaraṇaṁ, na paraṁkataṁ jarāmaraṇaṁ, na sayaṁkatañca paraṁkatañca jarāmaraṇaṁ, nāpi asayaṁkāraṁ aparaṅkāraṁ adhiccasamuppannaṁ jarāmaraṇaṁ. Api ca jātipaccayā jarāmaraṇan”ti. </div>
</div>
<div class="q" id="p_12S2_491"> <div class="p">
<span class="pN">491</span>“Kiṁ nu kho, āvuso sāriputta, sayaṁkatā jāti, paraṁkatā jāti, sayaṁkatā ca paraṁkatā ca jāti, udāhu asayaṅkārā aparaṅkārā adhiccasamuppannā jātī”ti? “Na kho, āvuso koṭṭhika, sayaṁkatā jāti, na paraṁkatā jāti, na sayaṁkatā ca paraṁkatā ca jāti, nāpi asayaṅkārā aparaṅkārā adhiccasamuppannā jāti. Api ca bhavapaccayā jātī”ti. </div>
</div>
<div class="q" id="p_12S2_492"> <div class="p">
<span class="pN">492</span>“Kiṁ nu kho, āvuso sāriputta, sayaṁkato bhavo…pe…  sayaṁkataṁ upādānaṁ…  sayaṁkatā taṇhā…  sayaṁkatā vedanā…  sayaṁkato phasso…  sayaṁkataṁ saḷāyatanaṁ…  sayaṁkataṁ nāmarūpaṁ, paraṁkataṁ nāmarūpaṁ, sayaṁkatañca paraṁkatañca nāmarūpaṁ, udāhu asayaṁkāraṁ aparaṅkāraṁ adhiccasamuppannaṁ nāmarūpan”ti? “Na kho, āvuso koṭṭhika, sayaṁkataṁ nāmarūpaṁ, na paraṁkataṁ nāmarūpaṁ, na sayaṁkatañca paraṁkatañca nāmarūpaṁ, nāpi asayaṁkāraṁ aparaṅkāraṁ, adhiccasamuppannaṁ nāmarūpaṁ. Api ca viññāṇapaccayā nāmarūpan”ti. </div>
</div>
<div class="q" id="p_12S2_493"> <div class="p">
<span class="pN">493</span>“Kiṁ nu kho, āvuso sāriputta, sayaṁkataṁ viññāṇaṁ, paraṁkataṁ viññāṇaṁ, sayaṁkatañca paraṁkatañca viññāṇaṁ, udāhu asayaṁkāraṁ aparaṅkāraṁ adhiccasamuppannaṁ viññāṇan”ti? “Na kho, āvuso koṭṭhika, sayaṁkataṁ viññāṇaṁ, na paraṁkataṁ viññāṇaṁ, na sayaṁkatañca paraṁkatañca viññāṇaṁ, nāpi asayaṁkāraṁ aparaṅkāraṁ adhiccasamuppannaṁ viññāṇaṁ. Api ca nāmarūpapaccayā viññāṇan”ti. </div>
</div>
<div class="q" id="p_12S2_494"> <div class="p">
<span class="pN">494</span>“Idāneva kho mayaṁ āyasmato sāriputtassa bhāsitaṁ evaṁ ājānāma—  ‘na khvāvuso koṭṭhika, sayaṁkataṁ nāmarūpaṁ, na paraṁkataṁ nāmarūpaṁ, na sayaṁkatañca paraṁkatañca nāmarūpaṁ, nāpi asayaṁkāraṁ aparaṅkāraṁ adhiccasamuppannaṁ nāmarūpaṁ. Api ca viññāṇapaccayā nāmarūpan’ti. </div>
</div>
<div class="q" id="p_12S2_495"> <div class="p">
<span class="pN">495</span>Idāneva ca pana mayaṁ āyasmato sāriputtassa bhāsitaṁ evaṁ ājānāma—  ‘na khvāvuso koṭṭhika, sayaṁkataṁ viññāṇaṁ, na paraṁkataṁ viññāṇaṁ, na sayaṁkatañca paraṁkatañca viññāṇaṁ, nāpi asayaṁkāraṁ aparaṅkāraṁ adhiccasamuppannaṁ viññāṇaṁ. Api ca nāmarūpapaccayā viññāṇan’ti. </div>
</div>
<div class="q" id="p_12S2_496"> <div class="p">
<span class="pN">496</span>Yathā kathaṁ panāvuso sāriputta, imassa bhāsitassa attho daṭṭhabbo”ti? “Tenahāvuso, upamaṁ te karissāmi. Upamāyapidhekacce viññū purisā bhāsitassa atthaṁ jānanti. Seyyathāpi, āvuso, dve naḷakalāpiyo aññamaññaṁ nissāya tiṭṭheyyuṁ. Evameva kho, āvuso, nāmarūpapaccayā viññāṇaṁ; viññāṇapaccayā nāmarūpaṁ; nāmarūpapaccayā saḷāyatanaṁ; saḷāyatanapaccayā phasso…pe…  evametassa kevalassa dukkhakkhandhassa samudayo hoti. Tāsañce, āvuso, naḷakalāpīnaṁ ekaṁ ākaḍḍheyya, ekā papateyya; aparañce ākaḍḍheyya, aparā papateyya. Evameva kho, āvuso, nāmarūpanirodhā viññāṇanirodho; viññāṇanirodhā nāmarūpanirodho; nāmarūpanirodhā saḷāyatananirodho; saḷāyatananirodhā phassanirodho…pe…  evametassa kevalassa dukkhakkhandhassa nirodho hotī”ti. </div>
</div>
<div class="q" id="p_12S2_497"> <div class="p">
<span class="pN">497</span>“Acchariyaṁ, āvuso sāriputta; abbhutaṁ, āvuso sāriputta. Yāvasubhāsitañcidaṁ āyasmatā sāriputtena. Idañca pana mayaṁ āyasmato sāriputtassa bhāsitaṁ imehi chattiṁsāya vatthūhi anumodāma—  </div>
</div>
<div class="q" id="p_12S2_498"> <div class="p">
<span class="pN">498</span>‘Jarāmaraṇassa ce, āvuso, bhikkhu nibbidāya virāgāya nirodhāya dhammaṁ deseti, dhammakathiko bhikkhūti alaṁvacanāya. Jarāmaraṇassa ce, āvuso, bhikkhu nibbidāya virāgāya nirodhāya paṭipanno hoti, dhammānudhammappaṭipanno bhikkhūti alaṁvacanāya. Jarāmaraṇassa ce, āvuso, bhikkhu nibbidā virāgā nirodhā anupādā vimutto hoti, diṭṭhadhammanibbānappatto bhikkhūti alaṁvacanāya. Jātiyā ce…  bhavassa ce…  upādānassa ce…  taṇhāya ce…  vedanāya ce…  phassassa ce…  saḷāyatanassa ce…  nāmarūpassa ce…  viññāṇassa ce…  saṅkhārānañce…  avijjāya ce, āvuso, bhikkhu nibbidāya virāgāya nirodhāya dhammaṁ deseti, dhammakathiko bhikkhūti alaṁvacanāya. Avijjāya ce, āvuso, bhikkhu nibbidāya virāgāya nirodhāya paṭipanno hoti, dhammānudhammappaṭipanno bhikkhūti alaṁvacanāya. Avijjāya ce, āvuso, bhikkhu nibbidā virāgā nirodhā anupādā vimutto hoti, diṭṭhadhammanibbānappatto bhikkhūti alaṁvacanāyā’”ti. </div>
</div>
<div class="CENTER" id="p_12S2_499">
<span class="pN">499</span>Sattamaṁ.</div>
</html>
