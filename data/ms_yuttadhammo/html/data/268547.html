<html>
<div class="i">2.1.10 Paṭhamanāgavimānavatthu</div>
<div class="h">Purisavimāna</div>
<div class="h">Mahārathavagga</div>
<div class="h">Paṭhamanāgavimānavatthu</div>
<div class="q" id="p_19Vv_804"> <div class="divNumber">961.</div> <div class="p"> <table class="singleColumn"> <tr> <td> <div class="pN">804</div> <div class="G">“Susukkakhandhaṁ abhiruyha nāgaṁ,</div> </td> </tr> <tr> <td> <div class="G">Akācinaṁ dantiṁ baliṁ mahājavaṁ;</div> </td> </tr> <tr> <td> <div class="G">Abhiruyha gajavaraṁ sukappitaṁ,</div> </td> </tr> <tr> <td> <div class="G">Idhāgamā vehāyasaṁ antalikkhe.</div> </td> </tr> </table> </div>
</div>
<div class="q" id="p_19Vv_805"> <div class="divNumber">962.</div> <div class="p"> <table class="singleColumn"> <tr> <td> <div class="pN">805</div> <div class="G">Nāgassa dantesu duvesu nimmitā,</div> </td> </tr> <tr> <td> <div class="G">Acchodakā paduminiyo suphullā;</div> </td> </tr> <tr> <td> <div class="G">Padumesu ca tūriyagaṇā pavajjare,</div> </td> </tr> <tr> <td> <div class="G">Imā ca naccanti manoharāyo.</div> </td> </tr> </table> </div>
</div>
<div class="q" id="p_19Vv_806"> <div class="divNumber">963.</div> <div class="p"> <table class="singleColumn"> <tr> <td> <div class="pN">806</div> <div class="G">Deviddhipattosi mahānubhāvo,</div> </td> </tr> <tr> <td> <div class="G">Manussabhūto kimakāsi puññaṁ;</div> </td> </tr> <tr> <td> <div class="G">Kenāsi evaṁ jalitānubhāvo,</div> </td> </tr> <tr> <td> <div class="G">Vaṇṇo ca te sabbadisā pabhāsatī”ti.</div> </td> </tr> </table> </div>
</div>
<div class="q" id="p_19Vv_807"> <div class="divNumber">964.</div> <div class="p"> <table class="singleColumn"> <tr> <td> <div class="pN">807</div> <div class="G">So devaputto attamano,</div> </td> </tr> <tr> <td> <div class="G">moggallānena pucchito;</div> </td> </tr> <tr> <td> <div class="G">Pañhaṁ puṭṭho viyākāsi,</div> </td> </tr> <tr> <td> <div class="G">yassa kammassidaṁ phalaṁ.</div> </td> </tr> </table> </div>
</div>
<div class="q" id="p_19Vv_808"> <div class="divNumber">965.</div> <div class="p"> <table class="singleColumn"> <tr> <td> <div class="pN">808</div> <div class="G">“Aṭṭheva muttapupphāni,</div> </td> </tr> <tr> <td> <div class="G">kassapassa mahesino;</div> </td> </tr> <tr> <td> <div class="G">Thūpasmiṁ abhiropesiṁ,</div> </td> </tr> <tr> <td> <div class="G">pasanno sehi pāṇibhi.</div> </td> </tr> </table> </div>
</div>
<div class="q" id="p_19Vv_809"> <div class="divNumber">966--967.</div> <div class="p"> <table class="singleColumn"> <tr> <td> <div class="pN">809</div> <div class="G">Tena metādiso vaṇṇo,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">vaṇṇo ca me sabbadisā pabhāsatī”ti.</div> </td> </tr> </table> </div>
</div>
<div class="CENTER" id="p_19Vv_810">
<span class="pN">810</span>Paṭhamanāgavimānaṁ dasamaṁ.</div>
</html>
