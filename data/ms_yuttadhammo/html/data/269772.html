<html>
<div class="i">6.2.10 Kaṭhinatapanapañha</div>
<div class="h">Anumānapañha</div>
<div class="h">Nippapañcavagga</div>
<div class="h">Kaṭhinatapanapañha</div>
<div class="q" id="p_28Mi_1204"> <div class="divNumber">189.</div> <div class="p">
<span class="pN">1204</span>“Bhante nāgasena, kissa hemante sūriyo kaṭhinaṁ tapati, no tathā gimhe”ti? “Gimhe, mahārāja, anupahataṁ hoti rajojallaṁ, vātakkhubhitā reṇū gaganānugatā honti, ākāsepi abbhā subahalā honti, mahāvāto ca adhimattaṁ vāyati, te sabbe nānākulā samāyutā sūriyaraṁsiyo pidahanti, tena gimhe sūriyo mandaṁ tapati. </div>
</div>
<div class="q" id="p_28Mi_1205"> <div class="p">
<span class="pN">1205</span>Hemante pana, mahārāja, heṭṭhā pathavī nibbutā hoti, upari mahāmegho upaṭṭhito hoti, upasantaṁ hoti rajojallaṁ, reṇu ca santasantaṁ gagane carati, vigatavalāhako ca hoti ākāso, vāto ca mandamandaṁ vāyati, etesaṁ uparatiyā visuddhā honti sūriyaraṁsiyo, upaghātavimuttassa sūriyassa tāpo ativiya tapati. Idamettha, mahārāja, kāraṇaṁ, yena kāraṇena sūriyo hemante kaṭhinaṁ tapati, no tathā gimhe”ti. “Sabbītimutto, bhante, sūriyo kaṭhinaṁ tapati, meghādisahagato kaṭhinaṁ na tapatī”ti. </div>
</div>
<div class="CENTER" id="p_28Mi_1206">
<span class="pN">1206</span>Kaṭhinatapanapañho dasamo.</div>
<div class="ENDH3" id="p_28Mi_1207">
<span class="pN">1207</span>Nippapañcavaggo dutiyo.</div>
<div class="CENTER" id="p_28Mi_1208">
<span class="pN">1208</span>Imasmiṁ vagge dasa pañhā.</div>
</html>
