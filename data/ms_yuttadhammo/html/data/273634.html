<html>
<div class="i">1.2.10 Samiddhisutta</div>
<div class="h">Devatāsaṁyutta</div>
<div class="h">Nandanavagga</div>
<div class="h">Samiddhisutta</div>
<div class="q" id="p_12S1_65"> <div class="divNumber">20.</div> <div class="p">
<span class="pN">65</span>Evaṁ me sutaṁ— ekaṁ samayaṁ bhagavā rājagahe viharati tapodārāme. Atha kho āyasmā samiddhi rattiyā paccūsasamayaṁ paccuṭṭhāya yena tapodā tenupasaṅkami gattāni parisiñcituṁ. Tapode gattāni parisiñcitvā paccuttaritvā ekacīvaro aṭṭhāsi gattāni pubbāpayamāno. Atha kho aññatarā devatā abhikkantāya rattiyā abhikkantavaṇṇā kevalakappaṁ tapodaṁ obhāsetvā yena āyasmā samiddhi tenupasaṅkami; upasaṅkamitvā vehāsaṁ ṭhitā āyasmantaṁ samiddhiṁ gāthāya ajjhabhāsi— </div>
</div>
<div class="q" id="p_12S1_66"> <div class="p"> <table class="singleColumn"> <tr> <td> <div class="pN">66</div> <div class="G">“Abhutvā bhikkhasi bhikkhu,</div> </td> </tr> <tr> <td> <div class="G">na hi bhutvāna bhikkhasi;</div> </td> </tr> <tr> <td> <div class="G">Bhutvāna bhikkhu bhikkhassu,</div> </td> </tr> <tr> <td> <div class="G">mā taṁ kālo upaccagā”ti.</div> </td> </tr> </table> </div>
</div>
<div class="q" id="p_12S1_67"> <div class="p"> <table class="singleColumn"> <tr> <td> <div class="pN">67</div> <div class="G">“Kālaṁ vohaṁ na jānāmi,</div> </td> </tr> <tr> <td> <div class="G">channo kālo na dissati;</div> </td> </tr> <tr> <td> <div class="G">Tasmā abhutvā bhikkhāmi,</div> </td> </tr> <tr> <td> <div class="G">mā maṁ kālo upaccagā”ti.</div> </td> </tr> </table> </div>
</div>
<div class="q" id="p_12S1_68"> <div class="p">
<span class="pN">68</span>Atha kho sā devatā pathaviyaṁ patiṭṭhahitvā āyasmantaṁ samiddhiṁ etadavoca— “daharo tvaṁ, bhikkhu, pabbajito susu kāḷakeso, bhadrena yobbanena samannāgato, paṭhamena vayasā, anikkīḷitāvī kāmesu. Bhuñja, bhikkhu, mānusake kāme; mā sandiṭṭhikaṁ hitvā kālikaṁ anudhāvī”ti. </div>
</div>
<div class="q" id="p_12S1_69"> <div class="p">
<span class="pN">69</span>“Na khvāhaṁ, āvuso, sandiṭṭhikaṁ hitvā kālikaṁ anudhāvāmi. Kālikañca khvāhaṁ, āvuso, hitvā sandiṭṭhikaṁ anudhāvāmi. Kālikā hi, āvuso, kāmā vuttā bhagavatā bahudukkhā bahupāyāsā; ādīnavo ettha bhiyyo. Sandiṭṭhiko ayaṁ dhammo akāliko ehipassiko opaneyyiko paccattaṁ veditabbo viññūhī”ti. </div>
</div>
<div class="q" id="p_12S1_70"> <div class="p">
<span class="pN">70</span>“Kathañca, bhikkhu, kālikā kāmā vuttā bhagavatā bahudukkhā bahupāyāsā, ādīnavo ettha bhiyyo? Kathaṁ sandiṭṭhiko ayaṁ dhammo akāliko ehipassiko opaneyyiko paccattaṁ veditabbo viññūhī”ti? </div>
</div>
<div class="q" id="p_12S1_71"> <div class="p">
<span class="pN">71</span>“Ahaṁ kho, āvuso, navo acirapabbajito adhunāgato imaṁ dhammavinayaṁ. Na tāhaṁ sakkomi vitthārena ācikkhituṁ. Ayaṁ so bhagavā arahaṁ sammāsambuddho rājagahe viharati tapodārāme. Taṁ bhagavantaṁ upasaṅkamitvā etamatthaṁ puccha. Yathā te bhagavā byākaroti tathā naṁ dhāreyyāsī”ti. </div>
</div>
<div class="q" id="p_12S1_72"> <div class="p">
<span class="pN">72</span>“Na kho, bhikkhu, sukaro so bhagavā amhehi upasaṅkamituṁ, aññāhi mahesakkhāhi devatāhi parivuto. Sace kho tvaṁ, bhikkhu, taṁ bhagavantaṁ upasaṅkamitvā etamatthaṁ puccheyyāsi, mayampi āgaccheyyāma dhammassavanāyā”ti. “Evamāvuso”ti kho āyasmā samiddhi tassā devatāya paṭissutvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā samiddhi bhagavantaṁ etadavoca— </div>
</div>
<div class="q" id="p_12S1_73"> <div class="p">
<span class="pN">73</span>“Idhāhaṁ, bhante, rattiyā paccūsasamayaṁ paccuṭṭhāya yena tapodā tenupasaṅkamiṁ gattāni parisiñcituṁ. Tapode gattāni parisiñcitvā paccuttaritvā ekacīvaro aṭṭhāsiṁ gattāni pubbāpayamāno. Atha kho, bhante, aññatarā devatā abhikkantāya rattiyā abhikkantavaṇṇā kevalakappaṁ tapodaṁ obhāsetvā yenāhaṁ tenupasaṅkami; upasaṅkamitvā vehāsaṁ ṭhitā imāya gāthāya ajjhabhāsi— </div>
</div>
<div class="q" id="p_12S1_74"> <div class="p"> <table class="singleColumn"> <tr> <td> <div class="pN">74</div> <div class="G">‘Abhutvā bhikkhasi bhikkhu,</div> </td> </tr> <tr> <td> <div class="G">na hi bhutvāna bhikkhasi;</div> </td> </tr> <tr> <td> <div class="G">Bhutvāna bhikkhu bhikkhassu,</div> </td> </tr> <tr> <td> <div class="G">mā taṁ kālo upaccagā’ti.</div> </td> </tr> </table> </div>
</div>
<div class="q" id="p_12S1_75"> <div class="p">
<span class="pN">75</span>Evaṁ vutte, ahaṁ, bhante, taṁ devataṁ gāthāya paccabhāsiṁ— </div>
</div>
<div class="q" id="p_12S1_76"> <div class="p"> <table class="singleColumn"> <tr> <td> <div class="pN">76</div> <div class="G">‘Kālaṁ vohaṁ na jānāmi,</div> </td> </tr> <tr> <td> <div class="G">channo kālo na dissati;</div> </td> </tr> <tr> <td> <div class="G">Tasmā abhutvā bhikkhāmi,</div> </td> </tr> <tr> <td> <div class="G">mā maṁ kālo upaccagā’ti.</div> </td> </tr> </table> </div>
</div>
<div class="q" id="p_12S1_77"> <div class="p">
<span class="pN">77</span>Atha kho, bhante, sā devatā pathaviyaṁ patiṭṭhahitvā maṁ etadavoca— ‘daharo tvaṁ, bhikkhu, pabbajito susu kāḷakeso, bhadrena yobbanena samannāgato, paṭhamena vayasā, anikkīḷitāvī kāmesu. Bhuñja, bhikkhu, mānusake kāme; mā sandiṭṭhikaṁ hitvā kālikaṁ anudhāvī’ti. </div>
</div>
<div class="q" id="p_12S1_78"> <div class="p">
<span class="pN">78</span>Evaṁ vuttāhaṁ, bhante, taṁ devataṁ etadavocaṁ— ‘na khvāhaṁ, āvuso, sandiṭṭhikaṁ hitvā kālikaṁ anudhāvāmi; kālikañca khvāhaṁ, āvuso, hitvā sandiṭṭhikaṁ anudhāvāmi. Kālikā hi, āvuso, kāmā vuttā bhagavatā bahudukkhā bahupāyāsā; ādīnavo ettha bhiyyo. Sandiṭṭhiko ayaṁ dhammo akāliko ehipassiko opaneyyiko paccattaṁ veditabbo viññūhī’ti. </div>
</div>
<div class="q" id="p_12S1_79"> <div class="p">
<span class="pN">79</span>Evaṁ vutte, bhante, sā devatā maṁ etadavoca— ‘kathañca, bhikkhu, kālikā kāmā vuttā bhagavatā bahudukkhā bahupāyāsā; ādīnavo ettha bhiyyo? Kathaṁ sandiṭṭhiko ayaṁ dhammo akāliko ehipassiko opaneyyiko paccattaṁ veditabbo viññūhī’ti? </div>
</div>
<div class="q" id="p_12S1_80"> <div class="p">
<span class="pN">80</span>Evaṁ vuttāhaṁ, bhante, taṁ devataṁ etadavocaṁ— ‘ahaṁ kho, āvuso, navo acirapabbajito adhunāgato imaṁ dhammavinayaṁ, na tāhaṁ sakkomi vitthārena ācikkhituṁ. Ayaṁ so bhagavā arahaṁ sammāsambuddho rājagahe viharati tapodārāme. Taṁ bhagavantaṁ upasaṅkamitvā etamatthaṁ puccha. Yathā te bhagavā byākaroti tathā naṁ dhāreyyāsī’ti. </div>
</div>
<div class="q" id="p_12S1_81"> <div class="p">
<span class="pN">81</span>Evaṁ vutte, bhante, sā devatā maṁ etadavoca— ‘na kho, bhikkhu, sukaro so bhagavā amhehi upasaṅkamituṁ, aññāhi mahesakkhāhi devatāhi parivuto. Sace kho tvaṁ, bhikkhu, taṁ bhagavantaṁ upasaṅkamitvā etamatthaṁ puccheyyāsi, mayampi āgaccheyyāma dhammassavanāyā’ti. Sace, bhante, tassā devatāya saccaṁ vacanaṁ, idheva sā devatā avidūre”ti. </div>
</div>
<div class="q" id="p_12S1_82"> <div class="p">
<span class="pN">82</span>Evaṁ vutte, sā devatā āyasmantaṁ samiddhiṁ etadavoca— “puccha, bhikkhu, puccha, bhikkhu, yamahaṁ anuppattā”ti. </div>
</div>
<div class="q" id="p_12S1_83"> <div class="p">
<span class="pN">83</span>Atha kho bhagavā taṁ devataṁ gāthāhi ajjhabhāsi— </div>
</div>
<div class="q" id="p_12S1_84"> <div class="p"> <table class="singleColumn"> <tr> <td> <div class="pN">84</div> <div class="G">“Akkheyyasaññino sattā,</div> </td> </tr> <tr> <td> <div class="G">akkheyyasmiṁ patiṭṭhitā;</div> </td> </tr> <tr> <td> <div class="G">Akkheyyaṁ apariññāya,</div> </td> </tr> <tr> <td> <div class="G">yogamāyanti maccuno.</div> </td> </tr> </table> </div>
</div>
<div class="q" id="p_12S1_85"> <div class="p"> <table class="singleColumn"> <tr> <td> <div class="pN">85</div> <div class="G">Akkheyyañca pariññāya,</div> </td> </tr> <tr> <td> <div class="G">Akkhātāraṁ na maññati;</div> </td> </tr> <tr> <td> <div class="G">Tañhi tassa na hotīti,</div> </td> </tr> <tr> <td> <div class="G">Yena naṁ vajjā na tassa atthi;</div> </td> </tr> <tr> <td> <div class="G">Sace vijānāsi vadehi yakkhā”ti.</div> </td> </tr> </table> </div>
</div>
<div class="q" id="p_12S1_86"> <div class="p">
<span class="pN">86</span>“Na khvāhaṁ, bhante, imassa bhagavatā saṁkhittena bhāsitassa vitthārena atthaṁ ājānāmi. Sādhu me, bhante, bhagavā tathā bhāsatu yathāhaṁ imassa bhagavatā saṁkhittena bhāsitassa vitthārena atthaṁ jāneyyan”ti. </div>
</div>
<div class="q" id="p_12S1_87"> <div class="p"> <table class="singleColumn"> <tr> <td> <div class="pN">87</div> <div class="G">“Samo visesī uda vā nihīno,</div> </td> </tr> <tr> <td> <div class="G">Yo maññatī so vivadetha tena;</div> </td> </tr> <tr> <td> <div class="G">Tīsu vidhāsu avikampamāno,</div> </td> </tr> <tr> <td> <div class="G">Samo visesīti na tassa hoti;</div> </td> </tr> <tr> <td> <div class="G">Sace vijānāsi vadehi yakkhā”ti.</div> </td> </tr> </table> </div>
</div>
<div class="q" id="p_12S1_88"> <div class="p">
<span class="pN">88</span>“Imassapi khvāhaṁ, bhante, bhagavatā saṁkhittena bhāsitassa na vitthārena atthaṁ ājānāmi. Sādhu me, bhante, bhagavā tathā bhāsatu yathāhaṁ imassa bhagavatā saṁkhittena bhāsitassa vitthārena atthaṁ jāneyyan”ti. </div>
</div>
<div class="q" id="p_12S1_89"> <div class="p"> <table class="singleColumn"> <tr> <td> <div class="pN">89</div> <div class="G">“Pahāsi saṅkhaṁ na vimānamajjhagā,</div> </td> </tr> <tr> <td> <div class="G">Acchecchi taṇhaṁ idha nāmarūpe;</div> </td> </tr> <tr> <td> <div class="G">Taṁ chinnaganthaṁ anighaṁ nirāsaṁ,</div> </td> </tr> <tr> <td> <div class="G">Pariyesamānā nājjhagamuṁ;</div> </td> </tr> <tr> <td> <div class="G">Devā manussā idha vā huraṁ vā,</div> </td> </tr> <tr> <td> <div class="G">Saggesu vā sabbanivesanesu.</div> </td> </tr> </table> </div>
</div>
<div class="q" id="p_12S1_90"> <div class="p">
<span class="pN">90</span>Sace vijānāsi vadehi yakkhā”ti. </div>
</div>
<div class="q" id="p_12S1_91"> <div class="p">
<span class="pN">91</span>“Imassa khvāhaṁ, bhante, bhagavatā saṁkhittena bhāsitassa evaṁ vitthārena atthaṁ ājānāmi— </div>
</div>
<div class="q" id="p_12S1_92"> <div class="p"> <table class="singleColumn"> <tr> <td> <div class="pN">92</div> <div class="G">Pāpaṁ na kayirā vacasā manasā,</div> </td> </tr> <tr> <td> <div class="G">Kāyena vā kiñcana sabbaloke;</div> </td> </tr> <tr> <td> <div class="G">Kāme pahāya satimā sampajāno,</div> </td> </tr> <tr> <td> <div class="G">Dukkhaṁ na sevetha anatthasaṁhitan”ti.</div> </td> </tr> </table> </div>
</div>
<div class="CENTER" id="p_12S1_93">
<span class="pN">93</span>Nandanavaggo dutiyo.</div>
<div class="SUMMARY" id="p_12S1_94">
<span class="pN">94</span><span class="firstLetter">T</span>assuddānaṁ</div>
<div class="q" id="p_12S1_95"> <div class="p"> <table class="singleColumn"> <tr> <td> <div class="pN">95</div> <div class="G">Nandanā nandati ceva,</div> </td> </tr> <tr> <td> <div class="G">Natthiputtasamena ca;</div> </td> </tr> <tr> <td> <div class="G">Khattiyo saṇamāno ca,</div> </td> </tr> <tr> <td> <div class="G">Niddātandī ca dukkaraṁ;</div> </td> </tr> <tr> <td> <div class="G">Hirī kuṭikā navamo,</div> </td> </tr> <tr> <td> <div class="G">Dasamo vutto samiddhināti.</div> </td> </tr> </table> </div>
</div>
</html>
