<html>
<div class="i">13.1.2 Karuṇā</div>
<div class="h">Appamaññāvibhaṅga</div>
<div class="h">Suttantabhājanīya</div>
<div class="h">Karuṇā</div>
<div class="q" id="p_30Vbh_1950"> <div class="divNumber">653.</div> <div class="p">
<span class="pN">1950</span>Kathañca bhikkhu karuṇāsahagatena cetasā ekaṁ disaṁ pharitvā viharati? Seyyathāpi nāma ekaṁ puggalaṁ duggataṁ durūpetaṁ disvā karuṇāyeyya; evameva sabbe satte karuṇāya pharati. </div>
</div>
<div class="q" id="p_30Vbh_1951"> <div class="p">
<span class="pN">1951</span>Tattha katamā karuṇā? Yā sattesu karuṇā karuṇāyanā karuṇāyitattaṁ karuṇācetovimutti—  ayaṁ vuccati “karuṇā”. </div>
</div>
<div class="q" id="p_30Vbh_1952"> <div class="p">
<span class="pN">1952</span>Tattha katamaṁ cittaṁ? Yaṁ cittaṁ mano mānasaṁ…pe…  tajjāmanoviññāṇadhātu—  idaṁ vuccati “cittaṁ”. Idaṁ cittaṁ imāya karuṇāya sahagataṁ hoti sahajātaṁ saṁsaṭṭhaṁ sampayuttaṁ. Tena vuccati “karuṇāsahagatena cetasā”ti. </div>
</div>
<div class="q" id="p_30Vbh_1953"> <div class="divNumber">654.</div> <div class="p">
<span class="pN">1953</span>“Ekaṁ disan”ti puratthimaṁ vā disaṁ pacchimaṁ vā disaṁ uttaraṁ vā disaṁ dakkhiṇaṁ vā disaṁ uddhaṁ vā adho vā tiriyaṁ vā vidisaṁ vā. </div>
</div>
<div class="q" id="p_30Vbh_1954"> <div class="divNumber">655.</div> <div class="p">
<span class="pN">1954</span>“Pharitvā”ti pharitvā adhimuccitvā. </div>
</div>
<div class="q" id="p_30Vbh_1955"> <div class="divNumber">656.</div> <div class="p">
<span class="pN">1955</span>“Viharatī”ti iriyati vattati pāleti yapeti yāpeti carati viharati. Tena vuccati “viharatī”ti. </div>
</div>
<div class="q" id="p_30Vbh_1956"> <div class="divNumber">657.</div> <div class="p">
<span class="pN">1956</span>“Tathā dutiyan”ti yatheva ekaṁ disaṁ tathā dutiyaṁ disaṁ tathā tatiyaṁ disaṁ tathā catutthaṁ disaṁ tathā uddhaṁ tathā adho tathā tiriyaṁ tathā vidisaṁ. </div>
</div>
<div class="q" id="p_30Vbh_1957"> <div class="divNumber">658.</div> <div class="p">
<span class="pN">1957</span>“Sabbadhi sabbattatāya sabbāvantaṁ lokan”ti sabbena sabbaṁ sabbathā sabbaṁ asesaṁ nissesaṁ. Pariyādāyavacanametaṁ—  “sabbadhi sabbattatāya sabbāvantaṁ lokan”ti. </div>
</div>
<div class="q" id="p_30Vbh_1958"> <div class="divNumber">659.</div> <div class="p">
<span class="pN">1958</span>“Karuṇāsahagatena cetasā”ti tattha katamā karuṇā? Yā sattesu karuṇā karuṇāyanā karuṇāyitattaṁ karuṇācetovimutti—  ayaṁ vuccati “karuṇā”. </div>
</div>
<div class="q" id="p_30Vbh_1959"> <div class="p">
<span class="pN">1959</span>Tattha katamaṁ cittaṁ? Yaṁ cittaṁ mano mānasaṁ…pe…  tajjāmanoviññāṇadhātu—  idaṁ vuccati “cittaṁ”. Idaṁ cittaṁ imāya karuṇāya sahagataṁ hoti sahajātaṁ saṁsaṭṭhaṁ sampayuttaṁ. Tena vuccati “karuṇāsahagatena cetasā”ti. </div>
</div>
<div class="q" id="p_30Vbh_1960"> <div class="divNumber">660.</div> <div class="p">
<span class="pN">1960</span>“Vipulenā”ti yaṁ vipulaṁ taṁ mahaggataṁ, yaṁ mahaggataṁ taṁ appamāṇaṁ, yaṁ appamāṇaṁ so avero, yo avero so abyāpajjo. </div>
</div>
<div class="q" id="p_30Vbh_1961"> <div class="divNumber">661.</div> <div class="p">
<span class="pN">1961</span>“Pharitvā”ti pharitvā adhimuccitvā. </div>
</div>
<div class="q" id="p_30Vbh_1962"> <div class="divNumber">662.</div> <div class="p">
<span class="pN">1962</span>“Viharatī”ti…pe…  tena vuccati “viharatī”ti. </div>
</div>
</html>
