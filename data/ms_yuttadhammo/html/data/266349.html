<html>
<div class="i">14 Sujātabuddhavaṁsa</div>
<div class="h">Sujātabuddhavaṁsa</div>
<div class="q" id="p_21Bu_630"> <div class="divNumber">1.</div> <div class="p"> <table class="singleColumn"> <tr> <td> <div class="pN">630</div> <div class="G">“Tattheva maṇḍakappamhi,</div> </td> </tr> <tr> <td> <div class="G">sujāto nāma nāyako;</div> </td> </tr> <tr> <td> <div class="G">Sīhahanusabhakkhandho,</div> </td> </tr> <tr> <td> <div class="G">appameyyo durāsado.</div> </td> </tr> </table> </div>
</div>
<div class="q" id="p_21Bu_631"> <div class="divNumber">2.</div> <div class="p"> <table class="singleColumn"> <tr> <td> <div class="pN">631</div> <div class="G">Candova vimalo suddho,</div> </td> </tr> <tr> <td> <div class="G">sataraṁsīva patāpavā;</div> </td> </tr> <tr> <td> <div class="G">Evaṁ sobhati sambuddho,</div> </td> </tr> <tr> <td> <div class="G">jalanto siriyā sadā.</div> </td> </tr> </table> </div>
</div>
<div class="q" id="p_21Bu_632"> <div class="divNumber">3.</div> <div class="p"> <table class="singleColumn"> <tr> <td> <div class="pN">632</div> <div class="G">Pāpuṇitvāna sambuddho,</div> </td> </tr> <tr> <td> <div class="G">kevalaṁ bodhimuttamaṁ;</div> </td> </tr> <tr> <td> <div class="G">Sumaṅgalamhi nagare,</div> </td> </tr> <tr> <td> <div class="G">dhammacakkaṁ pavattayi.</div> </td> </tr> </table> </div>
</div>
<div class="q" id="p_21Bu_633"> <div class="divNumber">4.</div> <div class="p"> <table class="singleColumn"> <tr> <td> <div class="pN">633</div> <div class="G">Desente pavaraṁ dhammaṁ,</div> </td> </tr> <tr> <td> <div class="G">Sujāte lokanāyake;</div> </td> </tr> <tr> <td> <div class="G">Asītikoṭī abhisamiṁsu,</div> </td> </tr> <tr> <td> <div class="G">Paṭhame dhammadesane.</div> </td> </tr> </table> </div>
</div>
<div class="q" id="p_21Bu_634"> <div class="divNumber">5.</div> <div class="p"> <table class="singleColumn"> <tr> <td> <div class="pN">634</div> <div class="G">Yadā sujāto amitayaso,</div> </td> </tr> <tr> <td> <div class="G">Deve vassaṁ upāgami;</div> </td> </tr> <tr> <td> <div class="G">Sattatiṁsasatasahassānaṁ,</div> </td> </tr> <tr> <td> <div class="G">Dutiyābhisamayo ahu.</div> </td> </tr> </table> </div>
</div>
<div class="q" id="p_21Bu_635"> <div class="divNumber">6.</div> <div class="p"> <table class="singleColumn"> <tr> <td> <div class="pN">635</div> <div class="G">Yadā sujāto asamasamo,</div> </td> </tr> <tr> <td> <div class="G">Upagacchi pitusantikaṁ;</div> </td> </tr> <tr> <td> <div class="G">Saṭṭhisatasahassānaṁ,</div> </td> </tr> <tr> <td> <div class="G">Tatiyābhisamayo ahu.</div> </td> </tr> </table> </div>
</div>
<div class="q" id="p_21Bu_636"> <div class="divNumber">7.</div> <div class="p"> <table class="singleColumn"> <tr> <td> <div class="pN">636</div> <div class="G">Sannipātā tayo āsuṁ,</div> </td> </tr> <tr> <td> <div class="G">sujātassa mahesino;</div> </td> </tr> <tr> <td> <div class="G">Khīṇāsavānaṁ vimalānaṁ,</div> </td> </tr> <tr> <td> <div class="G">santacittāna tādinaṁ.</div> </td> </tr> </table> </div>
</div>
<div class="q" id="p_21Bu_637"> <div class="divNumber">8.</div> <div class="p"> <table class="singleColumn"> <tr> <td> <div class="pN">637</div> <div class="G">Abhiññābalappattānaṁ,</div> </td> </tr> <tr> <td> <div class="G">appattānaṁ bhavābhave;</div> </td> </tr> <tr> <td> <div class="G">Saṭṭhisatasahassāni,</div> </td> </tr> <tr> <td> <div class="G">paṭhamaṁ sannipatiṁsu te.</div> </td> </tr> </table> </div>
</div>
<div class="q" id="p_21Bu_638"> <div class="divNumber">9.</div> <div class="p"> <table class="singleColumn"> <tr> <td> <div class="pN">638</div> <div class="G">Punāparaṁ sannipāte,</div> </td> </tr> <tr> <td> <div class="G">tidivorohaṇe jine;</div> </td> </tr> <tr> <td> <div class="G">Paññāsasatasahassānaṁ,</div> </td> </tr> <tr> <td> <div class="G">dutiyo āsi samāgamo.</div> </td> </tr> </table> </div>
</div>
<div class="q" id="p_21Bu_639"> <div class="divNumber">10.</div> <div class="p"> <table class="singleColumn"> <tr> <td> <div class="pN">639</div> <div class="G">Upasaṅkamanto narāsabhaṁ,</div> </td> </tr> <tr> <td> <div class="G">Tassa yo aggasāvako;</div> </td> </tr> <tr> <td> <div class="G">Catūhi satasahassehi,</div> </td> </tr> <tr> <td> <div class="G">Sambuddhaṁ upasaṅkami.</div> </td> </tr> </table> </div>
</div>
<div class="q" id="p_21Bu_640"> <div class="divNumber">11.</div> <div class="p"> <table class="singleColumn"> <tr> <td> <div class="pN">640</div> <div class="G">Ahaṁ tena samayena,</div> </td> </tr> <tr> <td> <div class="G">catudīpamhi issaro;</div> </td> </tr> <tr> <td> <div class="G">Antalikkhacaro āsiṁ,</div> </td> </tr> <tr> <td> <div class="G">cakkavattī mahabbalo.</div> </td> </tr> </table> </div>
</div>
<div class="q" id="p_21Bu_641"> <div class="divNumber">12.</div> <div class="p"> <table class="singleColumn"> <tr> <td> <div class="pN">641</div> <div class="G">Loke acchariyaṁ disvā,</div> </td> </tr> <tr> <td> <div class="G">abbhutaṁ lomahaṁsanaṁ;</div> </td> </tr> <tr> <td> <div class="G">Upagantvāna vandiṁ so,</div> </td> </tr> <tr> <td> <div class="G">sujātaṁ lokanāyakaṁ.</div> </td> </tr> </table> </div>
</div>
<div class="q" id="p_21Bu_642"> <div class="divNumber">13.</div> <div class="p"> <table class="singleColumn"> <tr> <td> <div class="pN">642</div> <div class="G">Catudīpe mahārajjaṁ,</div> </td> </tr> <tr> <td> <div class="G">ratane satta uttame;</div> </td> </tr> <tr> <td> <div class="G">Buddhe niyyādayitvāna,</div> </td> </tr> <tr> <td> <div class="G">pabbajiṁ tassa santike.</div> </td> </tr> </table> </div>
</div>
<div class="q" id="p_21Bu_643"> <div class="divNumber">14.</div> <div class="p"> <table class="singleColumn"> <tr> <td> <div class="pN">643</div> <div class="G">Ārāmikā janapade,</div> </td> </tr> <tr> <td> <div class="G">uṭṭhānaṁ paṭipiṇḍiya;</div> </td> </tr> <tr> <td> <div class="G">Upanenti bhikkhusaṁghassa,</div> </td> </tr> <tr> <td> <div class="G">paccayaṁ sayanāsanaṁ.</div> </td> </tr> </table> </div>
</div>
<div class="q" id="p_21Bu_644"> <div class="divNumber">15.</div> <div class="p"> <table class="singleColumn"> <tr> <td> <div class="pN">644</div> <div class="G">Sopi maṁ buddho byākāsi,</div> </td> </tr> <tr> <td> <div class="G">dasasahassimhi issaro;</div> </td> </tr> <tr> <td> <div class="G">‘Tiṁsakappasahassamhi,</div> </td> </tr> <tr> <td> <div class="G">ayaṁ buddho bhavissati.</div> </td> </tr> </table> </div>
</div>
<div class="q" id="p_21Bu_645"> <div class="divNumber">16.</div> <div class="p"> <table class="singleColumn"> <tr> <td> <div class="pN">645</div> <div class="G">Padhānaṁ padahitvāna,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">hessāma sammukhā imaṁ’.</div> </td> </tr> </table> </div>
</div>
<div class="q" id="p_21Bu_646"> <div class="divNumber">17.</div> <div class="p"> <table class="singleColumn"> <tr> <td> <div class="pN">646</div> <div class="G">Tassāpi vacanaṁ sutvā,</div> </td> </tr> <tr> <td> <div class="G">bhiyyo hāsaṁ janesahaṁ;</div> </td> </tr> <tr> <td> <div class="G">Adhiṭṭhahiṁ vataṁ uggaṁ,</div> </td> </tr> <tr> <td> <div class="G">dasapāramipūriyā.</div> </td> </tr> </table> </div>
</div>
<div class="q" id="p_21Bu_647"> <div class="divNumber">18.</div> <div class="p"> <table class="singleColumn"> <tr> <td> <div class="pN">647</div> <div class="G">Suttantaṁ vinayañcāpi,</div> </td> </tr> <tr> <td> <div class="G">navaṅgaṁ satthusāsanaṁ;</div> </td> </tr> <tr> <td> <div class="G">Sabbaṁ pariyāpuṇitvāna,</div> </td> </tr> <tr> <td> <div class="G">sobhayiṁ jinasāsanaṁ.</div> </td> </tr> </table> </div>
</div>
<div class="q" id="p_21Bu_648"> <div class="divNumber">19.</div> <div class="p"> <table class="singleColumn"> <tr> <td> <div class="pN">648</div> <div class="G">Tatthappamatto viharanto,</div> </td> </tr> <tr> <td> <div class="G">brahmaṁ bhāvetva bhāvanaṁ;</div> </td> </tr> <tr> <td> <div class="G">Abhiññāpāramiṁ gantvā,</div> </td> </tr> <tr> <td> <div class="G">brahmalokamagañchahaṁ.</div> </td> </tr> </table> </div>
</div>
<div class="q" id="p_21Bu_649"> <div class="divNumber">20.</div> <div class="p"> <table class="singleColumn"> <tr> <td> <div class="pN">649</div> <div class="G">Sumaṅgalaṁ nāma nagaraṁ,</div> </td> </tr> <tr> <td> <div class="G">uggato nāma khattiyo;</div> </td> </tr> <tr> <td> <div class="G">Mātā pabhāvatī nāma,</div> </td> </tr> <tr> <td> <div class="G">sujātassa mahesino.</div> </td> </tr> </table> </div>
</div>
<div class="q" id="p_21Bu_650"> <div class="divNumber">21.</div> <div class="p"> <table class="singleColumn"> <tr> <td> <div class="pN">650</div> <div class="G">Navavassasahassāni,</div> </td> </tr> <tr> <td> <div class="G">agāraṁ ajjha so vasi;</div> </td> </tr> <tr> <td> <div class="G">Sirī upasirī nando,</div> </td> </tr> <tr> <td> <div class="G">tayo pāsādamuttamā.</div> </td> </tr> </table> </div>
</div>
<div class="q" id="p_21Bu_651"> <div class="divNumber">22.</div> <div class="p"> <table class="singleColumn"> <tr> <td> <div class="pN">651</div> <div class="G">Tevīsatisahassāni,</div> </td> </tr> <tr> <td> <div class="G">nāriyo samalaṅkatā;</div> </td> </tr> <tr> <td> <div class="G">Sirinandā nāma nārī,</div> </td> </tr> <tr> <td> <div class="G">upaseno nāma atrajo.</div> </td> </tr> </table> </div>
</div>
<div class="q" id="p_21Bu_652"> <div class="divNumber">23.</div> <div class="p"> <table class="singleColumn"> <tr> <td> <div class="pN">652</div> <div class="G">Nimitte caturo disvā,</div> </td> </tr> <tr> <td> <div class="G">assayānena nikkhami;</div> </td> </tr> <tr> <td> <div class="G">Anūnanavamāsāni,</div> </td> </tr> <tr> <td> <div class="G">padhānaṁ padahī jino.</div> </td> </tr> </table> </div>
</div>
<div class="q" id="p_21Bu_653"> <div class="divNumber">24.</div> <div class="p"> <table class="singleColumn"> <tr> <td> <div class="pN">653</div> <div class="G">Brahmunā yācito santo,</div> </td> </tr> <tr> <td> <div class="G">sujāto lokanāyako;</div> </td> </tr> <tr> <td> <div class="G">Vatti cakkaṁ mahāvīro,</div> </td> </tr> <tr> <td> <div class="G">sumaṅgaluyyānamuttame.</div> </td> </tr> </table> </div>
</div>
<div class="q" id="p_21Bu_654"> <div class="divNumber">25.</div> <div class="p"> <table class="singleColumn"> <tr> <td> <div class="pN">654</div> <div class="G">Sudassano sudevo ca,</div> </td> </tr> <tr> <td> <div class="G">ahesuṁ aggasāvakā;</div> </td> </tr> <tr> <td> <div class="G">Nārado nāmupaṭṭhāko,</div> </td> </tr> <tr> <td> <div class="G">sujātassa mahesino.</div> </td> </tr> </table> </div>
</div>
<div class="q" id="p_21Bu_655"> <div class="divNumber">26.</div> <div class="p"> <table class="singleColumn"> <tr> <td> <div class="pN">655</div> <div class="G">Nāgā ca nāgasamālā ca,</div> </td> </tr> <tr> <td> <div class="G">ahesuṁ aggasāvikā;</div> </td> </tr> <tr> <td> <div class="G">Bodhi tassa bhagavato,</div> </td> </tr> <tr> <td> <div class="G">mahāveḷūti vuccati.</div> </td> </tr> </table> </div>
</div>
<div class="q" id="p_21Bu_656"> <div class="divNumber">27.</div> <div class="p"> <table class="singleColumn"> <tr> <td> <div class="pN">656</div> <div class="G">So ca rukkho ghanakkhandho,</div> </td> </tr> <tr> <td> <div class="G">Acchiddo hoti pattiko;</div> </td> </tr> <tr> <td> <div class="G">Uju vaṁso brahā hoti,</div> </td> </tr> <tr> <td> <div class="G">Dassanīyo manoramo.</div> </td> </tr> </table> </div>
</div>
<div class="q" id="p_21Bu_657"> <div class="divNumber">28.</div> <div class="p"> <table class="singleColumn"> <tr> <td> <div class="pN">657</div> <div class="G">Ekakkhandho pavaḍḍhitvā,</div> </td> </tr> <tr> <td> <div class="G">tato sākhā pabhijjati;</div> </td> </tr> <tr> <td> <div class="G">Yathā subaddho morahattho,</div> </td> </tr> <tr> <td> <div class="G">evaṁ sobhati so dumo.</div> </td> </tr> </table> </div>
</div>
<div class="q" id="p_21Bu_658"> <div class="divNumber">29.</div> <div class="p"> <table class="singleColumn"> <tr> <td> <div class="pN">658</div> <div class="G">Na tassa kaṇṭakā honti,</div> </td> </tr> <tr> <td> <div class="G">nāpi chiddaṁ mahā ahu;</div> </td> </tr> <tr> <td> <div class="G">Vitthiṇṇasākho aviralo,</div> </td> </tr> <tr> <td> <div class="G">sandacchāyo manoramo.</div> </td> </tr> </table> </div>
</div>
<div class="q" id="p_21Bu_659"> <div class="divNumber">30.</div> <div class="p"> <table class="singleColumn"> <tr> <td> <div class="pN">659</div> <div class="G">Sudatto ceva citto ca,</div> </td> </tr> <tr> <td> <div class="G">ahesuṁ aggupaṭṭhakā;</div> </td> </tr> <tr> <td> <div class="G">Subhaddā ca padumā ca,</div> </td> </tr> <tr> <td> <div class="G">ahesuṁ aggupaṭṭhikā.</div> </td> </tr> </table> </div>
</div>
<div class="q" id="p_21Bu_660"> <div class="divNumber">31.</div> <div class="p"> <table class="singleColumn"> <tr> <td> <div class="pN">660</div> <div class="G">Paññāsaratano āsi,</div> </td> </tr> <tr> <td> <div class="G">uccattanena so jino;</div> </td> </tr> <tr> <td> <div class="G">Sabbākāravarūpeto,</div> </td> </tr> <tr> <td> <div class="G">sabbaguṇamupāgato.</div> </td> </tr> </table> </div>
</div>
<div class="q" id="p_21Bu_661"> <div class="divNumber">32.</div> <div class="p"> <table class="singleColumn"> <tr> <td> <div class="pN">661</div> <div class="G">Tassa pabhā asamasamā,</div> </td> </tr> <tr> <td> <div class="G">niddhāvati samantato;</div> </td> </tr> <tr> <td> <div class="G">Appamāṇo atuliyo,</div> </td> </tr> <tr> <td> <div class="G">opammehi anūpamo.</div> </td> </tr> </table> </div>
</div>
<div class="q" id="p_21Bu_662"> <div class="divNumber">33.</div> <div class="p"> <table class="singleColumn"> <tr> <td> <div class="pN">662</div> <div class="G">Navutivassasahassāni,</div> </td> </tr> <tr> <td> <div class="G">āyu vijjati tāvade;</div> </td> </tr> <tr> <td> <div class="G">Tāvatā tiṭṭhamāno so,</div> </td> </tr> <tr> <td> <div class="G">tāresi janataṁ bahuṁ.</div> </td> </tr> </table> </div>
</div>
<div class="q" id="p_21Bu_663"> <div class="divNumber">34.</div> <div class="p"> <table class="singleColumn"> <tr> <td> <div class="pN">663</div> <div class="G">Yathāpi sāgare ūmī,</div> </td> </tr> <tr> <td> <div class="G">gagane tārakā yathā;</div> </td> </tr> <tr> <td> <div class="G">Evaṁ tadā pāvacanaṁ,</div> </td> </tr> <tr> <td> <div class="G">arahantehi cittitaṁ.</div> </td> </tr> </table> </div>
</div>
<div class="q" id="p_21Bu_664"> <div class="divNumber">35.</div> <div class="p"> <table class="singleColumn"> <tr> <td> <div class="pN">664</div> <div class="G">So ca buddho asamasamo,</div> </td> </tr> <tr> <td> <div class="G">Guṇāni ca tāni atuliyāni;</div> </td> </tr> <tr> <td> <div class="G">Sabbaṁ tamantarahitaṁ,</div> </td> </tr> <tr> <td> <div class="G">Nanu rittā sabbasaṅkhārā.</div> </td> </tr> </table> </div>
</div>
<div class="q" id="p_21Bu_665"> <div class="divNumber">36.</div> <div class="p"> <table class="singleColumn"> <tr> <td> <div class="pN">665</div> <div class="G">Sujāto jinavaro buddho,</div> </td> </tr> <tr> <td> <div class="G">Silārāmamhi nibbuto;</div> </td> </tr> <tr> <td> <div class="G">Tattheva tassa cetiyo,</div> </td> </tr> <tr> <td> <div class="G">Tīṇigāvutamuggato”ti. (651)</div> </td> </tr> </table> </div>
</div>
<div class="CENTER" id="p_21Bu_666">
<span class="pN">666</span>Sujātassa bhagavato vaṁso dvādasamo.</div>
</html>
