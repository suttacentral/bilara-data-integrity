<html>
<div class="i">4.2.4 Indriyabaddhakathā</div>
<div class="h">Niggahapaṇṇāsaka</div>
<div class="h">Sattarasamavagga</div>
<div class="h">Indriyabaddhakathā</div>
<div class="q" id="p_32Kv_2454"> <div class="divNumber">786.</div> <div class="p">
<span class="pN">2454</span>๐Indriyabaddhaññeva dukkhanti? Āmantā. Indriyabaddhaññeva aniccaṁ saṅkhataṁ paṭiccasamuppannaṁ khayadhammaṁ vayadhammaṁ virāgadhammaṁ nirodhadhammaṁ vipariṇāmadhammanti? Na hevaṁ vattabbe…pe… nanu anindriyabaddhaṁ aniccaṁ saṅkhataṁ paṭiccasamuppannaṁ khayadhammaṁ vayadhammaṁ virāgadhammaṁ nirodhadhammaṁ vipariṇāmadhammanti? Āmantā. Hañci anindriyabaddhaṁ aniccaṁ saṅkhataṁ paṭiccasamuppannaṁ khayadhammaṁ vayadhammaṁ virāgadhammaṁ nirodhadhammaṁ vipariṇāmadhammaṁ, no ca vata re vattabbe— “indriyabaddhaññeva dukkhan”ti. </div>
</div>
<div class="q" id="p_32Kv_2455"> <div class="p">
<span class="pN">2455</span>๐Anindriyabaddhaṁ aniccaṁ saṅkhataṁ paṭiccasamuppannaṁ…pe… vipariṇāmadhammaṁ, tañca na dukkhanti? Āmantā. Indriyabaddhaṁ aniccaṁ saṅkhataṁ…pe… vipariṇāmadhammaṁ, tañca na dukkhanti? Na hevaṁ vattabbe…pe…. </div>
</div>
<div class="q" id="p_32Kv_2456"> <div class="p">
<span class="pN">2456</span>๐Indriyabaddhaṁ aniccaṁ saṅkhataṁ…pe… vipariṇāmadhammaṁ, tañca dukkhanti? Āmantā. Anindriyabaddhaṁ aniccaṁ saṅkhataṁ…pe… vipariṇāmadhammaṁ, tañca dukkhanti? Na hevaṁ vattabbe…pe…. </div>
</div>
<div class="q" id="p_32Kv_2457"> <div class="divNumber">787.</div> <div class="p">
<span class="pN">2457</span>๐Indriyabaddhaññeva dukkhanti? Āmantā. Nanu yadaniccaṁ taṁ dukkhaṁ vuttaṁ bhagavatā— “anindriyabaddhaṁ aniccan”ti? Āmantā. Hañci yadaniccaṁ taṁ dukkhaṁ vuttaṁ bhagavatā— “anindriyabaddhaṁ aniccaṁ”, no ca vata re vattabbe— “indriyabaddhaññeva dukkhan”ti. </div>
</div>
<div class="q" id="p_32Kv_2458"> <div class="divNumber">788.</div> <div class="p">
<span class="pN">2458</span>×Na vattabbaṁ— “indriyabaddhaññeva dukkhan”ti? Āmantā. Yathā indriyabaddhassa dukkhassa pariññāya bhagavati brahmacariyaṁ vussati, evamevaṁ anindriyabaddhassa dukkhassa pariññāya bhagavati brahmacariyaṁ vussatīti? Na hevaṁ vattabbe…pe… yathā indriyabaddhaṁ dukkhaṁ pariññātaṁ na puna uppajjati, evamevaṁ anindriyabaddhaṁ dukkhaṁ pariññātaṁ na puna uppajjatīti? Na hevaṁ vattabbe. Tena hi indriyabaddhaññeva dukkhanti. </div>
</div>
<div class="CENTER" id="p_32Kv_2459">
<span class="pN">2459</span>Indriyabaddhakathā niṭṭhitā.</div>
</html>
