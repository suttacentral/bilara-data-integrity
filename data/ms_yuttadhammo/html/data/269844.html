<html>
<div class="i">7.6.8 Māgavikaṅgapañha</div>
<div class="h">Opammakathāpañha</div>
<div class="h">Makkaṭakavagga</div>
<div class="h">Māgavikaṅgapañha</div>
<div class="q" id="p_28Mi_1968"> <div class="divNumber">282.</div> <div class="p">
<span class="pN">1968</span>“Bhante nāgasena, ‘māgavikassa cattāri aṅgāni gahetabbānī’ti yaṁ vadesi, katamāni tāni cattāri aṅgāni gahetabbānī”ti? “Yathā, mahārāja, māgaviko appamiddho hoti; evameva kho, mahārāja, yoginā yogāvacarena appamiddhena bhavitabbaṁ. Idaṁ, mahārāja, māgavikassa paṭhamaṁ aṅgaṁ gahetabbaṁ. </div>
</div>
<div class="q" id="p_28Mi_1969"> <div class="p">
<span class="pN">1969</span>Puna caparaṁ, mahārāja, māgaviko migesuyeva cittaṁ upanibandhati; evameva kho, mahārāja, yoginā yogāvacarena ārammaṇesuyeva cittaṁ upanibandhitabbaṁ. Idaṁ, mahārāja, māgavikassa dutiyaṁ aṅgaṁ gahetabbaṁ. </div>
</div>
<div class="q" id="p_28Mi_1970"> <div class="p">
<span class="pN">1970</span>Puna caparaṁ, mahārāja, māgaviko kālaṁ kammassa jānāti; evameva kho, mahārāja, yoginā yogāvacarena paṭisallānassa kālo jānitabbo ‘ayaṁ kālo paṭisallānassa, ayaṁ kālo nikkhamanāyā’ti. Idaṁ, mahārāja, māgavikassa tatiyaṁ aṅgaṁ gahetabbaṁ. </div>
</div>
<div class="q" id="p_28Mi_1971"> <div class="p">
<span class="pN">1971</span>Puna caparaṁ, mahārāja, māgaviko migaṁ disvā hāsamabhijaneti ‘imaṁ lacchāmī’ti; evameva kho, mahārāja, yoginā yogāvacarena ārammaṇe abhiramitabbaṁ, hāsamabhijanetabbaṁ ‘uttariṁ visesamadhigacchissāmī’ti. Idaṁ, mahārāja, māgavikassa catutthaṁ aṅgaṁ gahetabbaṁ. Bhāsitampetaṁ, mahārāja, therena mogharājena—  </div>
</div>
<div class="q" id="p_28Mi_1972"> <div class="p"> <table class="singleColumn"> <tr> <td> <div class="pN">1972</div> <div class="G">‘Ārammaṇe labhitvāna,</div> </td> </tr> <tr> <td> <div class="G">Pahitattena bhikkhunā;</div> </td> </tr> <tr> <td> <div class="G">Bhiyyo hāso janetabbo,</div> </td> </tr> <tr> <td> <div class="G">Adhigacchissāmi uttarin’”ti.</div> </td> </tr> </table> </div>
</div>
<div class="CENTER" id="p_28Mi_1973">
<span class="pN">1973</span>Māgavikaṅgapañho aṭṭhamo.</div>
</html>
