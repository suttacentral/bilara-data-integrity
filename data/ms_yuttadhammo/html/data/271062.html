<html>
<div class="i">1.1.1.15 Upādāpaññattānuyoga</div>
<div class="h">Mahāpaṇṇāsaka</div>
<div class="h">Paṭhamavagga</div>
<div class="h">Puggalakathā</div>
<div class="h">Upādāpaññattānuyoga</div>
<div class="q" id="p_32Kv_213"> <div class="divNumber">95.</div> <div class="p">
<span class="pN">213</span>๐Rūpaṁ upādāya puggalassa paññattīti? Āmantā. Rūpaṁ aniccaṁ saṅkhataṁ paṭiccasamuppannaṁ khayadhammaṁ vayadhammaṁ virāgadhammaṁ nirodhadhammaṁ vipariṇāmadhammanti? Āmantā? Puggalopi anicco saṅkhato paṭiccasamuppanno khayadhammo vayadhammo virāgadhammo nirodhadhammo vipariṇāmadhammoti? Na hevaṁ vattabbe…pe…. </div>
</div>
<div class="q" id="p_32Kv_214"> <div class="divNumber">96.</div> <div class="p">
<span class="pN">214</span>๐Vedanaṁ upādāya… saññaṁ upādāya… saṅkhāre upādāya… viññāṇaṁ upādāya puggalassa paññattīti? Āmantā. Viññāṇaṁ aniccaṁ saṅkhataṁ paṭiccasamuppannaṁ khayadhammaṁ vayadhammaṁ virāgadhammaṁ nirodhadhammaṁ vipariṇāmadhammanti? Āmantā. Puggalopi anicco saṅkhato paṭiccasamuppanno khayadhammo vayadhammo virāgadhammo nirodhadhammo vipariṇāmadhammoti? Na hevaṁ vattabbe…pe…. </div>
</div>
<div class="q" id="p_32Kv_215"> <div class="divNumber">97.</div> <div class="p">
<span class="pN">215</span>๐Rūpaṁ upādāya puggalassa paññattīti? Āmantā. Nīlaṁ rūpaṁ upādāya nīlakassa puggalassa paññattīti? Na hevaṁ vattabbe…pe… pītaṁ rūpaṁ upādāya… lohitaṁ rūpaṁ upādāya… odātaṁ rūpaṁ upādāya… sanidassanaṁ rūpaṁ upādāya… anidassanaṁ rūpaṁ upādāya… sappaṭighaṁ rūpaṁ upādāya… appaṭighaṁ rūpaṁ upādāya appaṭighassa puggalassa paññattīti? Na hevaṁ vattabbe…pe…. </div>
</div>
<div class="q" id="p_32Kv_216"> <div class="divNumber">98.</div> <div class="p">
<span class="pN">216</span>๐Vedanaṁ upādāya puggalassa paññattīti? Āmantā. Kusalaṁ vedanaṁ upādāya kusalassa puggalassa paññattīti? Na hevaṁ vattabbe…pe… kusalaṁ vedanaṁ upādāya kusalassa puggalassa paññattīti? Āmantā. Kusalā vedanā saphalā savipākā iṭṭhaphalā kantaphalā manuññaphalā asecanakaphalā sukhudrayā sukhavipākāti? Āmantā. Kusalopi puggalo saphalo savipāko iṭṭhaphalo kantaphalo manuññaphalo asecanakaphalo sukhudrayo sukhavipākoti? Na hevaṁ vattabbe…pe…. </div>
</div>
<div class="q" id="p_32Kv_217"> <div class="divNumber">99.</div> <div class="p">
<span class="pN">217</span>๐Vedanaṁ upādāya puggalassa paññattīti? Āmantā. Akusalaṁ vedanaṁ upādāya akusalassa puggalassa paññattīti? Na hevaṁ vattabbe…pe… akusalaṁ vedanaṁ upādāya akusalassa puggalassa paññattīti? Āmantā. Akusalā vedanā saphalā savipākā aniṭṭhaphalā akantaphalā amanuññaphalā secanakaphalā dukkhudrayā dukkhavipākāti? Āmantā. Akusalopi puggalo saphalo savipāko aniṭṭhaphalo akantaphalo amanuññaphalo secanakaphalo dukkhudrayo dukkhavipākoti? Na hevaṁ vattabbe…pe…. </div>
</div>
<div class="q" id="p_32Kv_218"> <div class="divNumber">100.</div> <div class="p">
<span class="pN">218</span>๐Vedanaṁ upādāya puggalassa paññattīti? Āmantā. Abyākataṁ vedanaṁ upādāya abyākatassa puggalassa paññattīti? Na hevaṁ vattabbe…pe… abyākataṁ vedanaṁ upādāya abyākatassa puggalassa paññattīti? Āmantā. Abyākatā vedanā aniccā saṅkhatā paṭiccasamuppannā khayadhammā vayadhammā virāgadhammā nirodhadhammā vipariṇāmadhammāti? Āmantā. Abyākatopi puggalo anicco saṅkhato paṭiccasamuppanno khayadhammo vayadhammo virāgadhammo nirodhadhammo vipariṇāmadhammoti? Na hevaṁ vattabbe…pe…. </div>
</div>
<div class="q" id="p_32Kv_219"> <div class="divNumber">101.</div> <div class="p">
<span class="pN">219</span>๐Saññaṁ upādāya… saṅkhāre upādāya… viññāṇaṁ upādāya puggalassa paññattīti? Āmantā. Kusalaṁ viññāṇaṁ upādāya kusalassa puggalassa paññattīti? Na hevaṁ vattabbe…pe… kusalaṁ viññāṇaṁ upādāya kusalassa puggalassa paññattīti? Āmantā. Kusalaṁ viññāṇaṁ saphalaṁ savipākaṁ iṭṭhaphalaṁ kantaphalaṁ manuññaphalaṁ asecanakaphalaṁ sukhudrayaṁ sukhavipākanti? Āmantā. Kusalopi puggalo saphalo savipāko iṭṭhaphalo kantaphalo manuññaphalo asecanakaphalo sukhudrayo sukhavipākoti? Na hevaṁ vattabbe…pe…. </div>
</div>
<div class="q" id="p_32Kv_220"> <div class="divNumber">102.</div> <div class="p">
<span class="pN">220</span>๐Viññāṇaṁ upādāya puggalassa paññattīti? Āmantā. Akusalaṁ viññāṇaṁ upādāya akusalassa puggalassa paññattīti? Na hevaṁ vattabbe…pe… akusalaṁ viññāṇaṁ upādāya akusalassa puggalassa paññattīti? Āmantā. Akusalaṁ viññāṇaṁ saphalaṁ savipākaṁ aniṭṭhaphalaṁ akantaphalaṁ amanuññaphalaṁ secanakaphalaṁ dukkhudrayaṁ dukkhavipākanti? Āmantā. Akusalopi puggalo saphalo savipāko aniṭṭhaphalo akantaphalo amanuññaphalo secanakaphalo dukkhudrayo dukkhavipākoti? Na hevaṁ vattabbe…pe…. </div>
</div>
<div class="q" id="p_32Kv_221"> <div class="divNumber">103.</div> <div class="p">
<span class="pN">221</span>๐Viññāṇaṁ upādāya puggalassa paññattīti? Āmantā. Abyākataṁ viññāṇaṁ upādāya abyākatassa puggalassa paññattīti? Na hevaṁ vattabbe…pe… abyākataṁ viññāṇaṁ upādāya abyākatassa puggalassa paññattīti? Āmantā. Abyākataṁ viññāṇaṁ aniccaṁ saṅkhataṁ paṭiccasamuppannaṁ khayadhammaṁ vayadhammaṁ virāgadhammaṁ nirodhadhammaṁ vipariṇāmadhammanti? Āmantā. Abyākatopi puggalo anicco saṅkhato paṭiccasamuppanno khayadhammo vayadhammo virāgadhammo nirodhadhammo vipariṇāmadhammoti? Na hevaṁ vattabbe…pe…. </div>
</div>
<div class="q" id="p_32Kv_222"> <div class="divNumber">104.</div> <div class="p">
<span class="pN">222</span>๐Cakkhuṁ upādāya “cakkhumā puggalo”ti vattabboti? Āmantā. Cakkhumhi niruddhe “cakkhumā puggalo niruddho”ti vattabboti? Na hevaṁ vattabbe…pe… sotaṁ upādāya… ghānaṁ upādāya… jivhaṁ upādāya… kāyaṁ upādāya… manaṁ upādāya “manavā puggalo”ti vattabboti? Āmantā. Manamhi niruddhe “manavā puggalo niruddho”ti vattabboti? Na hevaṁ vattabbe. </div>
</div>
<div class="q" id="p_32Kv_223"> <div class="divNumber">105.</div> <div class="p">
<span class="pN">223</span>๐Micchādiṭṭhiṁ upādāya “micchādiṭṭhiyo puggalo”ti vattabboti? Āmantā. Micchādiṭṭhiyā niruddhāya “micchādiṭṭhiyo puggalo niruddho”ti vattabboti? Na hevaṁ vattabbe. Micchāsaṅkappaṁ upādāya… micchāvācaṁ upādāya… micchākammantaṁ upādāya… micchāājīvaṁ upādāya… micchāvāyāmaṁ upādāya… micchāsatiṁ upādāya… micchāsamādhiṁ upādāya “micchāsamādhiyo puggalo”ti vattabboti? Āmantā. Micchāsamādhimhi niruddhe “micchāsamādhiyo puggalo niruddho”ti vattabboti? Na hevaṁ vattabbe. </div>
</div>
<div class="q" id="p_32Kv_224"> <div class="divNumber">106.</div> <div class="p">
<span class="pN">224</span>๐Sammādiṭṭhiṁ upādāya “sammādiṭṭhiyo puggalo”ti vattabboti? Āmantā. Sammādiṭṭhiyā niruddhāya “sammādiṭṭhiyo puggalo niruddho”ti vattabboti? Na hevaṁ vattabbe…pe… sammāsaṅkappaṁ upādāya… sammāvācaṁ upādāya… sammākammantaṁ upādāya… sammāājīvaṁ upādāya… sammāvāyāmaṁ upādāya… sammāsatiṁ upādāya… sammāsamādhiṁ upādāya “sammāsamādhiyo puggalo”ti vattabboti? Āmantā. Sammāsamādhimhi niruddhe “sammāsamādhiyo puggalo niruddho”ti vattabboti? Na hevaṁ vattabbe…pe…. </div>
</div>
<div class="q" id="p_32Kv_225"> <div class="divNumber">107.</div> <div class="p">
<span class="pN">225</span>๐Rūpaṁ upādāya, vedanaṁ upādāya puggalassa paññattīti? Āmantā. Dvinnaṁ khandhānaṁ upādāya dvinnaṁ puggalānaṁ paññattīti? Na hevaṁ vattabbe…pe… rūpaṁ upādāya, vedanaṁ upādāya, saññaṁ upādāya, saṅkhāre upādāya, viññāṇaṁ upādāya puggalassa paññattīti? Āmantā. Pañcannaṁ khandhānaṁ upādāya pañcannaṁ puggalānaṁ paññattīti? Na hevaṁ vattabbe…pe…. </div>
</div>
<div class="q" id="p_32Kv_226"> <div class="divNumber">108.</div> <div class="p">
<span class="pN">226</span>๐Cakkhāyatanaṁ upādāya, sotāyatanaṁ upādāya puggalassa paññattīti? Āmantā. Dvinnaṁ āyatanānaṁ upādāya dvinnaṁ puggalānaṁ paññattīti? Na hevaṁ vattabbe…pe… cakkhāyatanaṁ upādāya, sotāyatanaṁ upādāya…pe… dhammāyatanaṁ upādāya puggalassa paññattīti? Āmantā. Dvādasannaṁ āyatanānaṁ upādāya dvādasannaṁ puggalānaṁ paññattīti? Na hevaṁ vattabbe…pe…. </div>
</div>
<div class="q" id="p_32Kv_227"> <div class="divNumber">109.</div> <div class="p">
<span class="pN">227</span>๐Cakkhudhātuṁ upādāya, sotadhātuṁ upādāya puggalassa paññattīti? Āmantā. Dvinnaṁ dhātūnaṁ upādāya dvinnaṁ puggalānaṁ paññattīti? Na hevaṁ vattabbe…pe… cakkhudhātuṁ upādāya, sotadhātuṁ upādāya…pe… dhammadhātuṁ upādāya puggalassa paññattīti? Āmantā. Aṭṭhārasannaṁ dhātūnaṁ upādāya aṭṭhārasannaṁ puggalānaṁ paññattīti? Na hevaṁ vattabbe…pe…. </div>
</div>
<div class="q" id="p_32Kv_228"> <div class="divNumber">110.</div> <div class="p">
<span class="pN">228</span>๐Cakkhundriyaṁ upādāya, sotindriyaṁ upādāya puggalassa paññattīti? Āmantā. Dvinnaṁ indriyānaṁ upādāya dvinnaṁ puggalānaṁ paññattīti? Na hevaṁ vattabbe…pe… cakkhundriyaṁ upādāya, sotindriyaṁ upādāya…pe… aññātāvindriyaṁ upādāya puggalassa paññattīti? Āmantā. Bāvīsatīnaṁ indriyānaṁ upādāya bāvīsatīnaṁ puggalānaṁ paññattīti? Na hevaṁ vattabbe…pe…. </div>
</div>
<div class="q" id="p_32Kv_229"> <div class="divNumber">111.</div> <div class="p">
<span class="pN">229</span>๐Ekavokārabhavaṁ upādāya ekassa puggalassa paññattīti? Āmantā. Catuvokārabhavaṁ upādāya catunnaṁ puggalānaṁ paññattīti? Na hevaṁ vattabbe…pe… ekavokārabhavaṁ upādāya ekassa puggalassa paññattīti? Āmantā. Pañcavokārabhavaṁ upādāya pañcannaṁ puggalānaṁ paññattīti? Na hevaṁ vattabbe…pe… ekavokārabhave ekova puggaloti? Āmantā. Catuvokārabhave cattārova puggalāti? Na hevaṁ vattabbe…pe… ekavokārabhave ekova puggaloti? Āmantā. Pañcavokārabhave pañceva puggalāti? Na hevaṁ vattabbe…pe…. </div>
</div>
<div class="q" id="p_32Kv_230"> <div class="divNumber">112.</div> <div class="p">
<span class="pN">230</span>๐Yathā rukkhaṁ upādāya chāyāya paññatti, evamevaṁ rūpaṁ upādāya puggalassa paññattīti? ( ) Yathā rukkhaṁ upādāya chāyāya paññatti, rukkhopi anicco chāyāpi aniccā, evamevaṁ rūpaṁ upādāya puggalassa paññatti, rūpampi aniccaṁ puggalopi aniccoti? Na hevaṁ vattabbe…pe… yathā rukkhaṁ upādāya chāyāya paññatti, añño rukkho aññā chāyā, evamevaṁ rūpaṁ upādāya puggalassa paññatti, aññaṁ rūpaṁ añño puggaloti? Na hevaṁ vattabbe…pe…. </div>
</div>
<div class="q" id="p_32Kv_231"> <div class="divNumber">113.</div> <div class="p">
<span class="pN">231</span>๐Yathā gāmaṁ upādāya gāmikassa paññatti, evamevaṁ rūpaṁ upādāya puggalassa paññattīti? Yathā gāmaṁ upādāya gāmikassa paññatti, añño gāmo añño gāmiko, evamevaṁ rūpaṁ upādāya puggalassa paññatti, aññaṁ rūpaṁ añño puggaloti? Na hevaṁ vattabbe…pe…. </div>
</div>
<div class="q" id="p_32Kv_232"> <div class="divNumber">114.</div> <div class="p">
<span class="pN">232</span>๐Yathā raṭṭhaṁ upādāya rañño paññatti, evamevaṁ rūpaṁ upādāya puggalassa paññattīti? Yathā raṭṭhaṁ upādāya rañño paññatti, aññaṁ raṭṭhaṁ añño rājā, evamevaṁ rūpaṁ upādāya puggalassa paññatti, aññaṁ rūpaṁ añño puggaloti? Na hevaṁ vattabbe…pe…. </div>
</div>
<div class="q" id="p_32Kv_233"> <div class="divNumber">115.</div> <div class="p">
<span class="pN">233</span>๐Yathā na nigaḷo negaḷiko, yassa nigaḷo so negaḷiko, evamevaṁ na rūpaṁ rūpavā, yassa rūpaṁ so rūpavāti? Yathā na nigaḷo negaḷiko, yassa nigaḷo so negaḷiko, añño nigaḷo añño negaḷiko, evamevaṁ na rūpaṁ rūpavā, yassa rūpaṁ so rūpavā, aññaṁ rūpaṁ añño rūpavāti? Na hevaṁ vattabbe…pe…. </div>
</div>
<div class="q" id="p_32Kv_234"> <div class="divNumber">116.</div> <div class="p">
<span class="pN">234</span>๐Citte citte puggalassa paññattīti? Āmantā. Citte citte puggalo jāyati jīyati mīyati cavati upapajjatīti? Na hevaṁ vattabbe…pe… dutiye citte uppanne na vattabbaṁ soti vā aññoti vāti? Āmantā. Dutiye citte uppanne na vattabbaṁ kumārakoti vā kumārikāti vāti? Vattabbaṁ. </div>
</div>
<div class="q" id="p_32Kv_235"> <div class="p">
<span class="pN">235</span>Ājānāhi niggahaṁ. Hañci dutiye citte uppanne na vattabbaṁ— “soti vā aññoti vā”, tena vata re vattabbe— “dutiye citte uppanne na vattabbaṁ— ‘kumārakoti vā kumārikāti vā’”ti. Yaṁ tattha vadesi— “vattabbe kho— ‘dutiye citte uppanne na vattabbaṁ— soti vā aññoti vā, dutiye citte uppanne vattabbaṁ— kumārakoti vā kumārikāti vā’”ti micchā. </div>
</div>
<div class="q" id="p_32Kv_236"> <div class="p">
<span class="pN">236</span>Hañci vā pana dutiye citte uppanne vattabbaṁ— “kumārakoti vā kumārikā”ti vā, tena vata re vattabbe— “dutiye citte uppanne vattabbaṁ— ‘soti vā aññoti vā’”ti. Yaṁ tattha vadesi— “vattabbe kho— ‘dutiye citte uppanne na vattabbaṁ— soti vā aññoti vā, dutiye citte uppanne vattabbaṁ— kumārakoti vā kumārikāti vā’”ti micchā. </div>
</div>
<div class="q" id="p_32Kv_237"> <div class="divNumber">117.</div> <div class="p">
<span class="pN">237</span>๐Dutiye citte uppanne na vattabbaṁ— “soti vā aññoti vā”ti? Āmantā. Dutiye citte uppanne na vattabbaṁ— “itthīti vā purisoti vā gahaṭṭhoti vā pabbajitoti vā devoti vā manussoti vā”ti? Vattabbaṁ. </div>
</div>
<div class="q" id="p_32Kv_238"> <div class="p">
<span class="pN">238</span>Ājānāhi niggahaṁ. Hañci dutiye citte uppanne na vattabbaṁ— “soti vā aññoti vā”, tena vata re vattabbe— “dutiye citte uppanne na vattabbaṁ— ‘devoti vā manussoti vā’”ti. Yaṁ tattha vadesi— “vattabbe kho— ‘dutiye citte uppanne na vattabbaṁ— soti vā aññoti vā, dutiye citte uppanne vattabbaṁ— devoti vā manussoti vā’”ti micchā. </div>
</div>
<div class="q" id="p_32Kv_239"> <div class="p">
<span class="pN">239</span>Hañci vā pana dutiye citte uppanne vattabbaṁ— “devoti vā manussoti vā”, tena vata re vattabbe— “dutiye citte uppanne vattabbaṁ— ‘soti vā aññoti vā’”ti. Yaṁ tattha vadesi— “vattabbe kho— ‘dutiye citte uppanne na vattabbaṁ— soti vā aññoti vā, dutiye citte uppanne vattabbaṁ— devoti vā manussoti vā’”ti micchā…pe…. </div>
</div>
<div class="q" id="p_32Kv_240"> <div class="divNumber">118.</div> <div class="p">
<span class="pN">240</span>×Na vattabbaṁ— “puggalo upalabbhati saccikaṭṭhaparamatthenā”ti? Āmantā. Nanu yo passati yaṁ passati yena passati, so passati taṁ passati tena passatīti? Āmantā. Hañci yo passati yaṁ passati yena passati, so passati taṁ passati tena passati; tena vata re vattabbe— “puggalo upalabbhati saccikaṭṭhaparamatthenā”ti. </div>
</div>
<div class="q" id="p_32Kv_241"> <div class="divNumber">119.</div> <div class="p">
<span class="pN">241</span>×Na vattabbaṁ— “puggalo upalabbhati saccikaṭṭhaparamatthenā”ti? Āmantā. Nanu yo suṇāti…pe… yo ghāyati… yo sāyati… yo phusati… yo vijānāti yaṁ vijānāti yena vijānāti, so vijānāti taṁ vijānāti tena vijānātīti? Āmantā. Hañci yo vijānāti yaṁ vijānāti yena vijānāti, so vijānāti taṁ vijānāti tena vijānāti; tena vata re vattabbe— “puggalo upalabbhati saccikaṭṭhaparamatthenā”ti. </div>
</div>
<div class="q" id="p_32Kv_242"> <div class="divNumber">120.</div> <div class="p">
<span class="pN">242</span>๐Puggalo upalabbhati saccikaṭṭhaparamatthenāti? Āmantā. Nanu yo na passati yaṁ na passati yena na passati, so na passati taṁ na passati tena na passatīti? Āmantā. Hañci yo na passati yaṁ na passati yena na passati, so na passati taṁ na passati tena na passati; no ca vata re vattabbe— “puggalo upalabbhati saccikaṭṭhaparamatthenā”ti. </div>
</div>
<div class="q" id="p_32Kv_243"> <div class="p">
<span class="pN">243</span>Puggalo upalabbhati saccikaṭṭhaparamatthenāti? Āmantā. Nanu yo na suṇāti…pe… yo na ghāyati… yo na sāyati… yo na phusati… yo na vijānāti yaṁ na vijānāti yena na vijānāti, so na vijānāti taṁ na vijānāti tena na vijānātīti? Āmantā. Hañci yo na vijānāti yaṁ na vijānāti yena na vijānāti, so na vijānāti taṁ na vijānāti tena na vijānāti; no ca vata re vattabbe— “puggalo upalabbhati saccikaṭṭhaparamatthenā”ti. </div>
</div>
<div class="q" id="p_32Kv_244"> <div class="divNumber">121.</div> <div class="p">
<span class="pN">244</span>×Na vattabbaṁ— “puggalo upalabbhati saccikaṭṭhaparamatthenā”ti? Āmantā. Nanu vuttaṁ bhagavatā— “passāmahaṁ, bhikkhave, dibbena cakkhunā visuddhena atikkantamānusakena satte cavamāne upapajjamāne hīne paṇīte suvaṇṇe dubbaṇṇe, sugate duggate yathākammūpage satte pajānāmī”ti. Attheva suttantoti? Āmantā. Tena hi puggalo upalabbhati saccikaṭṭhaparamatthenāti. </div>
</div>
<div class="q" id="p_32Kv_245"> <div class="divNumber">122.</div> <div class="p">
<span class="pN">245</span>๐Vuttaṁ bhagavatā— “passāmahaṁ, bhikkhave, dibbena cakkhunā visuddhena atikkantamānusakena satte cavamāne upapajjamāne hīne paṇīte suvaṇṇe dubbaṇṇe, sugate duggate yathākammūpage satte pajānāmī”ti katvā teneva kāraṇena puggalo upalabbhati saccikaṭṭhaparamatthenāti? Āmantā. Bhagavā dibbena cakkhunā visuddhena atikkantamānusakena rūpaṁ passati puggalaṁ passatīti? Rūpaṁ passati. Rūpaṁ puggalo, rūpaṁ cavati, rūpaṁ upapajjati, rūpaṁ yathākammūpaganti? Na hevaṁ vattabbe. </div>
</div>
<div class="q" id="p_32Kv_246"> <div class="p">
<span class="pN">246</span>Bhagavā dibbena cakkhunā visuddhena atikkantamānusakena rūpaṁ passati puggalaṁ passatīti? Puggalaṁ passati. Puggalo rūpaṁ rūpāyatanaṁ rūpadhātu nīlaṁ pītakaṁ lohitakaṁ odātaṁ cakkhuviññeyyaṁ cakkhusmiṁ paṭihaññati, cakkhussa āpāthaṁ āgacchatīti? Na hevaṁ vattabbe. </div>
</div>
<div class="q" id="p_32Kv_247"> <div class="p">
<span class="pN">247</span>Bhagavā dibbena cakkhunā visuddhena atikkantamānusakena rūpaṁ passati puggalaṁ passatīti? Ubho passati. Ubho rūpaṁ rūpāyatanaṁ rūpadhātu, ubho nīlā, ubho pītakā, ubho lohitakā, ubho odātā, ubho cakkhuviññeyyā, ubho cakkhusmiṁ paṭihaññanti, ubho cakkhussa āpāthaṁ āgacchanti, ubho cavanti, ubho upapajjanti, ubho yathākammūpagāti? Na hevaṁ vattabbe. </div>
</div>
<div class="CENTER" id="p_32Kv_248">
<span class="pN">248</span>Upādāpaññattānuyogo.</div>
</html>
