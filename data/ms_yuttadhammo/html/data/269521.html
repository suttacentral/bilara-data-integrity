<html>
<div class="i">1.2.1 Assādadiṭṭhiniddesa</div>
<div class="h">Mahāvagga</div>
<div class="h">Diṭṭhikathā</div>
<div class="h">Assādadiṭṭhiniddesa</div>
<div class="q" id="p_26Ps_739"> <div class="divNumber">128.</div> <div class="p">
<span class="pN">739</span>Assādadiṭṭhiyā katamehi pañcatiṁsāya ākārehi abhiniveso hoti? Yaṁ rūpaṁ paṭicca uppajjati sukhaṁ somanassaṁ, ayaṁ rūpassa assādoti—  abhinivesaparāmāso diṭṭhi. Diṭṭhi na assādo, assādo na diṭṭhi. Aññā diṭṭhi, añño assādo. Yā ca diṭṭhi yo ca assādo—  ayaṁ vuccati assādadiṭṭhi. </div>
</div>
<div class="q" id="p_26Ps_740"> <div class="p">
<span class="pN">740</span>Assādadiṭṭhi micchādiṭṭhi diṭṭhivipatti. Tāya diṭṭhivipattiyā samannāgato puggalo diṭṭhivipanno. Diṭṭhivipanno puggalo na sevitabbo na bhajitabbo na payirupāsitabbo. Taṁ kissa hetu? Diṭṭhi hissa pāpikā. Yo diṭṭhiyā rāgo, so na diṭṭhi. Diṭṭhi na rāgo. Aññā diṭṭhi, añño rāgo. Yā ca diṭṭhi yo ca rāgo—  ayaṁ vuccati diṭṭhirāgo. Tāya ca diṭṭhiyā tena ca rāgena samannāgato puggalo diṭṭhirāgaratto. Diṭṭhirāgaratte puggale dinnaṁ dānaṁ na mahapphalaṁ hoti na mahānisaṁsaṁ. Taṁ kissa hetu? Diṭṭhi hissa pāpikā assādadiṭṭhi micchādiṭṭhi. </div>
</div>
<div class="q" id="p_26Ps_741"> <div class="p">
<span class="pN">741</span>Micchādiṭṭhikassa purisapuggalassa dveva gatiyo—  nirayo vā tiracchānayoni vā. Micchādiṭṭhikassa purisapuggalassa yañceva kāyakammaṁ yathādiṭṭhi samattaṁ samādinnaṁ, yañca vacīkammaṁ…pe…  yañca manokammaṁ yathādiṭṭhi samattaṁ samādinnaṁ, yā ca cetanā yā ca patthanā yo ca paṇidhi ye ca saṅkhārā, sabbe te dhammā aniṭṭhāya akantāya amanāpāya ahitāya dukkhāya saṁvattanti. Taṁ kissa hetu? Diṭṭhi hissa pāpikā. Seyyathāpi nimbabījaṁ vā kosātakībījaṁ vā tittakālābubījaṁ vā allāya pathaviyā nikkhittaṁ yaṁ ceva pathavirasaṁ upādiyati, yañca āporasaṁ upādiyati, sabbaṁ taṁ tittakattāya kaṭukattāya asātattāya saṁvattati. Taṁ kissa hetu? Bījaṁ hissa pāpikaṁ. Evamevaṁ micchādiṭṭhikassa purisapuggalassa yañceva kāyakammaṁ yathādiṭṭhi samattaṁ samādinnaṁ, yañca vacīkammaṁ…pe…  yañca manokammaṁ yathādiṭṭhi samattaṁ samādinnaṁ, yā ca cetanā yā ca patthanā yo ca paṇidhi ye ca saṅkhārā, sabbe te dhammā aniṭṭhāya akantāya amanāpāya ahitāya dukkhāya saṁvattanti. Taṁ kissa hetu? Diṭṭhi hissa pāpikā assādadiṭṭhi micchādiṭṭhi. </div>
</div>
<div class="q" id="p_26Ps_742"> <div class="p">
<span class="pN">742</span>Micchādiṭṭhi diṭṭhigataṁ, diṭṭhigahanaṁ, diṭṭhikantāraṁ, diṭṭhivisūkaṁ, diṭṭhivipphanditaṁ, diṭṭhisaññojanaṁ, diṭṭhisallaṁ, diṭṭhisambādho, diṭṭhipalibodho, diṭṭhibandhanaṁ, diṭṭhipapāto, diṭṭhānusayo, diṭṭhisantāpo, diṭṭhipariḷāho, diṭṭhigantho, diṭṭhupādānaṁ, diṭṭhābhiniveso, diṭṭhiparāmāso—  imehi aṭṭhārasahi ākārehi pariyuṭṭhitacittassa saññogo. </div>
</div>
<div class="q" id="p_26Ps_743"> <div class="divNumber">129.</div> <div class="p">
<span class="pN">743</span>Atthi saññojanāni ceva diṭṭhiyo ca, atthi saññojanāni na ca diṭṭhiyo. </div>
</div>
<div class="q" id="p_26Ps_744"> <div class="p">
<span class="pN">744</span>Katamāni saññojanāni ceva diṭṭhiyo ca? Sakkāyadiṭṭhi, sīlabbataparāmāso—  imāni saññojanāni ceva diṭṭhiyo ca. </div>
</div>
<div class="q" id="p_26Ps_745"> <div class="p">
<span class="pN">745</span>Katamāni saññojanāni, na ca diṭṭhiyo? Kāmarāgasaññojanaṁ, paṭighasaññojanaṁ, mānasaññojanaṁ, vicikicchāsaññojanaṁ, bhavarāgasaññojanaṁ, issāsaññojanaṁ, macchariyasaññojanaṁ, anunayasaññojanaṁ, avijjāsaññojanaṁ—  imāni saññojanāni, na ca diṭṭhiyo. </div>
</div>
<div class="q" id="p_26Ps_746"> <div class="p">
<span class="pN">746</span>Yaṁ vedanaṁ paṭicca…pe…  yaṁ saññaṁ paṭicca…pe…  yaṁ saṅkhāre paṭicca…pe…  yaṁ viññāṇaṁ paṭicca…  yaṁ cakkhuṁ paṭicca…  yaṁ sotaṁ paṭicca…  yaṁ ghānaṁ paṭicca…  yaṁ jivhaṁ paṭicca…  yaṁ kāyaṁ paṭicca…  yaṁ manaṁ paṭicca…  yaṁ rūpe paṭicca…  yaṁ sadde paṭicca…  yaṁ gandhe paṭicca…  yaṁ rase paṭicca…  yaṁ phoṭṭhabbe paṭicca…  yaṁ dhamme paṭicca…  yaṁ cakkhuviññāṇaṁ paṭicca…  yaṁ sotaviññāṇaṁ paṭicca…  yaṁ ghānaviññāṇaṁ paṭicca…  yaṁ jivhāviññāṇaṁ paṭicca…  yaṁ kāyaviññāṇaṁ paṭicca…  yaṁ manoviññāṇaṁ paṭicca…  yaṁ cakkhusamphassaṁ paṭicca…  yaṁ sotasamphassaṁ paṭicca…  yaṁ ghānasamphassaṁ paṭicca…  yaṁ jivhāsamphassaṁ paṭicca…  yaṁ kāyasamphassaṁ paṭicca…  yaṁ manosamphassaṁ paṭicca…  yaṁ cakkhusamphassajaṁ vedanaṁ paṭicca…  yaṁ sotasamphassajaṁ vedanaṁ paṭicca…  yaṁ ghānasamphassajaṁ vedanaṁ paṭicca…  yaṁ jivhāsamphassajaṁ vedanaṁ paṭicca…  yaṁ kāyasamphassajaṁ vedanaṁ paṭicca…  yaṁ manosamphassajaṁ vedanaṁ paṭicca uppajjati sukhaṁ somanassaṁ, ayaṁ manosamphassajāya vedanāya assādoti—  abhinivesaparāmāso diṭṭhi. Diṭṭhi na assādo, assādo na diṭṭhi. Aññā diṭṭhi, añño assādo. Yā ca diṭṭhi yo ca assādo—  ayaṁ vuccati assādadiṭṭhi. </div>
</div>
<div class="q" id="p_26Ps_747"> <div class="p">
<span class="pN">747</span>Assādadiṭṭhi micchādiṭṭhi diṭṭhivipatti. Tāya diṭṭhivipattiyā samannāgato puggalo diṭṭhivipanno. Diṭṭhivipanno puggalo na sevitabbo na bhajitabbo na payirupāsitabbo. Taṁ kissa hetu? Diṭṭhi hissa pāpikā. Yo diṭṭhiyā rāgo, so na diṭṭhi. Diṭṭhi na rāgo. Aññā diṭṭhi, añño rāgo. Yā ca diṭṭhi yo ca rāgo, ayaṁ vuccati diṭṭhirāgo. Tāya ca diṭṭhiyā tena ca rāgena samannāgato puggalo diṭṭhirāgaratto. Diṭṭhirāgaratte puggale dinnaṁ dānaṁ na mahapphalaṁ hoti na mahānisaṁsaṁ. Taṁ kissa hetu? Diṭṭhi hissa pāpikā assādadiṭṭhi micchādiṭṭhi. </div>
</div>
<div class="q" id="p_26Ps_748"> <div class="p">
<span class="pN">748</span>Micchādiṭṭhikassa purisapuggalassa dveva gatiyo—  nirayo vā tiracchānayoni vā. Micchādiṭṭhikassa purisapuggalassa yañceva kāyakammaṁ yathādiṭṭhi samattaṁ samādinnaṁ, yañca vacīkammaṁ…pe…  yañca manokammaṁ yathādiṭṭhi samattaṁ samādinnaṁ, yā ca cetanā yā ca patthanā yo ca paṇidhi ye ca saṅkhārā, sabbe te dhammā aniṭṭhāya akantāya amanāpāya ahitāya dukkhāya saṁvattanti. Taṁ kissa hetu? Diṭṭhi hissa pāpikā. Seyyathāpi nimbabījaṁ vā kosātakībījaṁ vā tittakālābubījaṁ vā allāya pathaviyā nikkhittaṁ yañceva pathavirasaṁ upādiyati yañca āporasaṁ upādiyati, sabbaṁ taṁ tittakattāya kaṭukattāya asātattāya saṁvattati. Taṁ kissa hetu? Bījaṁ hissa pāpikaṁ. Evamevaṁ micchādiṭṭhikassa purisapuggalassa yañceva kāyakammaṁ yathādiṭṭhi samattaṁ samādinnaṁ yañca vacīkammaṁ…pe…  yañca manokammaṁ yathādiṭṭhi samattaṁ samādinnaṁ, yā ca cetanā yā ca patthanā yo ca paṇidhi ye ca saṅkhārā, sabbe te dhammā aniṭṭhāya akantāya amanāpāya ahitāya dukkhāya saṁvattanti. Taṁ kissa hetu? Diṭṭhi hissa pāpikā assādadiṭṭhi micchādiṭṭhi. </div>
</div>
<div class="q" id="p_26Ps_749"> <div class="p">
<span class="pN">749</span>Micchādiṭṭhi diṭṭhigataṁ diṭṭhigahanaṁ…pe…  diṭṭhābhiniveso diṭṭhiparāmāso—  imehi aṭṭhārasahi ākārehi pariyuṭṭhitacittassa saññogo. </div>
</div>
<div class="q" id="p_26Ps_750"> <div class="p">
<span class="pN">750</span>Atthi saññojanāni ceva diṭṭhiyo ca, atthi saññojanāni na ca diṭṭhiyo. Katamāni saññojanāni ceva diṭṭhiyo ca? Sakkāyadiṭṭhi, sīlabbataparāmāso—  imāni saññojanāni ceva diṭṭhiyo ca. Katamāni saññojanāni, na ca diṭṭhiyo? Kāmarāgasaññojanaṁ, paṭighasaññojanaṁ, mānasaññojanaṁ, vicikicchāsaññojanaṁ, bhavarāgasaññojanaṁ, issāsaññojanaṁ, macchariyasaññojanaṁ, anunayasaññojanaṁ, avijjāsaññojanaṁ—  imāni saññojanāni, na ca diṭṭhiyo. Assādadiṭṭhiyā imehi pañcatiṁsāya ākārehi abhiniveso hoti. </div>
</div>
<div class="CENTER" id="p_26Ps_751">
<span class="pN">751</span>Assādadiṭṭhiniddeso paṭhamo.</div>
</html>
