<html>
<div class="i">2.11 Suttapetavatthu</div>
<div class="h">Ubbarivagga</div>
<div class="h">Suttapetavatthu</div>
<div class="q" id="p_19Pv_368"> <div class="divNumber">341.</div> <div class="p"> <table class="singleColumn"> <tr> <td> <div class="pN">368</div> <div class="G">“Ahaṁ pure pabbajitassa bhikkhuno,</div> </td> </tr> <tr> <td> <div class="G">Suttaṁ adāsiṁ upasaṅkamma yācitā;</div> </td> </tr> <tr> <td> <div class="G">Tassa vipāko vipulaphalūpalabbhati,</div> </td> </tr> <tr> <td> <div class="G">Bahukā ca me uppajjare vatthakoṭiyo.</div> </td> </tr> </table> </div>
</div>
<div class="q" id="p_19Pv_369"> <div class="divNumber">342.</div> <div class="p"> <table class="singleColumn"> <tr> <td> <div class="pN">369</div> <div class="G">Pupphābhikiṇṇaṁ ramitaṁ vimānaṁ,</div> </td> </tr> <tr> <td> <div class="G">Anekacittaṁ naranārisevitaṁ;</div> </td> </tr> <tr> <td> <div class="G">Sāhaṁ bhuñjāmi ca pārupāmi ca,</div> </td> </tr> <tr> <td> <div class="G">Pahūtavittā na ca tāva khīyati.</div> </td> </tr> </table> </div>
</div>
<div class="q" id="p_19Pv_370"> <div class="divNumber">343.</div> <div class="p"> <table class="singleColumn"> <tr> <td> <div class="pN">370</div> <div class="G">Tasseva kammassa vipākamanvayā,</div> </td> </tr> <tr> <td> <div class="G">Sukhañca sātañca idhūpalabbhati;</div> </td> </tr> <tr> <td> <div class="G">Sāhaṁ gantvā punadeva mānusaṁ,</div> </td> </tr> <tr> <td> <div class="G">Kāhāmi puññāni nayayyaputta man”ti.</div> </td> </tr> </table> </div>
</div>
<div class="q" id="p_19Pv_371"> <div class="divNumber">344.</div> <div class="p"> <table class="singleColumn"> <tr> <td> <div class="pN">371</div> <div class="G">“Satta tuvaṁ vassasatā idhāgatā,</div> </td> </tr> <tr> <td> <div class="G">Jiṇṇā ca vuḍḍhā ca tahiṁ bhavissasi;</div> </td> </tr> <tr> <td> <div class="G">Sabbeva te kālakatā ca ñātakā,</div> </td> </tr> <tr> <td> <div class="G">Kiṁ tattha gantvāna ito karissasī”ti.</div> </td> </tr> </table> </div>
</div>
<div class="q" id="p_19Pv_372"> <div class="divNumber">345.</div> <div class="p"> <table class="singleColumn"> <tr> <td> <div class="pN">372</div> <div class="G">“Satteva vassāni idhāgatāya me,</div> </td> </tr> <tr> <td> <div class="G">Dibbañca sukhañca samappitāya;</div> </td> </tr> <tr> <td> <div class="G">Sāhaṁ gantvāna punadeva mānusaṁ,</div> </td> </tr> <tr> <td> <div class="G">Kāhāmi puññāni nayayyaputta man”ti.</div> </td> </tr> </table> </div>
</div>
<div class="q" id="p_19Pv_373"> <div class="divNumber">346.</div> <div class="p"> <table class="singleColumn"> <tr> <td> <div class="pN">373</div> <div class="G">So taṁ gahetvāna pasayha bāhāyaṁ,</div> </td> </tr> <tr> <td> <div class="G">Paccānayitvāna theriṁ sudubbalaṁ;</div> </td> </tr> <tr> <td> <div class="G">“Vajjesi aññampi janaṁ idhāgataṁ,</div> </td> </tr> <tr> <td> <div class="G">‘Karotha puññāni sukhūpalabbhati’.</div> </td> </tr> </table> </div>
</div>
<div class="q" id="p_19Pv_374"> <div class="divNumber">347.</div> <div class="p"> <table class="singleColumn"> <tr> <td> <div class="pN">374</div> <div class="G">Diṭṭhā mayā akatena sādhunā,</div> </td> </tr> <tr> <td> <div class="G">Petā vihaññanti tatheva manussā;</div> </td> </tr> <tr> <td> <div class="G">Kammañca katvā sukhavedanīyaṁ,</div> </td> </tr> <tr> <td> <div class="G">Devā manussā ca sukhe ṭhitā pajā”ti.</div> </td> </tr> </table> </div>
</div>
<div class="CENTER" id="p_19Pv_375">
<span class="pN">375</span>Suttapetavatthu ekādasamaṁ.</div>
</html>
