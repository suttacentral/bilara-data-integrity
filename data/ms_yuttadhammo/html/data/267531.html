<html>
<div class="i">40.7 Girimānandattheraapadāna</div>
<div class="h">Pilindavacchavagga</div>
<div class="h">Girimānandattheraapadāna</div>
<div class="q" id="p_20Ap1_4729"> <div class="divNumber">419.</div> <div class="p"> <table class="singleColumn"> <tr> <td> <div class="pN">4729</div> <div class="G">“Bhariyā me kālaṅkatā,</div> </td> </tr> <tr> <td> <div class="G">putto sīvathikaṁ gato;</div> </td> </tr> <tr> <td> <div class="G">Mātā pitā matā bhātā,</div> </td> </tr> <tr> <td> <div class="G">ekacitamhi ḍayhare.</div> </td> </tr> </table> </div>
</div>
<div class="q" id="p_20Ap1_4730"> <div class="divNumber">420.</div> <div class="p"> <table class="singleColumn"> <tr> <td> <div class="pN">4730</div> <div class="G">Tena sokena santatto,</div> </td> </tr> <tr> <td> <div class="G">kiso paṇḍu ahosahaṁ;</div> </td> </tr> <tr> <td> <div class="G">Cittakkhepo ca me āsi,</div> </td> </tr> <tr> <td> <div class="G">tena sokena aṭṭito.</div> </td> </tr> </table> </div>
</div>
<div class="q" id="p_20Ap1_4731"> <div class="divNumber">421.</div> <div class="p"> <table class="singleColumn"> <tr> <td> <div class="pN">4731</div> <div class="G">Sokasallaparetohaṁ,</div> </td> </tr> <tr> <td> <div class="G">vanantamupasaṅkamiṁ;</div> </td> </tr> <tr> <td> <div class="G">Pavattaphalaṁ bhuñjitvā,</div> </td> </tr> <tr> <td> <div class="G">rukkhamūle vasāmahaṁ.</div> </td> </tr> </table> </div>
</div>
<div class="q" id="p_20Ap1_4732"> <div class="divNumber">422.</div> <div class="p"> <table class="singleColumn"> <tr> <td> <div class="pN">4732</div> <div class="G">Sumedho nāma sambuddho,</div> </td> </tr> <tr> <td> <div class="G">dukkhassantakaro jino;</div> </td> </tr> <tr> <td> <div class="G">Mamuddharitukāmo so,</div> </td> </tr> <tr> <td> <div class="G">āgañchi mama santikaṁ.</div> </td> </tr> </table> </div>
</div>
<div class="q" id="p_20Ap1_4733"> <div class="divNumber">423.</div> <div class="p"> <table class="singleColumn"> <tr> <td> <div class="pN">4733</div> <div class="G">Padasaddaṁ suṇitvāna,</div> </td> </tr> <tr> <td> <div class="G">sumedhassa mahesino;</div> </td> </tr> <tr> <td> <div class="G">Paggahetvānahaṁ sīsaṁ,</div> </td> </tr> <tr> <td> <div class="G">ullokesiṁ mahāmuniṁ.</div> </td> </tr> </table> </div>
</div>
<div class="q" id="p_20Ap1_4734"> <div class="divNumber">424.</div> <div class="p"> <table class="singleColumn"> <tr> <td> <div class="pN">4734</div> <div class="G">Upāgate mahāvīre,</div> </td> </tr> <tr> <td> <div class="G">pīti me udapajjatha;</div> </td> </tr> <tr> <td> <div class="G">Tadāsimekaggamano,</div> </td> </tr> <tr> <td> <div class="G">disvā taṁ lokanāyakaṁ.</div> </td> </tr> </table> </div>
</div>
<div class="q" id="p_20Ap1_4735"> <div class="divNumber">425.</div> <div class="p"> <table class="singleColumn"> <tr> <td> <div class="pN">4735</div> <div class="G">Satiṁ paṭilabhitvāna,</div> </td> </tr> <tr> <td> <div class="G">paṇṇamuṭṭhimadāsahaṁ;</div> </td> </tr> <tr> <td> <div class="G">Nisīdi bhagavā tattha,</div> </td> </tr> <tr> <td> <div class="G">anukampāya cakkhumā.</div> </td> </tr> </table> </div>
</div>
<div class="q" id="p_20Ap1_4736"> <div class="divNumber">426.</div> <div class="p"> <table class="singleColumn"> <tr> <td> <div class="pN">4736</div> <div class="G">Nisajja tattha bhagavā,</div> </td> </tr> <tr> <td> <div class="G">sumedho lokanāyako;</div> </td> </tr> <tr> <td> <div class="G">Dhammaṁ me kathayī buddho,</div> </td> </tr> <tr> <td> <div class="G">sokasallavinodanaṁ.</div> </td> </tr> </table> </div>
</div>
<div class="q" id="p_20Ap1_4737"> <div class="divNumber">427.</div> <div class="p"> <table class="singleColumn"> <tr> <td> <div class="pN">4737</div> <div class="G">‘Anavhitā tato āguṁ,</div> </td> </tr> <tr> <td> <div class="G">ananuññātā ito gatā;</div> </td> </tr> <tr> <td> <div class="G">Yathāgatā tathā gatā,</div> </td> </tr> <tr> <td> <div class="G">tattha kā paridevanā.</div> </td> </tr> </table> </div>
</div>
<div class="q" id="p_20Ap1_4738"> <div class="divNumber">428.</div> <div class="p"> <table class="singleColumn"> <tr> <td> <div class="pN">4738</div> <div class="G">Yathāpi pathikā sattā,</div> </td> </tr> <tr> <td> <div class="G">vassamānāya vuṭṭhiyā;</div> </td> </tr> <tr> <td> <div class="G">Sabhaṇḍā upagacchanti,</div> </td> </tr> <tr> <td> <div class="G">vassassāpatanāya te.</div> </td> </tr> </table> </div>
</div>
<div class="q" id="p_20Ap1_4739"> <div class="divNumber">429.</div> <div class="p"> <table class="singleColumn"> <tr> <td> <div class="pN">4739</div> <div class="G">Vasse ca te oramite,</div> </td> </tr> <tr> <td> <div class="G">sampayanti yadicchakaṁ;</div> </td> </tr> <tr> <td> <div class="G">Evaṁ mātā pitā tuyhaṁ,</div> </td> </tr> <tr> <td> <div class="G">tattha kā paridevanā.</div> </td> </tr> </table> </div>
</div>
<div class="q" id="p_20Ap1_4740"> <div class="divNumber">430.</div> <div class="p"> <table class="singleColumn"> <tr> <td> <div class="pN">4740</div> <div class="G">Āgantukā pāhunakā,</div> </td> </tr> <tr> <td> <div class="G">caliteritakampitā;</div> </td> </tr> <tr> <td> <div class="G">Evaṁ mātā pitā tuyhaṁ,</div> </td> </tr> <tr> <td> <div class="G">tattha kā paridevanā.</div> </td> </tr> </table> </div>
</div>
<div class="q" id="p_20Ap1_4741"> <div class="divNumber">431.</div> <div class="p"> <table class="singleColumn"> <tr> <td> <div class="pN">4741</div> <div class="G">Yathāpi urago jiṇṇaṁ,</div> </td> </tr> <tr> <td> <div class="G">hitvā gacchati saṁ tacaṁ;</div> </td> </tr> <tr> <td> <div class="G">Evaṁ mātā pitā tuyhaṁ,</div> </td> </tr> <tr> <td> <div class="G">saṁ tanuṁ idha hīyare’.</div> </td> </tr> </table> </div>
</div>
<div class="q" id="p_20Ap1_4742"> <div class="divNumber">432.</div> <div class="p"> <table class="singleColumn"> <tr> <td> <div class="pN">4742</div> <div class="G">Buddhassa giramaññāya,</div> </td> </tr> <tr> <td> <div class="G">sokasallaṁ vivajjayiṁ;</div> </td> </tr> <tr> <td> <div class="G">Pāmojjaṁ janayitvāna,</div> </td> </tr> <tr> <td> <div class="G">buddhaseṭṭhaṁ avandahaṁ.</div> </td> </tr> </table> </div>
</div>
<div class="q" id="p_20Ap1_4743"> <div class="divNumber">433.</div> <div class="p"> <table class="singleColumn"> <tr> <td> <div class="pN">4743</div> <div class="G">Vanditvāna mahānāgaṁ,</div> </td> </tr> <tr> <td> <div class="G">Pūjayiṁ girimañjariṁ;</div> </td> </tr> <tr> <td> <div class="G">Dibbagandhaṁ sampavantaṁ,</div> </td> </tr> <tr> <td> <div class="G">Sumedhaṁ lokanāyakaṁ.</div> </td> </tr> </table> </div>
</div>
<div class="q" id="p_20Ap1_4744"> <div class="divNumber">434.</div> <div class="p"> <table class="singleColumn"> <tr> <td> <div class="pN">4744</div> <div class="G">Pūjayitvāna sambuddhaṁ,</div> </td> </tr> <tr> <td> <div class="G">sire katvāna añjaliṁ;</div> </td> </tr> <tr> <td> <div class="G">Anussaraṁ guṇaggāni,</div> </td> </tr> <tr> <td> <div class="G">santhaviṁ lokanāyakaṁ.</div> </td> </tr> </table> </div>
</div>
<div class="q" id="p_20Ap1_4745"> <div class="divNumber">435.</div> <div class="p"> <table class="singleColumn"> <tr> <td> <div class="pN">4745</div> <div class="G">‘Nittiṇṇosi mahāvīra,</div> </td> </tr> <tr> <td> <div class="G">sabbaññu lokanāyaka;</div> </td> </tr> <tr> <td> <div class="G">Sabbe satte uddharasi,</div> </td> </tr> <tr> <td> <div class="G">ñāṇena tvaṁ mahāmune.</div> </td> </tr> </table> </div>
</div>
<div class="q" id="p_20Ap1_4746"> <div class="divNumber">436.</div> <div class="p"> <table class="singleColumn"> <tr> <td> <div class="pN">4746</div> <div class="G">Vimatiṁ dveḷhakaṁ vāpi,</div> </td> </tr> <tr> <td> <div class="G">sañchindasi mahāmune;</div> </td> </tr> <tr> <td> <div class="G">Paṭipādesi me maggaṁ,</div> </td> </tr> <tr> <td> <div class="G">tava ñāṇena cakkhuma.</div> </td> </tr> </table> </div>
</div>
<div class="q" id="p_20Ap1_4747"> <div class="divNumber">437.</div> <div class="p"> <table class="singleColumn"> <tr> <td> <div class="pN">4747</div> <div class="G">Arahā vasipattā ca,</div> </td> </tr> <tr> <td> <div class="G">chaḷabhiññā mahiddhikā;</div> </td> </tr> <tr> <td> <div class="G">Antalikkhacarā dhīrā,</div> </td> </tr> <tr> <td> <div class="G">parivārenti tāvade.</div> </td> </tr> </table> </div>
</div>
<div class="q" id="p_20Ap1_4748"> <div class="divNumber">438.</div> <div class="p"> <table class="singleColumn"> <tr> <td> <div class="pN">4748</div> <div class="G">Paṭipannā ca sekhā ca,</div> </td> </tr> <tr> <td> <div class="G">phalaṭṭhā santi sāvakā;</div> </td> </tr> <tr> <td> <div class="G">Sūrodayeva padumā,</div> </td> </tr> <tr> <td> <div class="G">pupphanti tava sāvakā.</div> </td> </tr> </table> </div>
</div>
<div class="q" id="p_20Ap1_4749"> <div class="divNumber">439.</div> <div class="p"> <table class="singleColumn"> <tr> <td> <div class="pN">4749</div> <div class="G">Mahāsamuddovakkhobho,</div> </td> </tr> <tr> <td> <div class="G">atulopi duruttaro;</div> </td> </tr> <tr> <td> <div class="G">Evaṁ ñāṇena sampanno,</div> </td> </tr> <tr> <td> <div class="G">appameyyosi cakkhuma’.</div> </td> </tr> </table> </div>
</div>
<div class="q" id="p_20Ap1_4750"> <div class="divNumber">440.</div> <div class="p"> <table class="singleColumn"> <tr> <td> <div class="pN">4750</div> <div class="G">Vanditvāhaṁ lokajinaṁ,</div> </td> </tr> <tr> <td> <div class="G">cakkhumantaṁ mahāyasaṁ;</div> </td> </tr> <tr> <td> <div class="G">Puthu disā namassanto,</div> </td> </tr> <tr> <td> <div class="G">paṭikuṭiko agañchahaṁ.</div> </td> </tr> </table> </div>
</div>
<div class="q" id="p_20Ap1_4751"> <div class="divNumber">441.</div> <div class="p"> <table class="singleColumn"> <tr> <td> <div class="pN">4751</div> <div class="G">Devalokā cavitvāna,</div> </td> </tr> <tr> <td> <div class="G">sampajāno patissato;</div> </td> </tr> <tr> <td> <div class="G">Okkamiṁ mātuyā kucchiṁ,</div> </td> </tr> <tr> <td> <div class="G">sandhāvanto bhavābhave.</div> </td> </tr> </table> </div>
</div>
<div class="q" id="p_20Ap1_4752"> <div class="divNumber">442.</div> <div class="p"> <table class="singleColumn"> <tr> <td> <div class="pN">4752</div> <div class="G">Agārā abhinikkhamma,</div> </td> </tr> <tr> <td> <div class="G">pabbajiṁ anagāriyaṁ;</div> </td> </tr> <tr> <td> <div class="G">Ātāpī nipako jhāyī,</div> </td> </tr> <tr> <td> <div class="G">paṭisallānagocaro.</div> </td> </tr> </table> </div>
</div>
<div class="q" id="p_20Ap1_4753"> <div class="divNumber">443.</div> <div class="p"> <table class="singleColumn"> <tr> <td> <div class="pN">4753</div> <div class="G">Padhānaṁ padahitvāna,</div> </td> </tr> <tr> <td> <div class="G">tosayitvā mahāmuniṁ;</div> </td> </tr> <tr> <td> <div class="G">Candovabbhaghanā mutto,</div> </td> </tr> <tr> <td> <div class="G">vicarāmi ahaṁ sadā.</div> </td> </tr> </table> </div>
</div>
<div class="q" id="p_20Ap1_4754"> <div class="divNumber">444.</div> <div class="p"> <table class="singleColumn"> <tr> <td> <div class="pN">4754</div> <div class="G">Vivekamanuyuttomhi,</div> </td> </tr> <tr> <td> <div class="G">upasanto nirūpadhi;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_4755"> <div class="divNumber">445.</div> <div class="p"> <table class="singleColumn"> <tr> <td> <div class="pN">4755</div> <div class="G">Tiṁsakappasahassamhi,</div> </td> </tr> <tr> <td> <div class="G">yaṁ buddhamabhipūjayiṁ;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">buddhapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_4756"> <div class="divNumber">446.</div> <div class="p"> <table class="singleColumn"> <tr> <td> <div class="pN">4756</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">bhavā sabbe samūhatā;</div> </td> </tr> <tr> <td> <div class="G">Sabbāsavā parikkhīṇā,</div> </td> </tr> <tr> <td> <div class="G">natthi dāni punabbhavo.</div> </td> </tr> </table> </div>
</div>
<div class="q" id="p_20Ap1_4757"> <div class="divNumber">447.</div> <div class="p"> <table class="singleColumn"> <tr> <td> <div class="pN">4757</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_4758"> <div class="divNumber">448.</div> <div class="p"> <table class="singleColumn"> <tr> <td> <div class="pN">4758</div> <div class="G">Paṭisambhidā catasso,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_4759"> <div class="p">
<span class="pN">4759</span>Itthaṁ sudaṁ āyasmā girimānando thero imā gāthāyo abhāsitthāti. </div>
</div>
<div class="CENTER" id="p_20Ap1_4760">
<span class="pN">4760</span>Girimānandattherassāpadānaṁ sattamaṁ.</div>
</html>
