<html>
<div class="i">41.7 Hemakattheraapadāna</div>
<div class="h">Metteyyavagga</div>
<div class="h">Hemakattheraapadāna</div>
<div class="q" id="p_20Ap1_5041"> <div class="divNumber">183.</div> <div class="p"> <table class="singleColumn"> <tr> <td> <div class="pN">5041</div> <div class="G">“Pabbhārakūṭaṁ nissāya,</div> </td> </tr> <tr> <td> <div class="G">anomo nāma tāpaso;</div> </td> </tr> <tr> <td> <div class="G">Assamaṁ sukataṁ katvā,</div> </td> </tr> <tr> <td> <div class="G">paṇṇasāle vasī tadā.</div> </td> </tr> </table> </div>
</div>
<div class="q" id="p_20Ap1_5042"> <div class="divNumber">184.</div> <div class="p"> <table class="singleColumn"> <tr> <td> <div class="pN">5042</div> <div class="G">Siddhaṁ tassa tapo kammaṁ,</div> </td> </tr> <tr> <td> <div class="G">siddhipatto sake bale;</div> </td> </tr> <tr> <td> <div class="G">Sakasāmaññavikkanto,</div> </td> </tr> <tr> <td> <div class="G">ātāpī nipako muni.</div> </td> </tr> </table> </div>
</div>
<div class="q" id="p_20Ap1_5043"> <div class="divNumber">185.</div> <div class="p"> <table class="singleColumn"> <tr> <td> <div class="pN">5043</div> <div class="G">Visārado sasamaye,</div> </td> </tr> <tr> <td> <div class="G">paravāde ca kovido;</div> </td> </tr> <tr> <td> <div class="G">Paṭṭho bhūmantalikkhamhi,</div> </td> </tr> <tr> <td> <div class="G">uppātamhi ca kovido.</div> </td> </tr> </table> </div>
</div>
<div class="q" id="p_20Ap1_5044"> <div class="divNumber">186.</div> <div class="p"> <table class="singleColumn"> <tr> <td> <div class="pN">5044</div> <div class="G">Vītasoko nirārambho,</div> </td> </tr> <tr> <td> <div class="G">appāhāro alolupo;</div> </td> </tr> <tr> <td> <div class="G">Lābhālābhena santuṭṭho,</div> </td> </tr> <tr> <td> <div class="G">jhāyī jhānarato muni.</div> </td> </tr> </table> </div>
</div>
<div class="q" id="p_20Ap1_5045"> <div class="divNumber">187.</div> <div class="p"> <table class="singleColumn"> <tr> <td> <div class="pN">5045</div> <div class="G">Piyadassī nāma sambuddho,</div> </td> </tr> <tr> <td> <div class="G">aggo kāruṇiko muni;</div> </td> </tr> <tr> <td> <div class="G">Satte tāretukāmo so,</div> </td> </tr> <tr> <td> <div class="G">karuṇāya pharī tadā.</div> </td> </tr> </table> </div>
</div>
<div class="q" id="p_20Ap1_5046"> <div class="divNumber">188.</div> <div class="p"> <table class="singleColumn"> <tr> <td> <div class="pN">5046</div> <div class="G">Bodhaneyyaṁ janaṁ disvā,</div> </td> </tr> <tr> <td> <div class="G">piyadassī mahāmuni;</div> </td> </tr> <tr> <td> <div class="G">Cakkavāḷasahassampi,</div> </td> </tr> <tr> <td> <div class="G">gantvā ovadate muni.</div> </td> </tr> </table> </div>
</div>
<div class="q" id="p_20Ap1_5047"> <div class="divNumber">189.</div> <div class="p"> <table class="singleColumn"> <tr> <td> <div class="pN">5047</div> <div class="G">Mamuddharitukāmo so,</div> </td> </tr> <tr> <td> <div class="G">mamassamamupāgami;</div> </td> </tr> <tr> <td> <div class="G">Na diṭṭho me jino pubbe,</div> </td> </tr> <tr> <td> <div class="G">na sutopi ca kassaci.</div> </td> </tr> </table> </div>
</div>
<div class="q" id="p_20Ap1_5048"> <div class="divNumber">190.</div> <div class="p"> <table class="singleColumn"> <tr> <td> <div class="pN">5048</div> <div class="G">Uppātā supinā mayhaṁ,</div> </td> </tr> <tr> <td> <div class="G">lakkhaṇā suppakāsitā;</div> </td> </tr> <tr> <td> <div class="G">Paṭṭho bhūmantalikkhamhi,</div> </td> </tr> <tr> <td> <div class="G">nakkhattapadakovido.</div> </td> </tr> </table> </div>
</div>
<div class="q" id="p_20Ap1_5049"> <div class="divNumber">191.</div> <div class="p"> <table class="singleColumn"> <tr> <td> <div class="pN">5049</div> <div class="G">Sohaṁ buddhassa sutvāna,</div> </td> </tr> <tr> <td> <div class="G">tattha cittaṁ pasādayiṁ;</div> </td> </tr> <tr> <td> <div class="G">Tiṭṭhanto vā nisinno vā,</div> </td> </tr> <tr> <td> <div class="G">sarāmi niccakālikaṁ.</div> </td> </tr> </table> </div>
</div>
<div class="q" id="p_20Ap1_5050"> <div class="divNumber">192.</div> <div class="p"> <table class="singleColumn"> <tr> <td> <div class="pN">5050</div> <div class="G">Mayi evaṁ sarantamhi,</div> </td> </tr> <tr> <td> <div class="G">bhagavāpi anussari;</div> </td> </tr> <tr> <td> <div class="G">Buddhaṁ anussarantassa,</div> </td> </tr> <tr> <td> <div class="G">pīti me hoti tāvade.</div> </td> </tr> </table> </div>
</div>
<div class="q" id="p_20Ap1_5051"> <div class="divNumber">193.</div> <div class="p"> <table class="singleColumn"> <tr> <td> <div class="pN">5051</div> <div class="G">Kālañca punarāgamma,</div> </td> </tr> <tr> <td> <div class="G">upesi maṁ mahāmuni;</div> </td> </tr> <tr> <td> <div class="G">Sampattepi na jānāmi,</div> </td> </tr> <tr> <td> <div class="G">ayaṁ buddho mahāmuni.</div> </td> </tr> </table> </div>
</div>
<div class="q" id="p_20Ap1_5052"> <div class="divNumber">194.</div> <div class="p"> <table class="singleColumn"> <tr> <td> <div class="pN">5052</div> <div class="G">Anukampako kāruṇiko,</div> </td> </tr> <tr> <td> <div class="G">piyadassī mahāmuni;</div> </td> </tr> <tr> <td> <div class="G">Sañjānāpesi attānaṁ,</div> </td> </tr> <tr> <td> <div class="G">‘ahaṁ buddho sadevake’.</div> </td> </tr> </table> </div>
</div>
<div class="q" id="p_20Ap1_5053"> <div class="divNumber">195.</div> <div class="p"> <table class="singleColumn"> <tr> <td> <div class="pN">5053</div> <div class="G">Sañjānitvāna sambuddhaṁ,</div> </td> </tr> <tr> <td> <div class="G">piyadassiṁ mahāmuniṁ;</div> </td> </tr> <tr> <td> <div class="G">Sakaṁ cittaṁ pasādetvā,</div> </td> </tr> <tr> <td> <div class="G">idaṁ vacanamabraviṁ.</div> </td> </tr> </table> </div>
</div>
<div class="q" id="p_20Ap1_5054"> <div class="divNumber">196.</div> <div class="p"> <table class="singleColumn"> <tr> <td> <div class="pN">5054</div> <div class="G">‘Aññe pīṭhe ca pallaṅke,</div> </td> </tr> <tr> <td> <div class="G">āsandīsu nisīdare;</div> </td> </tr> <tr> <td> <div class="G">Tuvampi sabbadassāvī,</div> </td> </tr> <tr> <td> <div class="G">nisīda ratanāsane’.</div> </td> </tr> </table> </div>
</div>
<div class="q" id="p_20Ap1_5055"> <div class="divNumber">197.</div> <div class="p"> <table class="singleColumn"> <tr> <td> <div class="pN">5055</div> <div class="G">Sabbaratanamayaṁ pīṭhaṁ,</div> </td> </tr> <tr> <td> <div class="G">nimminitvāna tāvade;</div> </td> </tr> <tr> <td> <div class="G">Piyadassissa munino,</div> </td> </tr> <tr> <td> <div class="G">adāsiṁ iddhinimmitaṁ.</div> </td> </tr> </table> </div>
</div>
<div class="q" id="p_20Ap1_5056"> <div class="divNumber">198.</div> <div class="p"> <table class="singleColumn"> <tr> <td> <div class="pN">5056</div> <div class="G">Ratane ca nisinnassa,</div> </td> </tr> <tr> <td> <div class="G">pīṭhake iddhinimmite;</div> </td> </tr> <tr> <td> <div class="G">Kumbhamattaṁ jambuphalaṁ,</div> </td> </tr> <tr> <td> <div class="G">adāsiṁ tāvade ahaṁ.</div> </td> </tr> </table> </div>
</div>
<div class="q" id="p_20Ap1_5057"> <div class="divNumber">199.</div> <div class="p"> <table class="singleColumn"> <tr> <td> <div class="pN">5057</div> <div class="G">Mama hāsaṁ janetvāna,</div> </td> </tr> <tr> <td> <div class="G">paribhuñji mahāmuni;</div> </td> </tr> <tr> <td> <div class="G">Tadā cittaṁ pasādetvā,</div> </td> </tr> <tr> <td> <div class="G">satthāraṁ abhivādayiṁ.</div> </td> </tr> </table> </div>
</div>
<div class="q" id="p_20Ap1_5058"> <div class="divNumber">200.</div> <div class="p"> <table class="singleColumn"> <tr> <td> <div class="pN">5058</div> <div class="G">Piyadassī tu bhagavā,</div> </td> </tr> <tr> <td> <div class="G">lokajeṭṭho narāsabho;</div> </td> </tr> <tr> <td> <div class="G">Ratanāsanamāsīno,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_20Ap1_5059"> <div class="divNumber">201.</div> <div class="p"> <table class="singleColumn"> <tr> <td> <div class="pN">5059</div> <div class="G">‘Yo me ratanamayaṁ pīṭhaṁ,</div> </td> </tr> <tr> <td> <div class="G">amatañca phalaṁ adā;</div> </td> </tr> <tr> <td> <div class="G">Tamahaṁ kittayissāmi,</div> </td> </tr> <tr> <td> <div class="G">suṇātha mama bhāsato.</div> </td> </tr> </table> </div>
</div>
<div class="q" id="p_20Ap1_5060"> <div class="divNumber">202.</div> <div class="p"> <table class="singleColumn"> <tr> <td> <div class="pN">5060</div> <div class="G">Sattasattati kappāni,</div> </td> </tr> <tr> <td> <div class="G">devaloke ramissati;</div> </td> </tr> <tr> <td> <div class="G">Pañcasattatikkhattuñca,</div> </td> </tr> <tr> <td> <div class="G">cakkavattī bhavissati.</div> </td> </tr> </table> </div>
</div>
<div class="q" id="p_20Ap1_5061"> <div class="divNumber">203.</div> <div class="p"> <table class="singleColumn"> <tr> <td> <div class="pN">5061</div> <div class="G">Dvattiṁsakkhattuṁ devindo,</div> </td> </tr> <tr> <td> <div class="G">devarajjaṁ karissati;</div> </td> </tr> <tr> <td> <div class="G">Padesarajjaṁ vipulaṁ,</div> </td> </tr> <tr> <td> <div class="G">gaṇanāto asaṅkhiyaṁ.</div> </td> </tr> </table> </div>
</div>
<div class="q" id="p_20Ap1_5062"> <div class="divNumber">204.</div> <div class="p"> <table class="singleColumn"> <tr> <td> <div class="pN">5062</div> <div class="G">Soṇṇamayaṁ rūpimayaṁ,</div> </td> </tr> <tr> <td> <div class="G">pallaṅkaṁ sukataṁ bahuṁ;</div> </td> </tr> <tr> <td> <div class="G">Lohitaṅgamayañceva,</div> </td> </tr> <tr> <td> <div class="G">lacchati ratanāmayaṁ.</div> </td> </tr> </table> </div>
</div>
<div class="q" id="p_20Ap1_5063"> <div class="divNumber">205.</div> <div class="p"> <table class="singleColumn"> <tr> <td> <div class="pN">5063</div> <div class="G">Caṅkamantampi manujaṁ,</div> </td> </tr> <tr> <td> <div class="G">puññakammasamaṅginaṁ;</div> </td> </tr> <tr> <td> <div class="G">Pallaṅkāni anekāni,</div> </td> </tr> <tr> <td> <div class="G">parivāressare tadā.</div> </td> </tr> </table> </div>
</div>
<div class="q" id="p_20Ap1_5064"> <div class="divNumber">206.</div> <div class="p"> <table class="singleColumn"> <tr> <td> <div class="pN">5064</div> <div class="G">Kūṭāgārā ca pāsādā,</div> </td> </tr> <tr> <td> <div class="G">sayanañca mahārahaṁ;</div> </td> </tr> <tr> <td> <div class="G">Imassa cittamaññāya,</div> </td> </tr> <tr> <td> <div class="G">nibbattissanti tāvade.</div> </td> </tr> </table> </div>
</div>
<div class="q" id="p_20Ap1_5065"> <div class="divNumber">207.</div> <div class="p"> <table class="singleColumn"> <tr> <td> <div class="pN">5065</div> <div class="G">Saṭṭhi nāgasahassāni,</div> </td> </tr> <tr> <td> <div class="G">sabbālaṅkārabhūsitā;</div> </td> </tr> <tr> <td> <div class="G">Suvaṇṇakacchā mātaṅgā,</div> </td> </tr> <tr> <td> <div class="G">hemakappanavāsasā.</div> </td> </tr> </table> </div>
</div>
<div class="q" id="p_20Ap1_5066"> <div class="divNumber">208.</div> <div class="p"> <table class="singleColumn"> <tr> <td> <div class="pN">5066</div> <div class="G">Ārūḷhā gāmaṇīyehi,</div> </td> </tr> <tr> <td> <div class="G">tomaraṅkusapāṇibhi;</div> </td> </tr> <tr> <td> <div class="G">Imaṁ paricarissanti,</div> </td> </tr> <tr> <td> <div class="G">ratnapīṭhassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_5067"> <div class="divNumber">209.</div> <div class="p"> <table class="singleColumn"> <tr> <td> <div class="pN">5067</div> <div class="G">Saṭṭhi assasahassāni,</div> </td> </tr> <tr> <td> <div class="G">sabbālaṅkārabhūsitā;</div> </td> </tr> <tr> <td> <div class="G">Ājānīyāva jātiyā,</div> </td> </tr> <tr> <td> <div class="G">sindhavā sīghavāhino.</div> </td> </tr> </table> </div>
</div>
<div class="q" id="p_20Ap1_5068"> <div class="divNumber">210.</div> <div class="p"> <table class="singleColumn"> <tr> <td> <div class="pN">5068</div> <div class="G">Ārūḷhā gāmaṇīyehi,</div> </td> </tr> <tr> <td> <div class="G">illiyācāpadhāribhi;</div> </td> </tr> <tr> <td> <div class="G">Tepimaṁ paricarissanti,</div> </td> </tr> <tr> <td> <div class="G">ratnapīṭhassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_5069"> <div class="divNumber">211.</div> <div class="p"> <table class="singleColumn"> <tr> <td> <div class="pN">5069</div> <div class="G">Saṭṭhi rathasahassāni,</div> </td> </tr> <tr> <td> <div class="G">sabbālaṅkārabhūsitā;</div> </td> </tr> <tr> <td> <div class="G">Dīpā athopi veyagghā,</div> </td> </tr> <tr> <td> <div class="G">sannaddhā ussitaddhajā.</div> </td> </tr> </table> </div>
</div>
<div class="q" id="p_20Ap1_5070"> <div class="divNumber">212.</div> <div class="p"> <table class="singleColumn"> <tr> <td> <div class="pN">5070</div> <div class="G">Ārūḷhā gāmaṇīyehi,</div> </td> </tr> <tr> <td> <div class="G">cāpahatthehi vammibhi;</div> </td> </tr> <tr> <td> <div class="G">Parivāressantimaṁ niccaṁ,</div> </td> </tr> <tr> <td> <div class="G">ratnapīṭhassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_5071"> <div class="divNumber">213.</div> <div class="p"> <table class="singleColumn"> <tr> <td> <div class="pN">5071</div> <div class="G">Saṭṭhi dhenusahassāni,</div> </td> </tr> <tr> <td> <div class="G">dohaññā puṅgavūsabhe;</div> </td> </tr> <tr> <td> <div class="G">Vacchake janayissanti,</div> </td> </tr> <tr> <td> <div class="G">ratnapīṭhassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_5072"> <div class="divNumber">214.</div> <div class="p"> <table class="singleColumn"> <tr> <td> <div class="pN">5072</div> <div class="G">Soḷasitthisahassāni,</div> </td> </tr> <tr> <td> <div class="G">sabbālaṅkārabhūsitā;</div> </td> </tr> <tr> <td> <div class="G">Vicittavatthābharaṇā,</div> </td> </tr> <tr> <td> <div class="G">āmukkamaṇikuṇḍalā.</div> </td> </tr> </table> </div>
</div>
<div class="q" id="p_20Ap1_5073"> <div class="divNumber">215.</div> <div class="p"> <table class="singleColumn"> <tr> <td> <div class="pN">5073</div> <div class="G">Aḷārapamhā hasulā,</div> </td> </tr> <tr> <td> <div class="G">susaññā tanumajjhimā;</div> </td> </tr> <tr> <td> <div class="G">Parivāressantimaṁ niccaṁ,</div> </td> </tr> <tr> <td> <div class="G">ratnapīṭhassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_5074"> <div class="divNumber">216.</div> <div class="p"> <table class="singleColumn"> <tr> <td> <div class="pN">5074</div> <div class="G">Aṭṭhārase kappasate,</div> </td> </tr> <tr> <td> <div class="G">gotamo nāma cakkhumā;</div> </td> </tr> <tr> <td> <div class="G">Tamandhakāraṁ vidhamitvā,</div> </td> </tr> <tr> <td> <div class="G">buddho loke bhavissati.</div> </td> </tr> </table> </div>
</div>
<div class="q" id="p_20Ap1_5075"> <div class="divNumber">217.</div> <div class="p"> <table class="singleColumn"> <tr> <td> <div class="pN">5075</div> <div class="G">Tassa dassanamāgamma,</div> </td> </tr> <tr> <td> <div class="G">pabbajissatikiñcano;</div> </td> </tr> <tr> <td> <div class="G">Tosayitvāna satthāraṁ,</div> </td> </tr> <tr> <td> <div class="G">sāsanebhiramissati.</div> </td> </tr> </table> </div>
</div>
<div class="q" id="p_20Ap1_5076"> <div class="divNumber">218.</div> <div class="p"> <table class="singleColumn"> <tr> <td> <div class="pN">5076</div> <div class="G">Tassa dhammaṁ suṇitvāna,</div> </td> </tr> <tr> <td> <div class="G">kilese ghātayissati;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">nibbāyissatināsavo’.</div> </td> </tr> </table> </div>
</div>
<div class="q" id="p_20Ap1_5077"> <div class="divNumber">219.</div> <div class="p"> <table class="singleColumn"> <tr> <td> <div class="pN">5077</div> <div class="G">Vīriyaṁ me dhuradhorayhaṁ,</div> </td> </tr> <tr> <td> <div class="G">yogakkhemādhivāhanaṁ;</div> </td> </tr> <tr> <td> <div class="G">Uttamatthaṁ patthayanto,</div> </td> </tr> <tr> <td> <div class="G">sāsane viharāmahaṁ.</div> </td> </tr> </table> </div>
</div>
<div class="q" id="p_20Ap1_5078"> <div class="divNumber">220.</div> <div class="p"> <table class="singleColumn"> <tr> <td> <div class="pN">5078</div> <div class="G">Idaṁ pacchimakaṁ mayhaṁ,</div> </td> </tr> <tr> <td> <div class="G">carimo vattate bhavo;</div> </td> </tr> <tr> <td> <div class="G">Sabbāsavā parikkhīṇā,</div> </td> </tr> <tr> <td> <div class="G">natthi dāni punabbhavo.</div> </td> </tr> </table> </div>
</div>
<div class="q" id="p_20Ap1_5079"> <div class="divNumber">221.</div> <div class="p"> <table class="singleColumn"> <tr> <td> <div class="pN">5079</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_5080"> <div class="divNumber">222.</div> <div class="p"> <table class="singleColumn"> <tr> <td> <div class="pN">5080</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_5081"> <div class="divNumber">223.</div> <div class="p"> <table class="singleColumn"> <tr> <td> <div class="pN">5081</div> <div class="G">Paṭisambhidā catasso,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_5082"> <div class="p">
<span class="pN">5082</span>Itthaṁ sudaṁ āyasmā hemako thero imā gāthāyo abhāsitthāti. </div>
</div>
<div class="CENTER" id="p_20Ap1_5083">
<span class="pN">5083</span>Hemakattherassāpadānaṁ sattamaṁ.<br> Sattarasamaṁ bhāṇavāraṁ.</div>
</html>
