<html>
<div class="i">1.1.18 Bhūminānattañāṇaniddesa</div>
<div class="h">Mahāvagga</div>
<div class="h">Ñāṇakathā</div>
<div class="h">Bhūminānattañāṇaniddesa</div>
<div class="q" id="p_26Ps_505"> <div class="divNumber">72.</div> <div class="p">
<span class="pN">505</span>Kathaṁ catudhammavavatthāne paññā bhūminānatte ñāṇaṁ? Catasso bhūmiyo— kāmāvacarā bhūmi, rūpāvacarā bhūmi, arūpāvacarā bhūmi, apariyāpannā bhūmi. Katamā kāmāvacarā bhūmi? Heṭṭhato avīcinirayaṁ pariyantaṁ karitvā uparito paranimmitavasavattī deve antokaritvā yaṁ etasmiṁ antare etthāvacarā ettha pariyāpannā khandhadhātuāyatanā rūpaṁ vedanā saññā saṅkhārā viññāṇaṁ— ayaṁ kāmāvacarā bhūmi. </div>
</div>
<div class="q" id="p_26Ps_506"> <div class="p">
<span class="pN">506</span>Katamā rūpāvacarā bhūmi? Heṭṭhato brahmalokaṁ pariyantaṁ karitvā uparito akaniṭṭhe deve antokaritvā yaṁ etasmiṁ antare etthāvacarā ettha pariyāpannā samāpannassa vā upapannassa vā diṭṭhadhammasukhavihārissa vā cittacetasikā dhammā— ayaṁ rūpāvacarā bhūmi. </div>
</div>
<div class="q" id="p_26Ps_507"> <div class="p">
<span class="pN">507</span>Katamā arūpāvacarā bhūmi? Heṭṭhato ākāsānañcāyatanūpage deve pariyantaṁ karitvā uparito nevasaññānāsaññāyatanūpage deve antokaritvā yaṁ etasmiṁ antare etthāvacarā ettha pariyāpannā samāpannassa vā upapannassa vā diṭṭhadhammasukhavihārissa vā cittacetasikā dhammā— ayaṁ arūpāvacarā bhūmi. </div>
</div>
<div class="q" id="p_26Ps_508"> <div class="p">
<span class="pN">508</span>Katamā apariyāpannā bhūmi? Apariyāpannā maggā ca maggaphalāni ca asaṅkhatā ca dhātu— ayaṁ apariyāpannā bhūmi. Imā catasso bhūmiyo. </div>
</div>
<div class="q" id="p_26Ps_509"> <div class="p">
<span class="pN">509</span>Aparāpi catasso bhūmiyo cattāro satipaṭṭhānā cattāro sammappadhānā, cattāro iddhipādā, cattāri jhānāni, catasso appamaññāyo, catasso arūpasamāpattiyo, catasso paṭisambhidā, catasso paṭipadā, cattāri ārammaṇāni, cattāro ariyavaṁsā, cattāri saṅgahavatthūni, cattāri cakkāni, cattāri dhammapadāni— imā catasso bhūmiyo. Taṁ ñātaṭṭhena ñāṇaṁ, pajānanaṭṭhena paññā. Tena vuccati— “catudhammavavatthāne paññā bhūminānatte ñāṇaṁ”. </div>
</div>
<div class="CENTER" id="p_26Ps_510">
<span class="pN">510</span>Bhūminānattañāṇaniddeso aṭṭhārasamo.</div>
</html>
