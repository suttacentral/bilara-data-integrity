<html>
<div class="i">1.1.9 Lobhapariññāsutta</div>
<div class="h">Ekakanipāta</div>
<div class="h">Paṭhamavagga</div>
<div class="h">Lobhapariññāsutta</div>
<div class="q" id="p_18It_43"> <div class="divNumber">9.</div> <div class="p">
<span class="pN">43</span>Vuttañhetaṁ bhagavatā vuttamarahatāti me sutaṁ—  </div>
</div>
<div class="q" id="p_18It_44"> <div class="p">
<span class="pN">44</span>“Lobhaṁ, bhikkhave, anabhijānaṁ aparijānaṁ tattha cittaṁ avirājayaṁ appajahaṁ abhabbo dukkhakkhayāya. Lobhañca kho, bhikkhave, abhijānaṁ parijānaṁ tattha cittaṁ virājayaṁ pajahaṁ bhabbo dukkhakkhayāyā”ti. Etamatthaṁ bhagavā avoca. Tatthetaṁ iti vuccati—  </div>
</div>
<div class="q" id="p_18It_45"> <div class="p"> <table class="singleColumn"> <tr> <td> <div class="pN">45</div> <div class="G">“Yena lobhena luddhāse,</div> </td> </tr> <tr> <td> <div class="G">sattā gacchanti duggatiṁ;</div> </td> </tr> <tr> <td> <div class="G">Taṁ lobhaṁ sammadaññāya,</div> </td> </tr> <tr> <td> <div class="G">pajahanti vipassino;</div> </td> </tr> <tr> <td> <div class="G">Pahāya na punāyanti,</div> </td> </tr> <tr> <td> <div class="G">imaṁ lokaṁ kudācanan”ti.</div> </td> </tr> </table> </div>
</div>
<div class="q" id="p_18It_46"> <div class="p">
<span class="pN">46</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_47">
<span class="pN">47</span>Navamaṁ.</div>
</html>
