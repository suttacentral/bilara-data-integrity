<html>
<div class="i">1.6.2 Dutiyapāṭidesanīyasikkhāpada</div>
<div class="h">
Mahāvibhaṅga
</div>
<div class="h">
Pāṭidesanīyakaṇḍa
</div>
<div class="h">
Dutiyapāṭidesanīyasikkhāpada
</div>
<div class="q" id="p_2V_1613">
<div class="divNumber">
557.
</div>
<div class="p">
<span class="pN">1613</span>Tena samayena buddho bhagavā rājagahe viharati veḷuvane kalandakanivāpe. Tena kho pana samayena bhikkhū kulesu nimantitā bhuñjanti. Chabbaggiyā bhikkhuniyo chabbaggiyānaṁ bhikkhūnaṁ vosāsantiyo ṭhitā honti— “idha sūpaṁ detha, idha odanaṁ dethā”ti. Chabbaggiyā bhikkhū yāvadatthaṁ bhuñjanti. Aññe bhikkhū na cittarūpaṁ bhuñjanti.
</div>
</div>
<div class="q" id="p_2V_1614">
<div class="p">
<span class="pN">1614</span>Ye te bhikkhū appicchā…pe… te ujjhāyanti khiyyanti vipācenti— “kathañhi nāma chabbaggiyā bhikkhū bhikkhuniyo vosāsantiyo na nivāressantī”ti…pe… “saccaṁ kira tumhe, bhikkhave, bhikkhuniyo vosāsantiyo na nivārethā”ti? “Saccaṁ, bhagavā”ti. Vigarahi buddho bhagavā…pe… kathañhi nāma tumhe, moghapurisā, bhikkhuniyo vosāsantiyo na nivāressatha. Netaṁ, moghapurisā, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_1615">
<div class="divNumber">
558.
</div>
<div class="p">
<span class="pN">1615</span><span class="bold">“Bhikkhū paneva kulesu nimantitā bhuñjanti, tatra ce sā bhikkhunī vosāsamānarūpā ṭhitā hoti— ‘idha sūpaṁ detha, idha odanaṁ dethā’ti, tehi bhikkhūhi sā bhikkhunī apasādetabbā— ‘apasakka tāva, bhagini, yāva bhikkhū bhuñjantī’ti. Ekassa cepi bhikkhuno na paṭibhāseyya taṁ bhikkhuniṁ apasādetuṁ— ‘apasakka tāva, bhagini, yāva bhikkhū bhuñjantī’ti paṭidesetabbaṁ tehi bhikkhūhi— ‘gārayhaṁ, āvuso, dhammaṁ āpajjimhā asappāyaṁ pāṭidesanīyaṁ, taṁ paṭidesemā’”</span>ti. (<span class="italic">2</span>:<span class="bold">143</span>)
</div>
</div>
<div class="q" id="p_2V_1616">
<div class="divNumber">
559.
</div>
<div class="p">
<span class="pN">1616</span><span class="bold">Bhikkhū paneva kulesu nimantitā bhuñjantī</span>ti kulaṁ nāma cattāri kulāni— khattiyakulaṁ, brāhmaṇakulaṁ, vessakulaṁ, suddakulaṁ.
</div>
</div>
<div class="q" id="p_2V_1617">
<div class="p">
<span class="pN">1617</span><span class="bold">Nimantitā bhuñjantī</span>ti pañcannaṁ bhojanānaṁ aññatarena bhojanena nimantitā bhuñjanti.
</div>
</div>
<div class="q" id="p_2V_1618">
<div class="p">
<span class="pN">1618</span><span class="bold">Bhikkhunī</span> nāma ubhatosaṁghe upasampannā.
</div>
</div>
<div class="q" id="p_2V_1619">
<div class="p">
<span class="pN">1619</span><span class="bold">Vosāsantī</span> nāma yathāmittatā yathāsandiṭṭhatā yathāsambhattatā yathāsamānupajjhāyakatā yathāsamānācariyakatā— “idha sūpaṁ detha, idha odanaṁ dethā”ti. Esā vosāsantī nāma.
</div>
</div>
<div class="q" id="p_2V_1620">
<div class="p">
<span class="pN">1620</span><span class="bold">Tehi bhikkhūhī</span>ti bhuñjamānehi bhikkhūhi.
</div>
</div>
<div class="q" id="p_2V_1621">
<div class="p">
<span class="pN">1621</span><span class="bold">Sā bhikkhunī</span>ti yā sā vosāsantī bhikkhunī.
</div>
</div>
<div class="q" id="p_2V_1622">
<div class="p">
<span class="pN">1622</span>Tehi bhikkhūhi sā bhikkhunī apasādetabbā— “apasakka tāva, bhagini, yāva bhikkhū bhuñjantī”ti. Ekassa cepi bhikkhuno anapasādito— “khādissāmi bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti pāṭidesanīyassa.
</div>
</div>
<div class="q" id="p_2V_1623">
<div class="divNumber">
560.
</div>
<div class="p">
<span class="pN">1623</span>Upasampannāya upasampannasaññī vosāsantiyā na nivāreti, āpatti pāṭidesanīyassa. Upasampannāya vematiko vosāsantiyā na nivāreti, āpatti pāṭidesanīyassa. Upasampannāya anupasampannasaññī vosāsantiyā na nivāreti, āpatti pāṭidesanīyassa.
</div>
</div>
<div class="q" id="p_2V_1624">
<div class="p">
<span class="pN">1624</span>Ekatoupasampannāya vosāsantiyā na nivāreti, āpatti dukkaṭassa. Anupasampannāya upasampannasaññī, āpatti dukkaṭassa. Anupasampannāya vematiko, āpatti dukkaṭassa. Anupasampannāya anupasampannasaññī, anāpatti.
</div>
</div>
<div class="q" id="p_2V_1625">
<div class="divNumber">
561.
</div>
<div class="p">
<span class="pN">1625</span>Anāpatti— attano bhattaṁ dāpeti na deti, aññesaṁ bhattaṁ deti na dāpeti, yaṁ na dinnaṁ taṁ dāpeti, yattha na dinnaṁ tattha dāpeti, sabbesaṁ samakaṁ dāpeti, sikkhamānā vosāsati, sāmaṇerī vosāsati, pañca bhojanāni ṭhapetvā sabbattha, anāpatti, ummattakassa, ādikammikassāti.
</div>
</div>
<div class="CENTER" id="p_2V_1626">
<span class="pN">1626</span>Dutiyapāṭidesanīyasikkhāpadaṁ niṭṭhitaṁ.
</div>
</html>
