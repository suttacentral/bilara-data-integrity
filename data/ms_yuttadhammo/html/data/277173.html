<html>
<div class="i">1.2.5.1 Adantaaguttasutta</div>
<div class="h">Saḷāyatanasaṁyutta</div>
<div class="h">Dutiyapaṇṇāsaka</div>
<div class="h">Saḷavagga</div>
<div class="h">Adantaaguttasutta</div>
<div class="q" id="p_13S4_456"> <div class="divNumber">94.</div> <div class="p">
<span class="pN">456</span>Sāvatthinidānaṁ. “Chayime, bhikkhave, phassāyatanā adantā aguttā arakkhitā asaṁvutā dukkhādhivāhā honti. Katame cha? Cakkhu, bhikkhave, phassāyatanaṁ adantaṁ aguttaṁ arakkhitaṁ asaṁvutaṁ dukkhādhivāhaṁ hoti…pe… jivhā, bhikkhave, phassāyatanaṁ adantaṁ aguttaṁ arakkhitaṁ asaṁvutaṁ dukkhādhivāhaṁ hoti…pe… mano, bhikkhave, phassāyatanaṁ adantaṁ aguttaṁ arakkhitaṁ asaṁvutaṁ dukkhādhivāhaṁ hoti. Ime kho, bhikkhave, cha phassāyatanā adantā aguttā arakkhitā asaṁvutā dukkhādhivāhā honti”. </div>
</div>
<div class="q" id="p_13S4_457"> <div class="p">
<span class="pN">457</span>Chayime, bhikkhave, phassāyatanā sudantā suguttā surakkhitā susaṁvutā sukhādhivāhā honti. Katame cha? Cakkhu, bhikkhave, phassāyatanaṁ sudantaṁ suguttaṁ surakkhitaṁ susaṁvutaṁ sukhādhivāhaṁ hoti…pe… jivhā, bhikkhave, phassāyatanaṁ sudantaṁ suguttaṁ surakkhitaṁ susaṁvutaṁ sukhādhivāhaṁ hoti…pe… mano, bhikkhave, phassāyatanaṁ sudantaṁ suguttaṁ surakkhitaṁ susaṁvutaṁ sukhādhivāhaṁ hoti. Ime kho, bhikkhave, cha phassāyatanā sudantā suguttā surakkhitā susaṁvutā sukhādhivāhā hontī”ti. Idamavoca bhagavā…pe… etadavoca satthā— </div>
</div>
<div class="q" id="p_13S4_458"> <div class="p"> <table class="singleColumn"> <tr> <td> <div class="pN">458</div> <div class="G">“Saḷeva phassāyatanāni bhikkhavo,</div> </td> </tr> <tr> <td> <div class="G">Asaṁvuto yattha dukkhaṁ nigacchati;</div> </td> </tr> <tr> <td> <div class="G">Tesañca ye saṁvaraṇaṁ avedisuṁ,</div> </td> </tr> <tr> <td> <div class="G">Saddhādutiyā viharantānavassutā.</div> </td> </tr> </table> </div>
</div>
<div class="q" id="p_13S4_459"> <div class="p"> <table class="singleColumn"> <tr> <td> <div class="pN">459</div> <div class="G">Disvāna rūpāni manoramāni,</div> </td> </tr> <tr> <td> <div class="G">Athopi disvāna amanoramāni;</div> </td> </tr> <tr> <td> <div class="G">Manorame rāgapathaṁ vinodaye,</div> </td> </tr> <tr> <td> <div class="G">Na cāppiyaṁ meti manaṁ padosaye.</div> </td> </tr> </table> </div>
</div>
<div class="q" id="p_13S4_460"> <div class="p"> <table class="singleColumn"> <tr> <td> <div class="pN">460</div> <div class="G">Saddañca sutvā dubhayaṁ piyāppiyaṁ,</div> </td> </tr> <tr> <td> <div class="G">Piyamhi sadde na samucchito siyā;</div> </td> </tr> <tr> <td> <div class="G">Athoppiye dosagataṁ vinodaye,</div> </td> </tr> <tr> <td> <div class="G">Na cāppiyaṁ meti manaṁ padosaye.</div> </td> </tr> </table> </div>
</div>
<div class="q" id="p_13S4_461"> <div class="p"> <table class="singleColumn"> <tr> <td> <div class="pN">461</div> <div class="G">Gandhañca ghatvā surabhiṁ manoramaṁ,</div> </td> </tr> <tr> <td> <div class="G">Athopi ghatvā asuciṁ akantiyaṁ;</div> </td> </tr> <tr> <td> <div class="G">Akantiyasmiṁ paṭighaṁ vinodaye,</div> </td> </tr> <tr> <td> <div class="G">Chandānunīto na ca kantiye siyā.</div> </td> </tr> </table> </div>
</div>
<div class="q" id="p_13S4_462"> <div class="p"> <table class="singleColumn"> <tr> <td> <div class="pN">462</div> <div class="G">Rasañca bhotvāna asāditañca sāduṁ,</div> </td> </tr> <tr> <td> <div class="G">Athopi bhotvāna asādumekadā;</div> </td> </tr> <tr> <td> <div class="G">Sāduṁ rasaṁ nājjhosāya bhuñje,</div> </td> </tr> <tr> <td> <div class="G">Virodhamāsādusu nopadaṁsaye.</div> </td> </tr> </table> </div>
</div>
<div class="q" id="p_13S4_463"> <div class="p"> <table class="singleColumn"> <tr> <td> <div class="pN">463</div> <div class="G">Phassena phuṭṭho na sukhena majje,</div> </td> </tr> <tr> <td> <div class="G">Dukkhena phuṭṭhopi na sampavedhe;</div> </td> </tr> <tr> <td> <div class="G">Phassadvayaṁ sukhadukkhe upekkhe,</div> </td> </tr> <tr> <td> <div class="G">Anānuruddho aviruddha kenaci.</div> </td> </tr> </table> </div>
</div>
<div class="q" id="p_13S4_464"> <div class="p"> <table class="singleColumn"> <tr> <td> <div class="pN">464</div> <div class="G">Papañcasaññā itarītarā narā,</div> </td> </tr> <tr> <td> <div class="G">Papañcayantā upayanti saññino;</div> </td> </tr> <tr> <td> <div class="G">Manomayaṁ gehasitañca sabbaṁ,</div> </td> </tr> <tr> <td> <div class="G">Panujja nekkhammasitaṁ irīyati.</div> </td> </tr> </table> </div>
</div>
<div class="q" id="p_13S4_465"> <div class="p"> <table class="singleColumn"> <tr> <td> <div class="pN">465</div> <div class="G">Evaṁ mano chassu yadā subhāvito,</div> </td> </tr> <tr> <td> <div class="G">Phuṭṭhassa cittaṁ na vikampate kvaci;</div> </td> </tr> <tr> <td> <div class="G">Te rāgadose abhibhuyya bhikkhavo,</div> </td> </tr> <tr> <td> <div class="G">Bhavattha jātimaraṇassa pāragā”ti.</div> </td> </tr> </table> </div>
</div>
<div class="CENTER" id="p_13S4_466">
<span class="pN">466</span>Paṭhamaṁ.</div>
</html>
