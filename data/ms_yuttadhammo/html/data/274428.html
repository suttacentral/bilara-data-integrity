<html>
<div class="i">6.1.2 Dutiyajhānapañhāsutta</div>
<div class="h">Moggallānasaṁyutta</div>
<div class="h">Moggallānavagga</div>
<div class="h">Dutiyajhānapañhāsutta</div>
<div class="q" id="p_13S4_1377"> <div class="divNumber">333.</div> <div class="p">
<span class="pN">1377</span>“‘Dutiyaṁ jhānaṁ, dutiyaṁ jhānan’ti vuccati. Katamaṁ nu kho dutiyaṁ jhānanti? Tassa mayhaṁ, āvuso, etadahosi— ‘idha bhikkhu vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati. Idaṁ vuccati dutiyaṁ jhānan’ti. So khvāhaṁ, āvuso, vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharāmi. Tassa mayhaṁ, āvuso, iminā vihārena viharato vitakkasahagatā saññāmanasikārā samudācaranti. </div>
</div>
<div class="q" id="p_13S4_1378"> <div class="p">
<span class="pN">1378</span>Atha kho maṁ, āvuso, bhagavā iddhiyā upasaṅkamitvā etadavoca— ‘moggallāna, moggallāna. Mā, brāhmaṇa, dutiyaṁ jhānaṁ pamādo, dutiye jhāne cittaṁ saṇṭhapehi, dutiye jhāne cittaṁ ekodiṁ karohi, dutiye jhāne cittaṁ samādahā’ti. So khvāhaṁ, āvuso, aparena samayena vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja vihāsiṁ. Yañhi taṁ, āvuso, sammā vadamāno vadeyya— ‘satthārānuggahito sāvako mahābhiññataṁ patto’ti, mamaṁ taṁ sammā vadamāno vadeyya— ‘satthārānuggahito sāvako mahābhiññataṁ patto’”ti. </div>
</div>
<div class="CENTER" id="p_13S4_1379">
<span class="pN">1379</span>Dutiyaṁ.</div>
</html>
