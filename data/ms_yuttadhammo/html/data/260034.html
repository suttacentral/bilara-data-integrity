<html>
<div class="i">2.1.4.3 Anulomapuggalokāsa</div>
<div class="h">Pavattivāra</div>
<div class="h">Uppādavāra</div>
<div class="h">Paccuppannātītavāra</div>
<div class="h">Anulomapuggalokāsa</div>
<div class="q" id="p_33Y5_357"> <div class="divNumber">61.</div> <div class="p">
<span class="pN">357</span>» Yassa yattha dukkhasaccaṁ uppajjati tassa tattha samudayasaccaṁ uppajjitthāti? </div>
</div>
<div class="q" id="p_33Y5_358"> <div class="p">
<span class="pN">358</span>Suddhāvāsānaṁ upapatticittassa uppādakkhaṇe asaññasattaṁ upapajjantānaṁ tesaṁ tattha dukkhasaccaṁ uppajjati, no ca tesaṁ tattha samudayasaccaṁ uppajjittha. Itaresaṁ catuvokāraṁ pañcavokāraṁ upapajjantānaṁ pavatte cittassa uppādakkhaṇe tesaṁ tattha dukkhasaccañca uppajjati samudayasaccañca uppajjittha. </div>
</div>
<div class="q" id="p_33Y5_359"> <div class="p">
<span class="pN">359</span>« Yassa vā pana yattha samudayasaccaṁ uppajjittha tassa tattha dukkhasaccaṁ uppajjatīti? </div>
</div>
<div class="q" id="p_33Y5_360"> <div class="p">
<span class="pN">360</span>Catuvokārā pañcavokārā cavantānaṁ pavatte cittassa bhaṅgakkhaṇe arūpe maggassa ca phalassa ca uppādakkhaṇe tesaṁ tattha samudayasaccaṁ uppajjittha, no ca tesaṁ tattha dukkhasaccaṁ uppajjati. Catuvokāraṁ pañcavokāraṁ upapajjantānaṁ pavatte cittassa uppādakkhaṇe tesaṁ tattha samudayasaccañca uppajjittha dukkhasaccañca uppajjati. </div>
</div>
<div class="q" id="p_33Y5_361"> <div class="p">
<span class="pN">361</span>» Yassa yattha dukkhasaccaṁ uppajjati tassa tattha maggasaccaṁ uppajjitthāti? </div>
</div>
<div class="q" id="p_33Y5_362"> <div class="p">
<span class="pN">362</span>Suddhāvāsānaṁ upapatticittassa uppādakkhaṇe anabhisametāvīnaṁ upapajjantānaṁ pavatte cittassa uppādakkhaṇe asaññasattaṁ upapajjantānaṁ tesaṁ tattha dukkhasaccaṁ uppajjati, no ca tesaṁ tattha maggasaccaṁ uppajjittha. Abhisametāvīnaṁ upapajjantānaṁ pavatte cittassa uppādakkhaṇe tesaṁ tattha dukkhasaccañca uppajjati maggasaccañca uppajjittha. </div>
</div>
<div class="q" id="p_33Y5_363"> <div class="p">
<span class="pN">363</span>« Yassa vā pana yattha maggasaccaṁ uppajjittha tassa tattha dukkhasaccaṁ uppajjatīti? </div>
</div>
<div class="q" id="p_33Y5_364"> <div class="p">
<span class="pN">364</span>Abhisametāvīnaṁ cavantānaṁ pavatte cittassa bhaṅgakkhaṇe arūpe maggassa ca phalassa ca uppādakkhaṇe tesaṁ tattha maggasaccaṁ uppajjittha, no ca tesaṁ tattha dukkhasaccaṁ uppajjati. Abhisametāvīnaṁ upapajjantānaṁ pavatte cittassa uppādakkhaṇe tesaṁ tattha maggasaccañca uppajjittha dukkhasaccañca uppajjati. </div>
</div>
<div class="q" id="p_33Y5_365"> <div class="divNumber">62.</div> <div class="p">
<span class="pN">365</span>» Yassa yattha samudayasaccaṁ uppajjati tassa tattha maggasaccaṁ uppajjitthāti? </div>
</div>
<div class="q" id="p_33Y5_366"> <div class="p">
<span class="pN">366</span>Anabhisametāvīnaṁ taṇhāya uppādakkhaṇe tesaṁ tattha samudayasaccaṁ uppajjati, no ca tesaṁ tattha maggasaccaṁ uppajjittha. Abhisametāvīnaṁ taṇhāya uppādakkhaṇe tesaṁ tattha samudayasaccañca uppajjati maggasaccañca uppajjittha. </div>
</div>
<div class="q" id="p_33Y5_367"> <div class="p">
<span class="pN">367</span>« Yassa vā pana yattha maggasaccaṁ uppajjittha tassa tattha samudayasaccaṁ uppajjatīti? </div>
</div>
<div class="q" id="p_33Y5_368"> <div class="p">
<span class="pN">368</span>Abhisametāvīnaṁ taṇhāya bhaṅgakkhaṇe taṇhāvippayuttacitte vattamāne tesaṁ tattha maggasaccaṁ uppajjittha, no ca tesaṁ tattha samudayasaccaṁ uppajjati. Abhisametāvīnaṁ taṇhāya uppādakkhaṇe tesaṁ tattha maggasaccañca uppajjittha samudayasaccañca uppajjati. </div>
</div>
</html>
