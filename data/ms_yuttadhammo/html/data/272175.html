<html>
<div class="i">5.11 Saṁsaṭṭhavāra</div>
<div class="h">Samathabheda</div>
<div class="h">Saṁsaṭṭhavāra</div>
<div class="q" id="p_5V_1328"> <div class="divNumber">306.</div> <div class="p">
<span class="pN">1328</span>Adhikaraṇanti vā samathāti vā ime dhammā saṁsaṭṭhā udāhu visaṁsaṭṭhā? Labbhā ca panimesaṁ dhammānaṁ vinibbhujitvā vinibbhujitvā nānākaraṇaṁ paññāpetunti? </div>
</div>
<div class="q" id="p_5V_1329"> <div class="p">
<span class="pN">1329</span>Adhikaraṇanti vā samathāti vā ime dhammā visaṁsaṭṭhā, no saṁsaṭṭhā. Labbhā ca panimesaṁ dhammānaṁ vinibbhujitvā vinibbhujitvā nānākaraṇaṁ paññāpetunti. So—  “mā hevan”tissa vacanīyo. Adhikaraṇanti vā samathāti vā ime dhammā saṁsaṭṭhā, no visaṁsaṭṭhā. No ca labbhā imesaṁ dhammānaṁ vinibbhujitvā vinibbhujitvā nānākaraṇaṁ paññāpetuṁ. Taṁ kissa hetu? Nanu vuttaṁ bhagavatā—  “cattārimāni, bhikkhave, adhikaraṇāni, satta samathā. Adhikaraṇā samathehi sammanti, samathā adhikaraṇehi sammanti. Evaṁ, ime dhammā saṁsaṭṭhā no visaṁsaṭṭhā; no ca labbhā imesaṁ dhammānaṁ vinibbhujitvā vinibbhujitvā nānākaraṇaṁ paññāpetun”ti. </div>
</div>
<div class="CENTER" id="p_5V_1330">
<span class="pN">1330</span>Saṁsaṭṭhavāro niṭṭhito soḷasamo.</div>
</html>
