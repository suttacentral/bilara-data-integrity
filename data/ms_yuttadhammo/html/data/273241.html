<html>
<div class="i">1.6.3 Tatiyapāṭidesanīyasikkhāpada</div>
<div class="h">
Mahāvibhaṅga
</div>
<div class="h">
Pāṭidesanīyakaṇḍa
</div>
<div class="h">
Tatiyapāṭidesanīyasikkhāpada
</div>
<div class="q" id="p_2V_1627">
<div class="divNumber">
562.
</div>
<div class="p">
<span class="pN">1627</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena sāvatthiyaṁ aññataraṁ kulaṁ ubhatopasannaṁ hoti. Saddhāya vaḍḍhati, bhogena hāyati, yaṁ tasmiṁ kule uppajjati purebhattaṁ khādanīyaṁ vā bhojanīyaṁ vā taṁ sabbaṁ bhikkhūnaṁ vissajjetvā appekadā anasitā acchanti. Manussā ujjhāyanti khiyyanti vipācenti—  “kathañhi nāma samaṇā sakyaputtiyā na mattaṁ jānitvā paṭiggahessanti. Ime imesaṁ datvā appekadā anasitā acchantī”ti.
</div>
</div>
<div class="q" id="p_2V_1628">
<div class="p">
<span class="pN">1628</span>Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. Atha kho te bhikkhū bhagavato etamatthaṁ ārocesuṁ. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—  “anujānāmi, bhikkhave, yaṁ kulaṁ saddhāya vaḍḍhati, bhogena hāyati evarūpassa kulassa ñattidutiyena kammena sekkhasammutiṁ dātuṁ. Evañca pana, bhikkhave, dātabbā. Byattena bhikkhunā paṭibalena saṁgho ñāpetabbo— 
</div>
</div>
<div class="q" id="p_2V_1629">
<div class="divNumber">
563.
</div>
<div class="p">
<span class="pN">1629</span>‘Suṇātu me, bhante, saṁgho. Itthannāmaṁ kulaṁ saddhāya vaḍḍhati, bhogena hāyati. Yadi saṁghassa pattakallaṁ, saṁgho itthannāmassa kulassa sekkhasammutiṁ dadeyya. Esā ñatti.
</div>
</div>
<div class="q" id="p_2V_1630">
<div class="p">
<span class="pN">1630</span>Suṇātu me, bhante, saṁgho. Itthannāmaṁ kulaṁ saddhāya vaḍḍhati, bhogena hāyati. Saṁgho itthannāmassa kulassa sekkhasammutiṁ deti. Yassāyasmato khamati itthannāmassa kulassa sekkhasammutiyā dānaṁ, so tuṇhassa; yassa nakkhamati, so bhāseyya.
</div>
</div>
<div class="q" id="p_2V_1631">
<div class="p">
<span class="pN">1631</span>Dinnā saṁghena itthannāmassa kulassa sekkhasammuti. Khamati saṁghassa, tasmā tuṇhī, evametaṁ dhārayāmī’ti.
</div>
</div>
<div class="q" id="p_2V_1632">
<div class="p">
<span class="pN">1632</span>Evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_1633">
<div class="p">
<span class="pN">1633</span><span class="bold">“Yāni kho pana tāni sekkhasammatāni kulāni, yo pana bhikkhu tathārūpesu sekkhasammatesu kulesu khādanīyaṁ vā bhojanīyaṁ vā sahatthā paṭiggahetvā khādeyya vā bhuñjeyya vā, paṭidesetabbaṁ tena bhikkhunā—  ‘gārayhaṁ, āvuso, dhammaṁ āpajjiṁ asappāyaṁ pāṭidesanīyaṁ taṁ paṭidesemī’”</span>ti.
</div>
</div>
<div class="q" id="p_2V_1634">
<div class="p">
<span class="pN">1634</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_1635">
<div class="divNumber">
564.
</div>
<div class="p">
<span class="pN">1635</span>Tena kho pana samayena sāvatthiyaṁ ussavo hoti. Manussā bhikkhū nimantetvā bhojenti. Tampi kho kulaṁ bhikkhū nimantesi. Bhikkhū kukkuccāyantā nādhivāsenti—  “paṭikkhittaṁ bhagavatā sekkhasammatesu kulesu khādanīyaṁ vā bhojanīyaṁ vā sahatthā paṭiggahetvā khādituṁ bhuñjitun”ti. Te ujjhāyanti khiyyanti vipācenti—  “kiṁ nu kho nāma amhākaṁ jīvitena yaṁ ayyā amhākaṁ na paṭiggaṇhantī”ti.
</div>
</div>
<div class="q" id="p_2V_1636">
<div class="p">
<span class="pN">1636</span>Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. Atha kho te bhikkhū bhagavato etamatthaṁ ārocesuṁ. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—  “anujānāmi, bhikkhave, nimantitena sekkhasammatesu kulesu khādanīyaṁ vā bhojanīyaṁ vā sahatthā paṭiggahetvā khādituṁ bhuñjituṁ. Evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_1637">
<div class="p">
<span class="pN">1637</span><span class="bold">“Yāni kho pana tāni sekkhasammatāni kulāni, yo pana bhikkhu tathārūpesu sekkhasammatesu kulesu pubbe animantito khādanīyaṁ vā bhojanīyaṁ vā sahatthā paṭiggahetvā khādeyya vā bhuñjeyya vā</span>, <span class="bold">paṭidesetabbaṁ tena bhikkhunā—  ‘gārayhaṁ, āvuso, dhammaṁ āpajjiṁ asappāyaṁ pāṭidesanīyaṁ, taṁ paṭidesemī’”</span>ti.
</div>
</div>
<div class="q" id="p_2V_1638">
<div class="p">
<span class="pN">1638</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_1639">
<div class="divNumber">
565.
</div>
<div class="p">
<span class="pN">1639</span>Tena kho pana samayena aññataro bhikkhu tassa kulassa kulūpako hoti. Atha kho so bhikkhu pubbaṇhasamayaṁ nivāsetvā pattacīvaramādāya yena taṁ kulaṁ tenupasaṅkami; upasaṅkamitvā paññatte āsane nisīdi. Tena kho pana samayena so bhikkhu gilāno hoti. Atha kho te manussā taṁ bhikkhuṁ etadavocuṁ—  “bhuñjatha, bhante”ti. Atha kho so bhikkhu—  “bhagavatā paṭikkhittaṁ animantitena sekkhasammatesu kulesu khādanīyaṁ vā bhojanīyaṁ vā sahatthā paṭiggahetvā khādituṁ bhuñjitun”ti kukkuccāyanto na paṭiggahesi; nāsakkhi piṇḍāya carituṁ; chinnabhatto ahosi.
</div>
</div>
<div class="q" id="p_2V_1640">
<div class="p">
<span class="pN">1640</span>Atha kho so bhikkhu ārāmaṁ gantvā bhikkhūnaṁ etamatthaṁ ārocesi. Bhikkhū bhagavato etamatthaṁ ārocesuṁ. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—  “anujānāmi, bhikkhave, gilānena bhikkhunā sekkhasammatesu kulesu khādanīyaṁ vā bhojanīyaṁ vā sahatthā paṭiggahetvā khādituṁ bhuñjituṁ. Evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_1641">
<div class="divNumber">
566.
</div>
<div class="p">
<span class="pN">1641</span><span class="bold">“Yāni kho pana tāni sekkhasammatāni kulāni, yo pana bhikkhu tathārūpesu sekkhasammatesu kulesu pubbe animantito agilāno khādanīyaṁ vā bhojanīyaṁ vā sahatthā paṭiggahetvā khādeyya vā bhuñjeyya vā, paṭidesetabbaṁ tena bhikkhunā—  ‘gārayhaṁ, āvuso, dhammaṁ āpajjiṁ asappāyaṁ pāṭidesanīyaṁ, taṁ paṭidesemī’”</span>ti. (<span class="italic">3</span>:<span class="bold">144</span>)
</div>
</div>
<div class="q" id="p_2V_1642">
<div class="divNumber">
567.
</div>
<div class="p">
<span class="pN">1642</span><span class="bold">Yāni kho pana tāni sekkhasammatāni kulānī</span>ti sekkhasammataṁ nāma kulaṁ yaṁ kulaṁ saddhāya vaḍḍhati, bhogena hāyati. Evarūpassa kulassa ñattidutiyena kammena sekkhasammuti dinnā hoti.
</div>
</div>
<div class="q" id="p_2V_1643">
<div class="p">
<span class="pN">1643</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_1644">
<div class="p">
<span class="pN">1644</span><span class="bold">Tathārūpesu sekkhasammatesu kulesū</span>ti evarūpesu sekkhasammatesu kulesu.
</div>
</div>
<div class="q" id="p_2V_1645">
<div class="p">
<span class="pN">1645</span><span class="bold">Animantito</span> nāma ajjatanāya vā svātanāya vā animantito, gharūpacāraṁ okkamante nimanteti, eso animantito nāma.
</div>
</div>
<div class="q" id="p_2V_1646">
<div class="p">
<span class="pN">1646</span><span class="bold">Nimantito</span> nāma ajjatanāya vā svātanāya vā nimantito, gharūpacāraṁ anokkamante nimanteti, eso nimantito nāma.
</div>
</div>
<div class="q" id="p_2V_1647">
<div class="p">
<span class="pN">1647</span><span class="bold">Agilāno</span> nāma sakkoti piṇḍāya carituṁ.
</div>
</div>
<div class="q" id="p_2V_1648">
<div class="p">
<span class="pN">1648</span><span class="bold">Gilāno</span> nāma na sakkoti piṇḍāya carituṁ.
</div>
</div>
<div class="q" id="p_2V_1649">
<div class="p">
<span class="pN">1649</span><span class="bold">Khādanīyaṁ</span> nāma pañca bhojanāni—  yāmakālikaṁ sattāhakālikaṁ yāvajīvikaṁ ṭhapetvā avasesaṁ khādanīyaṁ nāma.
</div>
</div>
<div class="q" id="p_2V_1650">
<div class="p">
<span class="pN">1650</span><span class="bold">Bhojanīyaṁ</span> nāma pañca bhojanāni—  odano, kummāso, sattu, maccho, maṁsaṁ.
</div>
</div>
<div class="q" id="p_2V_1651">
<div class="p">
<span class="pN">1651</span>Animantito agilāno “khādissāmi bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti pāṭidesanīyassa.
</div>
</div>
<div class="q" id="p_2V_1652">
<div class="divNumber">
568.
</div>
<div class="p">
<span class="pN">1652</span>Sekkhasammate sekkhasammatasaññī animantito agilāno khādanīyaṁ vā bhojanīyaṁ vā sahatthā paṭiggahetvā khādati vā bhuñjati vā, āpatti pāṭidesanīyassa. Sekkhasammate vematiko…pe…  sekkhasammate asekkhasammatasaññī animantito agilāno khādanīyaṁ vā bhojanīyaṁ vā sahatthā paṭiggahetvā khādati vā bhuñjati vā, āpatti pāṭidesanīyassa.
</div>
</div>
<div class="q" id="p_2V_1653">
<div class="p">
<span class="pN">1653</span>Yāmakālikaṁ sattāhakālikaṁ yāvajīvikaṁ āhāratthāya paṭiggaṇhāti, āpatti dukkaṭassa. Ajjhohāre ajjhohāre āpatti dukkaṭassa. Asekkhasammate sekkhasammatasaññī, āpatti dukkaṭassa. Asekkhasammate vematiko, āpatti dukkaṭassa. Asekkhasammate asekkhasammatasaññī, anāpatti.
</div>
</div>
<div class="q" id="p_2V_1654">
<div class="divNumber">
569.
</div>
<div class="p">
<span class="pN">1654</span>Anāpatti—  nimantitassa, gilānassa, nimantitassa vā gilānassa vā sesakaṁ bhuñjati, aññesaṁ bhikkhā tattha paññattā hoti, gharato nīharitvā denti, niccabhatte, salākabhatte, pakkhike, uposathike, pāṭipadike, yāmakālikaṁ sattāhakālikaṁ yāvajīvikaṁ—  “sati paccaye paribhuñjā”ti deti, ummattakassa, ādikammikassāti.
</div>
</div>
<div class="CENTER" id="p_2V_1655">
<span class="pN">1655</span>Tatiyapāṭidesanīyasikkhāpadaṁ niṭṭhitaṁ.
</div>
</html>
