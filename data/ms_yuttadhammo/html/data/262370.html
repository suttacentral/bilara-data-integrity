<html>
<div class="i"> Adhipati</div>
<div class="h">Kusalattika</div>
<div class="h">Pañhāvāra</div>
<div class="h">Paccayānuloma</div>
<div class="h">Vibhaṅgavāra</div>
<div class="h">Adhipati</div>
<div class="q" id="p_36P1_844"> <div class="divNumber">277.</div> <div class="p">
<span class="pN">844</span>Kusalo dhammo kusalassa dhammassa adhipatipaccayena paccayo—  ārammaṇādhipati, sahajātādhipati. <span class="bold">Ārammaṇādhipati</span>—  dānaṁ datvā sīlaṁ samādiyitvā uposathakammaṁ katvā, taṁ garuṁ katvā paccavekkhati, pubbe suciṇṇāni garuṁ katvā paccavekkhati, jhānā vuṭṭhahitvā jhānaṁ garuṁ katvā paccavekkhati. Sekkhā gotrabhuṁ garuṁ katvā paccavekkhanti, vodānaṁ garuṁ katvā paccavekkhanti. Sekkhā maggā vuṭṭhahitvā maggaṁ garuṁ katvā paccavekkhanti. <span class="bold">Sahajātādhipati</span>—  kusalādhipati sampayuttakānaṁ khandhānaṁ adhipatipaccayena paccayo. (1) </div>
</div>
<div class="q" id="p_36P1_845"> <div class="divNumber">278.</div> <div class="p">
<span class="pN">845</span>Kusalo dhammo akusalassa dhammassa adhipatipaccayena paccayo. <span class="bold">Ārammaṇādhipati</span>—  dānaṁ datvā sīlaṁ samādiyitvā uposathakammaṁ katvā, taṁ garuṁ katvā assādeti abhinandati; taṁ garuṁ katvā rāgo uppajjati, diṭṭhi uppajjati, pubbe suciṇṇāni garuṁ katvā assādeti abhinandati; taṁ garuṁ katvā rāgo uppajjati, diṭṭhi uppajjati. Jhānā vuṭṭhahitvā jhānaṁ garuṁ katvā assādeti abhinandati; taṁ garuṁ katvā rāgo uppajjati, diṭṭhi uppajjati. (2) </div>
</div>
<div class="q" id="p_36P1_846"> <div class="p">
<span class="pN">846</span>Kusalo dhammo abyākatassa dhammassa adhipatipaccayena paccayo—  ārammaṇādhipati, sahajātādhipati. <span class="bold">Ārammaṇādhipati</span>—  arahā maggā vuṭṭhahitvā maggaṁ garuṁ katvā paccavekkhati. <span class="bold">Sahajātādhipati</span>—  kusalādhipati cittasamuṭṭhānānaṁ rūpānaṁ adhipatipaccayena paccayo. (3) </div>
</div>
<div class="q" id="p_36P1_847"> <div class="p">
<span class="pN">847</span>Kusalo dhammo kusalassa ca abyākatassa ca dhammassa adhipatipaccayena paccayo. <span class="bold">Sahajātādhipati</span>—  kusalādhipati sampayuttakānaṁ khandhānaṁ cittasamuṭṭhānānañca rūpānaṁ adhipatipaccayena paccayo. (4) </div>
</div>
<div class="q" id="p_36P1_848"> <div class="divNumber">279.</div> <div class="p">
<span class="pN">848</span>Akusalo dhammo akusalassa dhammassa adhipatipaccayena paccayo—  ārammaṇādhipati, sahajātādhipati. <span class="bold">Ārammaṇādhipati</span>—  rāgaṁ garuṁ katvā assādeti abhinandati; taṁ garuṁ katvā rāgo uppajjati, diṭṭhi uppajjati. Diṭṭhiṁ garuṁ katvā assādeti abhinandati; taṁ garuṁ katvā rāgo uppajjati, diṭṭhi uppajjati. <span class="bold">Sahajātādhipati</span>—  akusalādhipati sampayuttakānaṁ khandhānaṁ adhipatipaccayena paccayo. (1) </div>
</div>
<div class="q" id="p_36P1_849"> <div class="p">
<span class="pN">849</span>Akusalo dhammo abyākatassa dhammassa adhipatipaccayena paccayo. <span class="bold">Sahajātādhipati</span>—  akusalādhipati cittasamuṭṭhānānaṁ rūpānaṁ adhipatipaccayena paccayo. (2) </div>
</div>
<div class="q" id="p_36P1_850"> <div class="p">
<span class="pN">850</span>Akusalo dhammo akusalassa ca abyākatassa ca dhammassa adhipati paccayena paccayo. <span class="bold">Sahajātādhipati</span>—  akusalādhipati sampayuttakānaṁ khandhānaṁ cittasamuṭṭhānānañca rūpānaṁ adhipatipaccayena paccayo. (3) </div>
</div>
<div class="q" id="p_36P1_851"> <div class="divNumber">280.</div> <div class="p">
<span class="pN">851</span>Abyākato dhammo abyākatassa dhammassa adhipatipaccayena paccayo—  ārammaṇādhipati, sahajātādhipati. <span class="bold">Ārammaṇādhipati</span>—  arahā phalaṁ garuṁ katvā paccavekkhati, nibbānaṁ garuṁ katvā paccavekkhati. Nibbānaṁ phalassa adhipatipaccayena paccayo. <span class="bold">Sahajātādhipati</span>—  vipākābyākatakiriyābyākatādhipati sampayuttakānaṁ khandhānaṁ cittasamuṭṭhānānañca rūpānaṁ adhipatipaccayena paccayo. (1) </div>
</div>
<div class="q" id="p_36P1_852"> <div class="p">
<span class="pN">852</span>Abyākato dhammo kusalassa dhammassa adhipatipaccayena paccayo. <span class="bold">Ārammaṇādhipati</span>—  sekkhā phalaṁ garuṁ katvā paccavekkhanti, nibbānaṁ garuṁ katvā paccavekkhanti. Nibbānaṁ gotrabhussa, vodānassa, maggassa adhipatipaccayena paccayo. (2) </div>
</div>
<div class="q" id="p_36P1_853"> <div class="p">
<span class="pN">853</span>Abyākato dhammo akusalassa dhammassa adhipatipaccayena paccayo. <span class="bold">Ārammaṇādhipati</span>—  cakkhuṁ garuṁ katvā assādeti abhinandati; taṁ garuṁ katvā rāgo uppajjati, diṭṭhi uppajjati. Sotaṁ…  ghānaṁ…  jivhaṁ…  kāyaṁ…  rūpe…  sadde…  gandhe…  rase…  phoṭṭhabbe…  vatthuṁ…  vipākābyākate kiriyābyākate khandhe garuṁ katvā assādeti abhinandati; taṁ garuṁ katvā rāgo uppajjati, diṭṭhi uppajjati. (3) </div>
</div>
</html>
