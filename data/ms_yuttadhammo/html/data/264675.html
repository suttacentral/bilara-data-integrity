<html>
<div class="i"> Vippayutta</div>
<div class="h">Hetugocchaka</div>
<div class="h">Hetuduka</div>
<div class="h">Pañhāvāra</div>
<div class="h">Paccayānuloma</div>
<div class="h">Vibhaṅgavāra</div>
<div class="h">Vippayutta</div>
<div class="q" id="p_38P2_99"> <div class="divNumber">38.</div> <div class="p">
<span class="pN">99</span>Hetu dhammo nahetussa dhammassa vippayuttapaccayena paccayo— sahajātaṁ, pacchājātaṁ. <span class="bold">Sahajātā</span>— hetū cittasamuṭṭhānānaṁ rūpānaṁ vippayuttapaccayena paccayo; paṭisandhikkhaṇe hetū kaṭattārūpānaṁ vippayuttapaccayena paccayo. Hetū vatthussa vippayuttapaccayena paccayo. <span class="bold">Pacchājātā</span>— hetū purejātassa imassa kāyassa vippayuttapaccayena paccayo. (1) </div>
</div>
<div class="q" id="p_38P2_100"> <div class="p">
<span class="pN">100</span>Nahetu dhammo nahetussa dhammassa vippayuttapaccayena paccayo— sahajātaṁ, purejātaṁ, pacchājātaṁ. <span class="bold">Sahajātā</span>— nahetū khandhā cittasamuṭṭhānānaṁ rūpānaṁ vippayuttapaccayena paccayo; paṭisandhikkhaṇe nahetū khandhā kaṭattārūpānaṁ vippayuttapaccayena paccayo. Khandhā vatthussa…pe… vatthu khandhānaṁ vippayuttapaccayena paccayo. <span class="bold">Purejātaṁ</span>— cakkhāyatanaṁ cakkhuviññāṇassa…pe… kāyāyatanaṁ kāyaviññāṇassa, vatthu nahetūnaṁ khandhānaṁ vippayuttapaccayena paccayo. <span class="bold">Pacchājātā</span>— nahetū khandhā purejātassa imassa kāyassa vippayuttapaccayena paccayo. (1) </div>
</div>
<div class="q" id="p_38P2_101"> <div class="p">
<span class="pN">101</span>Nahetu dhammo hetussa dhammassa vippayuttapaccayena paccayo— sahajātaṁ, purejātaṁ. <span class="bold">Sahajātaṁ</span>— paṭisandhikkhaṇe vatthu hetūnaṁ vippayuttapaccayena paccayo. <span class="bold">Purejātaṁ</span>— vatthu hetūnaṁ vippayuttapaccayena paccayo. (2) </div>
</div>
<div class="q" id="p_38P2_102"> <div class="p">
<span class="pN">102</span>Nahetu dhammo hetussa ca nahetussa ca dhammassa vippayuttapaccayena paccayo— sahajātaṁ, purejātaṁ. <span class="bold">Sahajātaṁ</span>— paṭisandhikkhaṇe vatthu hetūnaṁ sampayuttakānañca khandhānaṁ vippayuttapaccayena paccayo. <span class="bold">Purejātaṁ</span>— vatthu hetūnaṁ sampayuttakānañca khandhānaṁ vippayuttapaccayena paccayo. (3) </div>
</div>
<div class="q" id="p_38P2_103"> <div class="p">
<span class="pN">103</span>Hetū ca nahetū ca dhammā nahetussa dhammassa vippayuttapaccayena paccayo— sahajātaṁ, pacchājātaṁ. <span class="bold">Sahajātā</span>— hetū ca sampayuttakā ca khandhā cittasamuṭṭhānānaṁ rūpānaṁ vippayuttapaccayena paccayo; paṭisandhikkhaṇe hetū ca sampayuttakā ca khandhā kaṭattārūpānaṁ vippayuttapaccayena paccayo. <span class="bold">Pacchājātā</span>— hetū ca sampayuttakā ca khandhā purejātassa imassa kāyassa vippayuttapaccayena paccayo. (1) </div>
</div>
</html>
