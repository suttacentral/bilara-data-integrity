<html>
<div class="i"> Ārammaṇa</div>
<div class="h">Parittattika</div>
<div class="h">Pañhāvāra</div>
<div class="h">Paccayānuloma</div>
<div class="h">Vibhaṅgavāra</div>
<div class="h">Ārammaṇa</div>
<div class="q" id="p_37P1_2031"> <div class="divNumber">56.</div> <div class="p">
<span class="pN">2031</span>Paritto dhammo parittassa dhammassa ārammaṇapaccayena paccayo— dānaṁ datvā sīlaṁ samādiyitvā uposathakammaṁ katvā taṁ paccavekkhati, pubbe suciṇṇāni paccavekkhati, ariyā gotrabhuṁ paccavekkhanti, vodānaṁ paccavekkhanti, pahīne kilese paccavekkhanti, vikkhambhite kilese paccavekkhanti, pubbe samudāciṇṇe kilese jānanti. Cakkhuṁ…pe… vatthuṁ… paritte khandhe aniccato…pe… vipassanti assādenti abhinandanti, taṁ ārabbha rāgo uppajjati…pe… domanassaṁ uppajjati. Rūpāyatanaṁ cakkhuviññāṇassa…pe… phoṭṭhabbāyatanaṁ kāyaviññāṇassa ārammaṇapaccayena paccayo. (1) </div>
</div>
<div class="q" id="p_37P1_2032"> <div class="p">
<span class="pN">2032</span>Paritto dhammo mahaggatassa dhammassa ārammaṇapaccayena paccayo— dibbena cakkhunā rūpaṁ passati, dibbāya sotadhātuyā saddaṁ suṇāti, cetopariyañāṇena parittacittasamaṅgissa cittaṁ jānāti. Parittā khandhā iddhividhañāṇassa, cetopariyañāṇassa pubbenivāsānussatiñāṇassa yathākammūpagañāṇassa anāgataṁsañāṇassa ārammaṇapaccayena paccayo. (2) </div>
</div>
<div class="q" id="p_37P1_2033"> <div class="divNumber">57.</div> <div class="p">
<span class="pN">2033</span>Mahaggato dhammo mahaggatassa dhammassa ārammaṇapaccayena paccayo— cetopariyañāṇena mahaggatacittasamaṅgissa cittaṁ jānāti, ākāsānañcāyatanaṁ viññāṇañcāyatanassa… ākiñcaññāyatanaṁ nevasaññānāsaññāyatanassa ārammaṇapaccayena paccayo. Mahaggatā khandhā iddhividhañāṇassa, cetopariyañāṇassa pubbenivāsānussatiñāṇassa yathākammūpagañāṇassa anāgataṁsañāṇassa ārammaṇapaccayena paccayo. (1) </div>
</div>
<div class="q" id="p_37P1_2034"> <div class="p">
<span class="pN">2034</span>Mahaggato dhammo parittassa dhammassa ārammaṇapaccayena paccayo— paṭhamaṁ jhānaṁ paccavekkhati…pe… nevasaññānāsaññāyatanaṁ paccavekkhati, dibbaṁ cakkhuṁ paccavekkhati, dibbaṁ sotadhātuṁ paccavekkhati, iddhividhañāṇaṁ paccavekkhati, cetopariyañāṇaṁ paccavekkhati, pubbenivāsānussatiñāṇaṁ paccavekkhati, yathākammūpagañāṇaṁ paccavekkhati, anāgataṁsañāṇaṁ paccavekkhati. Mahaggate khandhe aniccato…pe… vipassati assādeti abhinandati, taṁ ārabbha rāgo uppajjati…pe… domanassaṁ uppajjati. (2) </div>
</div>
<div class="q" id="p_37P1_2035"> <div class="divNumber">58.</div> <div class="p">
<span class="pN">2035</span>Appamāṇo dhammo appamāṇassa dhammassa ārammaṇapaccayena paccayo— nibbānaṁ maggassa, phalassa ārammaṇapaccayena paccayo. (1) </div>
</div>
<div class="q" id="p_37P1_2036"> <div class="p">
<span class="pN">2036</span>Appamāṇo dhammo parittassa dhammassa ārammaṇapaccayena paccayo— ariyā maggā vuṭṭhahitvā maggaṁ paccavekkhanti, phalaṁ paccavekkhanti, nibbānaṁ paccavekkhanti, nibbānaṁ gotrabhussa, vodānassa, āvajjanāya ārammaṇapaccayena paccayo. (2) </div>
</div>
<div class="q" id="p_37P1_2037"> <div class="p">
<span class="pN">2037</span>Appamāṇo dhammo mahaggatassa dhammassa ārammaṇapaccayena paccayo— ariyā cetopariyañāṇena appamāṇacittasamaṅgissa cittaṁ jānanti, appamāṇā khandhā cetopariyañāṇassa, pubbenivāsānussatiñāṇassa, anāgataṁsañāṇassa ārammaṇapaccayena paccayo. (3) </div>
</div>
</html>
