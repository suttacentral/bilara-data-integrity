<html>
<div class="i">3.5.5 Asaṅkamanapaṭisandahanapañha</div>
<div class="h">Milindapañha</div>
<div class="h">Buddhavagga</div>
<div class="h">Asaṅkamanapaṭisandahanapañha</div>
<div class="q" id="p_28Mi_372"> <div class="divNumber">77.</div> <div class="p">
<span class="pN">372</span>Rājā āha— “bhante nāgasena, na ca saṅkamati paṭisandahati cā”ti? “Āma, mahārāja, na ca saṅkamati paṭisandahati cā”ti. “Kathaṁ, bhante nāgasena, na ca saṅkamati paṭisandahati ca, opammaṁ karohī”ti? “Yathā, mahārāja, kocideva puriso padīpato padīpaṁ padīpeyya, kiṁ nu kho so, mahārāja, padīpo padīpamhā saṅkanto”ti? “Na hi, bhante”ti. “Evameva kho, mahārāja, na ca saṅkamati paṭisandahati cā”ti. </div>
</div>
<div class="q" id="p_28Mi_373"> <div class="p">
<span class="pN">373</span>“Bhiyyo opammaṁ karohī”ti. “Abhijānāsi nu tvaṁ, mahārāja, daharako santo silokācariyassa santike kiñci silokaṁ gahitan”ti? “Āma, bhante”ti. “Kiṁ nu kho, mahārāja, so siloko ācariyamhā saṅkanto”ti? “Na hi, bhante”ti. “Evameva kho, mahārāja, na ca saṅkamati paṭisandahati cā”ti. </div>
</div>
<div class="q" id="p_28Mi_374"> <div class="p">
<span class="pN">374</span>“Kallosi, bhante nāgasenā”ti. </div>
</div>
<div class="CENTER" id="p_28Mi_375">
<span class="pN">375</span>Asaṅkamanapaṭisandahanapañho pañcamo.</div>
</html>
