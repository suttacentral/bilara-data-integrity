<html>
<div class="i">1.5.8.3 Mohanasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Sahadhammikavagga
</div>
<div class="h">
Mohanasikkhāpada
</div>
<div class="q" id="p_2V_1329">
<div class="divNumber">
443.
</div>
<div class="p">
<span class="pN">1329</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena chabbaggiyā bhikkhū anācāraṁ ācaritvā “aññāṇakena āpannāti jānantū”ti pātimokkhe uddissamāne evaṁ vadanti—  “idāneva kho mayaṁ jānāma, ayampi kira dhammo suttāgato suttapariyāpanno anvaddhamāsaṁ uddesaṁ āgacchatī”ti.
</div>
</div>
<div class="q" id="p_2V_1330">
<div class="p">
<span class="pN">1330</span>Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū pātimokkhe uddissamāne evaṁ vakkhanti—  ‘idāneva kho mayaṁ jānāma, ayampi kira dhammo suttāgato suttapariyāpanno anvaddhamāsaṁ uddesaṁ āgacchatī’”ti…pe…  “saccaṁ kira tumhe, bhikkhave, pātimokkhe uddissamāne evaṁ vadetha—  ‘idāneva kho mayaṁ jānāma, ayampi kira dhammo suttāgato suttapariyāpanno anvaddhamāsaṁ uddesaṁ āgacchatī’”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, pātimokkhe uddissamāne evaṁ vakkhatha—  ‘idāneva kho mayaṁ jānāma, ayampi kira dhammo suttāgato suttapariyāpanno anvaddhamāsaṁ uddesaṁ āgacchatī’ti. Netaṁ, moghapurisā, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_1331">
<div class="divNumber">
444.
</div>
<div class="p">
<span class="pN">1331</span><span class="bold">“Yo pana bhikkhu anvaddhamāsaṁ pātimokkhe uddissamāne evaṁ vadeyya—  ‘idāneva kho ahaṁ jānāmi, ayampi kira dhammo suttāgato suttapariyāpanno anvaddhamāsaṁ uddesaṁ āgacchatī’ti. Tañce bhikkhuṁ aññe bhikkhū jāneyyuṁ nisinnapubbaṁ iminā bhikkhunā dvattikkhattuṁ pātimokkhe uddissamāne, ko pana vādo bhiyyo, na ca tassa bhikkhuno aññāṇakena mutti atthi, yañca tattha āpattiṁ āpanno tañca yathādhammo kāretabbo, uttari cassa moho āropetabbo—  ‘tassa te, āvuso, alābhā, tassa te dulladdhaṁ, yaṁ tvaṁ pātimokkhe uddissamāne na sādhukaṁ aṭṭhiṁ katvā manasi karosī’ti. Idaṁ tasmiṁ mohanake pācittiyan”</span>ti. (<span class="italic">73</span>:<span class="bold">122</span>)
</div>
</div>
<div class="q" id="p_2V_1332">
<div class="divNumber">
445.
</div>
<div class="p">
<span class="pN">1332</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_1333">
<div class="p">
<span class="pN">1333</span><span class="bold">Anvaddhamāsan</span>ti anuposathikaṁ.
</div>
</div>
<div class="q" id="p_2V_1334">
<div class="p">
<span class="pN">1334</span><span class="bold">Pātimokkhe uddissamāne</span>ti uddisante.
</div>
</div>
<div class="q" id="p_2V_1335">
<div class="p">
<span class="pN">1335</span><span class="bold">Evaṁ vadeyyā</span>ti anācāraṁ ācaritvā—  “aññāṇakena āpannoti jānantū”ti pātimokkhe uddissamāne evaṁ vadeti—  “idāneva kho ahaṁ jānāmi, ayampi kira dhammo suttāgato suttapariyāpanno anvaddhamāsaṁ uddesaṁ āgacchatī”ti, āpatti dukkaṭassa.
</div>
</div>
<div class="q" id="p_2V_1336">
<div class="p">
<span class="pN">1336</span>Tañce mohetukāmaṁ bhikkhuṁ aññe bhikkhū jāneyyuṁ nisinnapubbaṁ iminā bhikkhunā dvattikkhattuṁ pātimokkhe uddissamāne, ko pana vādo bhiyyo, na ca tassa bhikkhuno aññāṇakena mutti atthi, yañca tattha āpattiṁ āpanno, tañca yathādhammo kāretabbo, uttari cassa moho āropetabbo. “Evañca pana, bhikkhave, āropetabbo. Byattena bhikkhunā paṭibalena saṁgho ñāpetabbo— 
</div>
</div>
<div class="q" id="p_2V_1337">
<div class="divNumber">
446.
</div>
<div class="p">
<span class="pN">1337</span>‘Suṇātu me, bhante, saṁgho. Ayaṁ itthannāmo bhikkhu pātimokkhe uddissamāne na sādhukaṁ aṭṭhiṁ katvā manasi karoti. Yadi saṁghassa pattakallaṁ, saṁgho itthannāmassa bhikkhuno mohaṁ āropeyya. Esā ñatti.
</div>
</div>
<div class="q" id="p_2V_1338">
<div class="p">
<span class="pN">1338</span>Suṇātu me, bhante, saṁgho. Ayaṁ itthannāmo bhikkhu pātimokkhe uddissamāne na sādhukaṁ aṭṭhiṁ katvā manasi karoti. Saṁgho itthannāmassa bhikkhuno mohaṁ āropeti. Yassāyasmato khamati itthannāmassa bhikkhuno mohassa āropanā, so tuṇhassa; yassa nakkhamati, so bhāseyya.
</div>
</div>
<div class="q" id="p_2V_1339">
<div class="p">
<span class="pN">1339</span>Āropito saṁghena itthannāmassa bhikkhuno moho. Khamati saṁghassa, tasmā tuṇhī, evametaṁ dhārayāmī’”ti.
</div>
</div>
<div class="q" id="p_2V_1340">
<div class="p">
<span class="pN">1340</span>Anāropite mohe moheti, āpatti dukkaṭassa. Āropite mohe moheti, āpatti pācittiyassa.
</div>
</div>
<div class="q" id="p_2V_1341">
<div class="divNumber">
447.
</div>
<div class="p">
<span class="pN">1341</span>Dhammakamme dhammakammasaññī moheti, āpatti pācittiyassa. Dhammakamme vematiko moheti, āpatti pācittiyassa. Dhammakamme adhammakammasaññī moheti, āpatti pācittiyassa.
</div>
</div>
<div class="q" id="p_2V_1342">
<div class="p">
<span class="pN">1342</span>Adhammakamme dhammakammasaññī, āpatti dukkaṭassa. Adhammakamme vematiko, āpatti dukkaṭassa. Adhammakamme adhammakammasaññī, āpatti dukkaṭassa.
</div>
</div>
<div class="q" id="p_2V_1343">
<div class="divNumber">
448.
</div>
<div class="p">
<span class="pN">1343</span>Anāpatti—  na vitthārena sutaṁ hoti, ūnakadvattikkhattuṁ vitthārena sutaṁ hoti, na mohetukāmassa, ummattakassa, ādikammikassāti.
</div>
</div>
<div class="CENTER" id="p_2V_1344">
<span class="pN">1344</span>Mohanasikkhāpadaṁ niṭṭhitaṁ tatiyaṁ.
</div>
</html>
