<html>
<div class="i">50.8 Pulinathūpiyattheraapadāna</div>
<div class="h">Kiṅkaṇipupphavagga</div>
<div class="h">Pulinathūpiyattheraapadāna</div>
<div class="q" id="p_20Ap1_6500"> <div class="divNumber">57.</div> <div class="p"> <table class="singleColumn"> <tr> <td> <div class="pN">6500</div> <div class="G">“Himavantassāvidūre,</div> </td> </tr> <tr> <td> <div class="G">yamako nāma pabbato;</div> </td> </tr> <tr> <td> <div class="G">Assamo sukato mayhaṁ,</div> </td> </tr> <tr> <td> <div class="G">paṇṇasālā sumāpitā.</div> </td> </tr> </table> </div>
</div>
<div class="q" id="p_20Ap1_6501"> <div class="divNumber">58.</div> <div class="p"> <table class="singleColumn"> <tr> <td> <div class="pN">6501</div> <div class="G">Nārado nāma nāmena,</div> </td> </tr> <tr> <td> <div class="G">jaṭilo uggatāpano;</div> </td> </tr> <tr> <td> <div class="G">Catuddasasahassāni,</div> </td> </tr> <tr> <td> <div class="G">sissā paricaranti maṁ.</div> </td> </tr> </table> </div>
</div>
<div class="q" id="p_20Ap1_6502"> <div class="divNumber">59.</div> <div class="p"> <table class="singleColumn"> <tr> <td> <div class="pN">6502</div> <div class="G">Paṭisallīnako santo,</div> </td> </tr> <tr> <td> <div class="G">evaṁ cintesahaṁ tadā;</div> </td> </tr> <tr> <td> <div class="G">‘Sabbo jano maṁ pūjeti,</div> </td> </tr> <tr> <td> <div class="G">nāhaṁ pūjemi kiñcanaṁ.</div> </td> </tr> </table> </div>
</div>
<div class="q" id="p_20Ap1_6503"> <div class="divNumber">60.</div> <div class="p"> <table class="singleColumn"> <tr> <td> <div class="pN">6503</div> <div class="G">Na me ovādako atthi,</div> </td> </tr> <tr> <td> <div class="G">vattā koci na vijjati;</div> </td> </tr> <tr> <td> <div class="G">Anācariyupajjhāyo,</div> </td> </tr> <tr> <td> <div class="G">vane vāsaṁ upemahaṁ.</div> </td> </tr> </table> </div>
</div>
<div class="q" id="p_20Ap1_6504"> <div class="divNumber">61.</div> <div class="p"> <table class="singleColumn"> <tr> <td> <div class="pN">6504</div> <div class="G">Upāsamāno yamahaṁ,</div> </td> </tr> <tr> <td> <div class="G">garucittaṁ upaṭṭhahe;</div> </td> </tr> <tr> <td> <div class="G">So me ācariyo natthi,</div> </td> </tr> <tr> <td> <div class="G">vanavāso niratthako.</div> </td> </tr> </table> </div>
</div>
<div class="q" id="p_20Ap1_6505"> <div class="divNumber">62.</div> <div class="p"> <table class="singleColumn"> <tr> <td> <div class="pN">6505</div> <div class="G">Āyāgaṁ me gavesissaṁ,</div> </td> </tr> <tr> <td> <div class="G">garuṁ bhāvaniyaṁ tathā;</div> </td> </tr> <tr> <td> <div class="G">Sāvassayo vasissāmi,</div> </td> </tr> <tr> <td> <div class="G">na koci garahissati’.</div> </td> </tr> </table> </div>
</div>
<div class="q" id="p_20Ap1_6506"> <div class="divNumber">63.</div> <div class="p"> <table class="singleColumn"> <tr> <td> <div class="pN">6506</div> <div class="G">Uttānakūlā nadikā,</div> </td> </tr> <tr> <td> <div class="G">supatitthā manoramā;</div> </td> </tr> <tr> <td> <div class="G">Saṁsuddhapulinākiṇṇā,</div> </td> </tr> <tr> <td> <div class="G">avidūre mamassamaṁ.</div> </td> </tr> </table> </div>
</div>
<div class="q" id="p_20Ap1_6507"> <div class="divNumber">64.</div> <div class="p"> <table class="singleColumn"> <tr> <td> <div class="pN">6507</div> <div class="G">Nadiṁ amarikaṁ nāma,</div> </td> </tr> <tr> <td> <div class="G">upagantvānahaṁ tadā;</div> </td> </tr> <tr> <td> <div class="G">Saṁvaḍḍhayitvā pulinaṁ,</div> </td> </tr> <tr> <td> <div class="G">akaṁ pulinacetiyaṁ.</div> </td> </tr> </table> </div>
</div>
<div class="q" id="p_20Ap1_6508"> <div class="divNumber">65.</div> <div class="p"> <table class="singleColumn"> <tr> <td> <div class="pN">6508</div> <div class="G">Ye te ahesuṁ sambuddhā,</div> </td> </tr> <tr> <td> <div class="G">bhavantakaraṇā munī;</div> </td> </tr> <tr> <td> <div class="G">Tesaṁ etādiso thūpo,</div> </td> </tr> <tr> <td> <div class="G">taṁ nimittaṁ karomahaṁ.</div> </td> </tr> </table> </div>
</div>
<div class="q" id="p_20Ap1_6509"> <div class="divNumber">66.</div> <div class="p"> <table class="singleColumn"> <tr> <td> <div class="pN">6509</div> <div class="G">Karitvā pulinaṁ thūpaṁ,</div> </td> </tr> <tr> <td> <div class="G">sovaṇṇaṁ māpayiṁ ahaṁ;</div> </td> </tr> <tr> <td> <div class="G">Soṇṇakiṅkaṇipupphāni,</div> </td> </tr> <tr> <td> <div class="G">sahasse tīṇi pūjayiṁ.</div> </td> </tr> </table> </div>
</div>
<div class="q" id="p_20Ap1_6510"> <div class="divNumber">67.</div> <div class="p"> <table class="singleColumn"> <tr> <td> <div class="pN">6510</div> <div class="G">Sāyaṁ pātaṁ namassāmi,</div> </td> </tr> <tr> <td> <div class="G">vedajāto katañjalī;</div> </td> </tr> <tr> <td> <div class="G">Sammukhā viya sambuddhaṁ,</div> </td> </tr> <tr> <td> <div class="G">vandiṁ pulinacetiyaṁ.</div> </td> </tr> </table> </div>
</div>
<div class="q" id="p_20Ap1_6511"> <div class="divNumber">68.</div> <div class="p"> <table class="singleColumn"> <tr> <td> <div class="pN">6511</div> <div class="G">Yadā kilesā jāyanti,</div> </td> </tr> <tr> <td> <div class="G">vitakkā gehanissitā;</div> </td> </tr> <tr> <td> <div class="G">Sarāmi sukataṁ thūpaṁ,</div> </td> </tr> <tr> <td> <div class="G">paccavekkhāmi tāvade.</div> </td> </tr> </table> </div>
</div>
<div class="q" id="p_20Ap1_6512"> <div class="divNumber">69.</div> <div class="p"> <table class="singleColumn"> <tr> <td> <div class="pN">6512</div> <div class="G">Upanissāya viharaṁ,</div> </td> </tr> <tr> <td> <div class="G">satthavāhaṁ vināyakaṁ;</div> </td> </tr> <tr> <td> <div class="G">Kilese saṁvaseyyāsi,</div> </td> </tr> <tr> <td> <div class="G">na yuttaṁ tava mārisa.</div> </td> </tr> </table> </div>
</div>
<div class="q" id="p_20Ap1_6513"> <div class="divNumber">70.</div> <div class="p"> <table class="singleColumn"> <tr> <td> <div class="pN">6513</div> <div class="G">Saha āvajjite thūpe,</div> </td> </tr> <tr> <td> <div class="G">gāravaṁ hoti me tadā;</div> </td> </tr> <tr> <td> <div class="G">Kuvitakke vinodesiṁ,</div> </td> </tr> <tr> <td> <div class="G">nāgo tuttaṭṭito yathā.</div> </td> </tr> </table> </div>
</div>
<div class="q" id="p_20Ap1_6514"> <div class="divNumber">71.</div> <div class="p"> <table class="singleColumn"> <tr> <td> <div class="pN">6514</div> <div class="G">Evaṁ viharamānaṁ maṁ,</div> </td> </tr> <tr> <td> <div class="G">maccurājābhimaddatha;</div> </td> </tr> <tr> <td> <div class="G">Tattha kālaṅkato santo,</div> </td> </tr> <tr> <td> <div class="G">brahmalokamagacchahaṁ.</div> </td> </tr> </table> </div>
</div>
<div class="q" id="p_20Ap1_6515"> <div class="divNumber">72.</div> <div class="p"> <table class="singleColumn"> <tr> <td> <div class="pN">6515</div> <div class="G">Yāvatāyuṁ vasitvāna,</div> </td> </tr> <tr> <td> <div class="G">tidive upapajjahaṁ;</div> </td> </tr> <tr> <td> <div class="G">Asītikkhattuṁ devindo,</div> </td> </tr> <tr> <td> <div class="G">devarajjamakārayiṁ.</div> </td> </tr> </table> </div>
</div>
<div class="q" id="p_20Ap1_6516"> <div class="divNumber">73.</div> <div class="p"> <table class="singleColumn"> <tr> <td> <div class="pN">6516</div> <div class="G">Satānaṁ tīṇikkhattuñca,</div> </td> </tr> <tr> <td> <div class="G">cakkavattī ahosahaṁ;</div> </td> </tr> <tr> <td> <div class="G">Padesarajjaṁ vipulaṁ,</div> </td> </tr> <tr> <td> <div class="G">gaṇanāto asaṅkhiyaṁ.</div> </td> </tr> </table> </div>
</div>
<div class="q" id="p_20Ap1_6517"> <div class="divNumber">74.</div> <div class="p"> <table class="singleColumn"> <tr> <td> <div class="pN">6517</div> <div class="G">Soṇṇakiṅkaṇipupphānaṁ,</div> </td> </tr> <tr> <td> <div class="G">vipākaṁ anubhomahaṁ;</div> </td> </tr> <tr> <td> <div class="G">Dhātīsatasahassāni,</div> </td> </tr> <tr> <td> <div class="G">parivārenti maṁ bhave.</div> </td> </tr> </table> </div>
</div>
<div class="q" id="p_20Ap1_6518"> <div class="divNumber">75.</div> <div class="p"> <table class="singleColumn"> <tr> <td> <div class="pN">6518</div> <div class="G">Thūpassa pariciṇṇattā,</div> </td> </tr> <tr> <td> <div class="G">rajojallaṁ na limpati;</div> </td> </tr> <tr> <td> <div class="G">Gatte sedā na muccanti,</div> </td> </tr> <tr> <td> <div class="G">suppabhāso bhavāmahaṁ.</div> </td> </tr> </table> </div>
</div>
<div class="q" id="p_20Ap1_6519"> <div class="divNumber">76.</div> <div class="p"> <table class="singleColumn"> <tr> <td> <div class="pN">6519</div> <div class="G">Aho me sukato thūpo,</div> </td> </tr> <tr> <td> <div class="G">sudiṭṭhā marikā nadī;</div> </td> </tr> <tr> <td> <div class="G">Thūpaṁ katvāna pulinaṁ,</div> </td> </tr> <tr> <td> <div class="G">pattomhi acalaṁ padaṁ.</div> </td> </tr> </table> </div>
</div>
<div class="q" id="p_20Ap1_6520"> <div class="divNumber">77.</div> <div class="p"> <table class="singleColumn"> <tr> <td> <div class="pN">6520</div> <div class="G">Kusalaṁ kattukāmena,</div> </td> </tr> <tr> <td> <div class="G">jantunā sāragāhinā;</div> </td> </tr> <tr> <td> <div class="G">Natthi khettaṁ akhettaṁ vā,</div> </td> </tr> <tr> <td> <div class="G">paṭipattīva sādhakā.</div> </td> </tr> </table> </div>
</div>
<div class="q" id="p_20Ap1_6521"> <div class="divNumber">78.</div> <div class="p"> <table class="singleColumn"> <tr> <td> <div class="pN">6521</div> <div class="G">Yathāpi balavā poso,</div> </td> </tr> <tr> <td> <div class="G">aṇṇavaṁ taritussahe;</div> </td> </tr> <tr> <td> <div class="G">Parittaṁ kaṭṭhamādāya,</div> </td> </tr> <tr> <td> <div class="G">pakkhandeyya mahāsaraṁ.</div> </td> </tr> </table> </div>
</div>
<div class="q" id="p_20Ap1_6522"> <div class="divNumber">79.</div> <div class="p"> <table class="singleColumn"> <tr> <td> <div class="pN">6522</div> <div class="G">Imāhaṁ kaṭṭhaṁ nissāya,</div> </td> </tr> <tr> <td> <div class="G">tarissāmi mahodadhiṁ;</div> </td> </tr> <tr> <td> <div class="G">Ussāhena vīriyena,</div> </td> </tr> <tr> <td> <div class="G">tareyya udadhiṁ naro.</div> </td> </tr> </table> </div>
</div>
<div class="q" id="p_20Ap1_6523"> <div class="divNumber">80.</div> <div class="p"> <table class="singleColumn"> <tr> <td> <div class="pN">6523</div> <div class="G">Tatheva me kataṁ kammaṁ,</div> </td> </tr> <tr> <td> <div class="G">parittaṁ thokakañca yaṁ;</div> </td> </tr> <tr> <td> <div class="G">Taṁ kammaṁ upanissāya,</div> </td> </tr> <tr> <td> <div class="G">saṁsāraṁ samatikkamiṁ.</div> </td> </tr> </table> </div>
</div>
<div class="q" id="p_20Ap1_6524"> <div class="divNumber">81.</div> <div class="p"> <table class="singleColumn"> <tr> <td> <div class="pN">6524</div> <div class="G">Pacchime bhave sampatte,</div> </td> </tr> <tr> <td> <div class="G">sukkamūlena codito;</div> </td> </tr> <tr> <td> <div class="G">Sāvatthiyaṁ pure jāto,</div> </td> </tr> <tr> <td> <div class="G">mahāsāle suaḍḍhake.</div> </td> </tr> </table> </div>
</div>
<div class="q" id="p_20Ap1_6525"> <div class="divNumber">82.</div> <div class="p"> <table class="singleColumn"> <tr> <td> <div class="pN">6525</div> <div class="G">Saddhā mātā pitā mayhaṁ,</div> </td> </tr> <tr> <td> <div class="G">buddhassa saraṇaṁ gatā;</div> </td> </tr> <tr> <td> <div class="G">Ubho diṭṭhapadā ete,</div> </td> </tr> <tr> <td> <div class="G">anuvattanti sāsanaṁ.</div> </td> </tr> </table> </div>
</div>
<div class="q" id="p_20Ap1_6526"> <div class="divNumber">83.</div> <div class="p"> <table class="singleColumn"> <tr> <td> <div class="pN">6526</div> <div class="G">Bodhipapaṭikaṁ gayha,</div> </td> </tr> <tr> <td> <div class="G">soṇṇathūpamakārayuṁ;</div> </td> </tr> <tr> <td> <div class="G">Sāyaṁ pātaṁ namassanti,</div> </td> </tr> <tr> <td> <div class="G">sakyaputtassa sammukhā.</div> </td> </tr> </table> </div>
</div>
<div class="q" id="p_20Ap1_6527"> <div class="divNumber">84.</div> <div class="p"> <table class="singleColumn"> <tr> <td> <div class="pN">6527</div> <div class="G">Uposathamhi divase,</div> </td> </tr> <tr> <td> <div class="G">soṇṇathūpaṁ vinīharuṁ;</div> </td> </tr> <tr> <td> <div class="G">Buddhassa vaṇṇaṁ kittentā,</div> </td> </tr> <tr> <td> <div class="G">tiyāmaṁ vītināmayuṁ.</div> </td> </tr> </table> </div>
</div>
<div class="q" id="p_20Ap1_6528"> <div class="divNumber">85.</div> <div class="p"> <table class="singleColumn"> <tr> <td> <div class="pN">6528</div> <div class="G">Saha disvānahaṁ thūpaṁ,</div> </td> </tr> <tr> <td> <div class="G">sariṁ pulinacetiyaṁ;</div> </td> </tr> <tr> <td> <div class="G">Ekāsane nisīditvā,</div> </td> </tr> <tr> <td> <div class="G">arahattamapāpuṇiṁ.</div> </td> </tr> </table> </div>
</div>
<div class="CENTER" id="p_20Ap1_6529">
<span class="pN">6529</span>Dvāvīsatimaṁ bhāṇavāraṁ.</div>
<div class="q" id="p_20Ap1_6530"> <div class="divNumber">86.</div> <div class="p"> <table class="singleColumn"> <tr> <td> <div class="pN">6530</div> <div class="G">Gavesamāno taṁ vīraṁ,</div> </td> </tr> <tr> <td> <div class="G">dhammasenāpatiddasaṁ;</div> </td> </tr> <tr> <td> <div class="G">Agārā nikkhamitvāna,</div> </td> </tr> <tr> <td> <div class="G">pabbajiṁ tassa santike.</div> </td> </tr> </table> </div>
</div>
<div class="q" id="p_20Ap1_6531"> <div class="divNumber">87.</div> <div class="p"> <table class="singleColumn"> <tr> <td> <div class="pN">6531</div> <div class="G">Jātiyā sattavassena,</div> </td> </tr> <tr> <td> <div class="G">arahattamapāpuṇiṁ;</div> </td> </tr> <tr> <td> <div class="G">Upasampādayī buddho,</div> </td> </tr> <tr> <td> <div class="G">guṇamaññāya cakkhumā.</div> </td> </tr> </table> </div>
</div>
<div class="q" id="p_20Ap1_6532"> <div class="divNumber">88.</div> <div class="p"> <table class="singleColumn"> <tr> <td> <div class="pN">6532</div> <div class="G">Dārakeneva santena,</div> </td> </tr> <tr> <td> <div class="G">kiriyaṁ niṭṭhitaṁ mayā;</div> </td> </tr> <tr> <td> <div class="G">Kataṁ me karaṇīyajja,</div> </td> </tr> <tr> <td> <div class="G">sakyaputtassa sāsane.</div> </td> </tr> </table> </div>
</div>
<div class="q" id="p_20Ap1_6533"> <div class="divNumber">89.</div> <div class="p"> <table class="singleColumn"> <tr> <td> <div class="pN">6533</div> <div class="G">Sabbaverabhayātīto,</div> </td> </tr> <tr> <td> <div class="G">sabbasaṅgātigo isi;</div> </td> </tr> <tr> <td> <div class="G">Sāvako te mahāvīra,</div> </td> </tr> <tr> <td> <div class="G">soṇṇathūpassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_6534"> <div class="divNumber">90.</div> <div class="p"> <table class="singleColumn"> <tr> <td> <div class="pN">6534</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_6535"> <div class="divNumber">91.</div> <div class="p"> <table class="singleColumn"> <tr> <td> <div class="pN">6535</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_6536"> <div class="divNumber">92.</div> <div class="p"> <table class="singleColumn"> <tr> <td> <div class="pN">6536</div> <div class="G">Paṭisambhidā catasso,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_6537"> <div class="p">
<span class="pN">6537</span>Itthaṁ sudaṁ āyasmā pulinathūpiyo thero imā gāthāyo abhāsitthāti. </div>
</div>
<div class="CENTER" id="p_20Ap1_6538">
<span class="pN">6538</span>Pulinathūpiyattherassāpadānaṁ aṭṭhamaṁ.</div>
</html>
