<html>
<div class="i">2.4.1.8 Uccārachaḍḍanasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Lasuṇavagga</div>
<div class="h">Uccārachaḍḍanasikkhāpada</div>
<div class="q" id="p_2V_2635"> <div class="divNumber">824.</div> <div class="p">
<span class="pN">2635</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena aññataro brāhmaṇo nibbiṭṭharājabhaṭo “taññeva bhaṭapathaṁ yācissāmī”ti sīsaṁ nahāyitvā bhikkhunupassayaṁ nissāya rājakulaṁ gacchati. Aññatarā bhikkhunī kaṭāhe vaccaṁ katvā tirokuṭṭe chaḍḍentī tassa brāhmaṇassa matthake āsumbhi. Atha kho so brāhmaṇo ujjhāyati khiyyati vipāceti— “assamaṇiyo imā muṇḍā bandhakiniyo. Kathañhi nāma gūthakaṭāhaṁ matthake āsumbhissanti. Imāsaṁ upassayaṁ jhāpessāmī”ti. Ummukaṁ gahetvā upassayaṁ pavisati. Aññataro upāsako upassayā nikkhamanto addasa taṁ brāhmaṇaṁ ummukaṁ gahetvā upassayaṁ pavisantaṁ. Disvāna taṁ brāhmaṇaṁ etadavoca— “kissa tvaṁ, bho, ummukaṁ gahetvā upassayaṁ pavisasī”ti? “Imā maṁ, bho, muṇḍā bandhakiniyo gūthakaṭāhaṁ matthake āsumbhiṁsu. Imāsaṁ upassayaṁ jhāpessāmī”ti. “Gaccha, bho brāhmaṇa, maṅgalaṁ etaṁ. Sahassaṁ lacchasi tañca bhaṭapathan”ti. Atha kho so brāhmaṇo sīsaṁ nahāyitvā rājakulaṁ gantvā sahassaṁ alattha tañca bhaṭapathaṁ. </div>
</div>
<div class="q" id="p_2V_2636"> <div class="p">
<span class="pN">2636</span>Atha kho so upāsako upassayaṁ pavisitvā bhikkhunīnaṁ etamatthaṁ ārocetvā paribhāsi. Yā tā bhikkhuniyo appicchā…pe… tā ujjhāyanti khiyyanti vipācenti— “kathañhi nāma bhikkhuniyo uccāraṁ tirokuṭṭe chaḍḍessantī”ti…pe… “saccaṁ kira, bhikkhave, bhikkhuniyo uccāraṁ tirokuṭṭe chaḍḍentī”ti? “Saccaṁ, bhagavā”ti. Vigarahi buddho bhagavā…pe… kathañhi nāma, bhikkhave, bhikkhuniyo uccāraṁ tirokuṭṭe chaḍḍessanti. Netaṁ, bhikkhave, appasannānaṁ vā pasādāya…pe… evañca pana, bhikkhave, bhikkhuniyo imaṁ sikkhāpadaṁ uddisantu— </div>
</div>
<div class="q" id="p_2V_2637"> <div class="divNumber">825.</div> <div class="p">
<span class="pN">2637</span><span class="bold">“Yā pana bhikkhunī uccāraṁ vā passāvaṁ vā saṅkāraṁ vā vighāsaṁ vā tirokuṭṭe vā tiropākāre vā chaḍḍeyya vā chaḍḍāpeyya vā, pācittiyan”</span>ti. (<span class="italic">8</span>:<span class="bold">63</span>) </div>
</div>
<div class="q" id="p_2V_2638"> <div class="divNumber">826.</div> <div class="p">
<span class="pN">2638</span><span class="bold">Yā panā</span>ti yā yādisā…pe… <span class="bold">bhikkhunī</span>ti…pe… ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2639"> <div class="p">
<span class="pN">2639</span><span class="bold">Uccāro</span> nāma gūtho vuccati. <span class="bold">Passāvo</span> nāma muttaṁ vuccati. </div>
</div>
<div class="q" id="p_2V_2640"> <div class="p">
<span class="pN">2640</span><span class="bold">Saṅkāraṁ</span> nāma kacavaraṁ vuccati. </div>
</div>
<div class="q" id="p_2V_2641"> <div class="p">
<span class="pN">2641</span><span class="bold">Vighāsaṁ</span> nāma calakāni vā aṭṭhikāni vā ucchiṭṭhodakaṁ vā. </div>
</div>
<div class="q" id="p_2V_2642"> <div class="p">
<span class="pN">2642</span><span class="bold">Kuṭṭo</span> nāma tayo kuṭṭā— iṭṭhakākuṭṭo, silākuṭṭo, dārukuṭṭo. </div>
</div>
<div class="q" id="p_2V_2643"> <div class="p">
<span class="pN">2643</span><span class="bold">Pākāro</span> nāma tayo pākārā— iṭṭhakāpākāro, silāpākāro, dārupākāro. </div>
</div>
<div class="q" id="p_2V_2644"> <div class="p">
<span class="pN">2644</span><span class="bold">Tirokuṭṭe</span>ti kuṭṭassa parato. <span class="bold">Tiropākāre</span>ti pākārassa parato. </div>
</div>
<div class="q" id="p_2V_2645"> <div class="p">
<span class="pN">2645</span><span class="bold">Chaḍḍeyyā</span>ti sayaṁ chaḍḍeti, āpatti pācittiyassa. </div>
</div>
<div class="q" id="p_2V_2646"> <div class="p">
<span class="pN">2646</span><span class="bold">Chaḍḍāpeyyā</span>ti aññaṁ āṇāpeti, āpatti dukkaṭassa. Sakiṁ āṇattā bahukampi chaḍḍeti, āpatti pācittiyassa. </div>
</div>
<div class="q" id="p_2V_2647"> <div class="divNumber">827.</div> <div class="p">
<span class="pN">2647</span>Anāpatti— oloketvā chaḍḍeti, avaḷañje chaḍḍeti, ummattikāya, ādikammikāyāti. </div>
</div>
<div class="CENTER" id="p_2V_2648">
<span class="pN">2648</span>Aṭṭhamasikkhāpadaṁ niṭṭhitaṁ.</div>
</html>
