<html>
<div class="i">2.1.6 Rurumigarājacariya</div>
<div class="h">Hatthināgavagga</div>
<div class="h">Sīlapāramī</div>
<div class="h">Rurumigarājacariya</div>
<div class="q" id="p_21Cp_214"> <div class="divNumber">48.</div> <div class="p"> <table class="singleColumn"> <tr> <td> <div class="pN">214</div> <div class="G">“Punāparaṁ yadā homi,</div> </td> </tr> <tr> <td> <div class="G">sutattakanakasannibho;</div> </td> </tr> <tr> <td> <div class="G">Migarājā ruru nāma,</div> </td> </tr> <tr> <td> <div class="G">paramasīlasamāhito.</div> </td> </tr> </table> </div>
</div>
<div class="q" id="p_21Cp_215"> <div class="divNumber">49.</div> <div class="p"> <table class="singleColumn"> <tr> <td> <div class="pN">215</div> <div class="G">Ramme padese ramaṇīye,</div> </td> </tr> <tr> <td> <div class="G">vivitte amanussake;</div> </td> </tr> <tr> <td> <div class="G">Tattha vāsaṁ upagañchiṁ,</div> </td> </tr> <tr> <td> <div class="G">gaṅgākūle manorame.</div> </td> </tr> </table> </div>
</div>
<div class="q" id="p_21Cp_216"> <div class="divNumber">50.</div> <div class="p"> <table class="singleColumn"> <tr> <td> <div class="pN">216</div> <div class="G">Atha upari gaṅgāya,</div> </td> </tr> <tr> <td> <div class="G">dhanikehi paripīḷito;</div> </td> </tr> <tr> <td> <div class="G">Puriso gaṅgāya papati,</div> </td> </tr> <tr> <td> <div class="G">‘jīvāmi vā marāmi vā’.</div> </td> </tr> </table> </div>
</div>
<div class="q" id="p_21Cp_217"> <div class="divNumber">51.</div> <div class="p"> <table class="singleColumn"> <tr> <td> <div class="pN">217</div> <div class="G">Rattindivaṁ so gaṅgāya,</div> </td> </tr> <tr> <td> <div class="G">vuyhamāno mahodake;</div> </td> </tr> <tr> <td> <div class="G">Ravanto karuṇaṁ ravaṁ,</div> </td> </tr> <tr> <td> <div class="G">majjhe gaṅgāya gacchati.</div> </td> </tr> </table> </div>
</div>
<div class="q" id="p_21Cp_218"> <div class="divNumber">52.</div> <div class="p"> <table class="singleColumn"> <tr> <td> <div class="pN">218</div> <div class="G">Tassāhaṁ saddaṁ sutvāna,</div> </td> </tr> <tr> <td> <div class="G">karuṇaṁ paridevato;</div> </td> </tr> <tr> <td> <div class="G">Gaṅgāya tīre ṭhatvāna,</div> </td> </tr> <tr> <td> <div class="G">apucchiṁ ‘kosi tvaṁ naro’.</div> </td> </tr> </table> </div>
</div>
<div class="q" id="p_21Cp_219"> <div class="divNumber">53.</div> <div class="p"> <table class="singleColumn"> <tr> <td> <div class="pN">219</div> <div class="G">So me puṭṭho ca byākāsi,</div> </td> </tr> <tr> <td> <div class="G">attano karaṇaṁ tadā;</div> </td> </tr> <tr> <td> <div class="G">‘Dhanikehi bhīto tasito,</div> </td> </tr> <tr> <td> <div class="G">pakkhandohaṁ mahānadiṁ’.</div> </td> </tr> </table> </div>
</div>
<div class="q" id="p_21Cp_220"> <div class="divNumber">54.</div> <div class="p"> <table class="singleColumn"> <tr> <td> <div class="pN">220</div> <div class="G">Tassa katvāna kāruññaṁ,</div> </td> </tr> <tr> <td> <div class="G">cajitvā mama jīvitaṁ;</div> </td> </tr> <tr> <td> <div class="G">Pavisitvā nīhariṁ tassa,</div> </td> </tr> <tr> <td> <div class="G">andhakāramhi rattiyā.</div> </td> </tr> </table> </div>
</div>
<div class="q" id="p_21Cp_221"> <div class="divNumber">55.</div> <div class="p"> <table class="singleColumn"> <tr> <td> <div class="pN">221</div> <div class="G">Assatthakālamaññāya,</div> </td> </tr> <tr> <td> <div class="G">tassāhaṁ idamabraviṁ;</div> </td> </tr> <tr> <td> <div class="G">‘Ekaṁ taṁ varaṁ yācāmi,</div> </td> </tr> <tr> <td> <div class="G">mā maṁ kassaci pāvada’.</div> </td> </tr> </table> </div>
</div>
<div class="q" id="p_21Cp_222"> <div class="divNumber">56.</div> <div class="p"> <table class="singleColumn"> <tr> <td> <div class="pN">222</div> <div class="G">Nagaraṁ gantvāna ācikkhi,</div> </td> </tr> <tr> <td> <div class="G">pucchito dhanahetuko;</div> </td> </tr> <tr> <td> <div class="G">Rājānaṁ so gahetvāna,</div> </td> </tr> <tr> <td> <div class="G">upagañchi mamantikaṁ.</div> </td> </tr> </table> </div>
</div>
<div class="q" id="p_21Cp_223"> <div class="divNumber">57.</div> <div class="p"> <table class="singleColumn"> <tr> <td> <div class="pN">223</div> <div class="G">Yāvatā karaṇaṁ sabbaṁ,</div> </td> </tr> <tr> <td> <div class="G">rañño ārocitaṁ mayā;</div> </td> </tr> <tr> <td> <div class="G">Rājā sutvāna vacanaṁ,</div> </td> </tr> <tr> <td> <div class="G">usuṁ tassa pakappayi;</div> </td> </tr> <tr> <td> <div class="G">‘Idheva ghātayissāmi,</div> </td> </tr> <tr> <td> <div class="G">mittadubbhiṁ anāriyaṁ’.</div> </td> </tr> </table> </div>
</div>
<div class="q" id="p_21Cp_224"> <div class="divNumber">58.</div> <div class="p"> <table class="singleColumn"> <tr> <td> <div class="pN">224</div> <div class="G">Tamahaṁ anurakkhanto,</div> </td> </tr> <tr> <td> <div class="G">nimminiṁ mama attanā;</div> </td> </tr> <tr> <td> <div class="G">‘Tiṭṭhateso mahārāja,</div> </td> </tr> <tr> <td> <div class="G">kāmakāro bhavāmi te’.</div> </td> </tr> </table> </div>
</div>
<div class="q" id="p_21Cp_225"> <div class="divNumber">59.</div> <div class="p"> <table class="singleColumn"> <tr> <td> <div class="pN">225</div> <div class="G">Anurakkhiṁ mama sīlaṁ,</div> </td> </tr> <tr> <td> <div class="G">nārakkhiṁ mama jīvitaṁ;</div> </td> </tr> <tr> <td> <div class="G">Sīlavā hi tadā āsiṁ,</div> </td> </tr> <tr> <td> <div class="G">bodhiyāyeva kāraṇā”ti.</div> </td> </tr> </table> </div>
</div>
<div class="CENTER" id="p_21Cp_226">
<span class="pN">226</span>Rurumigarājacariyaṁ chaṭṭhaṁ.</div>
</html>
