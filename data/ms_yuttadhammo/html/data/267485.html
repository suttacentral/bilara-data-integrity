<html>
<div class="i">36.1 Saddasaññakattheraapadāna</div>
<div class="h">Saddasaññakavagga</div>
<div class="h">Saddasaññakattheraapadāna</div>
<div class="q" id="p_20Ap1_3970"> <div class="divNumber">1.</div> <div class="p"> <table class="singleColumn"> <tr> <td> <div class="pN">3970</div> <div class="G">“Migaluddo pure āsiṁ,</div> </td> </tr> <tr> <td> <div class="G">araññe kānane ahaṁ;</div> </td> </tr> <tr> <td> <div class="G">Tatthaddasāsiṁ sambuddhaṁ,</div> </td> </tr> <tr> <td> <div class="G">devasaṅghapurakkhataṁ.</div> </td> </tr> </table> </div>
</div>
<div class="q" id="p_20Ap1_3971"> <div class="divNumber">2.</div> <div class="p"> <table class="singleColumn"> <tr> <td> <div class="pN">3971</div> <div class="G">Catusaccaṁ pakāsentaṁ,</div> </td> </tr> <tr> <td> <div class="G">uddharantaṁ mahājanaṁ;</div> </td> </tr> <tr> <td> <div class="G">Assosiṁ madhuraṁ vācaṁ,</div> </td> </tr> <tr> <td> <div class="G">karavīkarudopamaṁ.</div> </td> </tr> </table> </div>
</div>
<div class="q" id="p_20Ap1_3972"> <div class="divNumber">3.</div> <div class="p"> <table class="singleColumn"> <tr> <td> <div class="pN">3972</div> <div class="G">Brahmasarassa munino,</div> </td> </tr> <tr> <td> <div class="G">sikhino lokabandhuno;</div> </td> </tr> <tr> <td> <div class="G">Ghose cittaṁ pasādetvā,</div> </td> </tr> <tr> <td> <div class="G">pattomhi āsavakkhayaṁ.</div> </td> </tr> </table> </div>
</div>
<div class="q" id="p_20Ap1_3973"> <div class="divNumber">4.</div> <div class="p"> <table class="singleColumn"> <tr> <td> <div class="pN">3973</div> <div class="G">Ekattiṁse ito kappe,</div> </td> </tr> <tr> <td> <div class="G">yaṁ kammamakariṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">pasādassa idaṁ phalaṁ.</div> </td> </tr> </table> </div>
</div>
<div class="q" id="p_20Ap1_3974"> <div class="divNumber">5.</div> <div class="p"> <table class="singleColumn"> <tr> <td> <div class="pN">3974</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_3975"> <div class="p">
<span class="pN">3975</span>Itthaṁ sudaṁ āyasmā saddasaññako thero imā gāthāyo abhāsitthāti. </div>
</div>
<div class="CENTER" id="p_20Ap1_3976">
<span class="pN">3976</span>Saddasaññakattherassāpadānaṁ paṭhamaṁ.</div>
</html>
