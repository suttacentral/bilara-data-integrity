<html>
<div class="i">7.2.12 Apagatasutta</div>
<div class="h">Rāhulasaṁyutta</div>
<div class="h">Dutiyavagga</div>
<div class="h">Apagatasutta</div>
<div class="q" id="p_12S2_1151"> <div class="divNumber">201.</div> <div class="p">
<span class="pN">1151</span>Sāvatthinidānaṁ. Atha kho āyasmā rāhulo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā rāhulo bhagavantaṁ etadavoca— “kathaṁ nu kho, bhante, jānato kathaṁ passato imasmiṁ ca saviññāṇake kāye bahiddhā ca sabbanimittesu ahaṅkāramamaṅkāramānāpagataṁ mānasaṁ hoti vidhā samatikkantaṁ santaṁ suvimuttan”ti? “Yaṁ kiñci, rāhula, rūpaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā sabbaṁ rūpaṁ ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya disvā anupādā vimutto hoti. </div>
</div>
<div class="q" id="p_12S2_1152"> <div class="p">
<span class="pN">1152</span>Yā kāci vedanā…pe… yā kāci saññā… ye keci saṅkhārā… yaṁ kiñci viññāṇaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā, sabbaṁ viññāṇaṁ ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya disvā anupādā vimutto hoti. Evaṁ kho, rāhula, jānato evaṁ passato imasmiñca saviññāṇake kāye bahiddhā ca sabbanimittesu ahaṅkāramamaṅkāramānāpagataṁ mānasaṁ hoti vidhā samatikkantaṁ santaṁ suvimuttan”ti. </div>
</div>
<div class="CENTER" id="p_12S2_1153">
<span class="pN">1153</span>Dvādasamaṁ.</div>
<div class="CENTER" id="p_12S2_1154">
<span class="pN">1154</span>Dutiyo vaggo.</div>
<div class="SUMMARY" id="p_12S2_1155">
<span class="pN">1155</span><span class="firstLetter">T</span>assuddānaṁ</div>
<div class="q" id="p_12S2_1156"> <div class="p"> <table class="singleColumn"> <tr> <td> <div class="pN">1156</div> <div class="G">Cakkhu rūpañca viññāṇaṁ,</div> </td> </tr> <tr> <td> <div class="G">Samphasso vedanāya ca;</div> </td> </tr> <tr> <td> <div class="G">Saññā sañcetanā taṇhā,</div> </td> </tr> <tr> <td> <div class="G">Dhātu khandhena te dasa;</div> </td> </tr> <tr> <td> <div class="G">Anusayaṁ apagatañceva,</div> </td> </tr> <tr> <td> <div class="G">Vaggo tena pavuccatīti.</div> </td> </tr> </table> </div>
</div>
<div class="ENDH3" id="p_12S2_1157">
<span class="pN">1157</span>Rāhulasaṁyuttaṁ samattaṁ.</div>
</html>
