<html>
<div class="i">17.1.1 Tesakuṇajātaka</div>
<div class="h">Cattālīsanipāta</div>
<div class="h">Tesakuṇavagga</div>
<div class="h">Tesakuṇajātaka</div>
<div class="q" id="p_23J_2"> <div class="divNumber">1.</div> <div class="p"> <table class="singleColumn"> <tr> <td> <div class="pN">2</div> <div class="G">“Vessantaraṁ taṁ pucchāmi,</div> </td> </tr> <tr> <td> <div class="G">sakuṇa bhaddamatthu te;</div> </td> </tr> <tr> <td> <div class="G">Rajjaṁ kāretukāmena,</div> </td> </tr> <tr> <td> <div class="G">kiṁ su kiccaṁ kataṁ varaṁ”.</div> </td> </tr> </table> </div>
</div>
<div class="q" id="p_23J_3"> <div class="divNumber">2.</div> <div class="p"> <table class="singleColumn"> <tr> <td> <div class="pN">3</div> <div class="G">“Cirassaṁ vata maṁ tāto,</div> </td> </tr> <tr> <td> <div class="G">kaṁso bārāṇasiggaho;</div> </td> </tr> <tr> <td> <div class="G">Pamatto appamattaṁ maṁ,</div> </td> </tr> <tr> <td> <div class="G">pitā puttaṁ acodayi.</div> </td> </tr> </table> </div>
</div>
<div class="q" id="p_23J_4"> <div class="divNumber">3.</div> <div class="p"> <table class="singleColumn"> <tr> <td> <div class="pN">4</div> <div class="G">Paṭhameneva vitathaṁ,</div> </td> </tr> <tr> <td> <div class="G">kodhaṁ hāsaṁ nivāraye;</div> </td> </tr> <tr> <td> <div class="G">Tato kiccāni kāreyya,</div> </td> </tr> <tr> <td> <div class="G">taṁ vataṁ āhu khattiya.</div> </td> </tr> </table> </div>
</div>
<div class="q" id="p_23J_5"> <div class="divNumber">4.</div> <div class="p"> <table class="singleColumn"> <tr> <td> <div class="pN">5</div> <div class="G">Yaṁ tvaṁ tāta tapokammaṁ,</div> </td> </tr> <tr> <td> <div class="G">Pubbe katamasaṁsayaṁ;</div> </td> </tr> <tr> <td> <div class="G">Ratto duṭṭho ca yaṁ kayirā,</div> </td> </tr> <tr> <td> <div class="G">Na taṁ kayirā tato puna.</div> </td> </tr> </table> </div>
</div>
<div class="q" id="p_23J_6"> <div class="divNumber">5.</div> <div class="p"> <table class="singleColumn"> <tr> <td> <div class="pN">6</div> <div class="G">Khattiyassa pamattassa,</div> </td> </tr> <tr> <td> <div class="G">raṭṭhasmiṁ raṭṭhavaḍḍhana;</div> </td> </tr> <tr> <td> <div class="G">Sabbe bhogā vinassanti,</div> </td> </tr> <tr> <td> <div class="G">rañño taṁ vuccate aghaṁ.</div> </td> </tr> </table> </div>
</div>
<div class="q" id="p_23J_7"> <div class="divNumber">6.</div> <div class="p"> <table class="singleColumn"> <tr> <td> <div class="pN">7</div> <div class="G">Sirī tāta alakkhī ca,</div> </td> </tr> <tr> <td> <div class="G">pucchitā etadabravuṁ;</div> </td> </tr> <tr> <td> <div class="G">Uṭṭhānavīriye pose,</div> </td> </tr> <tr> <td> <div class="G">ramāhaṁ anusūyake.</div> </td> </tr> </table> </div>
</div>
<div class="q" id="p_23J_8"> <div class="divNumber">7.</div> <div class="p"> <table class="singleColumn"> <tr> <td> <div class="pN">8</div> <div class="G">Usūyake duhadaye,</div> </td> </tr> <tr> <td> <div class="G">purise kammadussake;</div> </td> </tr> <tr> <td> <div class="G">Kāḷakaṇṇī mahārāja,</div> </td> </tr> <tr> <td> <div class="G">ramati cakkabhañjanī.</div> </td> </tr> </table> </div>
</div>
<div class="q" id="p_23J_9"> <div class="divNumber">8.</div> <div class="p"> <table class="singleColumn"> <tr> <td> <div class="pN">9</div> <div class="G">So tvaṁ sabbesu suhadayo,</div> </td> </tr> <tr> <td> <div class="G">sabbesaṁ rakkhito bhava;</div> </td> </tr> <tr> <td> <div class="G">Alakkhiṁ nuda mahārāja,</div> </td> </tr> <tr> <td> <div class="G">lakkhyā bhava nivesanaṁ.</div> </td> </tr> </table> </div>
</div>
<div class="q" id="p_23J_10"> <div class="divNumber">9.</div> <div class="p"> <table class="singleColumn"> <tr> <td> <div class="pN">10</div> <div class="G">Sa lakkhīdhitisampanno,</div> </td> </tr> <tr> <td> <div class="G">puriso hi mahaggato;</div> </td> </tr> <tr> <td> <div class="G">Amittānaṁ kāsipati,</div> </td> </tr> <tr> <td> <div class="G">mūlaṁ aggañca chindati.</div> </td> </tr> </table> </div>
</div>
<div class="q" id="p_23J_11"> <div class="divNumber">10.</div> <div class="p"> <table class="singleColumn"> <tr> <td> <div class="pN">11</div> <div class="G">Sakkopi hi bhūtapati,</div> </td> </tr> <tr> <td> <div class="G">uṭṭhāne nappamajjati;</div> </td> </tr> <tr> <td> <div class="G">Sa kalyāṇe dhitiṁ katvā,</div> </td> </tr> <tr> <td> <div class="G">uṭṭhāne kurute mano.</div> </td> </tr> </table> </div>
</div>
<div class="q" id="p_23J_12"> <div class="divNumber">11.</div> <div class="p"> <table class="singleColumn"> <tr> <td> <div class="pN">12</div> <div class="G">Gandhabbā pitaro devā,</div> </td> </tr> <tr> <td> <div class="G">sājīvā honti tādino;</div> </td> </tr> <tr> <td> <div class="G">Uṭṭhāhato appamajjato,</div> </td> </tr> <tr> <td> <div class="G">anutiṭṭhanti devatā.</div> </td> </tr> </table> </div>
</div>
<div class="q" id="p_23J_13"> <div class="divNumber">12.</div> <div class="p"> <table class="singleColumn"> <tr> <td> <div class="pN">13</div> <div class="G">So appamatto akkuddho,</div> </td> </tr> <tr> <td> <div class="G">tāta kiccāni kāraya;</div> </td> </tr> <tr> <td> <div class="G">Vāyamassu ca kiccesu,</div> </td> </tr> <tr> <td> <div class="G">nālaso vindate sukhaṁ.</div> </td> </tr> </table> </div>
</div>
<div class="q" id="p_23J_14"> <div class="divNumber">13.</div> <div class="p"> <table class="singleColumn"> <tr> <td> <div class="pN">14</div> <div class="G">Tattheva te vattapadā,</div> </td> </tr> <tr> <td> <div class="G">esāva anusāsanī;</div> </td> </tr> <tr> <td> <div class="G">Alaṁ mitte sukhāpetuṁ,</div> </td> </tr> <tr> <td> <div class="G">amittānaṁ dukhāya ca”.</div> </td> </tr> </table> </div>
</div>
<div class="q" id="p_23J_15"> <div class="divNumber">14.</div> <div class="p"> <table class="singleColumn"> <tr> <td> <div class="pN">15</div> <div class="G">“Sakkhisi tvaṁ kuṇḍalini,</div> </td> </tr> <tr> <td> <div class="G">maññasi khattabandhuni;</div> </td> </tr> <tr> <td> <div class="G">Rajjaṁ kāretukāmena,</div> </td> </tr> <tr> <td> <div class="G">kiṁ su kiccaṁ kataṁ varaṁ”.</div> </td> </tr> </table> </div>
</div>
<div class="q" id="p_23J_16"> <div class="divNumber">15.</div> <div class="p"> <table class="singleColumn"> <tr> <td> <div class="pN">16</div> <div class="G">“Dveva tāta padakāni,</div> </td> </tr> <tr> <td> <div class="G">yattha sabbaṁ patiṭṭhitaṁ;</div> </td> </tr> <tr> <td> <div class="G">Aladdhassa ca yo lābho,</div> </td> </tr> <tr> <td> <div class="G">laddhassa cānurakkhaṇā.</div> </td> </tr> </table> </div>
</div>
<div class="q" id="p_23J_17"> <div class="divNumber">16.</div> <div class="p"> <table class="singleColumn"> <tr> <td> <div class="pN">17</div> <div class="G">Amacce tāta jānāhi,</div> </td> </tr> <tr> <td> <div class="G">dhīre atthassa kovide;</div> </td> </tr> <tr> <td> <div class="G">Anakkhākitave tāta,</div> </td> </tr> <tr> <td> <div class="G">asoṇḍe avināsake.</div> </td> </tr> </table> </div>
</div>
<div class="q" id="p_23J_18"> <div class="divNumber">17.</div> <div class="p"> <table class="singleColumn"> <tr> <td> <div class="pN">18</div> <div class="G">Yo ca taṁ tāta rakkheyya,</div> </td> </tr> <tr> <td> <div class="G">dhanaṁ yañceva te siyā;</div> </td> </tr> <tr> <td> <div class="G">Sūtova rathaṁ saṅgaṇhe,</div> </td> </tr> <tr> <td> <div class="G">so te kiccāni kāraye.</div> </td> </tr> </table> </div>
</div>
<div class="q" id="p_23J_19"> <div class="divNumber">18.</div> <div class="p"> <table class="singleColumn"> <tr> <td> <div class="pN">19</div> <div class="G">Susaṅgahitantajano,</div> </td> </tr> <tr> <td> <div class="G">sayaṁ vittaṁ avekkhiya;</div> </td> </tr> <tr> <td> <div class="G">Nidhiñca iṇadānañca,</div> </td> </tr> <tr> <td> <div class="G">na kare parapattiyā.</div> </td> </tr> </table> </div>
</div>
<div class="q" id="p_23J_20"> <div class="divNumber">19.</div> <div class="p"> <table class="singleColumn"> <tr> <td> <div class="pN">20</div> <div class="G">Sayaṁ āyaṁ vayaṁ jaññā,</div> </td> </tr> <tr> <td> <div class="G">sayaṁ jaññā katākataṁ;</div> </td> </tr> <tr> <td> <div class="G">Niggaṇhe niggahārahaṁ,</div> </td> </tr> <tr> <td> <div class="G">paggaṇhe paggahārahaṁ.</div> </td> </tr> </table> </div>
</div>
<div class="q" id="p_23J_21"> <div class="divNumber">20.</div> <div class="p"> <table class="singleColumn"> <tr> <td> <div class="pN">21</div> <div class="G">Sayaṁ jānapadaṁ atthaṁ,</div> </td> </tr> <tr> <td> <div class="G">anusāsa rathesabha;</div> </td> </tr> <tr> <td> <div class="G">Mā te adhammikā yuttā,</div> </td> </tr> <tr> <td> <div class="G">dhanaṁ raṭṭhañca nāsayuṁ.</div> </td> </tr> </table> </div>
</div>
<div class="q" id="p_23J_22"> <div class="divNumber">21.</div> <div class="p"> <table class="singleColumn"> <tr> <td> <div class="pN">22</div> <div class="G">Mā ca vegena kiccāni,</div> </td> </tr> <tr> <td> <div class="G">karosi kārayesi vā;</div> </td> </tr> <tr> <td> <div class="G">Vegasā hi kataṁ kammaṁ,</div> </td> </tr> <tr> <td> <div class="G">mando pacchānutappati.</div> </td> </tr> </table> </div>
</div>
<div class="q" id="p_23J_23"> <div class="divNumber">22.</div> <div class="p"> <table class="singleColumn"> <tr> <td> <div class="pN">23</div> <div class="G">Mā te adhisare muñca,</div> </td> </tr> <tr> <td> <div class="G">subāḷhamadhikopitaṁ;</div> </td> </tr> <tr> <td> <div class="G">Kodhasā hi bahū phītā,</div> </td> </tr> <tr> <td> <div class="G">kulā akulataṁ gatā.</div> </td> </tr> </table> </div>
</div>
<div class="q" id="p_23J_24"> <div class="divNumber">23.</div> <div class="p"> <table class="singleColumn"> <tr> <td> <div class="pN">24</div> <div class="G">Mā tāta issaromhīti,</div> </td> </tr> <tr> <td> <div class="G">anatthāya patārayi;</div> </td> </tr> <tr> <td> <div class="G">Itthīnaṁ purisānañca,</div> </td> </tr> <tr> <td> <div class="G">mā te āsi dukhudrayo.</div> </td> </tr> </table> </div>
</div>
<div class="q" id="p_23J_25"> <div class="divNumber">24.</div> <div class="p"> <table class="singleColumn"> <tr> <td> <div class="pN">25</div> <div class="G">Apetalomahaṁsassa,</div> </td> </tr> <tr> <td> <div class="G">rañño kāmānusārino;</div> </td> </tr> <tr> <td> <div class="G">Sabbe bhogā vinassanti,</div> </td> </tr> <tr> <td> <div class="G">rañño taṁ vuccate aghaṁ.</div> </td> </tr> </table> </div>
</div>
<div class="q" id="p_23J_26"> <div class="divNumber">25.</div> <div class="p"> <table class="singleColumn"> <tr> <td> <div class="pN">26</div> <div class="G">Tattheva te vattapadā,</div> </td> </tr> <tr> <td> <div class="G">esāva anusāsanī;</div> </td> </tr> <tr> <td> <div class="G">Dakkhassudāni puññakaro,</div> </td> </tr> <tr> <td> <div class="G">asoṇḍo avināsako;</div> </td> </tr> <tr> <td> <div class="G">Sīlavāssu mahārāja,</div> </td> </tr> <tr> <td> <div class="G">dussīlo vinipātiko”.</div> </td> </tr> </table> </div>
</div>
<div class="q" id="p_23J_27"> <div class="divNumber">26.</div> <div class="p"> <table class="singleColumn"> <tr> <td> <div class="pN">27</div> <div class="G">“Apucchimha kosiyagottaṁ,</div> </td> </tr> <tr> <td> <div class="G">kuṇḍaliniṁ tatheva ca;</div> </td> </tr> <tr> <td> <div class="G">Tvaṁ dāni vadehi jambuka,</div> </td> </tr> <tr> <td> <div class="G">balānaṁ balamuttamaṁ”.</div> </td> </tr> </table> </div>
</div>
<div class="q" id="p_23J_28"> <div class="divNumber">27.</div> <div class="p"> <table class="singleColumn"> <tr> <td> <div class="pN">28</div> <div class="G">“Balaṁ pañcavidhaṁ loke,</div> </td> </tr> <tr> <td> <div class="G">purisasmiṁ mahaggate;</div> </td> </tr> <tr> <td> <div class="G">Tattha bāhubalaṁ nāma,</div> </td> </tr> <tr> <td> <div class="G">carimaṁ vuccate balaṁ.</div> </td> </tr> </table> </div>
</div>
<div class="q" id="p_23J_29"> <div class="divNumber">28.</div> <div class="p"> <table class="singleColumn"> <tr> <td> <div class="pN">29</div> <div class="G">Bhogabalañca dīghāvu,</div> </td> </tr> <tr> <td> <div class="G">dutiyaṁ vuccate balaṁ;</div> </td> </tr> <tr> <td> <div class="G">Amaccabalañca dīghāvu,</div> </td> </tr> <tr> <td> <div class="G">tatiyaṁ vuccate balaṁ.</div> </td> </tr> </table> </div>
</div>
<div class="q" id="p_23J_30"> <div class="divNumber">29.</div> <div class="p"> <table class="singleColumn"> <tr> <td> <div class="pN">30</div> <div class="G">Abhijaccabalaṁ ceva,</div> </td> </tr> <tr> <td> <div class="G">taṁ catutthaṁ asaṁsayaṁ;</div> </td> </tr> <tr> <td> <div class="G">Yāni cetāni sabbāni,</div> </td> </tr> <tr> <td> <div class="G">adhigaṇhāti paṇḍito.</div> </td> </tr> </table> </div>
</div>
<div class="q" id="p_23J_31"> <div class="divNumber">30.</div> <div class="p"> <table class="singleColumn"> <tr> <td> <div class="pN">31</div> <div class="G">Taṁ balānaṁ balaṁ seṭṭhaṁ,</div> </td> </tr> <tr> <td> <div class="G">aggaṁ paññābalaṁ balaṁ;</div> </td> </tr> <tr> <td> <div class="G">Paññābalenupatthaddho,</div> </td> </tr> <tr> <td> <div class="G">atthaṁ vindati paṇḍito.</div> </td> </tr> </table> </div>
</div>
<div class="q" id="p_23J_32"> <div class="divNumber">31.</div> <div class="p"> <table class="singleColumn"> <tr> <td> <div class="pN">32</div> <div class="G">Api ce labhati mando,</div> </td> </tr> <tr> <td> <div class="G">phītaṁ dharaṇimuttamaṁ;</div> </td> </tr> <tr> <td> <div class="G">Akāmassa pasayhaṁ vā,</div> </td> </tr> <tr> <td> <div class="G">añño taṁ paṭipajjati.</div> </td> </tr> </table> </div>
</div>
<div class="q" id="p_23J_33"> <div class="divNumber">32.</div> <div class="p"> <table class="singleColumn"> <tr> <td> <div class="pN">33</div> <div class="G">Abhijātopi ce hoti,</div> </td> </tr> <tr> <td> <div class="G">rajjaṁ laddhāna khattiyo;</div> </td> </tr> <tr> <td> <div class="G">Duppañño hi kāsipati,</div> </td> </tr> <tr> <td> <div class="G">sabbenapi na jīvati.</div> </td> </tr> </table> </div>
</div>
<div class="q" id="p_23J_34"> <div class="divNumber">33.</div> <div class="p"> <table class="singleColumn"> <tr> <td> <div class="pN">34</div> <div class="G">Paññāva sutaṁ vinicchinī,</div> </td> </tr> <tr> <td> <div class="G">Paññā kitti silokavaḍḍhanī;</div> </td> </tr> <tr> <td> <div class="G">Paññāsahito naro idha,</div> </td> </tr> <tr> <td> <div class="G">Api dukkhe sukhāni vindati.</div> </td> </tr> </table> </div>
</div>
<div class="q" id="p_23J_35"> <div class="divNumber">34.</div> <div class="p"> <table class="singleColumn"> <tr> <td> <div class="pN">35</div> <div class="G">Paññañca kho asussūsaṁ,</div> </td> </tr> <tr> <td> <div class="G">na koci adhigacchati;</div> </td> </tr> <tr> <td> <div class="G">Bahussutaṁ anāgamma,</div> </td> </tr> <tr> <td> <div class="G">dhammaṭṭhaṁ avinibbhujaṁ.</div> </td> </tr> </table> </div>
</div>
<div class="q" id="p_23J_36"> <div class="divNumber">35.</div> <div class="p"> <table class="singleColumn"> <tr> <td> <div class="pN">36</div> <div class="G">Yo ca dhammavibhaṅgaññū,</div> </td> </tr> <tr> <td> <div class="G">kāluṭṭhāyī matandito;</div> </td> </tr> <tr> <td> <div class="G">Anuṭṭhahati kālena,</div> </td> </tr> <tr> <td> <div class="G">kammaphalaṁ tassijjhati.</div> </td> </tr> </table> </div>
</div>
<div class="q" id="p_23J_37"> <div class="divNumber">36.</div> <div class="p"> <table class="singleColumn"> <tr> <td> <div class="pN">37</div> <div class="G">Anāyatanasīlassa,</div> </td> </tr> <tr> <td> <div class="G">anāyatanasevino;</div> </td> </tr> <tr> <td> <div class="G">Na nibbindiyakārissa,</div> </td> </tr> <tr> <td> <div class="G">sammadattho vipaccati.</div> </td> </tr> </table> </div>
</div>
<div class="q" id="p_23J_38"> <div class="divNumber">37.</div> <div class="p"> <table class="singleColumn"> <tr> <td> <div class="pN">38</div> <div class="G">Ajjhattañca payuttassa,</div> </td> </tr> <tr> <td> <div class="G">tathāyatanasevino;</div> </td> </tr> <tr> <td> <div class="G">Anibbindiyakārissa,</div> </td> </tr> <tr> <td> <div class="G">sammadattho vipaccati.</div> </td> </tr> </table> </div>
</div>
<div class="q" id="p_23J_39"> <div class="divNumber">38.</div> <div class="p"> <table class="singleColumn"> <tr> <td> <div class="pN">39</div> <div class="G">Yogappayogasaṅkhātaṁ,</div> </td> </tr> <tr> <td> <div class="G">sambhatassānurakkhaṇaṁ;</div> </td> </tr> <tr> <td> <div class="G">Tāni tvaṁ tāta sevassu,</div> </td> </tr> <tr> <td> <div class="G">mā akammāya randhayi;</div> </td> </tr> <tr> <td> <div class="G">Akammunā hi dummedho,</div> </td> </tr> <tr> <td> <div class="G">naḷāgāraṁva sīdati”.</div> </td> </tr> </table> </div>
</div>
<div class="q" id="p_23J_40"> <div class="divNumber">39.</div> <div class="p"> <table class="singleColumn"> <tr> <td> <div class="pN">40</div> <div class="G">“Dhammaṁ cara mahārāja,</div> </td> </tr> <tr> <td> <div class="G">mātāpitūsu khattiya;</div> </td> </tr> <tr> <td> <div class="G">Idha dhammaṁ caritvāna,</div> </td> </tr> <tr> <td> <div class="G">rāja saggaṁ gamissasi.</div> </td> </tr> </table> </div>
</div>
<div class="q" id="p_23J_41"> <div class="divNumber">40.</div> <div class="p"> <table class="singleColumn"> <tr> <td> <div class="pN">41</div> <div class="G">Dhammaṁ cara mahārāja,</div> </td> </tr> <tr> <td> <div class="G">puttadāresu khattiya;</div> </td> </tr> <tr> <td> <div class="G">Idha dhammaṁ caritvāna,</div> </td> </tr> <tr> <td> <div class="G">rāja saggaṁ gamissasi.</div> </td> </tr> </table> </div>
</div>
<div class="q" id="p_23J_42"> <div class="divNumber">41.</div> <div class="p"> <table class="singleColumn"> <tr> <td> <div class="pN">42</div> <div class="G">Dhammaṁ cara mahārāja,</div> </td> </tr> <tr> <td> <div class="G">mittāmaccesu khattiya;</div> </td> </tr> <tr> <td> <div class="G">Idha dhammaṁ caritvāna,</div> </td> </tr> <tr> <td> <div class="G">rāja saggaṁ gamissasi.</div> </td> </tr> </table> </div>
</div>
<div class="q" id="p_23J_43"> <div class="divNumber">42.</div> <div class="p"> <table class="singleColumn"> <tr> <td> <div class="pN">43</div> <div class="G">Dhammaṁ cara mahārāja,</div> </td> </tr> <tr> <td> <div class="G">vāhanesu balesu ca;</div> </td> </tr> <tr> <td> <div class="G">Idha dhammaṁ caritvāna,</div> </td> </tr> <tr> <td> <div class="G">rāja saggaṁ gamissasi.</div> </td> </tr> </table> </div>
</div>
<div class="q" id="p_23J_44"> <div class="divNumber">43.</div> <div class="p"> <table class="singleColumn"> <tr> <td> <div class="pN">44</div> <div class="G">Dhammaṁ cara mahārāja,</div> </td> </tr> <tr> <td> <div class="G">gāmesu nigamesu ca;</div> </td> </tr> <tr> <td> <div class="G">…pe…</div> </td> </tr> </table> </div>
</div>
<div class="q" id="p_23J_45"> <div class="divNumber">44.</div> <div class="p"> <table class="singleColumn"> <tr> <td> <div class="pN">45</div> <div class="G">Dhammaṁ cara mahārāja,</div> </td> </tr> <tr> <td> <div class="G">raṭṭhesu janapadesu ca;</div> </td> </tr> <tr> <td> <div class="G">…pe…</div> </td> </tr> </table> </div>
</div>
<div class="q" id="p_23J_46"> <div class="divNumber">45.</div> <div class="p"> <table class="singleColumn"> <tr> <td> <div class="pN">46</div> <div class="G">Dhammaṁ cara mahārāja,</div> </td> </tr> <tr> <td> <div class="G">samaṇabrāhmaṇesu ca;</div> </td> </tr> <tr> <td> <div class="G">…pe…</div> </td> </tr> </table> </div>
</div>
<div class="q" id="p_23J_47"> <div class="divNumber">46.</div> <div class="p"> <table class="singleColumn"> <tr> <td> <div class="pN">47</div> <div class="G">Dhammaṁ cara mahārāja,</div> </td> </tr> <tr> <td> <div class="G">migapakkhīsu khattiya;</div> </td> </tr> <tr> <td> <div class="G">Idha dhammaṁ caritvāna,</div> </td> </tr> <tr> <td> <div class="G">rāja saggaṁ gamissasi.</div> </td> </tr> </table> </div>
</div>
<div class="q" id="p_23J_48"> <div class="divNumber">47.</div> <div class="p"> <table class="singleColumn"> <tr> <td> <div class="pN">48</div> <div class="G">Dhammaṁ cara mahārāja,</div> </td> </tr> <tr> <td> <div class="G">dhammo ciṇṇo sukhāvaho;</div> </td> </tr> <tr> <td> <div class="G">Idha dhammaṁ caritvāna,</div> </td> </tr> <tr> <td> <div class="G">rāja saggaṁ gamissasi.</div> </td> </tr> </table> </div>
</div>
<div class="q" id="p_23J_49"> <div class="divNumber">48.</div> <div class="p"> <table class="singleColumn"> <tr> <td> <div class="pN">49</div> <div class="G">Dhammaṁ cara mahārāja,</div> </td> </tr> <tr> <td> <div class="G">Saindā devā sabrahmakā;</div> </td> </tr> <tr> <td> <div class="G">Suciṇṇena divaṁ pattā,</div> </td> </tr> <tr> <td> <div class="G">Mā dhammaṁ rāja pāmado.</div> </td> </tr> </table> </div>
</div>
<div class="q" id="p_23J_50"> <div class="divNumber">49.</div> <div class="p"> <table class="singleColumn"> <tr> <td> <div class="pN">50</div> <div class="G">Tattheva te vattapadā,</div> </td> </tr> <tr> <td> <div class="G">Esāva anusāsanī;</div> </td> </tr> <tr> <td> <div class="G">Sappaññasevī kalyāṇī,</div> </td> </tr> <tr> <td> <div class="G">Samattaṁ sāma taṁ vidū”ti.</div> </td> </tr> </table> </div>
</div>
<div class="CENTER" id="p_23J_51">
<span class="pN">51</span>Tesakuṇajātakaṁ paṭhamaṁ.</div>
</html>
