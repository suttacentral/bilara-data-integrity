<html>
<div class="i">6.6 Mahāgovindavatthu</div> <div class="h">Mahāgovindasutta</div>
<div class="h">Mahāgovindavatthu</div>
<div class="q" id="p_7D_686"> <div class="divNumber">305.</div> <div class="p">
<span class="pN">686</span>Atha kho, bho, rājā disampati aññataraṁ purisaṁ āmantesi—  <span class="smallFont">“</span>ehi tvaṁ, ambho purisa, yena jotipālo māṇavo tenupasaṅkama; upasaṅkamitvā jotipālaṁ māṇavaṁ evaṁ vadehi—  <span class="smallFont">‘</span>bhavamatthu bhavantaṁ jotipālaṁ, rājā disampati bhavantaṁ jotipālaṁ māṇavaṁ āmantayati, rājā disampati bhoto jotipālassa māṇavassa dassanakāmo<span class="smallFont">’</span><span class="smallFont">”</span>ti. <span class="smallFont">“</span>Evaṁ, devā<span class="smallFont">”</span>ti kho, bho, so puriso disampatissa rañño paṭissutvā yena jotipālo māṇavo tenupasaṅkami; upasaṅkamitvā jotipālaṁ māṇavaṁ etadavoca—  <span class="smallFont">“</span>bhavamatthu bhavantaṁ jotipālaṁ, rājā disampati bhavantaṁ jotipālaṁ māṇavaṁ āmantayati, rājā disampati bhoto jotipālassa māṇavassa dassanakāmo<span class="smallFont">”</span>ti. <span class="smallFont">“</span>Evaṁ, bho<span class="smallFont">”</span>ti kho, bho, jotipālo māṇavo tassa purisassa paṭissutvā yena rājā disampati tenupasaṅkami; upasaṅkamitvā disampatinā raññā saddhiṁ sammodi; sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinnaṁ kho, bho, jotipālaṁ māṇavaṁ rājā disampati etadavoca—  <span class="smallFont">“</span>anusāsatu no bhavaṁ jotipālo, mā no bhavaṁ jotipālo anusāsaniyā paccabyāhāsi. Pettike taṁ ṭhāne ṭhapessāmi, govindiye abhisiñcissāmī<span class="smallFont">”</span>ti. <span class="smallFont">“</span>Evaṁ, bho<span class="smallFont">”</span>ti kho, bho, so jotipālo māṇavo disampatissa rañño paccassosi. Atha kho, bho, rājā disampati jotipālaṁ māṇavaṁ govindiye abhisiñci, taṁ pettike ṭhāne ṭhapesi. Abhisitto jotipālo māṇavo govindiye pettike ṭhāne ṭhapito yepissa pitā atthe anusāsi tepi atthe anusāsati, yepissa pitā atthe nānusāsi tepi atthe anusāsati; yepissa pitā kammante abhisambhosi tepi kammante abhisambhoti, yepissa pitā kammante nābhisambhosi tepi kammante abhisambhoti. Tamenaṁ manussā evamāhaṁsu—  <span class="smallFont">“</span>govindo vata, bho, brāhmaṇo, mahāgovindo vata, bho, brāhmaṇo<span class="smallFont">”</span>ti. Iminā kho evaṁ, bho, pariyāyena jotipālassa māṇavassa govindo mahāgovindotveva samaññā udapādi. </div>
</div>
</html>
