<html>
<div class="i">4.1.2 Paggahakathā</div>
<div class="h">Niggahapaṇṇāsaka</div>
<div class="h">Soḷasamavagga</div>
<div class="h">Paggahakathā</div>
<div class="q" id="p_32Kv_2361"> <div class="divNumber">745.</div> <div class="p">
<span class="pN">2361</span>๐Paro parassa cittaṁ paggaṇhātīti? Āmantā. Paro parassa cittaṁ “mā rajji”, “mā dussi”, “mā muyhi”, “mā kilissī”ti paggaṇhātīti? Na hevaṁ vattabbe…pe… paro parassa cittaṁ paggaṇhātīti? Āmantā. Paro parassa alobhaṁ kusalamūlaṁ janeti… adosaṁ kusalamūlaṁ janeti… amohaṁ kusalamūlaṁ janeti… saddhaṁ janeti… vīriyaṁ janeti… satiṁ janeti… samādhiṁ janeti… paññaṁ janetīti? Na hevaṁ vattabbe…pe… paro parassa cittaṁ paggaṇhātīti? Āmantā. Paro parassa uppanno phasso “mā nirujjhī”ti paggaṇhātīti? Na hevaṁ vattabbe…pe… paro parassa uppannā vedanā…pe… uppannā paññā “mā nirujjhī”ti paggaṇhātīti? Na hevaṁ vattabbe…pe…. </div>
</div>
<div class="q" id="p_32Kv_2362"> <div class="p">
<span class="pN">2362</span>๐Paro parassa cittaṁ paggaṇhātīti? Āmantā. Paro parassa atthāya rāgaṁ pajahati… dosaṁ pajahati… mohaṁ pajahati…pe… anottappaṁ pajahatīti? Na hevaṁ vattabbe…pe…. </div>
</div>
<div class="q" id="p_32Kv_2363"> <div class="p">
<span class="pN">2363</span>๐Paro parassa cittaṁ paggaṇhātīti? Āmantā. Paro parassa atthāya maggaṁ bhāveti… satipaṭṭhānaṁ bhāveti…pe… bojjhaṅgaṁ bhāvetīti? Na hevaṁ vattabbe…pe…. </div>
</div>
<div class="q" id="p_32Kv_2364"> <div class="p">
<span class="pN">2364</span>๐Paro parassa cittaṁ paggaṇhātīti? Āmantā. Paro parassa atthāya dukkhaṁ parijānāti…pe… maggaṁ bhāvetīti? Na hevaṁ vattabbe…pe…. </div>
</div>
<div class="q" id="p_32Kv_2365"> <div class="p">
<span class="pN">2365</span>๐Paro parassa cittaṁ paggaṇhātīti? Āmantā. Añño aññassa kārako, paraṁkataṁ sukhaṁ dukkhaṁ añño karoti añño paṭisaṁvedetīti? Na hevaṁ vattabbe…pe…. </div>
</div>
<div class="q" id="p_32Kv_2366"> <div class="p">
<span class="pN">2366</span>๐Paro parassa cittaṁ paggaṇhātīti? Āmantā. Nanu vuttaṁ bhagavatā— </div>
</div>
<div class="q" id="p_32Kv_2367"> <div class="p"> <table class="singleColumn"> <tr> <td> <div class="pN">2367</div> <div class="G">“Attanāva kataṁ pāpaṁ,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">Nāñño aññaṁ visodhaye”ti.</div> </td> </tr> </table> </div>
</div>
<div class="q" id="p_32Kv_2368"> <div class="p">
<span class="pN">2368</span>Attheva suttantoti? Āmantā. Tena hi na vattabbaṁ— “paro parassa cittaṁ paggaṇhātī”ti. </div>
</div>
<div class="q" id="p_32Kv_2369"> <div class="divNumber">746.</div> <div class="p">
<span class="pN">2369</span>×Na vattabbaṁ— “paro parassa cittaṁ paggaṇhātī”ti? Āmantā. Nanu atthi balappattā, atthi vasībhūtāti? Āmantā. Hañci atthi balappattā, atthi vasībhūtā, tena vata re vattabbe— “paro parassa cittaṁ paggaṇhātī”ti. </div>
</div>
<div class="CENTER" id="p_32Kv_2370">
<span class="pN">2370</span>Paggahakathā niṭṭhitā.</div>
</html>
