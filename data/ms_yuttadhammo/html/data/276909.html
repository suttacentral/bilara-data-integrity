<html>
<div class="i">1.3.1.2 Ekaccasassatavāda</div>
<div class="h">Brahmajālasutta</div>
<div class="h">Diṭṭhi</div>
<div class="h">Pubbantakappika</div>
<div class="h">Ekaccasassatavāda</div>
<div class="q" id="p_6D_74"> <div class="divNumber">38.</div> <div class="p">
<span class="pN">74</span>Santi, bhikkhave, eke samaṇabrāhmaṇā ekaccasassatikā ekaccaasassatikā <span class="bold">ekaccaṁ sassataṁ ekaccaṁ asassataṁ attānañca lokañca</span> paññapenti catūhi vatthūhi. Te ca bhonto samaṇabrāhmaṇā kimāgamma kimārabbha ekaccasassatikā ekaccaasassatikā ekaccaṁ sassataṁ ekaccaṁ asassataṁ attānañca lokañca paññapenti catūhi vatthūhi? </div>
</div>
<div class="q" id="p_6D_75"> <div class="divNumber">39.</div> <div class="p">
<span class="pN">75</span>Hoti kho so, bhikkhave, samayo, yaṁ kadāci karahaci dīghassa addhuno accayena ayaṁ loko saṁvaṭṭati. Saṁvaṭṭamāne loke yebhuyyena sattā ābhassarasaṁvattanikā honti. Te tattha honti manomayā pītibhakkhā sayaṁpabhā antalikkhacarā subhaṭṭhāyino, ciraṁ dīghamaddhānaṁ tiṭṭhanti. </div>
</div>
<div class="q" id="p_6D_76"> <div class="divNumber">40.</div> <div class="p">
<span class="pN">76</span>Hoti kho so, bhikkhave, samayo, yaṁ kadāci karahaci dīghassa addhuno accayena ayaṁ loko vivaṭṭati. Vivaṭṭamāne loke suññaṁ brahmavimānaṁ pātubhavati. Atha kho aññataro satto āyukkhayā vā puññakkhayā vā ābhassarakāyā cavitvā suññaṁ brahmavimānaṁ upapajjati. So tattha hoti manomayo pītibhakkho sayampabho antalikkhacaro subhaṭṭhāyī, ciraṁ dīghamaddhānaṁ tiṭṭhati. </div>
</div>
<div class="q" id="p_6D_77"> <div class="divNumber">41.</div> <div class="p">
<span class="pN">77</span>Tassa tattha ekakassa dīgharattaṁ nivusitattā anabhirati paritassanā uppajjati—  ‘aho vata aññepi sattā itthattaṁ āgaccheyyun’ti. Atha aññepi sattā āyukkhayā vā puññakkhayā vā ābhassarakāyā cavitvā brahmavimānaṁ upapajjanti tassa sattassa sahabyataṁ. Tepi tattha honti manomayā pītibhakkhā sayaṁpabhā antalikkhacarā subhaṭṭhāyino, ciraṁ dīghamaddhānaṁ tiṭṭhanti. </div>
</div>
<div class="q" id="p_6D_78"> <div class="divNumber">42.</div> <div class="p">
<span class="pN">78</span>Tatra, bhikkhave, yo so satto paṭhamaṁ upapanno tassa evaṁ hoti—  ‘ahamasmi brahmā mahābrahmā abhibhū anabhibhūto aññadatthudaso vasavattī issaro kattā nimmātā seṭṭho sajitā vasī pitā bhūtabhabyānaṁ. Mayā ime sattā nimmitā. Taṁ kissa hetu? Mamañhi pubbe etadahosi—  <span class="smallFont">“</span>aho vata aññepi sattā itthattaṁ āgaccheyyun<span class="smallFont">”</span>ti. Iti mama ca manopaṇidhi, ime ca sattā itthattaṁ āgatā’ti. </div>
</div>
<div class="q" id="p_6D_79"> <div class="p">
<span class="pN">79</span>Yepi te sattā pacchā upapannā, tesampi evaṁ hoti—  ‘ayaṁ kho bhavaṁ brahmā mahābrahmā abhibhū anabhibhūto aññadatthudaso vasavattī issaro kattā nimmātā seṭṭho sajitā vasī pitā bhūtabhabyānaṁ. Iminā mayaṁ bhotā brahmunā nimmitā. Taṁ kissa hetu? Imañhi mayaṁ addasāma idha paṭhamaṁ upapannaṁ, mayaṁ panamha pacchā upapannā’ti. </div>
</div>
<div class="q" id="p_6D_80"> <div class="divNumber">43.</div> <div class="p">
<span class="pN">80</span>Tatra, bhikkhave, yo so satto paṭhamaṁ upapanno, so dīghāyukataro ca hoti vaṇṇavantataro ca mahesakkhataro ca. Ye pana te sattā pacchā upapannā, te appāyukatarā ca honti dubbaṇṇatarā ca appesakkhatarā ca. </div>
</div>
<div class="q" id="p_6D_81"> <div class="divNumber">44.</div> <div class="p">
<span class="pN">81</span>Ṭhānaṁ kho panetaṁ, bhikkhave, vijjati, yaṁ aññataro satto tamhā kāyā cavitvā itthattaṁ āgacchati. Itthattaṁ āgato samāno agārasmā anagāriyaṁ pabbajati. Agārasmā anagāriyaṁ pabbajito samāno ātappamanvāya padhānamanvāya anuyogamanvāya appamādamanvāya sammāmanasikāramanvāya tathārūpaṁ cetosamādhiṁ phusati, yathāsamāhite citte taṁ pubbenivāsaṁ anussarati, tato paraṁ nānussarati. </div>
</div>
<div class="q" id="p_6D_82"> <div class="p">
<span class="pN">82</span>So evamāha—  ‘yo kho so bhavaṁ brahmā <span class="bold">mahābrahmā</span> abhibhū anabhibhūto aññadatthudaso vasavattī issaro kattā nimmātā seṭṭho sajitā vasī pitā bhūtabhabyānaṁ, yena mayaṁ bhotā brahmunā nimmitā, so <span class="bold">nicco</span> dhuvo sassato avipariṇāmadhammo sassatisamaṁ tatheva ṭhassati. Ye pana mayaṁ ahumhā tena bhotā <span class="bold">brahmunā nimmitā</span>, te mayaṁ <span class="bold">aniccā</span> addhuvā appāyukā cavanadhammā itthattaṁ āgatā’ti. Idaṁ, bhikkhave, paṭhamaṁ ṭhānaṁ, yaṁ āgamma yaṁ ārabbha eke samaṇabrāhmaṇā ekaccasassatikā ekaccaasassatikā ekaccaṁ sassataṁ ekaccaṁ asassataṁ attānañca lokañca paññapenti. (1:<span class="italic">5</span>) </div>
</div>
<div class="q" id="p_6D_83"> <div class="divNumber">45.</div> <div class="p">
<span class="pN">83</span>Dutiye ca bhonto samaṇabrāhmaṇā kimāgamma kimārabbha ekaccasassatikā ekaccaasassatikā ekaccaṁ sassataṁ ekaccaṁ asassataṁ attānañca lokañca paññapenti? Santi, bhikkhave, khiḍḍāpadosikā nāma devā, te ativelaṁ hassakhiḍḍāratidhammasamāpannā viharanti. Tesaṁ ativelaṁ hassakhiḍḍāratidhammasamāpannānaṁ viharataṁ sati sammussati. Satiyā sammosā te devā tamhā kāyā cavanti. </div>
</div>
<div class="q" id="p_6D_84"> <div class="divNumber">46.</div> <div class="p">
<span class="pN">84</span>Ṭhānaṁ kho panetaṁ, bhikkhave, vijjati yaṁ aññataro satto tamhā kāyā cavitvā itthattaṁ āgacchati. Itthattaṁ āgato samāno agārasmā anagāriyaṁ pabbajati. Agārasmā anagāriyaṁ pabbajito samāno ātappamanvāya padhānamanvāya anuyogamanvāya appamādamanvāya sammāmanasikāramanvāya tathārūpaṁ cetosamādhiṁ phusati, yathāsamāhite citte taṁ pubbenivāsaṁ anussarati, tato paraṁ nānussarati. </div>
</div>
<div class="q" id="p_6D_85"> <div class="p">
<span class="pN">85</span>So evamāha—  ‘ye kho te bhonto devā na khiḍḍāpadosikā, te na ativelaṁ hassakhiḍḍāratidhammasamāpannā viharanti. Tesaṁ na ativelaṁ hassakhiḍḍāratidhammasamāpannānaṁ viharataṁ sati na sammussati. Satiyā <span class="bold">asammosā</span> te <span class="bold">devā</span> tamhā kāyā na cavanti; <span class="bold">niccā</span> dhuvā sassatā avipariṇāmadhammā sassatisamaṁ tatheva ṭhassanti. Ye pana mayaṁ ahumhā khiḍḍāpadosikā, te mayaṁ ativelaṁ hassakhiḍḍāratidhammasamāpannā viharimhā. Tesaṁ no ativelaṁ hassakhiḍḍāratidhammasamāpannānaṁ viharataṁ sati sammussati. Satiyā <span class="bold">sammosā</span> evaṁ mayaṁ tamhā kāyā cutā <span class="bold">aniccā</span> addhuvā appāyukā cavanadhammā itthattaṁ āgatā’ti. Idaṁ, bhikkhave, dutiyaṁ ṭhānaṁ, yaṁ āgamma yaṁ ārabbha eke samaṇabrāhmaṇā ekaccasassatikā ekaccaasassatikā ekaccaṁ sassataṁ ekaccaṁ asassataṁ attānañca lokañca paññapenti. (2:<span class="italic">6</span>) </div>
</div>
<div class="q" id="p_6D_86"> <div class="divNumber">47.</div> <div class="p">
<span class="pN">86</span>Tatiye ca bhonto samaṇabrāhmaṇā kimāgamma kimārabbha ekaccasassatikā ekaccaasassatikā ekaccaṁ sassataṁ ekaccaṁ asassataṁ attānañca lokañca paññapenti? Santi, bhikkhave, manopadosikā nāma devā, te ativelaṁ aññamaññaṁ upanijjhāyanti. Te ativelaṁ aññamaññaṁ upanijjhāyantā aññamaññamhi cittāni padūsenti. Te aññamaññaṁ paduṭṭhacittā kilantakāyā kilantacittā. Te devā tamhā kāyā cavanti. </div>
</div>
<div class="q" id="p_6D_87"> <div class="divNumber">48.</div> <div class="p">
<span class="pN">87</span>Ṭhānaṁ kho panetaṁ, bhikkhave, vijjati yaṁ aññataro satto tamhā kāyā cavitvā itthattaṁ āgacchati. Itthattaṁ āgato samāno agārasmā anagāriyaṁ pabbajati. Agārasmā anagāriyaṁ pabbajito samāno ātappamanvāya padhānamanvāya anuyogamanvāya appamādamanvāya sammāmanasikāramanvāya tathārūpaṁ cetosamādhiṁ phusati, yathāsamāhite citte taṁ pubbenivāsaṁ anussarati, tato paraṁ nānussarati. </div>
</div>
<div class="q" id="p_6D_88"> <div class="p">
<span class="pN">88</span>So evamāha—  ‘ye kho te bhonto <span class="bold">devā</span> na manopadosikā, te nātivelaṁ aññamaññaṁ upanijjhāyanti. Te nātivelaṁ aññamaññaṁ upanijjhāyantā aññamaññamhi cittāni nappadūsenti. Te aññamaññaṁ <span class="bold">appaduṭṭhacittā</span> akilantakāyā akilantacittā. Te devā tamhā kāyā na cavanti, <span class="bold">niccā</span> dhuvā sassatā avipariṇāmadhammā sassatisamaṁ tatheva ṭhassanti. Ye pana mayaṁ ahumhā manopadosikā, te mayaṁ ativelaṁ aññamaññaṁ upanijjhāyimhā. Te mayaṁ ativelaṁ aññamaññaṁ upanijjhāyantā aññamaññamhi cittāni padūsimhā, te mayaṁ aññamaññaṁ <span class="bold">paduṭṭhacittā</span> kilantakāyā kilantacittā. Evaṁ mayaṁ tamhā kāyā cutā <span class="bold">aniccā</span> addhuvā appāyukā cavanadhammā itthattaṁ āgatā’ti. Idaṁ, bhikkhave, tatiyaṁ ṭhānaṁ, yaṁ āgamma yaṁ ārabbha eke samaṇabrāhmaṇā ekaccasassatikā ekaccaasassatikā ekaccaṁ sassataṁ ekaccaṁ asassataṁ attānañca lokañca paññapenti. (3:<span class="italic">7</span>) </div>
</div>
<div class="q" id="p_6D_89"> <div class="divNumber">49.</div> <div class="p">
<span class="pN">89</span>Catutthe ca bhonto samaṇabrāhmaṇā kimāgamma kimārabbha ekaccasassatikā ekaccaasassatikā ekaccaṁ sassataṁ ekaccaṁ asassataṁ attānañca lokañca paññapenti? Idha, bhikkhave, ekacco samaṇo vā brāhmaṇo vā takkī hoti vīmaṁsī. So takkapariyāhataṁ vīmaṁsānucaritaṁ sayampaṭibhānaṁ evamāha—  ‘yaṁ kho idaṁ vuccati <span class="bold">cakkhuṁ</span> itipi <span class="bold">sotaṁ</span> itipi <span class="bold">ghānaṁ</span> itipi <span class="bold">jivhā</span> itipi <span class="bold">kāyo</span> itipi, ayaṁ <span class="bold">attā anicco</span> addhuvo asassato vipariṇāmadhammo. Yañca kho idaṁ vuccati <span class="bold">cittan</span>ti vā manoti vā viññāṇanti vā ayaṁ <span class="bold">attā nicco</span> dhuvo sassato avipariṇāmadhammo sassatisamaṁ tatheva ṭhassatī’ti. Idaṁ, bhikkhave, catutthaṁ ṭhānaṁ, yaṁ āgamma yaṁ ārabbha eke samaṇabrāhmaṇā ekaccasassatikā ekaccaasassatikā ekaccaṁ sassataṁ ekaccaṁ asassataṁ attānañca lokañca paññapenti. (4:<span class="italic">8</span>) </div>
</div>
<div class="q" id="p_6D_90"> <div class="divNumber">50.</div> <div class="p">
<span class="pN">90</span>Imehi kho te, bhikkhave, samaṇabrāhmaṇā ekaccasassatikā ekaccaasassatikā ekaccaṁ sassataṁ ekaccaṁ asassataṁ attānañca lokañca paññapenti catūhi vatthūhi. Ye hi keci, bhikkhave, samaṇā vā brāhmaṇā vā ekaccasassatikā ekaccaasassatikā ekaccaṁ sassataṁ ekaccaṁ asassataṁ attānañca lokañca paññapenti, sabbe te imeheva catūhi vatthūhi, etesaṁ vā aññatarena; natthi ito bahiddhā. </div>
</div>
<div class="q" id="p_6D_91"> <div class="divNumber">51.</div> <div class="p">
<span class="pN">91</span>Tayidaṁ, bhikkhave, tathāgato pajānāti—  ‘ime diṭṭhiṭṭhānā evaṁgahitā evaṁparāmaṭṭhā evaṁgatikā bhavanti evaṁabhisamparāyā’ti. Tañca tathāgato pajānāti, tato ca uttaritaraṁ pajānāti, tañca pajānanaṁ na parāmasati, aparāmasato cassa paccattaññeva nibbuti viditā. Vedanānaṁ samudayañca atthaṅgamañca assādañca ādīnavañca nissaraṇañca yathābhūtaṁ viditvā anupādāvimutto, bhikkhave, tathāgato. </div>
</div>
<div class="q" id="p_6D_92"> <div class="divNumber">52.</div> <div class="p">
<span class="pN">92</span>Ime kho te, bhikkhave, dhammā gambhīrā duddasā duranubodhā santā paṇītā atakkāvacarā nipuṇā paṇḍitavedanīyā, ye tathāgato sayaṁ abhiññā sacchikatvā pavedeti, yehi tathāgatassa yathābhuccaṁ vaṇṇaṁ sammā vadamānā vadeyyuṁ. </div>
</div>
</html>
