<html>
<div class="i">1.5.5.6 Cārittasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Acelakavagga
</div>
<div class="h">
Cārittasikkhāpada
</div>
<div class="q" id="p_2V_932">
<div class="divNumber">
294.
</div>
<div class="p">
<span class="pN">932</span>Tena samayena buddho bhagavā rājagahe viharati veḷuvane kalandakanivāpe. Tena kho pana samayena āyasmato upanandassa sakyaputtassa upaṭṭhākakulaṁ āyasmantaṁ upanandaṁ sakyaputtaṁ bhattena nimantesi. Aññepi bhikkhū bhattena nimantesi. Tena kho pana samayena āyasmā upanando sakyaputto purebhattaṁ, kulāni payirupāsati. Atha kho te bhikkhū te manusse etadavocuṁ—  “dethāvuso, bhattan”ti. “Āgametha, bhante, yāvāyyo upanando āgacchatī”ti. Dutiyampi kho te bhikkhū…pe…  tatiyampi kho te bhikkhū te manusse etadavocuṁ—  “dethāvuso, bhattaṁ; pure kālo atikkamatī”ti. “Yampi mayaṁ, bhante, bhattaṁ karimhā ayyassa upanandassa kāraṇā. Āgametha, bhante, yāvāyyo upanando āgacchatī”ti.
</div>
</div>
<div class="q" id="p_2V_933">
<div class="p">
<span class="pN">933</span>Atha kho āyasmā upanando sakyaputto purebhattaṁ kulāni payirupāsitvā divā āgacchati. Bhikkhū na cittarūpaṁ bhuñjiṁsu. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma āyasmā upanando sakyaputto nimantito sabhatto samāno purebhattaṁ kulesu cārittaṁ āpajjissatī”ti…pe…  “saccaṁ kira tvaṁ, upananda, nimantito sabhatto samāno purebhattaṁ kulesu cārittaṁ āpajjasī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tvaṁ, moghapurisa, nimantito sabhatto samāno purebhattaṁ kulesu cārittaṁ āpajjissasi. Netaṁ, moghapurisa, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_934">
<div class="p">
<span class="pN">934</span><span class="bold">“Yo pana bhikkhu nimantito sabhatto samāno purebhattaṁ kulesu cārittaṁ āpajjeyya, pācittiyan”</span>ti.
</div>
</div>
<div class="q" id="p_2V_935">
<div class="p">
<span class="pN">935</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_936">
<div class="divNumber">
295.
</div>
<div class="p">
<span class="pN">936</span>Tena kho pana samayena āyasmato upanandassa sakyaputtassa upaṭṭhākakulaṁ saṁghassatthāya khādanīyaṁ pāhesi—  “ayyassa upanandassa dassetvā saṁghassa dātabban”ti. Tena kho pana samayena āyasmā upanando sakyaputto gāmaṁ piṇḍāya paviṭṭho hoti. Atha kho te manussā ārāmaṁ gantvā bhikkhū pucchiṁsu—  “kahaṁ, bhante, ayyo upanando”ti? “Esāvuso, āyasmā upanando sakyaputto gāmaṁ piṇḍāya paviṭṭho”ti. “Idaṁ, bhante, khādanīyaṁ ayyassa upanandassa dassetvā saṁghassa dātabban”ti. Bhagavato etamatthaṁ ārocesuṁ. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—  “tena hi, bhikkhave, paṭiggahetvā nikkhipatha yāva upanando āgacchatī”ti.
</div>
</div>
<div class="q" id="p_2V_937">
<div class="p">
<span class="pN">937</span>Atha kho āyasmā upanando sakyaputto—  “bhagavatā paṭikkhittaṁ purebhattaṁ kulesu cārittaṁ āpajjitun”ti pacchābhattaṁ kulāni payirupāsitvā divā paṭikkami, khādanīyaṁ ussāriyittha. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma āyasmā upanando sakyaputto pacchābhattaṁ kulesu cārittaṁ āpajjissatī”ti…pe…  “saccaṁ kira tvaṁ, upananda, pacchābhattaṁ kulesu cārittaṁ āpajjasī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tvaṁ, moghapurisa, pacchābhattaṁ kulesu cārittaṁ āpajjissasi. Netaṁ, moghapurisa, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_938">
<div class="p">
<span class="pN">938</span><span class="bold">“Yo pana bhikkhu nimantito sabhatto samāno purebhattaṁ vā pacchābhattaṁ vā kulesu cārittaṁ āpajjeyya, pācittiyan”</span>ti.
</div>
</div>
<div class="q" id="p_2V_939">
<div class="p">
<span class="pN">939</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_940">
<div class="divNumber">
296.
</div>
<div class="p">
<span class="pN">940</span>Tena kho pana samayena bhikkhū cīvaradānasamaye kukkuccāyantā kulāni na payirupāsanti. Cīvaraṁ parittaṁ uppajjati. Bhagavato etamatthaṁ ārocesuṁ…pe…  anujānāmi, bhikkhave, cīvaradānasamaye kulāni payirupāsituṁ. Evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_941">
<div class="p">
<span class="pN">941</span><span class="bold">“Yo pana bhikkhu nimantito sabhatto samāno purebhattaṁ vā pacchābhattaṁ vā kulesu cārittaṁ āpajjeyya, aññatra samayā, pācittiyaṁ. Tatthāyaṁ samayo. Cīvaradānasamayo—  ayaṁ tattha samayo”</span>ti.
</div>
</div>
<div class="q" id="p_2V_942">
<div class="p">
<span class="pN">942</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_943">
<div class="divNumber">
297.
</div>
<div class="p">
<span class="pN">943</span>Tena kho pana samayena bhikkhū cīvarakammaṁ karonti, attho ca hoti sūciyāpi suttenapi satthakenapi. Bhikkhū kukkuccāyantā kulāni na payirupāsanti. Bhagavato etamatthaṁ ārocesuṁ…pe…  anujānāmi, bhikkhave, cīvarakārasamaye kulāni payirupāsituṁ. Evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_944">
<div class="p">
<span class="pN">944</span><span class="bold">“Yo pana bhikkhu nimantito sabhatto samāno purebhattaṁ vā pacchābhattaṁ vā kulesu cārittaṁ āpajjeyya, aññatra samayā, pācittiyaṁ</span>. <span class="bold">Tatthāyaṁ samayo. Cīvaradānasamayo, cīvarakārasamayo—  ayaṁ tattha samayo”</span>ti.
</div>
</div>
<div class="q" id="p_2V_945">
<div class="p">
<span class="pN">945</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_946">
<div class="divNumber">
298.
</div>
<div class="p">
<span class="pN">946</span>Tena kho pana samayena bhikkhū gilānā honti, attho ca hoti bhesajjehi. Bhikkhū kukkuccāyantā kulāni na payirupāsanti. Bhagavato etamatthaṁ ārocesuṁ…pe…  anujānāmi, bhikkhave, santaṁ bhikkhuṁ āpucchā kulāni payirupāsituṁ. Evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_947">
<div class="divNumber">
299.
</div>
<div class="p">
<span class="pN">947</span><span class="bold">“Yo pana bhikkhu nimantito sabhatto samāno santaṁ bhikkhuṁ anāpucchā purebhattaṁ vā pacchābhattaṁ vā kulesu cārittaṁ āpajjeyya, aññatra samayā, pācittiyaṁ. Tatthāyaṁ samayo. Cīvaradānasamayo, cīvarakārasamayo—  ayaṁ tattha samayo”</span>ti. (<span class="italic">46</span>:<span class="bold">95</span>)
</div>
</div>
<div class="q" id="p_2V_948">
<div class="divNumber">
300.
</div>
<div class="p">
<span class="pN">948</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_949">
<div class="p">
<span class="pN">949</span><span class="bold">Nimantito</span> nāma pañcannaṁ bhojanānaṁ aññatarena bhojanena nimantito.
</div>
</div>
<div class="q" id="p_2V_950">
<div class="p">
<span class="pN">950</span><span class="bold">Sabhatto</span> nāma yena nimantito tena sabhatto.
</div>
</div>
<div class="q" id="p_2V_951">
<div class="p">
<span class="pN">951</span><span class="bold">Santaṁ</span> nāma bhikkhuṁ sakkā hoti āpucchā pavisituṁ.
</div>
</div>
<div class="q" id="p_2V_952">
<div class="p">
<span class="pN">952</span><span class="bold">Asantaṁ</span> nāma bhikkhuṁ na sakkā hoti āpucchā pavisituṁ.
</div>
</div>
<div class="q" id="p_2V_953">
<div class="p">
<span class="pN">953</span><span class="bold">Purebhattaṁ</span> nāma yena nimantito taṁ abhuttāvī.
</div>
</div>
<div class="q" id="p_2V_954">
<div class="p">
<span class="pN">954</span><span class="bold">Pacchābhattaṁ</span> nāma yena nimantito taṁ antamaso kusaggenapi bhuttaṁ hoti.
</div>
</div>
<div class="q" id="p_2V_955">
<div class="p">
<span class="pN">955</span><span class="bold">Kulaṁ</span> nāma cattāri kulāni—  khattiyakulaṁ, brāhmaṇakulaṁ, vessakulaṁ, suddakulaṁ.
</div>
</div>
<div class="q" id="p_2V_956">
<div class="p">
<span class="pN">956</span><span class="bold">Kulesu cārittaṁ āpajjeyyā</span>ti aññassa gharūpacāraṁ okkamantassa āpatti dukkaṭassa. Paṭhamaṁ pādaṁ ummāraṁ atikkāmeti, āpatti dukkaṭassa. Dutiyaṁ pādaṁ atikkāmeti, āpatti pācittiyassa.
</div>
</div>
<div class="q" id="p_2V_957">
<div class="p">
<span class="pN">957</span><span class="bold">Aññatra samayā</span>ti ṭhapetvā samayaṁ.
</div>
</div>
<div class="q" id="p_2V_958">
<div class="p">
<span class="pN">958</span><span class="bold">Cīvaradānasamayo</span> nāma anatthate kathine vassānassa pacchimo māso, atthate kathine pañca māsā.
</div>
</div>
<div class="q" id="p_2V_959">
<div class="p">
<span class="pN">959</span><span class="bold">Cīvarakārasamayo</span> nāma cīvare kayiramāne.
</div>
</div>
<div class="q" id="p_2V_960">
<div class="divNumber">
301.
</div>
<div class="p">
<span class="pN">960</span>Nimantite nimantitasaññī santaṁ bhikkhuṁ anāpucchā purebhattaṁ vā pacchābhattaṁ vā kulesu cārittaṁ āpajjati, aññatra samayā, āpatti pācittiyassa. Nimantite vematiko santaṁ bhikkhuṁ anāpucchā purebhattaṁ vā pacchābhattaṁ vā kulesu cārittaṁ āpajjati, aññatra samayā, āpatti pācittiyassa. Nimantite animantitasaññī santaṁ bhikkhuṁ anāpucchā purebhattaṁ vā pacchābhattaṁ vā kulesu cārittaṁ āpajjati, aññatra samayā, āpatti pācittiyassa.
</div>
</div>
<div class="q" id="p_2V_961">
<div class="p">
<span class="pN">961</span>Animantite nimantitasaññī, āpatti dukkaṭassa. Animantite vematiko, āpatti dukkaṭassa. Animantite animantitasaññī, anāpatti.
</div>
</div>
<div class="q" id="p_2V_962">
<div class="divNumber">
302.
</div>
<div class="p">
<span class="pN">962</span>Anāpatti—  samaye, santaṁ bhikkhuṁ āpucchā pavisati, asantaṁ bhikkhuṁ anāpucchā pavisati, aññassa gharena maggo hoti, gharūpacārena maggo hoti, antarārāmaṁ gacchati, bhikkhunupassayaṁ gacchati, titthiyaseyyaṁ gacchati, paṭikkamanaṁ gacchati, bhattiyagharaṁ gacchati, āpadāsu, ummattakassa, ādikammikassāti.
</div>
</div>
<div class="CENTER" id="p_2V_963">
<span class="pN">963</span>Cārittasikkhāpadaṁ niṭṭhitaṁ chaṭṭhaṁ.
</div>
</html>
