<html>
<div class="i">1.3.9 Dhammapadasutta</div>
<div class="h">Paṭhamapaṇṇāsaka</div>
<div class="h">Uruvelavagga</div>
<div class="h">Dhammapadasutta</div>
<div class="q" id="p_15A4_196"> <div class="divNumber">29.</div> <div class="p">
<span class="pN">196</span>“Cattārimāni, bhikkhave, dhammapadāni aggaññāni rattaññāni vaṁsaññāni porāṇāni asaṁkiṇṇāni asaṁkiṇṇapubbāni, na saṅkīyanti na saṅkīyissanti, appaṭikuṭṭhāni samaṇehi brāhmaṇehi viññūhi. Katamāni cattāri? Anabhijjhā, bhikkhave, dhammapadaṁ aggaññaṁ rattaññaṁ vaṁsaññaṁ porāṇaṁ asaṁkiṇṇaṁ asaṁkiṇṇapubbaṁ, na saṅkīyati na saṅkīyissati, appaṭikuṭṭhaṁ samaṇehi brāhmaṇehi viññūhi. </div>
</div>
<div class="q" id="p_15A4_197"> <div class="p">
<span class="pN">197</span>Abyāpādo, bhikkhave, dhammapadaṁ aggaññaṁ rattaññaṁ vaṁsaññaṁ porāṇaṁ asaṁkiṇṇaṁ asaṁkiṇṇapubbaṁ, na saṅkīyati na saṅkīyissati, appaṭikuṭṭhaṁ samaṇehi brāhmaṇehi viññūhi. </div>
</div>
<div class="q" id="p_15A4_198"> <div class="p">
<span class="pN">198</span>Sammāsati, bhikkhave, dhammapadaṁ aggaññaṁ rattaññaṁ vaṁsaññaṁ porāṇaṁ asaṁkiṇṇaṁ asaṁkiṇṇapubbaṁ, na saṅkīyati na saṅkīyissati, appaṭikuṭṭhaṁ samaṇehi brāhmaṇehi viññūhi. </div>
</div>
<div class="q" id="p_15A4_199"> <div class="p">
<span class="pN">199</span>Sammāsamādhi, bhikkhave, dhammapadaṁ aggaññaṁ rattaññaṁ vaṁsaññaṁ porāṇaṁ asaṁkiṇṇaṁ asaṁkiṇṇapubbaṁ, na saṅkīyati na saṅkīyissati, appaṭikuṭṭhaṁ samaṇehi brāhmaṇehi viññūhi. Imāni kho, bhikkhave, cattāri dhammapadāni aggaññāni rattaññāni vaṁsaññāni porāṇāni asaṁkiṇṇāni asaṁkiṇṇapubbāni, na saṅkīyanti na saṅkīyissanti, appaṭikuṭṭhāni samaṇehi brāhmaṇehi viññūhīti. </div>
</div>
<div class="q" id="p_15A4_200"> <div class="p"> <table class="singleColumn"> <tr> <td> <div class="pN">200</div> <div class="G">Anabhijjhālu vihareyya,</div> </td> </tr> <tr> <td> <div class="G">abyāpannena cetasā;</div> </td> </tr> <tr> <td> <div class="G">Sato ekaggacittassa,</div> </td> </tr> <tr> <td> <div class="G">ajjhattaṁ susamāhito”ti.</div> </td> </tr> </table> </div>
</div>
<div class="CENTER" id="p_15A4_201">
<span class="pN">201</span>Navamaṁ.</div>
</html>
