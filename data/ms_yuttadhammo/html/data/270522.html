<html>
<div class="i">1.3.3.3 Tatiyacchakka</div>
<div class="h">Mahāvagga</div>
<div class="h">Ānāpānassatikathā</div>
<div class="h">Upakkilesañāṇaniddesa</div>
<div class="h">Tatiyacchakka</div>
<div class="q" id="p_26Ps_878"> <div class="divNumber">156.</div> <div class="p">
<span class="pN">878</span>Atītānudhāvanaṁ cittaṁ vikkhepānupatitaṁ—  samādhissa paripantho. Anāgatapaṭikaṅkhanaṁ cittaṁ vikampitaṁ—  samādhissa paripantho. Līnaṁ cittaṁ kosajjānupatitaṁ—  samādhissa paripantho. Atipaggahitaṁ cittaṁ uddhaccānupatitaṁ—  samādhissa paripantho. Abhinataṁ cittaṁ rāgānupatitaṁ—  samādhissa paripantho. Apanataṁ cittaṁ byāpādānupatitaṁ—  samādhissa paripantho. </div>
</div>
<div class="q" id="p_26Ps_879"> <div class="p"> <table class="singleColumn"> <tr> <td> <div class="pN">879</div> <div class="G">Atītānudhāvanaṁ cittaṁ,</div> </td> </tr> <tr> <td> <div class="G">Anāgatapaṭikaṅkhanaṁ līnaṁ;</div> </td> </tr> <tr> <td> <div class="G">Atipaggahitaṁ abhinataṁ,</div> </td> </tr> <tr> <td> <div class="G">Apanataṁ cittaṁ na samādhiyati.</div> </td> </tr> </table> </div>
</div>
<div class="q" id="p_26Ps_880"> <div class="p"> <table class="singleColumn"> <tr> <td> <div class="pN">880</div> <div class="G">Cha ete upakkilesā,</div> </td> </tr> <tr> <td> <div class="G">Ānāpānassatisamādhissa;</div> </td> </tr> <tr> <td> <div class="G">Yehi upakkiliṭṭhasaṅkappo,</div> </td> </tr> <tr> <td> <div class="G">Adhicittaṁ nappajānātīti.</div> </td> </tr> </table> </div>
</div>
<div class="q" id="p_26Ps_881"> <div class="divNumber">157.</div> <div class="p">
<span class="pN">881</span>Assāsādimajjhapariyosānaṁ satiyā anugacchato ajjhattaṁ vikkhepagatena cittena kāyopi cittampi sāraddhā ca honti iñjitā ca phanditā ca. Passāsādimajjhapariyosānaṁ satiyā anugacchato bahiddhāvikkhepagatena cittena kāyopi cittampi sāraddhā ca honti iñjitā ca phanditā ca. Assāsapaṭikaṅkhanāya nikantiyā taṇhācariyāya kāyopi cittampi sāraddhā ca honti iñjitā ca phanditā ca. Passāsapaṭikaṅkhanāya nikantiyā taṇhācariyāya kāyopi cittampi sāraddhā ca honti iñjitā ca phanditā ca. Assāsenābhitunnassa passāsapaṭilābhe mucchitattā kāyopi cittampi sāraddhā ca honti iñjitā ca phanditā ca. Passāsenābhitunnassa assāsapaṭilābhe mucchitattā kāyopi cittampi sāraddhā ca honti iñjitā ca phanditā ca. </div>
</div>
<div class="q" id="p_26Ps_882"> <div class="p">
<span class="pN">882</span>Nimittaṁ āvajjato assāse cittaṁ vikampitattā kāyopi cittampi sāraddhā ca honti iñjitā ca phanditā ca. Assāsaṁ āvajjato nimitte cittaṁ vikampitattā kāyopi cittampi sāraddhā ca honti iñjitā ca phanditā ca. Nimittaṁ āvajjato passāse cittaṁ vikampitattā kāyopi cittampi sāraddhā ca honti iñjitā ca phanditā ca. Passāsaṁ āvajjato nimitte cittaṁ vikampitattā kāyopi cittampi sāraddhā ca honti iñjitā ca phanditā ca. Assāsaṁ āvajjato passāse cittaṁ vikampitattā kāyopi cittampi sāraddhā ca honti iñjitā ca phanditā ca. Passāsaṁ āvajjato assāse cittaṁ vikampitattā kāyopi cittampi sāraddhā ca honti iñjitā ca phanditā ca. Atītānudhāvanena cittena vikkhepānupatitena kāyopi cittampi sāraddhā ca honti iñjitā ca phanditā ca. Anāgatapaṭikaṅkhanena cittena vikampitena kāyopi cittampi sāraddhā ca honti iñjitā ca phanditā ca. Līnena cittena kosajjānupatitena kāyopi cittampi sāraddhā ca honti iñjitā ca phanditā ca. Atipaggahitena cittena uddhaccānupatitena kāyopi cittampi sāraddhā ca honti iñjitā ca phanditā ca. Abhinatena cittena rāgānupatitena kāyopi cittampi sāraddhā ca honti iñjitā ca phanditā ca. Apanatena cittena byāpādānupatitena kāyopi cittampi sāraddhā ca honti iñjitā ca phanditā ca. </div>
</div>
<div class="q" id="p_26Ps_883"> <div class="p"> <table class="singleColumn"> <tr> <td> <div class="pN">883</div> <div class="G">Ānāpānassati yassa,</div> </td> </tr> <tr> <td> <div class="G">paripuṇṇā abhāvitā;</div> </td> </tr> <tr> <td> <div class="G">Kāyopi iñjito hoti,</div> </td> </tr> <tr> <td> <div class="G">cittampi hoti iñjitaṁ;</div> </td> </tr> <tr> <td> <div class="G">Kāyopi phandito hoti,</div> </td> </tr> <tr> <td> <div class="G">cittampi hoti phanditaṁ.</div> </td> </tr> </table> </div>
</div>
<div class="q" id="p_26Ps_884"> <div class="p"> <table class="singleColumn"> <tr> <td> <div class="pN">884</div> <div class="G">Ānāpānassati yassa,</div> </td> </tr> <tr> <td> <div class="G">Paripuṇṇā subhāvitā;</div> </td> </tr> <tr> <td> <div class="G">Kāyopi aniñjito hoti,</div> </td> </tr> <tr> <td> <div class="G">Cittampi hoti aniñjitaṁ;</div> </td> </tr> <tr> <td> <div class="G">Kāyopi aphandito hoti,</div> </td> </tr> <tr> <td> <div class="G">Cittampi hoti aphanditanti.</div> </td> </tr> </table> </div>
</div>
<div class="q" id="p_26Ps_885"> <div class="p">
<span class="pN">885</span>Imehi ca pana nīvaraṇehi visuddhacittassa soḷasavatthukaṁ ānāpānassatisamādhiṁ bhāvayato khaṇikasamodhānā ime aṭṭhārasa upakkilesā uppajjanti. </div>
</div>
<div class="CENTER" id="p_26Ps_886">
<span class="pN">886</span>Upakkilesañāṇaniddeso tatiyo.</div>
</html>
