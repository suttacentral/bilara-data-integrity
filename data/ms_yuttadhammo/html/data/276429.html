<html>
<div class="i">1.4.2.10 Kayavikkayasikkhāpada</div>
<div class="h">
Mahāvibhaṅga
</div>
<div class="h">
Nissaggiyakaṇḍa
</div>
<div class="h">
Kosiyavagga
</div>
<div class="h">
Kayavikkayasikkhāpada
</div>
<div class="q" id="p_1V_2238">
<div class="divNumber">
593.
</div>
<div class="p">
<span class="pN">2238</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena āyasmā upanando sakyaputto paṭṭo hoti cīvarakammaṁ kātuṁ. So paṭapilotikānaṁ saṅghāṭiṁ karitvā surattaṁ suparikammakataṁ katvā pārupi. Atha kho aññataro paribbājako mahagghaṁ paṭaṁ pārupitvā yenāyasmā upanando sakyaputto tenupasaṅkami; upasaṅkamitvā āyasmantaṁ upanandaṁ sakyaputtaṁ etadavoca— “sundarā kho tyāyaṁ, āvuso, saṅghāṭi; dehi me paṭenā”ti. “Jānāhi, āvuso”ti. “Āmāvuso, jānāmī”ti. “Handāvuso”ti, adāsi. Atha kho so paribbājako taṁ saṅghāṭiṁ pārupitvā paribbājakārāmaṁ agamāsi. Paribbājakā taṁ paribbājakaṁ etadavocuṁ— “sundarā kho tyāyaṁ, āvuso, saṅghāṭi; kuto tayā laddhā”ti? “Tena me, āvuso, paṭena parivattitā”ti. “Katihipi tyāyaṁ, āvuso, saṅghāṭi bhavissati, soyeva te paṭo varo”ti.
</div>
</div>
<div class="q" id="p_1V_2239">
<div class="p">
<span class="pN">2239</span>Atha kho so paribbājako— “saccaṁ kho paribbājakā āhaṁsu— ‘katihipi myāyaṁ saṅghāṭi bhavissati. Soyeva me paṭo varo’”ti yenāyasmā upanando sakyaputto tenupasaṅkami; upasaṅkamitvā āyasmantaṁ upanandaṁ sakyaputtaṁ etadavoca— “handa te, āvuso, saṅghāṭi; dehi me paṭan”ti. “Nanu tvaṁ, āvuso, mayā vutto— ‘jānāhi, āvuso’ti. Nāhaṁ dassāmī”ti. Atha kho so paribbājako ujjhāyati khiyyati vipāceti— “gihīpi naṁ gihissa vippaṭisārissa denti, kiṁ pana pabbajito pabbajitassa na dassatī”ti.
</div>
</div>
<div class="q" id="p_1V_2240">
<div class="p">
<span class="pN">2240</span>Assosuṁ kho bhikkhū tassa paribbājakassa ujjhāyantassa khiyyantassa vipācentassa. Ye te bhikkhū appicchā…pe… te ujjhāyanti khiyyanti vipācenti— “kathañhi nāma āyasmā upanando sakyaputto paribbājakena saddhiṁ kayavikkayaṁ samāpajjissatī”ti.
</div>
</div>
<div class="q" id="p_1V_2241">
<div class="p">
<span class="pN">2241</span>Atha kho te bhikkhū āyasmantaṁ upanandaṁ sakyaputtaṁ anekapariyāyena vigarahitvā bhagavato etamatthaṁ ārocesuṁ…pe… “saccaṁ kira tvaṁ, upananda, paribbājakena saddhiṁ kayavikkayaṁ samāpajjasī”ti? “Saccaṁ, bhagavā”ti. Vigarahi buddho bhagavā…pe… kathañhi nāma tvaṁ, moghapurisa, paribbājakena saddhiṁ kayavikkayaṁ samāpajjissasi. Netaṁ, moghapurisa, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_1V_2242">
<div class="divNumber">
594.
</div>
<div class="p">
<span class="pN">2242</span><span class="bold">“Yo pana bhikkhu nānappakārakaṁ kayavikkayaṁ samāpajjeyya, nissaggiyaṁ pācittiyan”</span>ti. (<span class="italic">20</span>:<span class="bold">39</span>)
</div>
</div>
<div class="q" id="p_1V_2243">
<div class="divNumber">
595.
</div>
<div class="p">
<span class="pN">2243</span><span class="bold">Yo panā</span>ti yo yādiso…pe… <span class="bold">bhikkhū</span>ti…pe… ayaṁ imasmiṁ atthe adhippeto bhikkhūti.
</div>
</div>
<div class="q" id="p_1V_2244">
<div class="p">
<span class="pN">2244</span><span class="bold">Nānappakārakaṁ</span> nāma cīvarapiṇḍapātasenāsanagilānappaccayabhesajjaparikkhārā, antamaso cuṇṇapiṇḍopi dantakaṭṭhampi dasikasuttampi.
</div>
</div>
<div class="q" id="p_1V_2245">
<div class="p">
<span class="pN">2245</span><span class="bold">Kayavikkayaṁ samāpajjeyyā</span>ti iminā imaṁ dehi, iminā imaṁ āhara, iminā imaṁ parivattehi, iminā imaṁ cetāpehīti. Ajjhācarati, āpatti dukkaṭassa. Yato kayitañca hoti vikkayitañca attano bhaṇḍaṁ parahatthagataṁ parabhaṇḍaṁ attano hatthagataṁ, nissaggiyaṁ hoti. Nissajjitabbaṁ saṁghassa vā gaṇassa vā puggalassa vā. Evañca pana, bhikkhave, nissajjitabbaṁ…pe… “ahaṁ, bhante, nānappakārakaṁ kayavikkayaṁ samāpajjiṁ. Idaṁ me nissaggiyaṁ. Imāhaṁ saṁghassa nissajjāmī”ti…pe… dadeyyāti…pe… dadeyyunti…pe… āyasmato dammīti.
</div>
</div>
<div class="q" id="p_1V_2246">
<div class="divNumber">
596.
</div>
<div class="p">
<span class="pN">2246</span>Kayavikkaye kayavikkayasaññī, nissaggiyaṁ pācittiyaṁ. Kayavikkaye vematiko, nissaggiyaṁ pācittiyaṁ. Kayavikkaye nakayavikkayasaññī, nissaggiyaṁ pācittiyaṁ.
</div>
</div>
<div class="q" id="p_1V_2247">
<div class="p">
<span class="pN">2247</span>Nakayavikkaye kayavikkayasaññī, āpatti dukkaṭassa. Nakayavikkaye vematiko, āpatti dukkaṭassa. Nakayavikkaye nakayavikkayasaññī, anāpatti.
</div>
</div>
<div class="q" id="p_1V_2248">
<div class="divNumber">
597.
</div>
<div class="p">
<span class="pN">2248</span>Anāpatti— agghaṁ pucchati, kappiyakārakassa ācikkhati, “idaṁ amhākaṁ atthi, amhākañca iminā ca iminā ca attho”ti bhaṇati, ummattakassa, ādikammikassāti.
</div>
</div>
<div class="CENTER" id="p_1V_2249">
<span class="pN">2249</span>Kayavikkayasikkhāpadaṁ niṭṭhitaṁ dasamaṁ.<br>
Kosiyavaggo dutiyo.
</div>
<div class="SUMMARY" id="p_1V_2250">
<span class="pN">2250</span><span class="firstLetter">T</span>assuddānaṁ
</div>
<div class="q" id="p_1V_2251">
<div class="p">
<table class="singleColumn">
	<tbody>
		<tr>
			<td>
			<div class="pN">
			2251
			</div>
			<div class="G">
			Kosiyā suddhadvebhāgā,
			</div>
			</td>
		</tr>
		<tr>
			<td>
			<div class="G">
			chabbassāni nisīdanaṁ;
			</div>
			</td>
		</tr>
		<tr>
			<td>
			<div class="G">
			Dve ca lomāni uggaṇhe,
			</div>
			</td>
		</tr>
		<tr>
			<td>
			<div class="G">
			ubho nānappakārakāti.
			</div>
			</td>
		</tr>
	</tbody>
</table>
</div>
</div>
</html>
