<html>
<div class="i">1.4.8 Sappurisasutta</div>
<div class="h">Paṭhamapaṇṇāsaka</div>
<div class="h">Dānavagga</div>
<div class="h">Sappurisasutta</div>
<div class="q" id="p_17A8_360"> <div class="divNumber">38.</div> <div class="p">
<span class="pN">360</span>“Sappuriso, bhikkhave, kule jāyamāno bahuno janassa atthāya hitāya sukhāya hoti—  mātāpitūnaṁ atthāya hitāya sukhāya hoti, puttadārassa atthāya hitāya sukhāya hoti, dāsakammakaraporisassa atthāya hitāya sukhāya hoti, mittāmaccānaṁ atthāya hitāya sukhāya hoti, pubbapetānaṁ atthāya hitāya sukhāya hoti, rañño atthāya hitāya sukhāya hoti, devatānaṁ atthāya hitāya sukhāya hoti, samaṇabrāhmaṇānaṁ atthāya hitāya sukhāya hoti. </div>
</div>
<div class="q" id="p_17A8_361"> <div class="p">
<span class="pN">361</span>Seyyathāpi, bhikkhave, mahāmegho sabbasassāni sampādento bahuno janassa atthāya hitāya sukhāya hoti; evamevaṁ kho, bhikkhave, sappuriso kule jāyamāno bahuno janassa atthāya hitāya sukhāya hoti—  mātāpitūnaṁ atthāya hitāya sukhāya hoti, puttadārassa atthāya hitāya sukhāya hoti, dāsakammakaraporisassa atthāya hitāya sukhāya hoti, mittāmaccānaṁ atthāya hitāya sukhāya hoti, pubbapetānaṁ atthāya hitāya sukhāya hoti, rañño atthāya hitāya sukhāya hoti, devatānaṁ atthāya hitāya sukhāya hoti, samaṇabrāhmaṇānaṁ atthāya hitāya sukhāya hotīti. </div>
</div>
<div class="q" id="p_17A8_362"> <div class="p"> <table class="singleColumn"> <tr> <td> <div class="pN">362</div> <div class="G">Bahūnaṁ vata atthāya,</div> </td> </tr> <tr> <td> <div class="G">sappañño gharamāvasaṁ;</div> </td> </tr> <tr> <td> <div class="G">Mātaraṁ pitaraṁ pubbe,</div> </td> </tr> <tr> <td> <div class="G">rattindivamatandito.</div> </td> </tr> </table> </div>
</div>
<div class="q" id="p_17A8_363"> <div class="p"> <table class="singleColumn"> <tr> <td> <div class="pN">363</div> <div class="G">Pūjeti sahadhammena,</div> </td> </tr> <tr> <td> <div class="G">pubbekatamanussaraṁ;</div> </td> </tr> <tr> <td> <div class="G">Anāgāre pabbajite,</div> </td> </tr> <tr> <td> <div class="G">apace brahmacārayo.</div> </td> </tr> </table> </div>
</div>
<div class="q" id="p_17A8_364"> <div class="p"> <table class="singleColumn"> <tr> <td> <div class="pN">364</div> <div class="G">Niviṭṭhasaddho pūjeti,</div> </td> </tr> <tr> <td> <div class="G">ñatvā dhamme ca pesalo;</div> </td> </tr> <tr> <td> <div class="G">Rañño hito devahito,</div> </td> </tr> <tr> <td> <div class="G">ñātīnaṁ sakhinaṁ hito.</div> </td> </tr> </table> </div>
</div>
<div class="q" id="p_17A8_365"> <div class="p"> <table class="singleColumn"> <tr> <td> <div class="pN">365</div> <div class="G">Sabbesaṁ so hito hoti,</div> </td> </tr> <tr> <td> <div class="G">saddhamme suppatiṭṭhito;</div> </td> </tr> <tr> <td> <div class="G">Vineyya maccheramalaṁ,</div> </td> </tr> <tr> <td> <div class="G">sa lokaṁ bhajate sivan”ti.</div> </td> </tr> </table> </div>
</div>
<div class="CENTER" id="p_17A8_366">
<span class="pN">366</span>Aṭṭhamaṁ.</div>
</html>
