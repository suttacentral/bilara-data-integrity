<html>
<div class="i">1.2.7 Nandamāṇavapucchā</div>
<div class="h">Pārāyanavaggagāthā</div>
<div class="h">Pucchā</div>
<div class="h">Nandamāṇavapucchā</div>
<div class="q" id="p_25Cn_110"> <div class="divNumber">102.</div> <div class="p"> <table class="singleColumn"> <tr> <td> <div class="pN">110</div> <div class="G">“Santi loke munayo, <span class="gathaQuote">(iccāyasmā nando)</span>
</div> </td> </tr> <tr> <td> <div class="G">Janā vadanti tayidaṁ kathaṁsu;</div> </td> </tr> <tr> <td> <div class="G">Ñāṇūpapannaṁ muni no vadanti,</div> </td> </tr> <tr> <td> <div class="G">Udāhu ve jīvitenūpapannaṁ”. (1)</div> </td> </tr> </table> </div>
</div>
<div class="q" id="p_25Cn_111"> <div class="divNumber">103.</div> <div class="p"> <table class="singleColumn"> <tr> <td> <div class="pN">111</div> <div class="G">“Na diṭṭhiyā na sutiyā na ñāṇena,</div> </td> </tr> <tr> <td> <div class="G">Munīdha nanda kusalā vadanti;</div> </td> </tr> <tr> <td> <div class="G">Visenikatvā anīghā nirāsā,</div> </td> </tr> <tr> <td> <div class="G">Caranti ye te munayoti brūmi”. (2)</div> </td> </tr> </table> </div>
</div>
<div class="q" id="p_25Cn_112"> <div class="divNumber">104.</div> <div class="p"> <table class="singleColumn"> <tr> <td> <div class="pN">112</div> <div class="G">“Ye kecime samaṇabrāhmaṇāse, <span class="gathaQuote">(iccāyasmā nando)</span>
</div> </td> </tr> <tr> <td> <div class="G">Diṭṭhassutenāpi vadanti suddhiṁ;</div> </td> </tr> <tr> <td> <div class="G">Sīlabbatenāpi vadanti suddhiṁ,</div> </td> </tr> <tr> <td> <div class="G">Anekarūpena vadanti suddhiṁ;</div> </td> </tr> <tr> <td> <div class="G">Kaccissu te bhagavā tattha yatā carantā,</div> </td> </tr> <tr> <td> <div class="G">Atāru jātiñca jarañca mārisa;</div> </td> </tr> <tr> <td> <div class="G">Pucchāmi taṁ bhagavā brūhi metaṁ”. (3)</div> </td> </tr> </table> </div>
</div>
<div class="q" id="p_25Cn_113"> <div class="divNumber">105.</div> <div class="p"> <table class="singleColumn"> <tr> <td> <div class="pN">113</div> <div class="G">“Ye kecime samaṇabrāhmaṇāse, <span class="gathaQuote">(nandāti bhagavā)</span>
</div> </td> </tr> <tr> <td> <div class="G">Diṭṭhassutenāpi vadanti suddhiṁ;</div> </td> </tr> <tr> <td> <div class="G">Sīlabbatenāpi vadanti suddhiṁ,</div> </td> </tr> <tr> <td> <div class="G">Anekarūpena vadanti suddhiṁ;</div> </td> </tr> <tr> <td> <div class="G">Kiñcāpi te tattha yatā caranti,</div> </td> </tr> <tr> <td> <div class="G">Nātariṁsu jātijaranti brūmi”. (4)</div> </td> </tr> </table> </div>
</div>
<div class="q" id="p_25Cn_114"> <div class="divNumber">106.</div> <div class="p"> <table class="singleColumn"> <tr> <td> <div class="pN">114</div> <div class="G">“Ye kecime samaṇabrāhmaṇāse, <span class="gathaQuote">(iccāyasmā nando)</span>
</div> </td> </tr> <tr> <td> <div class="G">Diṭṭhassutenāpi vadanti suddhiṁ;</div> </td> </tr> <tr> <td> <div class="G">Sīlabbatenāpi vadanti suddhiṁ,</div> </td> </tr> <tr> <td> <div class="G">Anekarūpena vadanti suddhiṁ;</div> </td> </tr> <tr> <td> <div class="G">Te ce muni brūsi anoghatiṇṇe,</div> </td> </tr> <tr> <td> <div class="G">Atha ko carahi devamanussaloke;</div> </td> </tr> <tr> <td> <div class="G">Atāri jātiñca jarañca mārisa,</div> </td> </tr> <tr> <td> <div class="G">Pucchāmi taṁ bhagavā brūhi metaṁ”. (5)</div> </td> </tr> </table> </div>
</div>
<div class="q" id="p_25Cn_115"> <div class="divNumber">107.</div> <div class="p"> <table class="singleColumn"> <tr> <td> <div class="pN">115</div> <div class="G">“Nāhaṁ sabbe samaṇabrāhmaṇāse, <span class="gathaQuote">(nandāti bhagavā)</span>
</div> </td> </tr> <tr> <td> <div class="G">Jātijarāya nivutāti brūmi;</div> </td> </tr> <tr> <td> <div class="G">Ye sīdha diṭṭhaṁ va sutaṁ mutaṁ vā,</div> </td> </tr> <tr> <td> <div class="G">Sīlabbataṁ vāpi pahāya sabbaṁ;</div> </td> </tr> <tr> <td> <div class="G">Anekarūpampi pahāya sabbaṁ,</div> </td> </tr> <tr> <td> <div class="G">Taṇhaṁ pariññāya anāsavāse;</div> </td> </tr> <tr> <td> <div class="G">Te ve narā oghatiṇṇāti brūmi”. (6)</div> </td> </tr> </table> </div>
</div>
<div class="q" id="p_25Cn_116"> <div class="divNumber">108.</div> <div class="p"> <table class="singleColumn"> <tr> <td> <div class="pN">116</div> <div class="G">“Etābhinandāmi vaco mahesino,</div> </td> </tr> <tr> <td> <div class="G">Sukittitaṁ gotamanūpadhīkaṁ;</div> </td> </tr> <tr> <td> <div class="G">Ye sīdha diṭṭhaṁ va sutaṁ mutaṁ vā,</div> </td> </tr> <tr> <td> <div class="G">Sīlabbataṁ vāpi pahāya sabbaṁ;</div> </td> </tr> <tr> <td> <div class="G">Anekarūpampi pahāya sabbaṁ,</div> </td> </tr> <tr> <td> <div class="G">Taṇhaṁ pariññāya anāsavāse;</div> </td> </tr> <tr> <td> <div class="G">Ahampi te oghatiṇṇāti brūmī”ti. (7)</div> </td> </tr> </table> </div>
</div>
<div class="CENTER" id="p_25Cn_117">
<span class="pN">117</span>Nandamāṇavapucchā sattamā.</div>
</html>
