<html>
<div class="i"> Anantara</div>
<div class="h">Hetugocchaka</div>
<div class="h">Sahetukaduka</div>
<div class="h">Pañhāvāra</div>
<div class="h">Paccayānuloma</div>
<div class="h">Vibhaṅgavāra</div>
<div class="h">Anantara</div>
<div class="q" id="p_38P2_276"> <div class="divNumber">102.</div> <div class="p">
<span class="pN">276</span>Sahetuko dhammo sahetukassa dhammassa anantarapaccayena paccayo—  purimā purimā sahetukā khandhā pacchimānaṁ pacchimānaṁ sahetukānaṁ khandhānaṁ anantarapaccayena paccayo; anulomaṁ gotrabhussa…  anulomaṁ vodānassa…  gotrabhu maggassa…  vodānaṁ maggassa…  maggo phalassa…  phalaṁ phalassa…  anulomaṁ phalasamāpattiyā…  nirodhā vuṭṭhahantassa nevasaññānāsaññāyatanaṁ phalasamāpattiyā anantarapaccayena paccayo. (1) </div>
</div>
<div class="q" id="p_38P2_277"> <div class="p">
<span class="pN">277</span>Sahetuko dhammo ahetukassa dhammassa anantarapaccayena paccayo—  purimā purimā vicikicchāsahagatā uddhaccasahagatā khandhā pacchimassa pacchimassa vicikicchāsahagatassa uddhaccasahagatassa mohassa anantarapaccayena paccayo; sahetukaṁ cuticittaṁ ahetukassa upapatticittassa anantarapaccayena paccayo; sahetukaṁ bhavaṅgaṁ āvajjanāya anantarapaccayena paccayo; sahetukaṁ bhavaṅgaṁ ahetukassa bhavaṅgassa anantarapaccayena paccayo; sahetukā khandhā ahetukassa vuṭṭhānassa anantarapaccayena paccayo. (2) </div>
</div>
<div class="q" id="p_38P2_278"> <div class="p">
<span class="pN">278</span>Sahetuko dhammo sahetukassa ca ahetukassa ca dhammassa anantarapaccayena paccayo—  purimā purimā vicikicchāsahagatā uddhaccasahagatā khandhā pacchimānaṁ pacchimānaṁ vicikicchāsahagatānaṁ uddhaccasahagatānaṁ khandhānaṁ mohassa ca anantarapaccayena paccayo. (3) </div>
</div>
<div class="q" id="p_38P2_279"> <div class="divNumber">103.</div> <div class="p">
<span class="pN">279</span>Ahetuko dhammo ahetukassa dhammassa anantarapaccayena paccayo—  purimo purimo vicikicchāsahagato uddhaccasahagato moho pacchimassa pacchimassa vicikicchāsahagatassa uddhaccasahagatassa mohassa anantarapaccayena paccayo; purimā purimā ahetukā khandhā pacchimānaṁ pacchimānaṁ ahetukānaṁ khandhānaṁ anantarapaccayena paccayo; āvajjanā pañcannaṁ viññāṇānaṁ anantarapaccayena paccayo. (1) </div>
</div>
<div class="q" id="p_38P2_280"> <div class="p">
<span class="pN">280</span>Ahetuko dhammo sahetukassa dhammassa anantarapaccayena paccayo—  purimo purimo vicikicchāsahagato uddhaccasahagato moho pacchimānaṁ pacchimānaṁ vicikicchāsahagatānaṁ uddhaccasahagatānaṁ khandhānaṁ anantarapaccayena paccayo; ahetukaṁ cuticittaṁ sahetukassa upapatticittassa anantarapaccayena paccayo; ahetukaṁ bhavaṅgaṁ sahetukassa bhavaṅgassa anantarapaccayena paccayo; āvajjanā sahetukānaṁ khandhānaṁ anantarapaccayena paccayo; ahetukā khandhā sahetukassa vuṭṭhānassa anantarapaccayena paccayo. (2) </div>
</div>
<div class="q" id="p_38P2_281"> <div class="p">
<span class="pN">281</span>Ahetuko dhammo sahetukassa ca ahetukassa ca dhammassa anantarapaccayena paccayo—  purimo purimo vicikicchāsahagato uddhaccasahagato moho pacchimānaṁ pacchimānaṁ vicikicchāsahagatānaṁ uddhaccasahagatānaṁ khandhānaṁ mohassa ca anantarapaccayena paccayo; āvajjanā vicikicchāsahagatānaṁ uddhaccasahagatānaṁ khandhānaṁ mohassa ca anantarapaccayena paccayo. (3) </div>
</div>
<div class="q" id="p_38P2_282"> <div class="divNumber">104.</div> <div class="p">
<span class="pN">282</span>Sahetuko ca ahetuko ca dhammā sahetukassa dhammassa anantarapaccayena paccayo—  purimā purimā vicikicchāsahagatā uddhaccasahagatā khandhā ca moho ca pacchimānaṁ pacchimānaṁ vicikicchāsahagatānaṁ uddhaccasahagatānaṁ khandhānaṁ anantarapaccayena paccayo. (1) </div>
</div>
<div class="q" id="p_38P2_283"> <div class="p">
<span class="pN">283</span>Sahetuko ca ahetuko ca dhammā ahetukassa dhammassa anantarapaccayena paccayo—  purimā purimā vicikicchāsahagatā uddhaccasahagatā khandhā ca moho ca pacchimassa pacchimassa vicikicchāsahagatassa uddhaccasahagatassa mohassa anantarapaccayena paccayo; vicikicchāsahagatā uddhaccasahagatā khandhā ca moho ca ahetukassa vuṭṭhānassa anantarapaccayena paccayo. (2) </div>
</div>
<div class="q" id="p_38P2_284"> <div class="p">
<span class="pN">284</span>Sahetuko ca ahetuko ca dhammā sahetukassa ca ahetukassa ca dhammassa anantarapaccayena paccayo—  purimā purimā vicikicchāsahagatā uddhaccasahagatā khandhā ca moho ca pacchimānaṁ pacchimānaṁ vicikicchāsahagatānaṁ uddhaccasahagatānaṁ khandhānaṁ mohassa ca anantarapaccayena paccayo. (3) </div>
</div>
</html>
