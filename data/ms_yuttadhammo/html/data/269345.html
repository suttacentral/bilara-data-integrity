<html>
<div class="i">10.1.14 Bhūripaññajātaka</div>
<div class="h">Dasakanipāta</div>
<div class="h">Catudvāravagga</div>
<div class="h">Bhūripaññajātaka</div>
<div class="q" id="p_22J_2066"> <div class="divNumber">145.</div> <div class="p"> <table class="singleColumn"> <tr> <td> <div class="pN">2066</div> <div class="G">“Saccaṁ kira tvaṁ api bhūripañña,</div> </td> </tr> <tr> <td> <div class="G">Yā tādisī sīri dhitī matī ca;</div> </td> </tr> <tr> <td> <div class="G">Na tāyatebhāvavasūpanitaṁ,</div> </td> </tr> <tr> <td> <div class="G">Yo yavakaṁ bhuñjasi appasūpaṁ”.</div> </td> </tr> </table> </div>
</div>
<div class="q" id="p_22J_2067"> <div class="divNumber">146.</div> <div class="p"> <table class="singleColumn"> <tr> <td> <div class="pN">2067</div> <div class="G">“Sukhaṁ dukkhena paripācayanto,</div> </td> </tr> <tr> <td> <div class="G">Kālā kālaṁ vicinaṁ chandachanno;</div> </td> </tr> <tr> <td> <div class="G">Atthassa dvārāni avāpuranto,</div> </td> </tr> <tr> <td> <div class="G">Tenāhaṁ tussāmi yavodanena.</div> </td> </tr> </table> </div>
</div>
<div class="q" id="p_22J_2068"> <div class="divNumber">147.</div> <div class="p"> <table class="singleColumn"> <tr> <td> <div class="pN">2068</div> <div class="G">Kālañca ñatvā abhijīhanāya,</div> </td> </tr> <tr> <td> <div class="G">Mantehi atthaṁ paripācayitvā;</div> </td> </tr> <tr> <td> <div class="G">Vijambhissaṁ sīhavijambhitāni,</div> </td> </tr> <tr> <td> <div class="G">Tāyiddhiyā dakkhasi maṁ punāpi”.</div> </td> </tr> </table> </div>
</div>
<div class="q" id="p_22J_2069"> <div class="divNumber">148.</div> <div class="p"> <table class="singleColumn"> <tr> <td> <div class="pN">2069</div> <div class="G">“Sukhīpi heke na karonti pāpaṁ,</div> </td> </tr> <tr> <td> <div class="G">Avaṇṇasaṁsaggabhayā puneke;</div> </td> </tr> <tr> <td> <div class="G">Pahū samāno vipulatthacintī,</div> </td> </tr> <tr> <td> <div class="G">Kiṁkāraṇā me na karosi dukkhaṁ”.</div> </td> </tr> </table> </div>
</div>
<div class="q" id="p_22J_2070"> <div class="divNumber">149.</div> <div class="p"> <table class="singleColumn"> <tr> <td> <div class="pN">2070</div> <div class="G">“Na paṇḍitā attasukhassa hetu,</div> </td> </tr> <tr> <td> <div class="G">Pāpāni kammāni samācaranti;</div> </td> </tr> <tr> <td> <div class="G">Dukkhena phuṭṭhā khalitāpi santā,</div> </td> </tr> <tr> <td> <div class="G">Chandā ca dosā na jahanti dhammaṁ”.</div> </td> </tr> </table> </div>
</div>
<div class="q" id="p_22J_2071"> <div class="divNumber">150.</div> <div class="p"> <table class="singleColumn"> <tr> <td> <div class="pN">2071</div> <div class="G">“Yena kenaci vaṇṇena,</div> </td> </tr> <tr> <td> <div class="G">mudunā dāruṇena vā;</div> </td> </tr> <tr> <td> <div class="G">Uddhare dīnamattānaṁ,</div> </td> </tr> <tr> <td> <div class="G">pacchā dhammaṁ samācare”.</div> </td> </tr> </table> </div>
</div>
<div class="q" id="p_22J_2072"> <div class="divNumber">151.</div> <div class="p"> <table class="singleColumn"> <tr> <td> <div class="pN">2072</div> <div class="G">“Yassa rukkhassa chāyāya,</div> </td> </tr> <tr> <td> <div class="G">nisīdeyya sayeyya vā;</div> </td> </tr> <tr> <td> <div class="G">Na tassa sākhaṁ bhañjeyya,</div> </td> </tr> <tr> <td> <div class="G">mittadubbho hi pāpako.</div> </td> </tr> </table> </div>
</div>
<div class="q" id="p_22J_2073"> <div class="divNumber">152.</div> <div class="p"> <table class="singleColumn"> <tr> <td> <div class="pN">2073</div> <div class="G">Yassāpi dhammaṁ puriso vijaññā,</div> </td> </tr> <tr> <td> <div class="G">Ye cassa kaṅkhaṁ vinayanti santo;</div> </td> </tr> <tr> <td> <div class="G">Taṁ hissa dīpañca parāyanañca,</div> </td> </tr> <tr> <td> <div class="G">Na tena mettiṁ jarayetha pañño”.</div> </td> </tr> </table> </div>
</div>
<div class="q" id="p_22J_2074"> <div class="divNumber">153.</div> <div class="p"> <table class="singleColumn"> <tr> <td> <div class="pN">2074</div> <div class="G">“Alaso gihī kāmabhogī na sādhu,</div> </td> </tr> <tr> <td> <div class="G">Asaññato pabbajito na sādhu;</div> </td> </tr> <tr> <td> <div class="G">Rājā na sādhu anisammakārī,</div> </td> </tr> <tr> <td> <div class="G">Yo paṇḍito kodhano taṁ na sādhu.</div> </td> </tr> </table> </div>
</div>
<div class="q" id="p_22J_2075"> <div class="divNumber">154.</div> <div class="p"> <table class="singleColumn"> <tr> <td> <div class="pN">2075</div> <div class="G">Nisamma khattiyo kayirā,</div> </td> </tr> <tr> <td> <div class="G">nānisamma disampati;</div> </td> </tr> <tr> <td> <div class="G">Nisammakārino rāja,</div> </td> </tr> <tr> <td> <div class="G">yaso kitti ca vaḍḍhatī”ti.</div> </td> </tr> </table> </div>
</div>
<div class="CENTER" id="p_22J_2076">
<span class="pN">2076</span>Bhūripaññajātakaṁ cuddasamaṁ.</div>
</html>
