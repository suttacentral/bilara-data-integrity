<html>
<div class="i">2.3.5 Nivesakasutta</div>
<div class="h">Dutiyapaṇṇāsaka</div>
<div class="h">Ānandavagga</div>
<div class="h">Nivesakasutta</div>
<div class="q" id="p_15A3_684"> <div class="divNumber">76.</div> <div class="p">
<span class="pN">684</span>Atha kho āyasmā ānando yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinnaṁ kho āyasmantaṁ ānandaṁ bhagavā etadavoca—  </div>
</div>
<div class="q" id="p_15A3_685"> <div class="p">
<span class="pN">685</span>“Ye, ānanda, anukampeyyātha ye ca sotabbaṁ maññeyyuṁ mittā vā amaccā vā ñātī vā sālohitā vā te vo, ānanda, tīsu ṭhānesu samādapetabbā nivesetabbā patiṭṭhāpetabbā. Katamesu tīsu? Buddhe aveccappasāde samādapetabbā nivesetabbā patiṭṭhāpetabbā—  ‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi; satthā devamanussānaṁ, buddho bhagavā’ti, dhamme aveccappasāde samādapetabbā nivesetabbā patiṭṭhāpetabbā—  ‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhī’ti, saṁghe aveccappasāde samādapetabbā nivesetabbā patiṭṭhāpetabbā—  ‘suppaṭipanno bhagavato sāvakasaṁgho ujuppaṭipanno bhagavato sāvakasaṁgho ñāyappaṭipanno bhagavato sāvakasaṁgho sāmīcippaṭipanno bhagavato sāvakasaṁgho, yadidaṁ cattāri purisayugāni aṭṭha purisapuggalā esa bhagavato sāvakasaṁgho āhuneyyo pāhuneyyo dakkhiṇeyyo añjalikaraṇīyo anuttaraṁ puññakkhettaṁ lokassā’ti. </div>
</div>
<div class="q" id="p_15A3_686"> <div class="p">
<span class="pN">686</span>Siyā, ānanda, catunnaṁ mahābhūtānaṁ aññathattaṁ—  pathavīdhātuyā āpodhātuyā tejodhātuyā vāyodhātuyā, na tveva buddhe aveccappasādena samannāgatassa ariyasāvakassa siyā aññathattaṁ tatridaṁ aññathattaṁ. So vatānanda, buddhe aveccappasādena samannāgato ariyasāvako nirayaṁ vā tiracchānayoniṁ vā pettivisayaṁ vā upapajjissatīti netaṁ ṭhānaṁ vijjati. </div>
</div>
<div class="q" id="p_15A3_687"> <div class="p">
<span class="pN">687</span>Siyā, ānanda, catunnaṁ mahābhūtānaṁ aññathattaṁ—  pathavīdhātuyā āpodhātuyā tejodhātuyā vāyodhātuyā, na tveva dhamme…pe…  na tveva saṁghe aveccappasādena samannāgatassa ariyasāvakassa siyā aññathattaṁ tatridaṁ aññathattaṁ. So vatānanda, saṁghe aveccappasādena samannāgato ariyasāvako nirayaṁ vā tiracchānayoniṁ vā pettivisayaṁ vā upapajjissatīti netaṁ ṭhānaṁ vijjati. </div>
</div>
<div class="q" id="p_15A3_688"> <div class="p">
<span class="pN">688</span>Ye, ānanda, anukampeyyātha ye ca sotabbaṁ maññeyyuṁ mittā vā amaccā vā ñātī vā sālohitā vā te vo, ānanda, imesu tīsu ṭhānesu samādapetabbā nivesetabbā patiṭṭhāpetabbā”ti. </div>
</div>
<div class="CENTER" id="p_15A3_689">
<span class="pN">689</span>Pañcamaṁ.</div>
</html>
