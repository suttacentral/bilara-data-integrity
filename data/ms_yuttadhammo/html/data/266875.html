<html>
<div class="i">8.4 Catutthanibbānapaṭisaṁyuttasutta</div>
<div class="h">Pāṭaligāmiyavagga</div>
<div class="h">Catutthanibbānapaṭisaṁyuttasutta</div>
<div class="q" id="p_18Ud_673"> <div class="divNumber">74.</div> <div class="p">
<span class="pN">673</span>Evaṁ me sutaṁ— ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena bhagavā bhikkhū nibbānapaṭisaṁyuttāya dhammiyā kathāya sandasseti samādapeti samuttejeti sampahaṁseti. Tedha bhikkhū aṭṭhiṁ katvā manasi katvā sabbaṁ cetaso samannāharitvā ohitasotā dhammaṁ suṇanti. </div>
</div>
<div class="q" id="p_18Ud_674"> <div class="p">
<span class="pN">674</span>Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi— </div>
</div>
<div class="q" id="p_18Ud_675"> <div class="p">
<span class="pN">675</span>“Nissitassa calitaṁ, anissitassa calitaṁ natthi. Calite asati passaddhi, passaddhiyā sati nati na hoti. Natiyā asati āgatigati na hoti. Āgatigatiyā asati cutūpapāto na hoti. Cutūpapāte asati nevidha na huraṁ na ubhayamantarena. Esevanto dukkhassā”ti. </div>
</div>
<div class="CENTER" id="p_18Ud_676">
<span class="pN">676</span>Catutthaṁ.</div>
</html>
