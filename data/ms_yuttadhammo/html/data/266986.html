<html>
<div class="i">2.2 Sāriputtattheramātupetivatthu</div>
<div class="h">Ubbarivagga</div>
<div class="h">Sāriputtattheramātupetivatthu</div>
<div class="q" id="p_19Pv_133"> <div class="divNumber">116.</div> <div class="p"> <table class="singleColumn"> <tr> <td> <div class="pN">133</div> <div class="G">“Naggā dubbaṇṇarūpāsi,</div> </td> </tr> <tr> <td> <div class="G">kisā dhamanisanthatā;</div> </td> </tr> <tr> <td> <div class="G">Upphāsulike kisike,</div> </td> </tr> <tr> <td> <div class="G">kā nu tvaṁ idha tiṭṭhasi”.</div> </td> </tr> </table> </div>
</div>
<div class="q" id="p_19Pv_134"> <div class="divNumber">117.</div> <div class="p"> <table class="singleColumn"> <tr> <td> <div class="pN">134</div> <div class="G">“Ahaṁ te sakiyā mātā,</div> </td> </tr> <tr> <td> <div class="G">pubbe aññāsu jātīsu;</div> </td> </tr> <tr> <td> <div class="G">Upapannā pettivisayaṁ,</div> </td> </tr> <tr> <td> <div class="G">khuppipāsasamappitā.</div> </td> </tr> </table> </div>
</div>
<div class="q" id="p_19Pv_135"> <div class="divNumber">118.</div> <div class="p"> <table class="singleColumn"> <tr> <td> <div class="pN">135</div> <div class="G">Chaḍḍitaṁ khipitaṁ kheḷaṁ,</div> </td> </tr> <tr> <td> <div class="G">siṅghāṇikaṁ silesumaṁ;</div> </td> </tr> <tr> <td> <div class="G">Vasañca ḍayhamānānaṁ,</div> </td> </tr> <tr> <td> <div class="G">vijātānañca lohitaṁ.</div> </td> </tr> </table> </div>
</div>
<div class="q" id="p_19Pv_136"> <div class="divNumber">119.</div> <div class="p"> <table class="singleColumn"> <tr> <td> <div class="pN">136</div> <div class="G">Vaṇikānañca yaṁ ghāna-</div> </td> </tr> <tr> <td> <div class="G">sīsacchinnāna lohitaṁ;</div> </td> </tr> <tr> <td> <div class="G">Khudāparetā bhuñjāmi,</div> </td> </tr> <tr> <td> <div class="G">itthipurisanissitaṁ.</div> </td> </tr> </table> </div>
</div>
<div class="q" id="p_19Pv_137"> <div class="divNumber">120.</div> <div class="p"> <table class="singleColumn"> <tr> <td> <div class="pN">137</div> <div class="G">Pubbalohitaṁ bhakkhāmi,</div> </td> </tr> <tr> <td> <div class="G">pasūnaṁ mānusāna ca;</div> </td> </tr> <tr> <td> <div class="G">Aleṇā anagārā ca,</div> </td> </tr> <tr> <td> <div class="G">nīlamañcaparāyaṇā.</div> </td> </tr> </table> </div>
</div>
<div class="q" id="p_19Pv_138"> <div class="divNumber">121.</div> <div class="p"> <table class="singleColumn"> <tr> <td> <div class="pN">138</div> <div class="G">Dehi puttaka me dānaṁ,</div> </td> </tr> <tr> <td> <div class="G">datvā anvādisāhi me;</div> </td> </tr> <tr> <td> <div class="G">Appeva nāma mucceyyaṁ,</div> </td> </tr> <tr> <td> <div class="G">pubbalohitabhojanā”ti.</div> </td> </tr> </table> </div>
</div>
<div class="q" id="p_19Pv_139"> <div class="divNumber">122.</div> <div class="p"> <table class="singleColumn"> <tr> <td> <div class="pN">139</div> <div class="G">Mātuyā vacanaṁ sutvā,</div> </td> </tr> <tr> <td> <div class="G">upatissonukampako;</div> </td> </tr> <tr> <td> <div class="G">Āmantayi moggallānaṁ,</div> </td> </tr> <tr> <td> <div class="G">anuruddhañca kappinaṁ.</div> </td> </tr> </table> </div>
</div>
<div class="q" id="p_19Pv_140"> <div class="divNumber">123.</div> <div class="p"> <table class="singleColumn"> <tr> <td> <div class="pN">140</div> <div class="G">Catasso kuṭiyo katvā,</div> </td> </tr> <tr> <td> <div class="G">saṁghe cātuddise adā;</div> </td> </tr> <tr> <td> <div class="G">Kuṭiyo annapānañca,</div> </td> </tr> <tr> <td> <div class="G">mātu dakkhiṇamādisī.</div> </td> </tr> </table> </div>
</div>
<div class="q" id="p_19Pv_141"> <div class="divNumber">124.</div> <div class="p"> <table class="singleColumn"> <tr> <td> <div class="pN">141</div> <div class="G">Samanantarānuddiṭṭhe,</div> </td> </tr> <tr> <td> <div class="G">vipāko udapajjatha;</div> </td> </tr> <tr> <td> <div class="G">Bhojanaṁ pānīyaṁ vatthaṁ,</div> </td> </tr> <tr> <td> <div class="G">dakkhiṇāya idaṁ phalaṁ.</div> </td> </tr> </table> </div>
</div>
<div class="q" id="p_19Pv_142"> <div class="divNumber">125.</div> <div class="p"> <table class="singleColumn"> <tr> <td> <div class="pN">142</div> <div class="G">Tato suddhā sucivasanā,</div> </td> </tr> <tr> <td> <div class="G">kāsikuttamadhārinī;</div> </td> </tr> <tr> <td> <div class="G">Vicittavatthābharaṇā,</div> </td> </tr> <tr> <td> <div class="G">kolitaṁ upasaṅkami.</div> </td> </tr> </table> </div>
</div>
<div class="q" id="p_19Pv_143"> <div class="divNumber">126.</div> <div class="p"> <table class="singleColumn"> <tr> <td> <div class="pN">143</div> <div class="G">“Abhikkantena vaṇṇena,</div> </td> </tr> <tr> <td> <div class="G">yā tvaṁ tiṭṭhasi devate;</div> </td> </tr> <tr> <td> <div class="G">Obhāsentī disā sabbā,</div> </td> </tr> <tr> <td> <div class="G">osadhī viya tārakā.</div> </td> </tr> </table> </div>
</div>
<div class="q" id="p_19Pv_144"> <div class="divNumber">127.</div> <div class="p"> <table class="singleColumn"> <tr> <td> <div class="pN">144</div> <div class="G">Kena tetādiso vaṇṇo,</div> </td> </tr> <tr> <td> <div class="G">kena te idha mijjhati;</div> </td> </tr> <tr> <td> <div class="G">Uppajjanti ca te bhogā,</div> </td> </tr> <tr> <td> <div class="G">ye keci manaso piyā.</div> </td> </tr> </table> </div>
</div>
<div class="q" id="p_19Pv_145"> <div class="divNumber">128.</div> <div class="p"> <table class="singleColumn"> <tr> <td> <div class="pN">145</div> <div class="G">Pucchāmi taṁ devi mahānubhāve,</div> </td> </tr> <tr> <td> <div class="G">Manussabhūtā kimakāsi puññaṁ;</div> </td> </tr> <tr> <td> <div class="G">Kenāsi evaṁ jalitānubhāvā,</div> </td> </tr> <tr> <td> <div class="G">Vaṇṇo ca te sabbadisā pabhāsatī”ti.</div> </td> </tr> </table> </div>
</div>
<div class="q" id="p_19Pv_146"> <div class="divNumber">129.</div> <div class="p"> <table class="singleColumn"> <tr> <td> <div class="pN">146</div> <div class="G">“Sāriputtassāhaṁ mātā,</div> </td> </tr> <tr> <td> <div class="G">pubbe aññāsu jātīsu;</div> </td> </tr> <tr> <td> <div class="G">Upapannā pettivisayaṁ,</div> </td> </tr> <tr> <td> <div class="G">khuppipāsasamappitā.</div> </td> </tr> </table> </div>
</div>
<div class="q" id="p_19Pv_147"> <div class="divNumber">130.</div> <div class="p"> <table class="singleColumn"> <tr> <td> <div class="pN">147</div> <div class="G">Chaḍḍitaṁ khipitaṁ kheḷaṁ,</div> </td> </tr> <tr> <td> <div class="G">siṅghāṇikaṁ silesumaṁ;</div> </td> </tr> <tr> <td> <div class="G">Vasañca ḍayhamānānaṁ,</div> </td> </tr> <tr> <td> <div class="G">vijātānañca lohitaṁ.</div> </td> </tr> </table> </div>
</div>
<div class="q" id="p_19Pv_148"> <div class="divNumber">131.</div> <div class="p"> <table class="singleColumn"> <tr> <td> <div class="pN">148</div> <div class="G">Vaṇikānañca yaṁ ghāna-</div> </td> </tr> <tr> <td> <div class="G">sīsacchinnāna lohitaṁ;</div> </td> </tr> <tr> <td> <div class="G">Khudāparetā bhuñjāmi,</div> </td> </tr> <tr> <td> <div class="G">itthipurisanissitaṁ.</div> </td> </tr> </table> </div>
</div>
<div class="q" id="p_19Pv_149"> <div class="divNumber">132.</div> <div class="p"> <table class="singleColumn"> <tr> <td> <div class="pN">149</div> <div class="G">Pubbalohitaṁ bhakkhissaṁ,</div> </td> </tr> <tr> <td> <div class="G">pasūnaṁ mānusāna ca;</div> </td> </tr> <tr> <td> <div class="G">Aleṇā anagārā ca,</div> </td> </tr> <tr> <td> <div class="G">nīlamañcaparāyaṇā.</div> </td> </tr> </table> </div>
</div>
<div class="q" id="p_19Pv_150"> <div class="divNumber">133.</div> <div class="p"> <table class="singleColumn"> <tr> <td> <div class="pN">150</div> <div class="G">Sāriputtassa dānena,</div> </td> </tr> <tr> <td> <div class="G">modāmi akutobhayā;</div> </td> </tr> <tr> <td> <div class="G">Muniṁ kāruṇikaṁ loke,</div> </td> </tr> <tr> <td> <div class="G">bhante vanditumāgatā”ti.</div> </td> </tr> </table> </div>
</div>
<div class="CENTER" id="p_19Pv_151">
<span class="pN">151</span>Sāriputtattherassa mātupetivatthu dutiyaṁ.</div>
</html>
