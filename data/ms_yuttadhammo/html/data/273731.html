<html>
<div class="i">3.1.6 Appakasutta</div>
<div class="h">Kosalasaṁyutta</div>
<div class="h">Paṭhamavagga</div>
<div class="h">Appakasutta</div>
<div class="q" id="p_12S1_605"> <div class="divNumber">117.</div> <div class="p">
<span class="pN">605</span>Sāvatthinidānaṁ. Ekamantaṁ nisinno kho rājā pasenadi kosalo bhagavantaṁ etadavoca—  “idha mayhaṁ, bhante, rahogatassa paṭisallīnassa evaṁ cetaso parivitakko udapādi—  ‘appakā te sattā lokasmiṁ ye uḷāre uḷāre bhoge labhitvā na ceva majjanti, na ca pamajjanti, na ca kāmesu gedhaṁ āpajjanti, na ca sattesu vippaṭipajjanti. Atha kho eteva bahutarā sattā lokasmiṁ ye uḷāre uḷāre bhoge labhitvā majjanti ceva pamajjanti, ca kāmesu ca gedhaṁ āpajjanti, sattesu ca vippaṭipajjantī’”ti. </div>
</div>
<div class="q" id="p_12S1_606"> <div class="p">
<span class="pN">606</span>“Evametaṁ, mahārāja, evametaṁ, mahārāja. Appakā te, mahārāja, sattā lokasmiṁ, ye uḷāre uḷāre bhoge labhitvā na ceva majjanti, na ca pamajjanti, na ca kāmesu gedhaṁ āpajjanti, na ca sattesu vippaṭipajjanti. Atha kho eteva bahutarā sattā lokasmiṁ, ye uḷāre uḷāre bhoge labhitvā majjanti ceva pamajjanti ca kāmesu ca gedhaṁ āpajjanti, sattesu ca vippaṭipajjantī”ti. Idamavoca…pe…  </div>
</div>
<div class="q" id="p_12S1_607"> <div class="p"> <table class="singleColumn"> <tr> <td> <div class="pN">607</div> <div class="G">“Sārattā kāmabhogesu,</div> </td> </tr> <tr> <td> <div class="G">giddhā kāmesu mucchitā;</div> </td> </tr> <tr> <td> <div class="G">Atisāraṁ na bujjhanti,</div> </td> </tr> <tr> <td> <div class="G">migā kūṭaṁva oḍḍitaṁ;</div> </td> </tr> <tr> <td> <div class="G">Pacchāsaṁ kaṭukaṁ hoti,</div> </td> </tr> <tr> <td> <div class="G">vipāko hissa pāpako”ti.</div> </td> </tr> </table> </div>
</div>
</html>
