<html>
<div class="i">25.7 Sambahulabhikkhuvatthu</div>
<div class="h">Bhikkhuvagga</div>
<div class="h">Sambahulabhikkhuvatthu</div>
<div class="q" id="p_18Dh_395"> <div class="divNumber">368.</div> <div class="p"> <table class="singleColumn"> <tr> <td> <div class="pN">395</div> <div class="G">Mettāvihārī yo bhikkhu,</div> </td> </tr> <tr> <td> <div class="G">pasanno buddhasāsane;</div> </td> </tr> <tr> <td> <div class="G">Adhigacche padaṁ santaṁ,</div> </td> </tr> <tr> <td> <div class="G">saṅkhārūpasamaṁ sukhaṁ.</div> </td> </tr> </table> </div>
</div>
<div class="q" id="p_18Dh_396"> <div class="divNumber">369.</div> <div class="p"> <table class="singleColumn"> <tr> <td> <div class="pN">396</div> <div class="G">Siñca bhikkhu imaṁ nāvaṁ,</div> </td> </tr> <tr> <td> <div class="G">sittā te lahumessati;</div> </td> </tr> <tr> <td> <div class="G">Chetvā rāgañca dosañca,</div> </td> </tr> <tr> <td> <div class="G">tato nibbānamehisi.</div> </td> </tr> </table> </div>
</div>
<div class="q" id="p_18Dh_397"> <div class="divNumber">370.</div> <div class="p"> <table class="singleColumn"> <tr> <td> <div class="pN">397</div> <div class="G">Pañca chinde pañca jahe,</div> </td> </tr> <tr> <td> <div class="G">pañca cuttari bhāvaye;</div> </td> </tr> <tr> <td> <div class="G">Pañca saṅgātigo bhikkhu,</div> </td> </tr> <tr> <td> <div class="G">“oghatiṇṇo”ti vuccati.</div> </td> </tr> </table> </div>
</div>
<div class="q" id="p_18Dh_398"> <div class="divNumber">371.</div> <div class="p"> <table class="singleColumn"> <tr> <td> <div class="pN">398</div> <div class="G">Jhāya bhikkhu mā pamādo,</div> </td> </tr> <tr> <td> <div class="G">Mā te kāmaguṇe ramessu cittaṁ;</div> </td> </tr> <tr> <td> <div class="G">Mā lohaguḷaṁ gilī pamatto,</div> </td> </tr> <tr> <td> <div class="G">Mā kandi “dukkhamidan”ti dayhamāno.</div> </td> </tr> </table> </div>
</div>
<div class="q" id="p_18Dh_399"> <div class="divNumber">372.</div> <div class="p"> <table class="singleColumn"> <tr> <td> <div class="pN">399</div> <div class="G">Natthi jhānaṁ apaññassa,</div> </td> </tr> <tr> <td> <div class="G">paññā natthi ajhāyato;</div> </td> </tr> <tr> <td> <div class="G">Yamhi jhānañca paññā ca,</div> </td> </tr> <tr> <td> <div class="G">sa ve nibbānasantike.</div> </td> </tr> </table> </div>
</div>
<div class="q" id="p_18Dh_400"> <div class="divNumber">373.</div> <div class="p"> <table class="singleColumn"> <tr> <td> <div class="pN">400</div> <div class="G">Suññāgāraṁ paviṭṭhassa,</div> </td> </tr> <tr> <td> <div class="G">santacittassa bhikkhuno;</div> </td> </tr> <tr> <td> <div class="G">Amānusī rati hoti,</div> </td> </tr> <tr> <td> <div class="G">sammā dhammaṁ vipassato.</div> </td> </tr> </table> </div>
</div>
<div class="q" id="p_18Dh_401"> <div class="divNumber">374.</div> <div class="p"> <table class="singleColumn"> <tr> <td> <div class="pN">401</div> <div class="G">Yato yato sammasati,</div> </td> </tr> <tr> <td> <div class="G">khandhānaṁ udayabbayaṁ;</div> </td> </tr> <tr> <td> <div class="G">Labhatī pītipāmojjaṁ,</div> </td> </tr> <tr> <td> <div class="G">amataṁ taṁ vijānataṁ.</div> </td> </tr> </table> </div>
</div>
<div class="q" id="p_18Dh_402"> <div class="divNumber">375.</div> <div class="p"> <table class="singleColumn"> <tr> <td> <div class="pN">402</div> <div class="G">Tatrāyamādi bhavati,</div> </td> </tr> <tr> <td> <div class="G">idha paññassa bhikkhuno;</div> </td> </tr> <tr> <td> <div class="G">Indriyagutti santuṭṭhi,</div> </td> </tr> <tr> <td> <div class="G">pātimokkhe ca saṁvaro.</div> </td> </tr> </table> </div>
</div>
<div class="q" id="p_18Dh_403"> <div class="divNumber">376.</div> <div class="p"> <table class="singleColumn"> <tr> <td> <div class="pN">403</div> <div class="G">Mitte bhajassu kalyāṇe,</div> </td> </tr> <tr> <td> <div class="G">suddhājīve atandite;</div> </td> </tr> <tr> <td> <div class="G">Paṭisanthāravutyassa,</div> </td> </tr> <tr> <td> <div class="G">ācārakusalo siyā;</div> </td> </tr> <tr> <td> <div class="G">Tato pāmojjabahulo,</div> </td> </tr> <tr> <td> <div class="G">dukkhassantaṁ karissati.</div> </td> </tr> </table> </div>
</div>
</html>
