<html>
<div class="i">5.4.10 Samaṇasutta</div>
<div class="h">Pañcamapaṇṇāsaka</div>
<div class="h">Kammavagga</div>
<div class="h">Samaṇasutta</div>
<div class="q" id="p_15A4_1469"> <div class="divNumber">241.</div> <div class="p">
<span class="pN">1469</span>“‘Idheva, bhikkhave, paṭhamo samaṇo, idha dutiyo samaṇo, idha tatiyo samaṇo, idha catuttho samaṇo; suññā parappavādā samaṇehi aññehī’ti— evametaṁ, bhikkhave, sammā sīhanādaṁ nadatha. </div>
</div>
<div class="q" id="p_15A4_1470"> <div class="p">
<span class="pN">1470</span>Katamo ca, bhikkhave, paṭhamo samaṇo? Idha, bhikkhave, bhikkhu tiṇṇaṁ saṁyojanānaṁ parikkhayā sotāpanno hoti avinipātadhammo niyato sambodhiparāyaṇo. Ayaṁ, bhikkhave, paṭhamo samaṇo. </div>
</div>
<div class="q" id="p_15A4_1471"> <div class="p">
<span class="pN">1471</span>Katamo ca, bhikkhave, dutiyo samaṇo? Idha, bhikkhave, bhikkhu tiṇṇaṁ saṁyojanānaṁ parikkhayā rāgadosamohānaṁ tanuttā sakadāgāmī hoti, sakideva imaṁ lokaṁ āgantvā dukkhassantaṁ karoti. Ayaṁ, bhikkhave, dutiyo samaṇo. </div>
</div>
<div class="q" id="p_15A4_1472"> <div class="p">
<span class="pN">1472</span>Katamo ca, bhikkhave, tatiyo samaṇo? Idha, bhikkhave, bhikkhu pañcannaṁ orambhāgiyānaṁ saṁyojanānaṁ parikkhayā opapātiko hoti tattha parinibbāyī anāvattidhammo tasmā lokā. Ayaṁ, bhikkhave, tatiyo samaṇo. </div>
</div>
<div class="q" id="p_15A4_1473"> <div class="p">
<span class="pN">1473</span>Katamo ca, bhikkhave, catuttho samaṇo? Idha, bhikkhave, bhikkhu āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati. Ayaṁ, bhikkhave, catuttho samaṇo. </div>
</div>
<div class="q" id="p_15A4_1474"> <div class="p">
<span class="pN">1474</span>‘Idheva, bhikkhave, paṭhamo samaṇo, idha dutiyo samaṇo, idha tatiyo samaṇo, idha catuttho samaṇo; suññā parappavādā samaṇebhi aññehī’ti— evametaṁ, bhikkhave, sammā sīhanādaṁ nadathā”ti. </div>
</div>
<div class="CENTER" id="p_15A4_1475">
<span class="pN">1475</span>Dasamaṁ.</div>
</html>
