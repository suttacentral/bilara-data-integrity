<html>
<div class="i">1.7.6.6 Sasitthakasikkhāpada</div>
<div class="h">
Mahāvibhaṅga
</div>
<div class="h">
Sekhiyakaṇḍa
</div>
<div class="h">
Surusuruvagga
</div>
<div class="h">
Sasitthakasikkhāpada
</div>
<div class="q" id="p_2V_1966">
<div class="divNumber">
632.
</div>
<div class="p">
<span class="pN">1966</span>Tena samayena buddho bhagavā bhaggesu viharati susumāragire bhesakaḷāvane migadāye. Tena kho pana samayena bhikkhū kokanade pāsāde sasitthakaṁ pattadhovanaṁ antaraghare chaḍḍenti. Manussā ujjhāyanti khiyyanti vipācenti— “kathañhi nāma samaṇā sakyaputtiyā sasitthakaṁ pattadhovanaṁ antaraghare chaḍḍessanti, seyyathāpi gihī kāmabhogino”ti.
</div>
</div>
<div class="q" id="p_2V_1967">
<div class="p">
<span class="pN">1967</span>Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. Ye te bhikkhū appicchā…pe… te ujjhāyanti khiyyanti vipācenti— “kathañhi nāma bhikkhū sasitthakaṁ pattadhovanaṁ antaraghare chaḍḍessantī”ti…pe… “saccaṁ kira, bhikkhave, bhikkhū sasitthakaṁ pattadhovanaṁ antaraghare chaḍḍentī”ti? “Saccaṁ, bhagavā”ti. Vigarahi buddho bhagavā…pe… kathañhi nāma te, bhikkhave, moghapurisā sasitthakaṁ pattadhovanaṁ antaraghare chaḍḍessanti. Netaṁ, bhikkhave, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_1968">
<div class="p">
<span class="pN">1968</span><span class="bold">“Na sasitthakaṁ pattadhovanaṁ antaraghare chaḍḍessāmīti sikkhā karaṇīyā”</span>ti. (<span class="italic">56</span>:<span class="bold">201</span>)
</div>
</div>
<div class="q" id="p_2V_1969">
<div class="p">
<span class="pN">1969</span>Na sasitthakaṁ pattadhovanaṁ antaraghare chaḍḍetabbaṁ. Yo anādariyaṁ paṭicca sasitthakaṁ pattadhovanaṁ antaraghare chaḍḍeti, āpatti dukkaṭassa.
</div>
</div>
<div class="q" id="p_2V_1970">
<div class="p">
<span class="pN">1970</span>Anāpatti— asañcicca, assatiyā, ajānantassa, gilānassa, uddharitvā vā bhinditvā vā paṭiggahe vā nīharitvā vā chaḍḍeti, āpadāsu, ummattakassa, ādikammikassāti.
</div>
</div>
<div class="CENTER" id="p_2V_1971">
<span class="pN">1971</span>Chaṭṭhasikkhāpadaṁ niṭṭhitaṁ.
</div>
</html>
