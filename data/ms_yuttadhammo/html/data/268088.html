<html>
<div class="i">1.5.1 Sambādhasutta</div>
<div class="h">Paṭhamapaṇṇāsaka</div>
<div class="h">Sāmaññavagga</div>
<div class="h">Sambādhasutta</div>
<div class="q" id="p_17A9_357"> <div class="divNumber">42.</div> <div class="p">
<span class="pN">357</span>Ekaṁ samayaṁ āyasmā ānando kosambiyaṁ viharati ghositārāme. Atha kho āyasmā udāyī yenāyasmā ānando tenupasaṅkami; upasaṅkamitvā āyasmatā ānandena saddhiṁ sammodi. Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho āyasmā udāyī āyasmantaṁ ānandaṁ etadavoca—  “vuttamidaṁ, āvuso, pañcālacaṇḍena devaputtena—  </div>
</div>
<div class="q" id="p_17A9_358"> <div class="p"> <table class="singleColumn"> <tr> <td> <div class="pN">358</div> <div class="G">‘Sambādhe gataṁ okāsaṁ,</div> </td> </tr> <tr> <td> <div class="G">Avidvā bhūrimedhaso;</div> </td> </tr> <tr> <td> <div class="G">Yo jhānamabujjhi buddho,</div> </td> </tr> <tr> <td> <div class="G">Paṭilīnanisabho munī’ti.</div> </td> </tr> </table> </div>
</div>
<div class="q" id="p_17A9_359"> <div class="p">
<span class="pN">359</span>Katamo, āvuso, sambādho, katamo sambādhe okāsādhigamo vutto bhagavatā”ti? “Pañcime, āvuso, kāmaguṇā sambādho vutto bhagavatā. Katame pañca? Cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā, sotaviññeyyā saddā…pe…  ghānaviññeyyā gandhā…  jivhāviññeyyā rasā…  kāyaviññeyyā phoṭṭhabbā iṭṭhā kantā manāpā piyarūpā kāmūpasaṁhitā rajanīyā. Ime kho, āvuso, pañca kāmaguṇā sambādho vutto bhagavatā. </div>
</div>
<div class="q" id="p_17A9_360"> <div class="p">
<span class="pN">360</span>Idhāvuso, bhikkhu vivicceva kāmehi…pe…  paṭhamaṁ jhānaṁ upasampajja viharati. Ettāvatāpi kho, āvuso, sambādhe okāsādhigamo vutto bhagavatā pariyāyena. Tatrāpatthi sambādho. Kiñca tattha sambādho? Yadeva tattha vitakkavicārā aniruddhā honti, ayamettha sambādho. </div>
</div>
<div class="q" id="p_17A9_361"> <div class="p">
<span class="pN">361</span>Puna caparaṁ, āvuso, bhikkhu vitakkavicārānaṁ vūpasamā…pe…  dutiyaṁ jhānaṁ upasampajja viharati. Ettāvatāpi kho, āvuso, sambādhe okāsādhigamo vutto bhagavatā pariyāyena. Tatrāpatthi sambādho. Kiñca tattha sambādho? Yadeva tattha pīti aniruddhā hoti, ayamettha sambādho. </div>
</div>
<div class="q" id="p_17A9_362"> <div class="p">
<span class="pN">362</span>Puna caparaṁ, āvuso, bhikkhu pītiyā ca virāgā…pe…  tatiyaṁ jhānaṁ upasampajja viharati. Ettāvatāpi kho, āvuso, sambādhe okāsādhigamo vutto bhagavatā pariyāyena. Tatrāpatthi sambādho. Kiñca tattha sambādho? Yadeva tattha upekkhāsukhaṁ aniruddhaṁ hoti, ayamettha sambādho. </div>
</div>
<div class="q" id="p_17A9_363"> <div class="p">
<span class="pN">363</span>Puna caparaṁ, āvuso, bhikkhu sukhassa ca pahānā…pe…  catutthaṁ jhānaṁ upasampajja viharati. Ettāvatāpi kho, āvuso, sambādhe okāsādhigamo vutto bhagavatā pariyāyena. Tatrāpatthi sambādho. Kiñca tattha sambādho? Yadeva tattha rūpasaññā aniruddhā hoti, ayamettha sambādho. </div>
</div>
<div class="q" id="p_17A9_364"> <div class="p">
<span class="pN">364</span>Puna caparaṁ, āvuso, bhikkhu sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ‘ananto ākāso’ti ākāsānañcāyatanaṁ upasampajja viharati. Ettāvatāpi kho, āvuso, sambādhe okāsādhigamo vutto bhagavatā pariyāyena. Tatrāpatthi sambādho. Kiñca tattha sambādho? Yadeva tattha ākāsānañcāyatanasaññā aniruddhā hoti, ayamettha sambādho. </div>
</div>
<div class="q" id="p_17A9_365"> <div class="p">
<span class="pN">365</span>Puna caparaṁ, āvuso, bhikkhu sabbaso ākāsānañcāyatanaṁ samatikkamma ‘anantaṁ viññāṇan’ti viññāṇañcāyatanaṁ upasampajja viharati. Ettāvatāpi kho, āvuso, sambādhe okāsādhigamo vutto bhagavatā pariyāyena. Tatrāpatthi sambādho. Kiñca tattha sambādho? Yadeva tattha viññāṇañcāyatanasaññā aniruddhā hoti, ayamettha sambādho. </div>
</div>
<div class="q" id="p_17A9_366"> <div class="p">
<span class="pN">366</span>Puna caparaṁ, āvuso, bhikkhu sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanaṁ upasampajja viharati. Ettāvatāpi kho, āvuso, sambādhe okāsādhigamo vutto bhagavatā pariyāyena. Tatrāpatthi sambādho. Kiñca tattha sambādho? Yadeva tattha ākiñcaññāyatanasaññā aniruddhā hoti, ayamettha sambādho. </div>
</div>
<div class="q" id="p_17A9_367"> <div class="p">
<span class="pN">367</span>Puna caparaṁ, āvuso, bhikkhu sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharati. Ettāvatāpi kho, āvuso, sambādhe okāsādhigamo vutto bhagavatā pariyāyena. Tatrāpatthi sambādho. Kiñca tattha sambādho? Yadeva tattha nevasaññānāsaññāyatanasaññā aniruddhā hoti, ayamettha sambādho. </div>
</div>
<div class="q" id="p_17A9_368"> <div class="p">
<span class="pN">368</span>Puna caparaṁ, āvuso, bhikkhu sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharati, paññāya cassa disvā āsavā parikkhīṇā honti. Ettāvatāpi kho, āvuso, sambādhe okāsādhigamo vutto bhagavatā nippariyāyenā”ti. </div>
</div>
<div class="CENTER" id="p_17A9_369">
<span class="pN">369</span>Paṭhamaṁ.</div>
</html>
