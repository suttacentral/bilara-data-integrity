<html>
<div class="i">2.7 Brāhmaṇadhammikasutta</div>
<div class="h">Cūḷavagga</div>
<div class="h">Brāhmaṇadhammikasutta</div>
<div class="q" id="p_18Sn_334"> <div class="p">
<span class="pN">334</span>Evaṁ me sutaṁ—  ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Atha kho sambahulā kosalakā brāhmaṇamahāsālā jiṇṇā vuḍḍhā mahallakā addhagatā vayoanuppattā yena bhagavā tenupasaṅkamiṁsu; upasaṅkamitvā bhagavatā saddhiṁ sammodiṁsu. Sammodanīyaṁ kathaṁ sāraṇīyaṁ vītisāretvā ekamantaṁ nisīdiṁsu. Ekamantaṁ nisinnā kho te brāhmaṇamahāsālā bhagavantaṁ etadavocuṁ—  “sandissanti nu kho, bho gotama, etarahi brāhmaṇā porāṇānaṁ brāhmaṇānaṁ brāhmaṇadhamme”ti? “Na kho, brāhmaṇā, sandissanti etarahi brāhmaṇā porāṇānaṁ brāhmaṇānaṁ brāhmaṇadhamme”ti. “Sādhu no bhavaṁ gotamo porāṇānaṁ brāhmaṇānaṁ brāhmaṇadhammaṁ bhāsatu, sace bhoto gotamassa agarū”ti. “Tena hi, brāhmaṇā, suṇātha, sādhukaṁ manasi karotha, bhāsissāmī”ti. “Evaṁ, bho”ti kho te brāhmaṇamahāsālā bhagavato paccassosuṁ. Bhagavā etadavoca—  </div>
</div>
<div class="q" id="p_18Sn_335"> <div class="divNumber">287.</div> <div class="p"> <table class="singleColumn"> <tr> <td> <div class="pN">335</div> <div class="G">“Isayo pubbakā āsuṁ,</div> </td> </tr> <tr> <td> <div class="G">saññatattā tapassino;</div> </td> </tr> <tr> <td> <div class="G">Pañca kāmaguṇe hitvā,</div> </td> </tr> <tr> <td> <div class="G">attadatthamacārisuṁ. (1)</div> </td> </tr> </table> </div>
</div>
<div class="q" id="p_18Sn_336"> <div class="divNumber">288.</div> <div class="p"> <table class="singleColumn"> <tr> <td> <div class="pN">336</div> <div class="G">Na pasū brāhmaṇānāsuṁ,</div> </td> </tr> <tr> <td> <div class="G">na hiraññaṁ na dhāniyaṁ;</div> </td> </tr> <tr> <td> <div class="G">Sajjhāyadhanadhaññāsuṁ,</div> </td> </tr> <tr> <td> <div class="G">brahmaṁ nidhimapālayuṁ. (2)</div> </td> </tr> </table> </div>
</div>
<div class="q" id="p_18Sn_337"> <div class="divNumber">289.</div> <div class="p"> <table class="singleColumn"> <tr> <td> <div class="pN">337</div> <div class="G">Yaṁ nesaṁ pakataṁ āsi,</div> </td> </tr> <tr> <td> <div class="G">dvārabhattaṁ upaṭṭhitaṁ;</div> </td> </tr> <tr> <td> <div class="G">Saddhāpakatamesānaṁ,</div> </td> </tr> <tr> <td> <div class="G">dātave tadamaññisuṁ. (3)</div> </td> </tr> </table> </div>
</div>
<div class="q" id="p_18Sn_338"> <div class="divNumber">290.</div> <div class="p"> <table class="singleColumn"> <tr> <td> <div class="pN">338</div> <div class="G">Nānārattehi vatthehi,</div> </td> </tr> <tr> <td> <div class="G">sayanehāvasathehi ca;</div> </td> </tr> <tr> <td> <div class="G">Phītā janapadā raṭṭhā,</div> </td> </tr> <tr> <td> <div class="G">te namassiṁsu brāhmaṇe. (4)</div> </td> </tr> </table> </div>
</div>
<div class="q" id="p_18Sn_339"> <div class="divNumber">291.</div> <div class="p"> <table class="singleColumn"> <tr> <td> <div class="pN">339</div> <div class="G">Avajjhā brāhmaṇā āsuṁ,</div> </td> </tr> <tr> <td> <div class="G">ajeyyā dhammarakkhitā;</div> </td> </tr> <tr> <td> <div class="G">Na ne koci nivāresi,</div> </td> </tr> <tr> <td> <div class="G">kuladvāresu sabbaso. (5)</div> </td> </tr> </table> </div>
</div>
<div class="q" id="p_18Sn_340"> <div class="divNumber">292.</div> <div class="p"> <table class="singleColumn"> <tr> <td> <div class="pN">340</div> <div class="G">Aṭṭhacattālīsaṁ vassāni, <span class="gathaQuote">(komāra)</span>
</div> </td> </tr> <tr> <td> <div class="G">Brahmacariyaṁ cariṁsu te;</div> </td> </tr> <tr> <td> <div class="G">Vijjācaraṇapariyeṭṭhiṁ,</div> </td> </tr> <tr> <td> <div class="G">Acaruṁ brāhmaṇā pure. (6)</div> </td> </tr> </table> </div>
</div>
<div class="q" id="p_18Sn_341"> <div class="divNumber">293.</div> <div class="p"> <table class="singleColumn"> <tr> <td> <div class="pN">341</div> <div class="G">Na brāhmaṇā aññamagamuṁ,</div> </td> </tr> <tr> <td> <div class="G">napi bhariyaṁ kiṇiṁsu te;</div> </td> </tr> <tr> <td> <div class="G">Sampiyeneva saṁvāsaṁ,</div> </td> </tr> <tr> <td> <div class="G">saṅgantvā samarocayuṁ. (7)</div> </td> </tr> </table> </div>
</div>
<div class="q" id="p_18Sn_342"> <div class="divNumber">294.</div> <div class="p"> <table class="singleColumn"> <tr> <td> <div class="pN">342</div> <div class="G">Aññatra tamhā samayā,</div> </td> </tr> <tr> <td> <div class="G">utuveramaṇiṁ pati;</div> </td> </tr> <tr> <td> <div class="G">Antarā methunaṁ dhammaṁ,</div> </td> </tr> <tr> <td> <div class="G">nāssu gacchanti brāhmaṇā. (8)</div> </td> </tr> </table> </div>
</div>
<div class="q" id="p_18Sn_343"> <div class="divNumber">295.</div> <div class="p"> <table class="singleColumn"> <tr> <td> <div class="pN">343</div> <div class="G">Brahmacariyañca sīlañca,</div> </td> </tr> <tr> <td> <div class="G">ajjavaṁ maddavaṁ tapaṁ;</div> </td> </tr> <tr> <td> <div class="G">Soraccaṁ avihiṁsañca,</div> </td> </tr> <tr> <td> <div class="G">khantiñcāpi avaṇṇayuṁ. (9)</div> </td> </tr> </table> </div>
</div>
<div class="q" id="p_18Sn_344"> <div class="divNumber">296.</div> <div class="p"> <table class="singleColumn"> <tr> <td> <div class="pN">344</div> <div class="G">Yo nesaṁ paramo āsi,</div> </td> </tr> <tr> <td> <div class="G">Brahmā daḷhaparakkamo;</div> </td> </tr> <tr> <td> <div class="G">Sa vāpi methunaṁ dhammaṁ,</div> </td> </tr> <tr> <td> <div class="G">Supinantepi nāgamā. (10)</div> </td> </tr> </table> </div>
</div>
<div class="q" id="p_18Sn_345"> <div class="divNumber">297.</div> <div class="p"> <table class="singleColumn"> <tr> <td> <div class="pN">345</div> <div class="G">Tassa vattamanusikkhantā,</div> </td> </tr> <tr> <td> <div class="G">Idheke viññujātikā;</div> </td> </tr> <tr> <td> <div class="G">Brahmacariyañca sīlañca,</div> </td> </tr> <tr> <td> <div class="G">Khantiñcāpi avaṇṇayuṁ. (11)</div> </td> </tr> </table> </div>
</div>
<div class="q" id="p_18Sn_346"> <div class="divNumber">298.</div> <div class="p"> <table class="singleColumn"> <tr> <td> <div class="pN">346</div> <div class="G">Taṇḍulaṁ sayanaṁ vatthaṁ,</div> </td> </tr> <tr> <td> <div class="G">Sappitelañca yāciya;</div> </td> </tr> <tr> <td> <div class="G">Dhammena samodhānetvā,</div> </td> </tr> <tr> <td> <div class="G">Tato yaññamakappayuṁ. (12)</div> </td> </tr> </table> </div>
</div>
<div class="q" id="p_18Sn_347"> <div class="divNumber">299.</div> <div class="p"> <table class="singleColumn"> <tr> <td> <div class="pN">347</div> <div class="G">Upaṭṭhitasmiṁ yaññasmiṁ,</div> </td> </tr> <tr> <td> <div class="G">Nāssu gāvo haniṁsu te;</div> </td> </tr> <tr> <td> <div class="G">Yathā mātā pitā bhātā,</div> </td> </tr> <tr> <td> <div class="G">Aññe vāpi ca ñātakā;</div> </td> </tr> <tr> <td> <div class="G">Gāvo no paramā mittā,</div> </td> </tr> <tr> <td> <div class="G">Yāsu jāyanti osadhā. (13)</div> </td> </tr> </table> </div>
</div>
<div class="q" id="p_18Sn_348"> <div class="divNumber">300.</div> <div class="p"> <table class="singleColumn"> <tr> <td> <div class="pN">348</div> <div class="G">Annadā baladā cetā,</div> </td> </tr> <tr> <td> <div class="G">Vaṇṇadā sukhadā tathā;</div> </td> </tr> <tr> <td> <div class="G">Etamatthavasaṁ ñatvā,</div> </td> </tr> <tr> <td> <div class="G">Nāssu gāvo haniṁsu te. (14)</div> </td> </tr> </table> </div>
</div>
<div class="q" id="p_18Sn_349"> <div class="divNumber">301.</div> <div class="p"> <table class="singleColumn"> <tr> <td> <div class="pN">349</div> <div class="G">Sukhumālā mahākāyā,</div> </td> </tr> <tr> <td> <div class="G">Vaṇṇavanto yasassino;</div> </td> </tr> <tr> <td> <div class="G">Brāhmaṇā sehi dhammehi,</div> </td> </tr> <tr> <td> <div class="G">Kiccākiccesu ussukā;</div> </td> </tr> <tr> <td> <div class="G">Yāva loke avattiṁsu,</div> </td> </tr> <tr> <td> <div class="G">Sukhamedhitthayaṁ pajā. (15)</div> </td> </tr> </table> </div>
</div>
<div class="q" id="p_18Sn_350"> <div class="divNumber">302.</div> <div class="p"> <table class="singleColumn"> <tr> <td> <div class="pN">350</div> <div class="G">Tesaṁ āsi vipallāso,</div> </td> </tr> <tr> <td> <div class="G">Disvāna aṇuto aṇuṁ;</div> </td> </tr> <tr> <td> <div class="G">Rājino ca viyākāraṁ,</div> </td> </tr> <tr> <td> <div class="G">Nāriyo samalaṅkatā. (16)</div> </td> </tr> </table> </div>
</div>
<div class="q" id="p_18Sn_351"> <div class="divNumber">303.</div> <div class="p"> <table class="singleColumn"> <tr> <td> <div class="pN">351</div> <div class="G">Rathe cājaññasaṁyutte,</div> </td> </tr> <tr> <td> <div class="G">Sukate cittasibbane;</div> </td> </tr> <tr> <td> <div class="G">Nivesane nivese ca,</div> </td> </tr> <tr> <td> <div class="G">Vibhatte bhāgaso mite. (17)</div> </td> </tr> </table> </div>
</div>
<div class="q" id="p_18Sn_352"> <div class="divNumber">304.</div> <div class="p"> <table class="singleColumn"> <tr> <td> <div class="pN">352</div> <div class="G">Gomaṇḍalaparibyūḷhaṁ,</div> </td> </tr> <tr> <td> <div class="G">Nārīvaragaṇāyutaṁ;</div> </td> </tr> <tr> <td> <div class="G">Uḷāraṁ mānusaṁ bhogaṁ,</div> </td> </tr> <tr> <td> <div class="G">Abhijjhāyiṁsu brāhmaṇā. (18)</div> </td> </tr> </table> </div>
</div>
<div class="q" id="p_18Sn_353"> <div class="divNumber">305.</div> <div class="p"> <table class="singleColumn"> <tr> <td> <div class="pN">353</div> <div class="G">Te tattha mante ganthetvā,</div> </td> </tr> <tr> <td> <div class="G">Okkākaṁ tadupāgamuṁ;</div> </td> </tr> <tr> <td> <div class="G">Pahūtadhanadhaññosi,</div> </td> </tr> <tr> <td> <div class="G">Yajassu bahu te vittaṁ;</div> </td> </tr> <tr> <td> <div class="G">Yajassu bahu te dhanaṁ. (19)</div> </td> </tr> </table> </div>
</div>
<div class="q" id="p_18Sn_354"> <div class="divNumber">306.</div> <div class="p"> <table class="singleColumn"> <tr> <td> <div class="pN">354</div> <div class="G">Tato ca rājā saññatto,</div> </td> </tr> <tr> <td> <div class="G">Brāhmaṇehi rathesabho;</div> </td> </tr> <tr> <td> <div class="G">Assamedhaṁ purisamedhaṁ,</div> </td> </tr> <tr> <td> <div class="G">Sammāpāsaṁ vājapeyyaṁ niraggaḷaṁ;</div> </td> </tr> <tr> <td> <div class="G">Ete yāge yajitvāna,</div> </td> </tr> <tr> <td> <div class="G">Brāhmaṇānamadā dhanaṁ. (20)</div> </td> </tr> </table> </div>
</div>
<div class="q" id="p_18Sn_355"> <div class="divNumber">307.</div> <div class="p"> <table class="singleColumn"> <tr> <td> <div class="pN">355</div> <div class="G">Gāvo sayanañca vatthañca,</div> </td> </tr> <tr> <td> <div class="G">Nāriyo samalaṅkatā;</div> </td> </tr> <tr> <td> <div class="G">Rathe cājaññasaṁyutte,</div> </td> </tr> <tr> <td> <div class="G">Sukate cittasibbane. (21)</div> </td> </tr> </table> </div>
</div>
<div class="q" id="p_18Sn_356"> <div class="divNumber">308.</div> <div class="p"> <table class="singleColumn"> <tr> <td> <div class="pN">356</div> <div class="G">Nivesanāni rammāni,</div> </td> </tr> <tr> <td> <div class="G">Suvibhattāni bhāgaso;</div> </td> </tr> <tr> <td> <div class="G">Nānādhaññassa pūretvā,</div> </td> </tr> <tr> <td> <div class="G">Brāhmaṇānamadā dhanaṁ. (22)</div> </td> </tr> </table> </div>
</div>
<div class="q" id="p_18Sn_357"> <div class="divNumber">309.</div> <div class="p"> <table class="singleColumn"> <tr> <td> <div class="pN">357</div> <div class="G">Te ca tattha dhanaṁ laddhā,</div> </td> </tr> <tr> <td> <div class="G">Sannidhiṁ samarocayuṁ;</div> </td> </tr> <tr> <td> <div class="G">Tesaṁ icchāvatiṇṇānaṁ,</div> </td> </tr> <tr> <td> <div class="G">Bhiyyo taṇhā pavaḍḍhatha;</div> </td> </tr> <tr> <td> <div class="G">Te tattha mante ganthetvā,</div> </td> </tr> <tr> <td> <div class="G">Okkākaṁ puna mupāgamuṁ. (23)</div> </td> </tr> </table> </div>
</div>
<div class="q" id="p_18Sn_358"> <div class="divNumber">310.</div> <div class="p"> <table class="singleColumn"> <tr> <td> <div class="pN">358</div> <div class="G">Yathā āpo ca pathavī ca,</div> </td> </tr> <tr> <td> <div class="G">Hiraññaṁ dhanadhāniyaṁ;</div> </td> </tr> <tr> <td> <div class="G">Evaṁ gāvo manussānaṁ,</div> </td> </tr> <tr> <td> <div class="G">Parikkhāro so hi pāṇinaṁ;</div> </td> </tr> <tr> <td> <div class="G">Yajassu bahu te vittaṁ,</div> </td> </tr> <tr> <td> <div class="G">Yajassu bahu te dhanaṁ. (24)</div> </td> </tr> </table> </div>
</div>
<div class="q" id="p_18Sn_359"> <div class="divNumber">311.</div> <div class="p"> <table class="singleColumn"> <tr> <td> <div class="pN">359</div> <div class="G">Tato ca rājā saññatto,</div> </td> </tr> <tr> <td> <div class="G">Brāhmaṇehi rathesabho;</div> </td> </tr> <tr> <td> <div class="G">Nekā satasahassiyo,</div> </td> </tr> <tr> <td> <div class="G">Gāvo yaññe aghātayi. (25)</div> </td> </tr> </table> </div>
</div>
<div class="q" id="p_18Sn_360"> <div class="divNumber">312.</div> <div class="p"> <table class="singleColumn"> <tr> <td> <div class="pN">360</div> <div class="G">Na pādā na visāṇena,</div> </td> </tr> <tr> <td> <div class="G">Nāssu hiṁsanti kenaci;</div> </td> </tr> <tr> <td> <div class="G">Gāvo eḷakasamānā,</div> </td> </tr> <tr> <td> <div class="G">Soratā kumbhadūhanā;</div> </td> </tr> <tr> <td> <div class="G">Tā visāṇe gahetvāna,</div> </td> </tr> <tr> <td> <div class="G">Rājā satthena ghātayi. (26)</div> </td> </tr> </table> </div>
</div>
<div class="q" id="p_18Sn_361"> <div class="divNumber">313.</div> <div class="p"> <table class="singleColumn"> <tr> <td> <div class="pN">361</div> <div class="G">Tato devā pitaro ca,</div> </td> </tr> <tr> <td> <div class="G">Indo asurarakkhasā;</div> </td> </tr> <tr> <td> <div class="G">Adhammo iti pakkanduṁ,</div> </td> </tr> <tr> <td> <div class="G">Yaṁ satthaṁ nipatī gave. (27)</div> </td> </tr> </table> </div>
</div>
<div class="q" id="p_18Sn_362"> <div class="divNumber">314.</div> <div class="p"> <table class="singleColumn"> <tr> <td> <div class="pN">362</div> <div class="G">Tayo rogā pure āsuṁ,</div> </td> </tr> <tr> <td> <div class="G">Icchā anasanaṁ jarā;</div> </td> </tr> <tr> <td> <div class="G">Pasūnañca samārambhā,</div> </td> </tr> <tr> <td> <div class="G">Aṭṭhānavutimāgamuṁ. (28)</div> </td> </tr> </table> </div>
</div>
<div class="q" id="p_18Sn_363"> <div class="divNumber">315.</div> <div class="p"> <table class="singleColumn"> <tr> <td> <div class="pN">363</div> <div class="G">Eso adhammo daṇḍānaṁ,</div> </td> </tr> <tr> <td> <div class="G">Okkanto purāṇo ahu;</div> </td> </tr> <tr> <td> <div class="G">Adūsikāyo haññanti,</div> </td> </tr> <tr> <td> <div class="G">Dhammā dhaṁsanti yājakā. (29)</div> </td> </tr> </table> </div>
</div>
<div class="q" id="p_18Sn_364"> <div class="divNumber">316.</div> <div class="p"> <table class="singleColumn"> <tr> <td> <div class="pN">364</div> <div class="G">Evameso aṇudhammo,</div> </td> </tr> <tr> <td> <div class="G">Porāṇo viññugarahito;</div> </td> </tr> <tr> <td> <div class="G">Yattha edisakaṁ passati,</div> </td> </tr> <tr> <td> <div class="G">Yājakaṁ garahatī jano. (30)</div> </td> </tr> </table> </div>
</div>
<div class="q" id="p_18Sn_365"> <div class="divNumber">317.</div> <div class="p"> <table class="singleColumn"> <tr> <td> <div class="pN">365</div> <div class="G">Evaṁ dhamme viyāpanne,</div> </td> </tr> <tr> <td> <div class="G">Vibhinnā suddavessikā;</div> </td> </tr> <tr> <td> <div class="G">Puthū vibhinnā khattiyā,</div> </td> </tr> <tr> <td> <div class="G">Patiṁ bhariyāvamaññatha. (31)</div> </td> </tr> </table> </div>
</div>
<div class="q" id="p_18Sn_366"> <div class="divNumber">318.</div> <div class="p"> <table class="singleColumn"> <tr> <td> <div class="pN">366</div> <div class="G">Khattiyā brahmabandhū ca,</div> </td> </tr> <tr> <td> <div class="G">Ye caññe gottarakkhitā;</div> </td> </tr> <tr> <td> <div class="G">Jātivādaṁ nirākatvā,</div> </td> </tr> <tr> <td> <div class="G">Kāmānaṁ vasamanvagun”ti. (32)</div> </td> </tr> </table> </div>
</div>
<div class="q" id="p_18Sn_367"> <div class="p">
<span class="pN">367</span>Evaṁ vutte, te brāhmaṇamahāsālā bhagavantaṁ etadavocuṁ—  “abhikkantaṁ, bho gotama…pe…  upāsake no bhavaṁ gotamo dhāretu ajjatagge pāṇupete saraṇaṁ gate”ti. </div>
</div>
<div class="CENTER" id="p_18Sn_368">
<span class="pN">368</span>Brāhmaṇadhammikasuttaṁ sattamaṁ.</div>
</html>
