<html>
<div class="i">33.10 Saparivārachattadāyakattheraapadāna</div>
<div class="h">Umāpupphiyavagga</div>
<div class="h">Saparivārachattadāyakattheraapadāna</div>
<div class="q" id="p_20Ap1_3686"> <div class="divNumber">82.</div> <div class="p"> <table class="singleColumn"> <tr> <td> <div class="pN">3686</div> <div class="G">“Padumuttaro lokavidū,</div> </td> </tr> <tr> <td> <div class="G">āhutīnaṁ paṭiggaho;</div> </td> </tr> <tr> <td> <div class="G">Ākāse jalavuṭṭhīva,</div> </td> </tr> <tr> <td> <div class="G">vassate dhammavuṭṭhiyā.</div> </td> </tr> </table> </div>
</div>
<div class="q" id="p_20Ap1_3687"> <div class="divNumber">83.</div> <div class="p"> <table class="singleColumn"> <tr> <td> <div class="pN">3687</div> <div class="G">Tamaddasāsiṁ sambuddhaṁ,</div> </td> </tr> <tr> <td> <div class="G">desentaṁ amataṁ padaṁ;</div> </td> </tr> <tr> <td> <div class="G">Sakaṁ cittaṁ pasādetvā,</div> </td> </tr> <tr> <td> <div class="G">agamāsiṁ sakaṁ gharaṁ.</div> </td> </tr> </table> </div>
</div>
<div class="q" id="p_20Ap1_3688"> <div class="divNumber">84.</div> <div class="p"> <table class="singleColumn"> <tr> <td> <div class="pN">3688</div> <div class="G">Chattaṁ alaṅkataṁ gayha,</div> </td> </tr> <tr> <td> <div class="G">upagacchiṁ naruttamaṁ;</div> </td> </tr> <tr> <td> <div class="G">Haṭṭho haṭṭhena cittena,</div> </td> </tr> <tr> <td> <div class="G">ākāse ukkhipiṁ ahaṁ.</div> </td> </tr> </table> </div>
</div>
<div class="q" id="p_20Ap1_3689"> <div class="divNumber">85.</div> <div class="p"> <table class="singleColumn"> <tr> <td> <div class="pN">3689</div> <div class="G">Susaṅgahitayānaṁva,</div> </td> </tr> <tr> <td> <div class="G">dantova sāvakuttamo;</div> </td> </tr> <tr> <td> <div class="G">Upagantvāna sambuddhaṁ,</div> </td> </tr> <tr> <td> <div class="G">matthake sampatiṭṭhahi.</div> </td> </tr> </table> </div>
</div>
<div class="q" id="p_20Ap1_3690"> <div class="divNumber">86.</div> <div class="p"> <table class="singleColumn"> <tr> <td> <div class="pN">3690</div> <div class="G">Anukampako kāruṇiko,</div> </td> </tr> <tr> <td> <div class="G">buddho lokagganāyako;</div> </td> </tr> <tr> <td> <div class="G">Bhikkhusaṁghe nisīditvā,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_20Ap1_3691"> <div class="divNumber">87.</div> <div class="p"> <table class="singleColumn"> <tr> <td> <div class="pN">3691</div> <div class="G">‘Yena chattamidaṁ dinnaṁ,</div> </td> </tr> <tr> <td> <div class="G">alaṅkataṁ manoramaṁ;</div> </td> </tr> <tr> <td> <div class="G">Tena cittappasādena,</div> </td> </tr> <tr> <td> <div class="G">duggatiṁ so na gacchati.</div> </td> </tr> </table> </div>
</div>
<div class="q" id="p_20Ap1_3692"> <div class="divNumber">88.</div> <div class="p"> <table class="singleColumn"> <tr> <td> <div class="pN">3692</div> <div class="G">Sattakkhattuñca devesu,</div> </td> </tr> <tr> <td> <div class="G">devarajjaṁ karissati;</div> </td> </tr> <tr> <td> <div class="G">Bāttiṁsakkhattuñca rājā,</div> </td> </tr> <tr> <td> <div class="G">cakkavattī bhavissati.</div> </td> </tr> </table> </div>
</div>
<div class="q" id="p_20Ap1_3693"> <div class="divNumber">89.</div> <div class="p"> <table class="singleColumn"> <tr> <td> <div class="pN">3693</div> <div class="G">Kappasatasahassamhi,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_3694"> <div class="divNumber">90.</div> <div class="p"> <table class="singleColumn"> <tr> <td> <div class="pN">3694</div> <div class="G">Tassa dhammesu dāyādo,</div> </td> </tr> <tr> <td> <div class="G">oraso dhammanimmito;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">nibbāyissatināsavo’.</div> </td> </tr> </table> </div>
</div>
<div class="q" id="p_20Ap1_3695"> <div class="divNumber">91.</div> <div class="p"> <table class="singleColumn"> <tr> <td> <div class="pN">3695</div> <div class="G">Buddhassa giramaññāya,</div> </td> </tr> <tr> <td> <div class="G">vācāsabhimudīritaṁ;</div> </td> </tr> <tr> <td> <div class="G">Pasannacitto sumano,</div> </td> </tr> <tr> <td> <div class="G">bhiyyo hāsaṁ janesahaṁ.</div> </td> </tr> </table> </div>
</div>
<div class="q" id="p_20Ap1_3696"> <div class="divNumber">92.</div> <div class="p"> <table class="singleColumn"> <tr> <td> <div class="pN">3696</div> <div class="G">Jahitvā mānusaṁ yoniṁ,</div> </td> </tr> <tr> <td> <div class="G">Dibbaṁ yoniṁ samajjhagaṁ;</div> </td> </tr> <tr> <td> <div class="G">Vimānamuttamaṁ mayhaṁ,</div> </td> </tr> <tr> <td> <div class="G">Abbhuggataṁ manoramaṁ.</div> </td> </tr> </table> </div>
</div>
<div class="q" id="p_20Ap1_3697"> <div class="divNumber">93.</div> <div class="p"> <table class="singleColumn"> <tr> <td> <div class="pN">3697</div> <div class="G">Vimānā nikkhamantassa,</div> </td> </tr> <tr> <td> <div class="G">setacchattaṁ dharīyati;</div> </td> </tr> <tr> <td> <div class="G">Tadā saññaṁ paṭilabhiṁ,</div> </td> </tr> <tr> <td> <div class="G">pubbakammassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_3698"> <div class="divNumber">94.</div> <div class="p"> <table class="singleColumn"> <tr> <td> <div class="pN">3698</div> <div class="G">Devalokā cavitvāna,</div> </td> </tr> <tr> <td> <div class="G">manussattañca āgamiṁ;</div> </td> </tr> <tr> <td> <div class="G">Chattiṁsakkhattuṁ cakkavattī,</div> </td> </tr> <tr> <td> <div class="G">sattakappasatamhito.</div> </td> </tr> </table> </div>
</div>
<div class="q" id="p_20Ap1_3699"> <div class="divNumber">95.</div> <div class="p"> <table class="singleColumn"> <tr> <td> <div class="pN">3699</div> <div class="G">Tamhā kāyā cavitvāna,</div> </td> </tr> <tr> <td> <div class="G">āgacchiṁ tidasaṁ puraṁ;</div> </td> </tr> <tr> <td> <div class="G">Saṁsaritvānupubbena,</div> </td> </tr> <tr> <td> <div class="G">mānusaṁ punarāgamiṁ.</div> </td> </tr> </table> </div>
</div>
<div class="q" id="p_20Ap1_3700"> <div class="divNumber">96.</div> <div class="p"> <table class="singleColumn"> <tr> <td> <div class="pN">3700</div> <div class="G">Okkantaṁ mātukucchiṁ maṁ,</div> </td> </tr> <tr> <td> <div class="G">setacchattaṁ adhārayuṁ;</div> </td> </tr> <tr> <td> <div class="G">Jātiyā sattavassohaṁ,</div> </td> </tr> <tr> <td> <div class="G">pabbajiṁ anagāriyaṁ.</div> </td> </tr> </table> </div>
</div>
<div class="q" id="p_20Ap1_3701"> <div class="divNumber">97.</div> <div class="p"> <table class="singleColumn"> <tr> <td> <div class="pN">3701</div> <div class="G">Sunando nāma nāmena,</div> </td> </tr> <tr> <td> <div class="G">brāhmaṇo mantapāragū;</div> </td> </tr> <tr> <td> <div class="G">Phalikaṁ chattamādāya,</div> </td> </tr> <tr> <td> <div class="G">sāvakaggassa so tadā.</div> </td> </tr> </table> </div>
</div>
<div class="q" id="p_20Ap1_3702"> <div class="divNumber">98.</div> <div class="p"> <table class="singleColumn"> <tr> <td> <div class="pN">3702</div> <div class="G">Anumodi mahāvīro,</div> </td> </tr> <tr> <td> <div class="G">sāriputto mahākathī;</div> </td> </tr> <tr> <td> <div class="G">Sutvānumodanaṁ tassa,</div> </td> </tr> <tr> <td> <div class="G">pubbakammamanussariṁ.</div> </td> </tr> </table> </div>
</div>
<div class="q" id="p_20Ap1_3703"> <div class="divNumber">99.</div> <div class="p"> <table class="singleColumn"> <tr> <td> <div class="pN">3703</div> <div class="G">Añjaliṁ paggahetvāna,</div> </td> </tr> <tr> <td> <div class="G">sakaṁ cittaṁ pasādayiṁ;</div> </td> </tr> <tr> <td> <div class="G">Saritvā purimaṁ kammaṁ,</div> </td> </tr> <tr> <td> <div class="G">arahattamapāpuṇiṁ.</div> </td> </tr> </table> </div>
</div>
<div class="q" id="p_20Ap1_3704"> <div class="divNumber">100.</div> <div class="p"> <table class="singleColumn"> <tr> <td> <div class="pN">3704</div> <div class="G">Uṭṭhāya āsanā tamhā,</div> </td> </tr> <tr> <td> <div class="G">sire katvāna añjaliṁ;</div> </td> </tr> <tr> <td> <div class="G">Sambuddhaṁ abhivādetvā,</div> </td> </tr> <tr> <td> <div class="G">imaṁ vācaṁ udīrayiṁ.</div> </td> </tr> </table> </div>
</div>
<div class="q" id="p_20Ap1_3705"> <div class="divNumber">101.</div> <div class="p"> <table class="singleColumn"> <tr> <td> <div class="pN">3705</div> <div class="G">Satasahassito kappe,</div> </td> </tr> <tr> <td> <div class="G">buddho loke anuttaro;</div> </td> </tr> <tr> <td> <div class="G">Padumuttaro lokavidū,</div> </td> </tr> <tr> <td> <div class="G">āhutīnaṁ paṭiggaho.</div> </td> </tr> </table> </div>
</div>
<div class="q" id="p_20Ap1_3706"> <div class="divNumber">102.</div> <div class="p"> <table class="singleColumn"> <tr> <td> <div class="pN">3706</div> <div class="G">Tassa chattaṁ mayā dinnaṁ,</div> </td> </tr> <tr> <td> <div class="G">vicittaṁ samalaṅkataṁ;</div> </td> </tr> <tr> <td> <div class="G">Ubho hatthehi paggaṇhi,</div> </td> </tr> <tr> <td> <div class="G">sayambhū aggapuggalo.</div> </td> </tr> </table> </div>
</div>
<div class="q" id="p_20Ap1_3707"> <div class="divNumber">103.</div> <div class="p"> <table class="singleColumn"> <tr> <td> <div class="pN">3707</div> <div class="G">Aho buddhā aho dhammā,</div> </td> </tr> <tr> <td> <div class="G">aho no satthusampadā;</div> </td> </tr> <tr> <td> <div class="G">Ekacchattassa dānena,</div> </td> </tr> <tr> <td> <div class="G">duggatiṁ nupapajjahaṁ.</div> </td> </tr> </table> </div>
</div>
<div class="q" id="p_20Ap1_3708"> <div class="divNumber">104.</div> <div class="p"> <table class="singleColumn"> <tr> <td> <div class="pN">3708</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">bhavā sabbe samūhatā;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_3709"> <div class="divNumber">105.</div> <div class="p"> <table class="singleColumn"> <tr> <td> <div class="pN">3709</div> <div class="G">Paṭisambhidā catasso,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ”. (2925)</div> </td> </tr> </table> </div>
</div>
<div class="q" id="p_20Ap1_3710"> <div class="p">
<span class="pN">3710</span>Itthaṁ sudaṁ āyasmā saparivārachattadāyako thero imā gāthāyo abhāsitthāti. </div>
</div>
<div class="CENTER" id="p_20Ap1_3711">
<span class="pN">3711</span>Saparivārachattadāyakattherassāpadānaṁ dasamaṁ.</div>
<div class="ENDH3" id="p_20Ap1_3712">
<span class="pN">3712</span>Umāpupphiyavaggo tettiṁsatimo.</div>
<div class="SUMMARY" id="p_20Ap1_3713">
<span class="pN">3713</span><span class="firstLetter">T</span>assuddānaṁ</div>
<div class="q" id="p_20Ap1_3714"> <div class="p"> <table class="singleColumn"> <tr> <td> <div class="pN">3714</div> <div class="G">Umāpupphañca pulinaṁ,</div> </td> </tr> <tr> <td> <div class="G">hāso yañño nimittako;</div> </td> </tr> <tr> <td> <div class="G">Saṁsāvako nigguṇḍī ca,</div> </td> </tr> <tr> <td> <div class="G">sumanaṁ pupphachattako;</div> </td> </tr> <tr> <td> <div class="G">Saparivārachatto ca,</div> </td> </tr> <tr> <td> <div class="G">gāthā sattasatuttarāti.</div> </td> </tr> </table> </div>
</div>
</html>
