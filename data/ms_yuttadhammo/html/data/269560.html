<html>
<div class="i">2.6.1 Dhammacakkapavattanavāra</div>
<div class="h">Yuganaddhavagga</div>
<div class="h">Paṭisambhidākathā</div>
<div class="h">Dhammacakkapavattanavāra</div>
<div class="q" id="p_26Ps_1543"> <div class="divNumber">30.</div> <div class="p">
<span class="pN">1543</span>Evaṁ me sutaṁ— ekaṁ samayaṁ bhagavā bārāṇasiyaṁ viharati isipatane migadāye. Tatra kho bhagavā pañcavaggiye bhikkhū āmantesi— </div>
</div>
<div class="q" id="p_26Ps_1544"> <div class="p">
<span class="pN">1544</span>“Dveme, bhikkhave, antā pabbajitena na sevitabbā. Katame dve? Yo cāyaṁ kāmesu kāmasukhallikānuyogo hīno gammo pothujjaniko anariyo anatthasaṁhito; yo cāyaṁ attakilamathānuyogo dukkho anariyo anatthasaṁhito. Ete kho, bhikkhave, ubho ante anupagamma majjhimā paṭipadā tathāgatena abhisambuddhā cakkhukaraṇī ñāṇakaraṇī upasamāya abhiññāya sambodhāya nibbānāya saṁvattati. </div>
</div>
<div class="q" id="p_26Ps_1545"> <div class="p">
<span class="pN">1545</span>Katamā ca sā, bhikkhave, majjhimā paṭipadā tathāgatena abhisambuddhā cakkhukaraṇī ñāṇakaraṇī upasamāya abhiññāya sambodhāya nibbānāya saṁvattati? Ayameva ariyo aṭṭhaṅgiko maggo, seyyathidaṁ— sammādiṭṭhi…pe… sammāsamādhi. Ayaṁ kho sā, bhikkhave, majjhimā paṭipadā tathāgatena abhisambuddhā cakkhukaraṇī ñāṇakaraṇī upasamāya abhiññāya sambodhāya nibbānāya saṁvattati. </div>
</div>
<div class="q" id="p_26Ps_1546"> <div class="p">
<span class="pN">1546</span>Idaṁ kho pana, bhikkhave, dukkhaṁ ariyasaccaṁ. Jātipi dukkhā, jarāpi dukkhā, byādhipi dukkho, maraṇampi dukkhaṁ, appiyehi sampayogo dukkho, piyehi vippayogo dukkho, yampicchaṁ na labhati tampi dukkhaṁ; saṁkhittena pañcupādānakkhandhā dukkhā. Idaṁ kho pana, bhikkhave, dukkhasamudayaṁ ariyasaccaṁ— yāyaṁ taṇhā ponobhavikā nandirāgasahagatā tatratatrābhinandinī, seyyathidaṁ— kāmataṇhā, bhavataṇhā, vibhavataṇhā. Idaṁ kho pana, bhikkhave, dukkhanirodhaṁ ariyasaccaṁ— yo tassāyeva taṇhāya asesavirāganirodho cāgo paṭinissaggo mutti anālayo. Idaṁ kho pana, bhikkhave, dukkhanirodhagāminī paṭipadā ariyasaccaṁ— ayameva ariyo aṭṭhaṅgiko maggo, seyyathidaṁ— sammādiṭṭhi…pe… sammāsamādhi. </div>
</div>
<div class="q" id="p_26Ps_1547"> <div class="p">
<span class="pN">1547</span>‘Idaṁ dukkhaṁ ariyasaccan’ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi. ‘Taṁ kho panidaṁ dukkhaṁ ariyasaccaṁ pariññeyyan’ti me, bhikkhave…pe… pariññātanti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi. </div>
</div>
<div class="q" id="p_26Ps_1548"> <div class="p">
<span class="pN">1548</span>‘Idaṁ dukkhasamudayaṁ ariyasaccan’ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi. ‘Taṁ kho panidaṁ dukkhasamudayaṁ ariyasaccaṁ pahātabban’ti me, bhikkhave…pe… pahīnanti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi. </div>
</div>
<div class="q" id="p_26Ps_1549"> <div class="p">
<span class="pN">1549</span>‘Idaṁ dukkhanirodhaṁ ariyasaccan’ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi. ‘Taṁ kho panidaṁ dukkhanirodhaṁ ariyasaccaṁ sacchikātabban’ti me, bhikkhave…pe… sacchikatanti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi. </div>
</div>
<div class="q" id="p_26Ps_1550"> <div class="p">
<span class="pN">1550</span>‘Idaṁ dukkhanirodhagāminī paṭipadā ariyasaccan’ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi. ‘Taṁ kho panidaṁ dukkhanirodhagāminī paṭipadā ariyasaccaṁ bhāvetabban’ti me, bhikkhave…pe… bhāvitanti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi. </div>
</div>
<div class="q" id="p_26Ps_1551"> <div class="p">
<span class="pN">1551</span>Yāvakīvañca me, bhikkhave, imesu catūsu ariyasaccesu evaṁ tiparivaṭṭaṁ dvādasākāraṁ yathābhūtaṁ ñāṇadassanaṁ na suvisuddhaṁ ahosi, neva tāvāhaṁ, bhikkhave, sadevake loke samārake sabrahmake sassamaṇabrāhmaṇiyā pajāya sadevamanussāya ‘anuttaraṁ sammāsambodhiṁ abhisambuddho’ti paccaññāsiṁ. </div>
</div>
<div class="q" id="p_26Ps_1552"> <div class="p">
<span class="pN">1552</span>Yato ca kho me, bhikkhave, imesu catūsu ariyasaccesu evaṁ tiparivaṭṭaṁ dvādasākāraṁ yathābhūtaṁ ñāṇadassanaṁ suvisuddhaṁ ahosi, athāhaṁ, bhikkhave, sadevake loke samārake sabrahmake sassamaṇabrāhmaṇiyā pajāya sadevamanussāya ‘anuttaraṁ sammāsambodhiṁ abhisambuddho’ti paccaññāsiṁ. Ñāṇañca pana me dassanaṁ udapādi— ‘akuppā me vimutti, ayamantimā jāti, natthi dāni punabbhavo’”ti. </div>
</div>
<div class="q" id="p_26Ps_1553"> <div class="p">
<span class="pN">1553</span>Idamavoca bhagavā. Attamanā pañcavaggiyā bhikkhū bhagavato bhāsitaṁ abhinandunti. </div>
</div>
<div class="q" id="p_26Ps_1554"> <div class="p">
<span class="pN">1554</span>Imasmiñca pana veyyākaraṇasmiṁ bhaññamāne āyasmato koṇḍaññassa virajaṁ vītamalaṁ dhammacakkhuṁ udapādi— “yaṁ kiñci samudayadhammaṁ, sabbaṁ taṁ nirodhadhamman”ti. </div>
</div>
<div class="q" id="p_26Ps_1555"> <div class="p">
<span class="pN">1555</span>Pavattite ca pana bhagavatā dhammacakke bhummā devā saddamanussāvesuṁ— “etaṁ bhagavatā bārāṇasiyaṁ isipatane migadāye anuttaraṁ dhammacakkaṁ pavattitaṁ appaṭivattiyaṁ samaṇena vā brāhmaṇena vā devena vā mārena vā brahmunā vā kenaci vā lokasmin”ti. Bhummānaṁ devānaṁ saddaṁ sutvā cātumahārājikā devā saddamanussāvesuṁ… cātumahārājikānaṁ devānaṁ saddaṁ sutvā tāvatiṁsā devā…pe… yāmā devā…pe… tusitā devā…pe… nimmānaratī devā…pe… paranimmitavasavattī devā…pe… brahmakāyikā devā saddamanussāvesuṁ— “etaṁ bhagavatā bārāṇasiyaṁ isipatane migadāye anuttaraṁ dhammacakkaṁ pavattitaṁ appaṭivattiyaṁ samaṇena vā brāhmaṇena vā devena vā mārena vā brahmunā vā kenaci vā lokasmin”ti. </div>
</div>
<div class="q" id="p_26Ps_1556"> <div class="p">
<span class="pN">1556</span>Itiha tena khaṇena tena layena tena muhuttena yāva brahmalokā saddo abbhuggacchi. Ayañca dasasahassī lokadhātu saṅkampi sampakampi sampavedhi, appamāṇo ca uḷāro obhāso loke pāturahosi atikkamma devānaṁ devānubhāvanti. </div>
</div>
<div class="q" id="p_26Ps_1557"> <div class="p">
<span class="pN">1557</span>Atha kho bhagavā imaṁ udānaṁ udānesi— “aññāsi vata bho koṇḍañño; aññāsi vata bho koṇḍañño”ti. Iti hidaṁ āyasmato koṇḍaññassa “aññāsikoṇḍañño”tveva nāmaṁ ahosi. </div>
</div>
<div class="q" id="p_26Ps_1558"> <div class="p">
<span class="pN">1558</span>“‘<span class="bold">Idaṁ dukkhaṁ ariyasaccan’</span>ti pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi”. </div>
</div>
<div class="q" id="p_26Ps_1559"> <div class="p">
<span class="pN">1559</span>Cakkhuṁ udapādīti— kenaṭṭhena? Ñāṇaṁ udapādīti— kenaṭṭhena? Paññā udapādīti— kenaṭṭhena? Vijjā udapādīti— kenaṭṭhena? Āloko udapādīti— kenaṭṭhena? <span class="bold">Cakkhuṁ udapādī</span>ti— dassanaṭṭhena. <span class="bold">Ñāṇaṁ udapādī</span>ti— ñātaṭṭhena. <span class="bold">Paññā udapādī</span>ti— pajānanaṭṭhena. <span class="bold">Vijjā udapādī</span>ti— paṭivedhaṭṭhena. <span class="bold">Āloko udapādī</span>ti— obhāsaṭṭhena. </div>
</div>
<div class="q" id="p_26Ps_1560"> <div class="p">
<span class="pN">1560</span>Cakkhuṁ dhammo, ñāṇaṁ dhammo, paññā dhammo, vijjā dhammo, āloko dhammo. Ime pañca dhammā dhammapaṭisambhidāya ārammaṇā ceva honti gocarā ca. Ye tassā ārammaṇā te tassā gocarā. Ye tassā gocarā te tassā ārammaṇā. Tena vuccati— “dhammesu ñāṇaṁ dhammapaṭisambhidā”. </div>
</div>
<div class="q" id="p_26Ps_1561"> <div class="p">
<span class="pN">1561</span>Dassanaṭṭho attho, ñātaṭṭho attho, pajānanaṭṭho attho, paṭivedhaṭṭho attho, obhāsaṭṭho attho. Ime pañca atthā atthapaṭisambhidāya ārammaṇā ceva honti gocarā ca. Ye tassā ārammaṇā te tassā gocarā. Ye tassā gocarā te tassā ārammaṇā. Tena vuccati— “atthesu ñāṇaṁ atthapaṭisambhidā”. </div>
</div>
<div class="q" id="p_26Ps_1562"> <div class="p">
<span class="pN">1562</span>Pañca dhamme sandassetuṁ byañjananiruttābhilāpā, pañca atthe sandassetuṁ byañjananiruttābhilāpā. Imā dasa niruttiyo niruttipaṭisambhidāya ārammaṇā ceva honti gocarā ca. Ye tassā ārammaṇā te tassā gocarā. Ye tassā gocarā te tassā ārammaṇā. Tena vuccati— “niruttīsu ñāṇaṁ niruttipaṭisambhidā”. </div>
</div>
<div class="q" id="p_26Ps_1563"> <div class="p">
<span class="pN">1563</span>Pañcasu dhammesu ñāṇāni, pañcasu atthesu ñāṇāni, dasasu niruttīsu ñāṇāni. Imāni vīsati ñāṇāni paṭibhānapaṭisambhidāya ārammaṇā ceva honti gocarā ca. Ye tassā ārammaṇā te tassā gocarā. Ye tassā gocarā te tassā ārammaṇā. Tena vuccati— “paṭibhānesu ñāṇaṁ paṭibhānapaṭisambhidā”. </div>
</div>
<div class="q" id="p_26Ps_1564"> <div class="p">
<span class="pN">1564</span>“‘Taṁ kho panidaṁ dukkhaṁ ariyasaccaṁ pariññeyyan’ti…pe… pariññātanti pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi”. </div>
</div>
<div class="q" id="p_26Ps_1565"> <div class="p">
<span class="pN">1565</span>Cakkhuṁ udapādīti— kenaṭṭhena? Ñāṇaṁ udapādīti— kenaṭṭhena? Paññā udapādīti— kenaṭṭhena? Vijjā udapādīti— kenaṭṭhena? Āloko udapādīti— kenaṭṭhena? <span class="bold">Cakkhuṁ udapādī</span>ti— dassanaṭṭhena. <span class="bold">Ñāṇaṁ udapādī</span>ti— ñātaṭṭhena. <span class="bold">Paññā udapādī</span>ti— pajānanaṭṭhena. <span class="bold">Vijjā udapādī</span>ti— paṭivedhaṭṭhena. <span class="bold">Āloko udapādī</span>ti— obhāsaṭṭhena. </div>
</div>
<div class="q" id="p_26Ps_1566"> <div class="p">
<span class="pN">1566</span>Cakkhuṁ dhammo, ñāṇaṁ dhammo, paññā dhammo, vijjā dhammo, āloko dhammo. Ime pañca dhammā dhammapaṭisambhidāya ārammaṇā ceva honti gocarā ca. Ye tassā ārammaṇā te tassā gocarā. Ye tassā gocarā te tassā ārammaṇā. Tena vuccati— “dhammesu ñāṇaṁ dhammapaṭisambhidā”. </div>
</div>
<div class="q" id="p_26Ps_1567"> <div class="p">
<span class="pN">1567</span>Dassanaṭṭho attho, ñātaṭṭho attho, pajānanaṭṭho attho, paṭivedhaṭṭho attho, obhāsaṭṭho attho. Ime pañca atthā atthapaṭisambhidāya ārammaṇā ceva honti gocarā ca. Ye tassā ārammaṇā te tassā gocarā. Ye tassā gocarā te tassā ārammaṇā. Tena vuccati— “atthesu ñāṇaṁ atthapaṭisambhidā”. </div>
</div>
<div class="q" id="p_26Ps_1568"> <div class="p">
<span class="pN">1568</span>Pañca dhamme sandassetuṁ byañjananiruttābhilāpā, pañca atthe sandassetuṁ byañjananiruttābhilāpā. Imā dasa niruttiyo niruttipaṭisambhidāya ārammaṇā ceva honti gocarā ca. Ye tassā ārammaṇā te tassā gocarā. Ye tassā gocarā te tassā ārammaṇā. Tena vuccati— “niruttīsu ñāṇaṁ niruttipaṭisambhidā”. </div>
</div>
<div class="q" id="p_26Ps_1569"> <div class="p">
<span class="pN">1569</span>Pañcasu dhammesu ñāṇāni, pañcasu atthesu ñāṇāni, dasasu niruttīsu ñāṇāni. Imāni vīsati ñāṇāni paṭibhānapaṭisambhidāya ārammaṇā ceva honti gocarā ca. Ye tassā ārammaṇā te tassā gocarā. Ye tassā gocarā te tassā ārammaṇā. Tena vuccati— “paṭibhānesu ñāṇaṁ paṭibhānapaṭisambhidā”. </div>
</div>
<div class="q" id="p_26Ps_1570"> <div class="p">
<span class="pN">1570</span>Dukkhe ariyasacce pannarasa dhammā, pannarasa atthā, tiṁsa niruttiyo, saṭṭhi ñāṇāni. </div>
</div>
<div class="q" id="p_26Ps_1571"> <div class="p">
<span class="pN">1571</span>“‘<span class="bold">Idaṁ dukkhasamudayaṁ ariyasaccan</span>’ti pubbe ananussutesu dhammesu cakkhuṁ udapādi…pe… āloko udapādi. ‘Taṁ kho panidaṁ dukkhasamudayaṁ ariyasaccaṁ pahātabban’ti…pe… pahīnanti pubbe ananussutesu dhammesu cakkhuṁ udapādi…pe… āloko udapādi…pe…”. </div>
</div>
<div class="q" id="p_26Ps_1572"> <div class="p">
<span class="pN">1572</span>Dukkhasamudaye ariyasacce pannarasa dhammā, pannarasa atthā, tiṁsa niruttiyo, saṭṭhi ñāṇāni. </div>
</div>
<div class="q" id="p_26Ps_1573"> <div class="p">
<span class="pN">1573</span>“‘<span class="bold">Idaṁ dukkhanirodhaṁ ariyasaccan</span>’ti pubbe ananussutesu dhammesu cakkhuṁ udapādi…pe… āloko udapādi. ‘Taṁ kho panidaṁ dukkhanirodhaṁ ariyasaccaṁ sacchikātabban’ti…pe… sacchikatanti pubbe ananussutesu dhammesu cakkhuṁ udapādi…pe… āloko udapādi…pe…”. </div>
</div>
<div class="q" id="p_26Ps_1574"> <div class="p">
<span class="pN">1574</span>Dukkhanirodhe ariyasacce pannarasa dhammā, pannarasa atthā, tiṁsa niruttiyo, saṭṭhi ñāṇāni. </div>
</div>
<div class="q" id="p_26Ps_1575"> <div class="p">
<span class="pN">1575</span>“‘<span class="bold">Idaṁ dukkhanirodhagāminī paṭipadā ariyasaccan</span>’ti pubbe ananussutesu dhammesu cakkhuṁ udapādi…pe… āloko udapādi. ‘Taṁ kho panidaṁ dukkhanirodhagāminī paṭipadā ariyasaccaṁ bhāvetabban’ti…pe… bhāvitanti pubbe ananussutesu dhammesu cakkhuṁ udapādi…pe… āloko udapādi…pe…”. </div>
</div>
<div class="q" id="p_26Ps_1576"> <div class="p">
<span class="pN">1576</span>Dukkhanirodhagāminiyā paṭipadāya ariyasacce pannarasa dhammā, pannarasa atthā, tiṁsa niruttiyo, saṭṭhi ñāṇāni. </div>
</div>
<div class="q" id="p_26Ps_1577"> <div class="p">
<span class="pN">1577</span>Catūsu ariyasaccesu saṭṭhi dhammā, saṭṭhi atthā, vīsatisataniruttiyo, cattālīsañca dve ca ñāṇasatāni. </div>
</div>
</html>
