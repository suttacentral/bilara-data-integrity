<html>
<div class="i">1.1.8 Samuccayavāra</div>
<div class="h">Bhikkhuvibhaṅga</div>
<div class="h">Paṭhamabhāga</div>
<div class="h">Samuccayavāra</div>
<div class="q" id="p_5V_588"> <div class="divNumber">187.</div> <div class="p">
<span class="pN">588</span>Methunaṁ dhammaṁ paṭisevanto kati āpattiyo āpajjati? Methunaṁ dhammaṁ paṭisevanto tisso āpattiyo āpajjati. Akkhāyite sarīre methunaṁ dhammaṁ paṭisevati, āpatti pārājikassa; yebhuyyena khāyite sarīre methunaṁ dhammaṁ paṭisevati, āpatti thullaccayassa; vaṭṭakate mukhe acchupantaṁ aṅgajātaṁ paveseti, āpatti dukkaṭassa—  methunaṁ dhammaṁ paṭisevanto imā tisso āpattiyo āpajjati. </div>
</div>
<div class="q" id="p_5V_589"> <div class="p">
<span class="pN">589</span>Tā āpattiyo catunnaṁ vipattīnaṁ kati vipattiyo bhajanti, sattannaṁ āpattikkhandhānaṁ katihi āpattikkhandhehi saṅgahitā, channaṁ āpattisamuṭṭhānānaṁ katihi samuṭṭhānehi samuṭṭhanti, catunnaṁ adhikaraṇānaṁ katamaṁ adhikaraṇaṁ, sattannaṁ samathānaṁ katihi samathehi sammanti? Tā āpattiyo catunnaṁ vipattīnaṁ dve vipattiyo bhajanti—  siyā sīlavipattiṁ, siyā ācāravipattiṁ. Sattannaṁ āpattikkhandhānaṁ tīhi āpattikkhandhehi saṅgahitā—  siyā pārājikāpattikkhandhena, siyā thullaccayāpattikkhandhena, siyā dukkaṭāpattikkhandhena. Channaṁ āpattisamuṭṭhānānaṁ ekena samuṭṭhānena samuṭṭhanti—  kāyato ca cittato ca samuṭṭhanti, na vācato. Catunnaṁ adhikaraṇānaṁ, āpattādhikaraṇaṁ. Sattannaṁ samathānaṁ tīhi samathehi sammanti—  siyā sammukhāvinayena ca paṭiññātakaraṇena ca, siyā sammukhāvinayena ca tiṇavatthārakena ca…pe… . (1) </div>
</div>
<div class="q" id="p_5V_590"> <div class="p">
<span class="pN">590</span>Anādariyaṁ paṭicca udake uccāraṁ vā passāvaṁ vā kheḷaṁ vā karonto kati āpattiyo āpajjati? Anādariyaṁ paṭicca udake uccāraṁ vā passāvaṁ vā kheḷaṁ vā karonto ekaṁ āpattiṁ āpajjati. Dukkaṭaṁ—  anādariyaṁ paṭicca udake uccāraṁ vā passāvaṁ vā kheḷaṁ vā karonto imaṁ ekaṁ āpattiṁ āpajjati. </div>
</div>
<div class="q" id="p_5V_591"> <div class="p">
<span class="pN">591</span>Sā āpatti catunnaṁ vipattīnaṁ kati vipattiyo bhajati, sattannaṁ āpattikkhandhānaṁ katihi āpattikkhandhehi saṅgahitā, channaṁ āpattisamuṭṭhānānaṁ katihi samuṭṭhānehi samuṭṭhāti, catunnaṁ adhikaraṇānaṁ katamaṁ adhikaraṇaṁ, sattannaṁ, samathānaṁ katihi samathehi sammati? Sā āpatti catunnaṁ vipattīnaṁ ekaṁ vipattiṁ bhajati—  ācāravipattiṁ. Sattannaṁ āpattikkhandhānaṁ ekena āpattikkhandhena saṅgahitā—  dukkaṭāpattikkhandhena. Channaṁ āpattisamuṭṭhānānaṁ ekena samuṭṭhānena samuṭṭhāti—  kāyato ca cittato ca samuṭṭhāti, na vācato. Catunnaṁ adhikaraṇānaṁ, āpattādhikaraṇaṁ. Sattannaṁ samathānaṁ tīhi samathehi sammati—  siyā sammukhāvinayena ca paṭiññātakaraṇena ca, siyā sammukhāvinayena ca tiṇavatthārakena ca. (2) </div>
</div>
<div class="CENTER" id="p_5V_592">
<span class="pN">592</span>Samuccayavāro niṭṭhito aṭṭhamo.<br> Ime aṭṭha vārā sajjhāyamaggena likhitā.</div>
<div class="SUMMARY" id="p_5V_593">
<span class="pN">593</span><span class="firstLetter">T</span>assuddānaṁ</div>
<div class="q" id="p_5V_594"> <div class="p"> <table class="singleColumn"> <tr> <td> <div class="pN">594</div> <div class="G">Katthapaññatti kati ca,</div> </td> </tr> <tr> <td> <div class="G">Vipattisaṅgahena ca;</div> </td> </tr> <tr> <td> <div class="G">Samuṭṭhānādhikaraṇā,</div> </td> </tr> <tr> <td> <div class="G">Samatho samuccayena cāti.</div> </td> </tr> </table> </div>
</div>
</html>
