<html>
<div class="i">9.1.3 Mahāsuvajātaka</div>
<div class="h">Navakanipāta</div>
<div class="h">Gijjhavagga</div>
<div class="h">Mahāsuvajātaka</div>
<div class="q" id="p_22J_1802"> <div class="divNumber">20.</div> <div class="p"> <table class="singleColumn"> <tr> <td> <div class="pN">1802</div> <div class="G">“Dumo yadā hoti phalūpapanno,</div> </td> </tr> <tr> <td> <div class="G">Bhuñjanti naṁ vihaṅgamā sampatantā;</div> </td> </tr> <tr> <td> <div class="G">Khīṇanti ñatvāna dumaṁ phalaccaye,</div> </td> </tr> <tr> <td> <div class="G">Disodisaṁ yanti tato vihaṅgamā.</div> </td> </tr> </table> </div>
</div>
<div class="q" id="p_22J_1803"> <div class="divNumber">21.</div> <div class="p"> <table class="singleColumn"> <tr> <td> <div class="pN">1803</div> <div class="G">Cara cārikaṁ lohitatuṇḍa māmari,</div> </td> </tr> <tr> <td> <div class="G">Kiṁ tvaṁ suva sukkhadumamhi jhāyasi;</div> </td> </tr> <tr> <td> <div class="G">Tadiṅgha maṁ brūhi vasantasannibha,</div> </td> </tr> <tr> <td> <div class="G">Kasmā suva sukkhadumaṁ na riñcasi”.</div> </td> </tr> </table> </div>
</div>
<div class="q" id="p_22J_1804"> <div class="divNumber">22.</div> <div class="p"> <table class="singleColumn"> <tr> <td> <div class="pN">1804</div> <div class="G">“Ye ve sakhīnaṁ sakhāro bhavanti,</div> </td> </tr> <tr> <td> <div class="G">Pāṇaccaye dukkhasukhesu haṁsa;</div> </td> </tr> <tr> <td> <div class="G">Khīṇaṁ akhīṇampi na taṁ jahanti,</div> </td> </tr> <tr> <td> <div class="G">Santo sataṁ dhammamanussarantā.</div> </td> </tr> </table> </div>
</div>
<div class="q" id="p_22J_1805"> <div class="divNumber">23.</div> <div class="p"> <table class="singleColumn"> <tr> <td> <div class="pN">1805</div> <div class="G">Sohaṁ sataṁ aññatarosmi haṁsa,</div> </td> </tr> <tr> <td> <div class="G">Ñātī ca me hoti sakhā ca rukkho;</div> </td> </tr> <tr> <td> <div class="G">Taṁ nussahe jīvikattho pahātuṁ,</div> </td> </tr> <tr> <td> <div class="G">Khīṇanti ñatvāna na hesa dhammo”.</div> </td> </tr> </table> </div>
</div>
<div class="q" id="p_22J_1806"> <div class="divNumber">24.</div> <div class="p"> <table class="singleColumn"> <tr> <td> <div class="pN">1806</div> <div class="G">“Sādhu sakkhi kataṁ hoti,</div> </td> </tr> <tr> <td> <div class="G">metti saṁsati santhavo;</div> </td> </tr> <tr> <td> <div class="G">Sacetaṁ dhammaṁ rocesi,</div> </td> </tr> <tr> <td> <div class="G">pāsaṁsosi vijānataṁ.</div> </td> </tr> </table> </div>
</div>
<div class="q" id="p_22J_1807"> <div class="divNumber">25.</div> <div class="p"> <table class="singleColumn"> <tr> <td> <div class="pN">1807</div> <div class="G">So te suva varaṁ dammi,</div> </td> </tr> <tr> <td> <div class="G">pattayāna vihaṅgama;</div> </td> </tr> <tr> <td> <div class="G">Varaṁ varassu vakkaṅga,</div> </td> </tr> <tr> <td> <div class="G">yaṁ kiñci manasicchasi”.</div> </td> </tr> </table> </div>
</div>
<div class="q" id="p_22J_1808"> <div class="divNumber">26.</div> <div class="p"> <table class="singleColumn"> <tr> <td> <div class="pN">1808</div> <div class="G">“Varañca me haṁsa bhavaṁ dadeyya,</div> </td> </tr> <tr> <td> <div class="G">Ayañca rukkho punarāyuṁ labhetha;</div> </td> </tr> <tr> <td> <div class="G">So sākhavā phalimā saṁvirūḷho,</div> </td> </tr> <tr> <td> <div class="G">Madhutthiko tiṭṭhatu sobhamāno”.</div> </td> </tr> </table> </div>
</div>
<div class="q" id="p_22J_1809"> <div class="divNumber">27.</div> <div class="p"> <table class="singleColumn"> <tr> <td> <div class="pN">1809</div> <div class="G">“Taṁ passa samma phalimaṁ uḷāraṁ,</div> </td> </tr> <tr> <td> <div class="G">Sahāva te hotu udumbarena;</div> </td> </tr> <tr> <td> <div class="G">So sākhavā phalimā saṁvirūḷho,</div> </td> </tr> <tr> <td> <div class="G">Madhutthiko tiṭṭhatu sobhamāno”.</div> </td> </tr> </table> </div>
</div>
<div class="q" id="p_22J_1810"> <div class="divNumber">28.</div> <div class="p"> <table class="singleColumn"> <tr> <td> <div class="pN">1810</div> <div class="G">“Evaṁ sakka sukhī hohi,</div> </td> </tr> <tr> <td> <div class="G">saha sabbehi ñātibhi;</div> </td> </tr> <tr> <td> <div class="G">Yathāhamajja sukhito,</div> </td> </tr> <tr> <td> <div class="G">disvāna saphalaṁ dumaṁ”.</div> </td> </tr> </table> </div>
</div>
<div class="q" id="p_22J_1811"> <div class="divNumber">29.</div> <div class="p"> <table class="singleColumn"> <tr> <td> <div class="pN">1811</div> <div class="G">“Suvassa ca varaṁ datvā,</div> </td> </tr> <tr> <td> <div class="G">katvāna saphalaṁ dumaṁ;</div> </td> </tr> <tr> <td> <div class="G">Pakkāmi saha bhariyāya,</div> </td> </tr> <tr> <td> <div class="G">devānaṁ nandanaṁ vanan”ti.</div> </td> </tr> </table> </div>
</div>
<div class="CENTER" id="p_22J_1812">
<span class="pN">1812</span>Mahāsuvajātakaṁ tatiyaṁ.</div>
</html>
