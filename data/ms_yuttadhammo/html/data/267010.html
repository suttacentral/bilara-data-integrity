<html>
<div class="i">4.3 Nandakapetavatthu</div>
<div class="h">Mahāvagga</div>
<div class="h">Nandakapetavatthu</div>
<div class="q" id="p_19Pv_707"> <div class="divNumber">658.</div> <div class="p"> <table class="singleColumn"> <tr> <td> <div class="pN">707</div> <div class="G">Rājā piṅgalako nāma,</div> </td> </tr> <tr> <td> <div class="G">Suraṭṭhānaṁ adhipati ahu;</div> </td> </tr> <tr> <td> <div class="G">Moriyānaṁ upaṭṭhānaṁ gantvā,</div> </td> </tr> <tr> <td> <div class="G">Suraṭṭhaṁ punarāgamā.</div> </td> </tr> </table> </div>
</div>
<div class="q" id="p_19Pv_708"> <div class="divNumber">659.</div> <div class="p"> <table class="singleColumn"> <tr> <td> <div class="pN">708</div> <div class="G">Uṇhe majjhanhike kāle,</div> </td> </tr> <tr> <td> <div class="G">Rājā paṅkaṁ upāgami;</div> </td> </tr> <tr> <td> <div class="G">Addasa maggaṁ ramaṇīyaṁ,</div> </td> </tr> <tr> <td> <div class="G">Petānaṁ taṁ vaṇṇupathaṁ.</div> </td> </tr> </table> </div>
</div>
<div class="q" id="p_19Pv_709"> <div class="divNumber">660.</div> <div class="p">
<span class="pN">709</span>Sārathiṁ āmantayī rājā—  </div>
</div>
<div class="q" id="p_19Pv_710"> <div class="p"> <table class="singleColumn"> <tr> <td> <div class="pN">710</div> <div class="G">“Ayaṁ maggo ramaṇīyo,</div> </td> </tr> <tr> <td> <div class="G">khemo sovatthiko sivo;</div> </td> </tr> <tr> <td> <div class="G">Iminā sārathi yāma,</div> </td> </tr> <tr> <td> <div class="G">suraṭṭhānaṁ santike ito”.</div> </td> </tr> </table> </div>
</div>
<div class="q" id="p_19Pv_711"> <div class="divNumber">661.</div> <div class="p"> <table class="singleColumn"> <tr> <td> <div class="pN">711</div> <div class="G">Tena pāyāsi soraṭṭho,</div> </td> </tr> <tr> <td> <div class="G">senāya caturaṅginiyā;</div> </td> </tr> <tr> <td> <div class="G">Ubbiggarūpo puriso,</div> </td> </tr> <tr> <td> <div class="G">soraṭṭhaṁ etadabravi.</div> </td> </tr> </table> </div>
</div>
<div class="q" id="p_19Pv_712"> <div class="divNumber">662.</div> <div class="p"> <table class="singleColumn"> <tr> <td> <div class="pN">712</div> <div class="G">“Kummaggaṁ paṭipannamhā,</div> </td> </tr> <tr> <td> <div class="G">bhiṁsanaṁ lomahaṁsanaṁ;</div> </td> </tr> <tr> <td> <div class="G">Purato dissati maggo,</div> </td> </tr> <tr> <td> <div class="G">pacchato ca na dissati.</div> </td> </tr> </table> </div>
</div>
<div class="q" id="p_19Pv_713"> <div class="divNumber">663.</div> <div class="p"> <table class="singleColumn"> <tr> <td> <div class="pN">713</div> <div class="G">Kummaggaṁ paṭipannamhā,</div> </td> </tr> <tr> <td> <div class="G">yamapurisāna santike;</div> </td> </tr> <tr> <td> <div class="G">Amānuso vāyati gandho,</div> </td> </tr> <tr> <td> <div class="G">ghoso suyyati dāruṇo”.</div> </td> </tr> </table> </div>
</div>
<div class="q" id="p_19Pv_714"> <div class="divNumber">664.</div> <div class="p"> <table class="singleColumn"> <tr> <td> <div class="pN">714</div> <div class="G">Saṁviggo rājā soraṭṭho,</div> </td> </tr> <tr> <td> <div class="G">sārathiṁ etadabravi;</div> </td> </tr> <tr> <td> <div class="G">“Kummaggaṁ paṭipannamhā,</div> </td> </tr> <tr> <td> <div class="G">bhiṁsanaṁ lomahaṁsanaṁ;</div> </td> </tr> <tr> <td> <div class="G">Purato dissati maggo,</div> </td> </tr> <tr> <td> <div class="G">pacchato ca na dissati.</div> </td> </tr> </table> </div>
</div>
<div class="q" id="p_19Pv_715"> <div class="divNumber">665.</div> <div class="p"> <table class="singleColumn"> <tr> <td> <div class="pN">715</div> <div class="G">Kummaggaṁ paṭipannamhā,</div> </td> </tr> <tr> <td> <div class="G">yamapurisāna santike;</div> </td> </tr> <tr> <td> <div class="G">Amānuso vāyati gandho,</div> </td> </tr> <tr> <td> <div class="G">ghoso suyyati dāruṇo”.</div> </td> </tr> </table> </div>
</div>
<div class="q" id="p_19Pv_716"> <div class="divNumber">666.</div> <div class="p"> <table class="singleColumn"> <tr> <td> <div class="pN">716</div> <div class="G">Hatthikkhandhaṁ samāruyha,</div> </td> </tr> <tr> <td> <div class="G">Olokento catuddisaṁ;</div> </td> </tr> <tr> <td> <div class="G">Addasa nigrodhaṁ ramaṇīyaṁ,</div> </td> </tr> <tr> <td> <div class="G">Pādapaṁ chāyāsampannaṁ;</div> </td> </tr> <tr> <td> <div class="G">Nīlabbhavaṇṇasadisaṁ,</div> </td> </tr> <tr> <td> <div class="G">Meghavaṇṇasirīnibhaṁ.</div> </td> </tr> </table> </div>
</div>
<div class="q" id="p_19Pv_717"> <div class="divNumber">667.</div> <div class="p"> <table class="singleColumn"> <tr> <td> <div class="pN">717</div> <div class="G">Sārathiṁ āmantayī rājā,</div> </td> </tr> <tr> <td> <div class="G">“kiṁ eso dissati brahā;</div> </td> </tr> <tr> <td> <div class="G">Nīlabbhavaṇṇasadiso,</div> </td> </tr> <tr> <td> <div class="G">meghavaṇṇasirīnibho”.</div> </td> </tr> </table> </div>
</div>
<div class="q" id="p_19Pv_718"> <div class="divNumber">668.</div> <div class="p"> <table class="singleColumn"> <tr> <td> <div class="pN">718</div> <div class="G">“Nigrodho so mahārāja,</div> </td> </tr> <tr> <td> <div class="G">pādapo chāyāsampanno;</div> </td> </tr> <tr> <td> <div class="G">Nīlabbhavaṇṇasadiso,</div> </td> </tr> <tr> <td> <div class="G">meghavaṇṇasirīnibho”.</div> </td> </tr> </table> </div>
</div>
<div class="q" id="p_19Pv_719"> <div class="divNumber">669.</div> <div class="p"> <table class="singleColumn"> <tr> <td> <div class="pN">719</div> <div class="G">Tena pāyāsi soraṭṭho,</div> </td> </tr> <tr> <td> <div class="G">yena so dissate brahā;</div> </td> </tr> <tr> <td> <div class="G">Nīlabbhavaṇṇasadiso,</div> </td> </tr> <tr> <td> <div class="G">meghavaṇṇasirīnibho.</div> </td> </tr> </table> </div>
</div>
<div class="q" id="p_19Pv_720"> <div class="divNumber">670.</div> <div class="p"> <table class="singleColumn"> <tr> <td> <div class="pN">720</div> <div class="G">Hatthikkhandhato oruyha,</div> </td> </tr> <tr> <td> <div class="G">rājā rukkhaṁ upāgami;</div> </td> </tr> <tr> <td> <div class="G">Nisīdi rukkhamūlasmiṁ,</div> </td> </tr> <tr> <td> <div class="G">sāmacco saparijjano;</div> </td> </tr> <tr> <td> <div class="G">Pūraṁ pānīyasarakaṁ,</div> </td> </tr> <tr> <td> <div class="G">pūve vitte ca addasa.</div> </td> </tr> </table> </div>
</div>
<div class="q" id="p_19Pv_721"> <div class="divNumber">671.</div> <div class="p"> <table class="singleColumn"> <tr> <td> <div class="pN">721</div> <div class="G">Puriso ca devavaṇṇī,</div> </td> </tr> <tr> <td> <div class="G">sabbābharaṇabhūsito;</div> </td> </tr> <tr> <td> <div class="G">Upasaṅkamitvā rājānaṁ,</div> </td> </tr> <tr> <td> <div class="G">soraṭṭhaṁ etadabravi.</div> </td> </tr> </table> </div>
</div>
<div class="q" id="p_19Pv_722"> <div class="divNumber">672.</div> <div class="p"> <table class="singleColumn"> <tr> <td> <div class="pN">722</div> <div class="G">“Svāgataṁ te mahārāja,</div> </td> </tr> <tr> <td> <div class="G">atho te adurāgataṁ;</div> </td> </tr> <tr> <td> <div class="G">Pivatu devo pānīyaṁ,</div> </td> </tr> <tr> <td> <div class="G">pūve khāda arindama”.</div> </td> </tr> </table> </div>
</div>
<div class="q" id="p_19Pv_723"> <div class="divNumber">673.</div> <div class="p"> <table class="singleColumn"> <tr> <td> <div class="pN">723</div> <div class="G">Pivitvā rājā pānīyaṁ,</div> </td> </tr> <tr> <td> <div class="G">sāmacco saparijjano;</div> </td> </tr> <tr> <td> <div class="G">Pūve khāditvā pitvā ca,</div> </td> </tr> <tr> <td> <div class="G">soraṭṭho etadabravi.</div> </td> </tr> </table> </div>
</div>
<div class="q" id="p_19Pv_724"> <div class="divNumber">674.</div> <div class="p"> <table class="singleColumn"> <tr> <td> <div class="pN">724</div> <div class="G">“Devatā nusi gandhabbo,</div> </td> </tr> <tr> <td> <div class="G">adu sakko purindado;</div> </td> </tr> <tr> <td> <div class="G">Ajānantā taṁ pucchāma,</div> </td> </tr> <tr> <td> <div class="G">kathaṁ jānemu taṁ mayan”ti.</div> </td> </tr> </table> </div>
</div>
<div class="q" id="p_19Pv_725"> <div class="divNumber">675.</div> <div class="p"> <table class="singleColumn"> <tr> <td> <div class="pN">725</div> <div class="G">“Nāmhi devo na gandhabbo,</div> </td> </tr> <tr> <td> <div class="G">nāpi sakko purindado;</div> </td> </tr> <tr> <td> <div class="G">Peto ahaṁ mahārāja,</div> </td> </tr> <tr> <td> <div class="G">suraṭṭhā idha māgato”ti.</div> </td> </tr> </table> </div>
</div>
<div class="q" id="p_19Pv_726"> <div class="divNumber">676.</div> <div class="p"> <table class="singleColumn"> <tr> <td> <div class="pN">726</div> <div class="G">“Kiṁsīlo kiṁsamācāro,</div> </td> </tr> <tr> <td> <div class="G">suraṭṭhasmiṁ pure tuvaṁ;</div> </td> </tr> <tr> <td> <div class="G">Kena te brahmacariyena,</div> </td> </tr> <tr> <td> <div class="G">ānubhāvo ayaṁ tavā”ti.</div> </td> </tr> </table> </div>
</div>
<div class="q" id="p_19Pv_727"> <div class="divNumber">677.</div> <div class="p"> <table class="singleColumn"> <tr> <td> <div class="pN">727</div> <div class="G">“Taṁ suṇohi mahārāja,</div> </td> </tr> <tr> <td> <div class="G">arindama raṭṭhavaḍḍhana;</div> </td> </tr> <tr> <td> <div class="G">Amaccā pārisajjā ca,</div> </td> </tr> <tr> <td> <div class="G">brāhmaṇo ca purohito.</div> </td> </tr> </table> </div>
</div>
<div class="q" id="p_19Pv_728"> <div class="divNumber">678.</div> <div class="p"> <table class="singleColumn"> <tr> <td> <div class="pN">728</div> <div class="G">Suraṭṭhasmiṁ ahaṁ deva,</div> </td> </tr> <tr> <td> <div class="G">puriso pāpacetaso;</div> </td> </tr> <tr> <td> <div class="G">Micchādiṭṭhi ca dussīlo,</div> </td> </tr> <tr> <td> <div class="G">kadariyo paribhāsako.</div> </td> </tr> </table> </div>
</div>
<div class="q" id="p_19Pv_729"> <div class="divNumber">679.</div> <div class="p"> <table class="singleColumn"> <tr> <td> <div class="pN">729</div> <div class="G">Dadantānaṁ karontānaṁ,</div> </td> </tr> <tr> <td> <div class="G">vārayissaṁ bahujjanaṁ;</div> </td> </tr> <tr> <td> <div class="G">Aññesaṁ dadamānānaṁ,</div> </td> </tr> <tr> <td> <div class="G">antarāyakaro ahaṁ.</div> </td> </tr> </table> </div>
</div>
<div class="q" id="p_19Pv_730"> <div class="divNumber">680.</div> <div class="p"> <table class="singleColumn"> <tr> <td> <div class="pN">730</div> <div class="G">Vipāko natthi dānassa,</div> </td> </tr> <tr> <td> <div class="G">saṁyamassa kuto phalaṁ;</div> </td> </tr> <tr> <td> <div class="G">Natthi ācariyo nāma,</div> </td> </tr> <tr> <td> <div class="G">adantaṁ ko damessati.</div> </td> </tr> </table> </div>
</div>
<div class="q" id="p_19Pv_731"> <div class="divNumber">681.</div> <div class="p"> <table class="singleColumn"> <tr> <td> <div class="pN">731</div> <div class="G">Samatulyāni bhūtāni,</div> </td> </tr> <tr> <td> <div class="G">kuto jeṭṭhāpacāyiko;</div> </td> </tr> <tr> <td> <div class="G">Natthi balaṁ vīriyaṁ vā,</div> </td> </tr> <tr> <td> <div class="G">kuto uṭṭhānaporisaṁ.</div> </td> </tr> </table> </div>
</div>
<div class="q" id="p_19Pv_732"> <div class="divNumber">682.</div> <div class="p"> <table class="singleColumn"> <tr> <td> <div class="pN">732</div> <div class="G">Natthi dānaphalaṁ nāma,</div> </td> </tr> <tr> <td> <div class="G">na visodheti verinaṁ;</div> </td> </tr> <tr> <td> <div class="G">Laddheyyaṁ labhate macco,</div> </td> </tr> <tr> <td> <div class="G">niyatipariṇāmajaṁ.</div> </td> </tr> </table> </div>
</div>
<div class="q" id="p_19Pv_733"> <div class="divNumber">683.</div> <div class="p"> <table class="singleColumn"> <tr> <td> <div class="pN">733</div> <div class="G">Natthi mātā pitā bhātā,</div> </td> </tr> <tr> <td> <div class="G">loko natthi ito paraṁ;</div> </td> </tr> <tr> <td> <div class="G">Natthi dinnaṁ natthi hutaṁ,</div> </td> </tr> <tr> <td> <div class="G">sunihitaṁ na vijjati.</div> </td> </tr> </table> </div>
</div>
<div class="q" id="p_19Pv_734"> <div class="divNumber">684.</div> <div class="p"> <table class="singleColumn"> <tr> <td> <div class="pN">734</div> <div class="G">Yopi haneyya purisaṁ,</div> </td> </tr> <tr> <td> <div class="G">parassa chindate siraṁ;</div> </td> </tr> <tr> <td> <div class="G">Na koci kañci hanati,</div> </td> </tr> <tr> <td> <div class="G">sattannaṁ vivaramantare.</div> </td> </tr> </table> </div>
</div>
<div class="q" id="p_19Pv_735"> <div class="divNumber">685.</div> <div class="p"> <table class="singleColumn"> <tr> <td> <div class="pN">735</div> <div class="G">Acchejjābhejjo hi jīvo,</div> </td> </tr> <tr> <td> <div class="G">Aṭṭhaṁso guḷaparimaṇḍalo;</div> </td> </tr> <tr> <td> <div class="G">Yojanānaṁ sataṁ pañca,</div> </td> </tr> <tr> <td> <div class="G">Ko jīvaṁ chettumarahati.</div> </td> </tr> </table> </div>
</div>
<div class="q" id="p_19Pv_736"> <div class="divNumber">686.</div> <div class="p"> <table class="singleColumn"> <tr> <td> <div class="pN">736</div> <div class="G">Yathā suttaguḷe khitte,</div> </td> </tr> <tr> <td> <div class="G">nibbeṭhentaṁ palāyati;</div> </td> </tr> <tr> <td> <div class="G">Evamevaṁ ca so jīvo,</div> </td> </tr> <tr> <td> <div class="G">nibbeṭhento palāyati.</div> </td> </tr> </table> </div>
</div>
<div class="q" id="p_19Pv_737"> <div class="divNumber">687.</div> <div class="p"> <table class="singleColumn"> <tr> <td> <div class="pN">737</div> <div class="G">Yathā gāmato nikkhamma,</div> </td> </tr> <tr> <td> <div class="G">aññaṁ gāmaṁ pavīsati;</div> </td> </tr> <tr> <td> <div class="G">Evamevaṁ ca so jīvo,</div> </td> </tr> <tr> <td> <div class="G">aññaṁ bondiṁ pavīsati.</div> </td> </tr> </table> </div>
</div>
<div class="q" id="p_19Pv_738"> <div class="divNumber">688.</div> <div class="p"> <table class="singleColumn"> <tr> <td> <div class="pN">738</div> <div class="G">Yathā gehato nikkhamma,</div> </td> </tr> <tr> <td> <div class="G">aññaṁ gehaṁ pavīsati;</div> </td> </tr> <tr> <td> <div class="G">Evamevaṁ ca so jīvo,</div> </td> </tr> <tr> <td> <div class="G">aññaṁ bondiṁ pavīsati.</div> </td> </tr> </table> </div>
</div>
<div class="q" id="p_19Pv_739"> <div class="divNumber">689.</div> <div class="p"> <table class="singleColumn"> <tr> <td> <div class="pN">739</div> <div class="G">Cullāsīti mahākappino,</div> </td> </tr> <tr> <td> <div class="G">satasahassāni hi;</div> </td> </tr> <tr> <td> <div class="G">Ye bālā ye ca paṇḍitā,</div> </td> </tr> <tr> <td> <div class="G">saṁsāraṁ khepayitvāna;</div> </td> </tr> <tr> <td> <div class="G">Dukkhassantaṁ karissare.</div> </td> </tr> </table> </div>
</div>
<div class="q" id="p_19Pv_740"> <div class="divNumber">690.</div> <div class="p"> <table class="singleColumn"> <tr> <td> <div class="pN">740</div> <div class="G">Mitāni sukhadukkhāni,</div> </td> </tr> <tr> <td> <div class="G">doṇehi piṭakehi ca;</div> </td> </tr> <tr> <td> <div class="G">Jino sabbaṁ pajānāti,</div> </td> </tr> <tr> <td> <div class="G">sammūḷhā itarā pajā.</div> </td> </tr> </table> </div>
</div>
<div class="q" id="p_19Pv_741"> <div class="divNumber">691.</div> <div class="p"> <table class="singleColumn"> <tr> <td> <div class="pN">741</div> <div class="G">Evaṁdiṭṭhi pure āsiṁ,</div> </td> </tr> <tr> <td> <div class="G">sammūḷho mohapāruto;</div> </td> </tr> <tr> <td> <div class="G">Micchādiṭṭhi ca dussīlo,</div> </td> </tr> <tr> <td> <div class="G">kadariyo paribhāsako.</div> </td> </tr> </table> </div>
</div>
<div class="q" id="p_19Pv_742"> <div class="divNumber">692.</div> <div class="p"> <table class="singleColumn"> <tr> <td> <div class="pN">742</div> <div class="G">Oraṁ me chahi māsehi,</div> </td> </tr> <tr> <td> <div class="G">kālakiriyā bhavissati;</div> </td> </tr> <tr> <td> <div class="G">Ekantakaṭukaṁ ghoraṁ,</div> </td> </tr> <tr> <td> <div class="G">nirayaṁ papatissahaṁ.</div> </td> </tr> </table> </div>
</div>
<div class="q" id="p_19Pv_743"> <div class="divNumber">693.</div> <div class="p"> <table class="singleColumn"> <tr> <td> <div class="pN">743</div> <div class="G">Catukkaṇṇaṁ catudvāraṁ,</div> </td> </tr> <tr> <td> <div class="G">vibhattaṁ bhāgaso mitaṁ;</div> </td> </tr> <tr> <td> <div class="G">Ayopākārapariyantaṁ,</div> </td> </tr> <tr> <td> <div class="G">ayasā paṭikujjitaṁ.</div> </td> </tr> </table> </div>
</div>
<div class="q" id="p_19Pv_744"> <div class="divNumber">694.</div> <div class="p"> <table class="singleColumn"> <tr> <td> <div class="pN">744</div> <div class="G">Tassa ayomayā bhūmi,</div> </td> </tr> <tr> <td> <div class="G">jalitā tejasā yutā;</div> </td> </tr> <tr> <td> <div class="G">Samantā yojanasataṁ,</div> </td> </tr> <tr> <td> <div class="G">pharitvā tiṭṭhati sabbadā.</div> </td> </tr> </table> </div>
</div>
<div class="q" id="p_19Pv_745"> <div class="divNumber">695.</div> <div class="p"> <table class="singleColumn"> <tr> <td> <div class="pN">745</div> <div class="G">Vassāni satasahassāni,</div> </td> </tr> <tr> <td> <div class="G">ghoso suyyati tāvade;</div> </td> </tr> <tr> <td> <div class="G">Lakkho eso mahārāja,</div> </td> </tr> <tr> <td> <div class="G">satabhāgavassakoṭiyo.</div> </td> </tr> </table> </div>
</div>
<div class="q" id="p_19Pv_746"> <div class="divNumber">696.</div> <div class="p"> <table class="singleColumn"> <tr> <td> <div class="pN">746</div> <div class="G">Koṭisatasahassāni,</div> </td> </tr> <tr> <td> <div class="G">niraye paccare janā;</div> </td> </tr> <tr> <td> <div class="G">Micchādiṭṭhī ca dussīlā,</div> </td> </tr> <tr> <td> <div class="G">ye ca ariyūpavādino.</div> </td> </tr> </table> </div>
</div>
<div class="q" id="p_19Pv_747"> <div class="divNumber">697.</div> <div class="p"> <table class="singleColumn"> <tr> <td> <div class="pN">747</div> <div class="G">Tatthāhaṁ dīghamaddhānaṁ,</div> </td> </tr> <tr> <td> <div class="G">dukkhaṁ vedissa vedanaṁ;</div> </td> </tr> <tr> <td> <div class="G">Phalaṁ pāpassa kammassa,</div> </td> </tr> <tr> <td> <div class="G">tasmā socāmahaṁ bhusaṁ.</div> </td> </tr> </table> </div>
</div>
<div class="q" id="p_19Pv_748"> <div class="divNumber">698.</div> <div class="p"> <table class="singleColumn"> <tr> <td> <div class="pN">748</div> <div class="G">Taṁ suṇohi mahārāja,</div> </td> </tr> <tr> <td> <div class="G">arindama raṭṭhavaḍḍhana;</div> </td> </tr> <tr> <td> <div class="G">Dhītā mayhaṁ mahārāja,</div> </td> </tr> <tr> <td> <div class="G">uttarā bhaddamatthu te.</div> </td> </tr> </table> </div>
</div>
<div class="q" id="p_19Pv_749"> <div class="divNumber">699.</div> <div class="p"> <table class="singleColumn"> <tr> <td> <div class="pN">749</div> <div class="G">Karoti bhaddakaṁ kammaṁ,</div> </td> </tr> <tr> <td> <div class="G">sīlesuposathe ratā;</div> </td> </tr> <tr> <td> <div class="G">Saññatā saṁvibhāgī ca,</div> </td> </tr> <tr> <td> <div class="G">vadaññū vītamaccharā.</div> </td> </tr> </table> </div>
</div>
<div class="q" id="p_19Pv_750"> <div class="divNumber">700.</div> <div class="p"> <table class="singleColumn"> <tr> <td> <div class="pN">750</div> <div class="G">Akhaṇḍakārī sikkhāya,</div> </td> </tr> <tr> <td> <div class="G">suṇhā parakulesu ca;</div> </td> </tr> <tr> <td> <div class="G">Upāsikā sakyamunino,</div> </td> </tr> <tr> <td> <div class="G">sambuddhassa sirīmato.</div> </td> </tr> </table> </div>
</div>
<div class="q" id="p_19Pv_751"> <div class="divNumber">701.</div> <div class="p"> <table class="singleColumn"> <tr> <td> <div class="pN">751</div> <div class="G">Bhikkhu ca sīlasampanno,</div> </td> </tr> <tr> <td> <div class="G">gāmaṁ piṇḍāya pāvisi;</div> </td> </tr> <tr> <td> <div class="G">Okkhittacakkhu satimā,</div> </td> </tr> <tr> <td> <div class="G">guttadvāro susaṁvuto.</div> </td> </tr> </table> </div>
</div>
<div class="q" id="p_19Pv_752"> <div class="divNumber">702.</div> <div class="p"> <table class="singleColumn"> <tr> <td> <div class="pN">752</div> <div class="G">Sapadānaṁ caramāno,</div> </td> </tr> <tr> <td> <div class="G">agamā taṁ nivesanaṁ;</div> </td> </tr> <tr> <td> <div class="G">‘Tamaddasa mahārāja,</div> </td> </tr> <tr> <td> <div class="G">uttarā bhaddamatthu te’.</div> </td> </tr> </table> </div>
</div>
<div class="q" id="p_19Pv_753"> <div class="divNumber">703.</div> <div class="p"> <table class="singleColumn"> <tr> <td> <div class="pN">753</div> <div class="G">Pūraṁ pānīyasarakaṁ,</div> </td> </tr> <tr> <td> <div class="G">pūve vitte ca sā adā;</div> </td> </tr> <tr> <td> <div class="G">‘Pitā me kālakato bhante,</div> </td> </tr> <tr> <td> <div class="G">tassetaṁ upakappatu’.</div> </td> </tr> </table> </div>
</div>
<div class="q" id="p_19Pv_754"> <div class="divNumber">704.</div> <div class="p"> <table class="singleColumn"> <tr> <td> <div class="pN">754</div> <div class="G">Samanantarānuddiṭṭhe,</div> </td> </tr> <tr> <td> <div class="G">vipāko udapajjatha;</div> </td> </tr> <tr> <td> <div class="G">Bhuñjāmi kāmakāmīhaṁ,</div> </td> </tr> <tr> <td> <div class="G">rājā vessavaṇo yathā.</div> </td> </tr> </table> </div>
</div>
<div class="q" id="p_19Pv_755"> <div class="divNumber">705.</div> <div class="p"> <table class="singleColumn"> <tr> <td> <div class="pN">755</div> <div class="G">Taṁ suṇohi mahārāja,</div> </td> </tr> <tr> <td> <div class="G">arindama raṭṭhavaḍḍhana;</div> </td> </tr> <tr> <td> <div class="G">Sadevakassa lokassa,</div> </td> </tr> <tr> <td> <div class="G">buddho aggo pavuccati;</div> </td> </tr> <tr> <td> <div class="G">Taṁ buddhaṁ saraṇaṁ gaccha,</div> </td> </tr> <tr> <td> <div class="G">saputtadāro arindama.</div> </td> </tr> </table> </div>
</div>
<div class="q" id="p_19Pv_756"> <div class="divNumber">706.</div> <div class="p"> <table class="singleColumn"> <tr> <td> <div class="pN">756</div> <div class="G">Aṭṭhaṅgikena maggena,</div> </td> </tr> <tr> <td> <div class="G">phusanti amataṁ padaṁ;</div> </td> </tr> <tr> <td> <div class="G">Taṁ dhammaṁ saraṇaṁ gaccha,</div> </td> </tr> <tr> <td> <div class="G">saputtadāro arindama.</div> </td> </tr> </table> </div>
</div>
<div class="q" id="p_19Pv_757"> <div class="divNumber">707.</div> <div class="p"> <table class="singleColumn"> <tr> <td> <div class="pN">757</div> <div class="G">Cattāro ca paṭipannā,</div> </td> </tr> <tr> <td> <div class="G">cattāro ca phale ṭhitā;</div> </td> </tr> <tr> <td> <div class="G">Esa saṁgho ujubhūto,</div> </td> </tr> <tr> <td> <div class="G">paññāsīlasamāhito;</div> </td> </tr> <tr> <td> <div class="G">Taṁ saṁghaṁ saraṇaṁ gaccha,</div> </td> </tr> <tr> <td> <div class="G">saputtadāro arindama.</div> </td> </tr> </table> </div>
</div>
<div class="q" id="p_19Pv_758"> <div class="divNumber">708.</div> <div class="p"> <table class="singleColumn"> <tr> <td> <div class="pN">758</div> <div class="G">Pāṇātipātā viramassu khippaṁ,</div> </td> </tr> <tr> <td> <div class="G">Loke adinnaṁ parivajjayassu;</div> </td> </tr> <tr> <td> <div class="G">Amajjapo mā ca musā abhāṇi,</div> </td> </tr> <tr> <td> <div class="G">Sakena dārena ca hohi tuṭṭho”ti.</div> </td> </tr> </table> </div>
</div>
<div class="q" id="p_19Pv_759"> <div class="divNumber">709.</div> <div class="p"> <table class="singleColumn"> <tr> <td> <div class="pN">759</div> <div class="G">“Atthakāmosi me yakkha,</div> </td> </tr> <tr> <td> <div class="G">hitakāmosi devate;</div> </td> </tr> <tr> <td> <div class="G">Karomi tuyhaṁ vacanaṁ,</div> </td> </tr> <tr> <td> <div class="G">tvaṁsi ācariyo mama.</div> </td> </tr> </table> </div>
</div>
<div class="q" id="p_19Pv_760"> <div class="divNumber">710.</div> <div class="p"> <table class="singleColumn"> <tr> <td> <div class="pN">760</div> <div class="G">Upemi saraṇaṁ buddhaṁ,</div> </td> </tr> <tr> <td> <div class="G">dhammañcāpi anuttaraṁ;</div> </td> </tr> <tr> <td> <div class="G">Saṁghañca naradevassa,</div> </td> </tr> <tr> <td> <div class="G">gacchāmi saraṇaṁ ahaṁ.</div> </td> </tr> </table> </div>
</div>
<div class="q" id="p_19Pv_761"> <div class="divNumber">711.</div> <div class="p"> <table class="singleColumn"> <tr> <td> <div class="pN">761</div> <div class="G">Pāṇātipātā viramāmi khippaṁ,</div> </td> </tr> <tr> <td> <div class="G">Loke adinnaṁ parivajjayāmi;</div> </td> </tr> <tr> <td> <div class="G">Amajjapo no ca musā bhaṇāmi,</div> </td> </tr> <tr> <td> <div class="G">Sakena dārena ca homi tuṭṭho.</div> </td> </tr> </table> </div>
</div>
<div class="q" id="p_19Pv_762"> <div class="divNumber">712.</div> <div class="p"> <table class="singleColumn"> <tr> <td> <div class="pN">762</div> <div class="G">Ophuṇāmi mahāvāte,</div> </td> </tr> <tr> <td> <div class="G">nadiyā sīghagāmiyā;</div> </td> </tr> <tr> <td> <div class="G">Vamāmi pāpikaṁ diṭṭhiṁ,</div> </td> </tr> <tr> <td> <div class="G">buddhānaṁ sāsane rato”.</div> </td> </tr> </table> </div>
</div>
<div class="q" id="p_19Pv_763"> <div class="divNumber">713.</div> <div class="p"> <table class="singleColumn"> <tr> <td> <div class="pN">763</div> <div class="G">Idaṁ vatvāna soraṭṭho,</div> </td> </tr> <tr> <td> <div class="G">viramitvā pāpadassanā;</div> </td> </tr> <tr> <td> <div class="G">Namo bhagavato katvā,</div> </td> </tr> <tr> <td> <div class="G">pāmokkho rathamāruhīti.</div> </td> </tr> </table> </div>
</div>
<div class="CENTER" id="p_19Pv_764">
<span class="pN">764</span>Nandakapetavatthu tatiyaṁ.</div>
</html>
