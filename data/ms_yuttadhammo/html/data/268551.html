<html>
<div class="i">2.1.14 Mahārathavimānavatthu</div>
<div class="h">Purisavimāna</div>
<div class="h">Mahārathavagga</div>
<div class="h">Mahārathavimānavatthu</div>
<div class="q" id="p_19Vv_859"> <div class="divNumber">1015.</div> <div class="p"> <table class="singleColumn"> <tr> <td> <div class="pN">859</div> <div class="G">“Sahassayuttaṁ hayavāhanaṁ subhaṁ,</div> </td> </tr> <tr> <td> <div class="G">Āruyhimaṁ sandanaṁ nekacittaṁ;</div> </td> </tr> <tr> <td> <div class="G">Uyyānabhūmiṁ abhito anukkamaṁ,</div> </td> </tr> <tr> <td> <div class="G">Purindado bhūtapatīva vāsavo.</div> </td> </tr> </table> </div>
</div>
<div class="q" id="p_19Vv_860"> <div class="divNumber">1016.</div> <div class="p"> <table class="singleColumn"> <tr> <td> <div class="pN">860</div> <div class="G">Sovaṇṇamayā te rathakubbarā ubho,</div> </td> </tr> <tr> <td> <div class="G">Phalehi aṁsehi atīva saṅgatā;</div> </td> </tr> <tr> <td> <div class="G">Sujātagumbā naravīraniṭṭhitā,</div> </td> </tr> <tr> <td> <div class="G">Virocatī pannaraseva cando.</div> </td> </tr> </table> </div>
</div>
<div class="q" id="p_19Vv_861"> <div class="divNumber">1017.</div> <div class="p"> <table class="singleColumn"> <tr> <td> <div class="pN">861</div> <div class="G">Suvaṇṇajālāvatato ratho ayaṁ,</div> </td> </tr> <tr> <td> <div class="G">Bahūhi nānāratanehi cittito;</div> </td> </tr> <tr> <td> <div class="G">Sunandighoso ca subhassaro ca,</div> </td> </tr> <tr> <td> <div class="G">Virocatī cāmarahatthabāhubhi.</div> </td> </tr> </table> </div>
</div>
<div class="q" id="p_19Vv_862"> <div class="divNumber">1018.</div> <div class="p"> <table class="singleColumn"> <tr> <td> <div class="pN">862</div> <div class="G">Imā ca nābhyo manasābhinimmitā,</div> </td> </tr> <tr> <td> <div class="G">Rathassa pādantaramajjhabhūsitā;</div> </td> </tr> <tr> <td> <div class="G">Imā ca nābhyo satarājicittitā,</div> </td> </tr> <tr> <td> <div class="G">Sateratā vijjurivappabhāsare.</div> </td> </tr> </table> </div>
</div>
<div class="q" id="p_19Vv_863"> <div class="divNumber">1019.</div> <div class="p"> <table class="singleColumn"> <tr> <td> <div class="pN">863</div> <div class="G">Anekacittāvatato ratho ayaṁ,</div> </td> </tr> <tr> <td> <div class="G">Puthū ca nemī ca sahassaraṁsiko;</div> </td> </tr> <tr> <td> <div class="G">Tesaṁ saro suyyati vaggurūpo,</div> </td> </tr> <tr> <td> <div class="G">Pañcaṅgikaṁ tūriyamivappavāditaṁ.</div> </td> </tr> </table> </div>
</div>
<div class="q" id="p_19Vv_864"> <div class="divNumber">1020.</div> <div class="p"> <table class="singleColumn"> <tr> <td> <div class="pN">864</div> <div class="G">Sirasmiṁ cittaṁ maṇicandakappitaṁ,</div> </td> </tr> <tr> <td> <div class="G">Sadā visuddhaṁ ruciraṁ pabhassaraṁ;</div> </td> </tr> <tr> <td> <div class="G">Suvaṇṇarājīhi atīva saṅgataṁ,</div> </td> </tr> <tr> <td> <div class="G">Veḷuriyarājīva atīva sobhati.</div> </td> </tr> </table> </div>
</div>
<div class="q" id="p_19Vv_865"> <div class="divNumber">1021.</div> <div class="p"> <table class="singleColumn"> <tr> <td> <div class="pN">865</div> <div class="G">Ime ca vāḷī maṇicandakappitā,</div> </td> </tr> <tr> <td> <div class="G">Ārohakambū sujavā brahūpamā;</div> </td> </tr> <tr> <td> <div class="G">Brahā mahantā balino mahājavā,</div> </td> </tr> <tr> <td> <div class="G">Mano tavaññāya tatheva siṁsare.</div> </td> </tr> </table> </div>
</div>
<div class="q" id="p_19Vv_866"> <div class="divNumber">1022.</div> <div class="p"> <table class="singleColumn"> <tr> <td> <div class="pN">866</div> <div class="G">Ime ca sabbe sahitā catukkamā,</div> </td> </tr> <tr> <td> <div class="G">Mano tavaññāya tatheva siṁsare;</div> </td> </tr> <tr> <td> <div class="G">Samaṁ vahantī mudukā anuddhatā,</div> </td> </tr> <tr> <td> <div class="G">Āmodamānā turagānamuttama.</div> </td> </tr> </table> </div>
</div>
<div class="q" id="p_19Vv_867"> <div class="divNumber">1023.</div> <div class="p"> <table class="singleColumn"> <tr> <td> <div class="pN">867</div> <div class="G">Dhunanti vagganti patanti cambare,</div> </td> </tr> <tr> <td> <div class="G">Abbhuddhunantā sukate piḷandhane;</div> </td> </tr> <tr> <td> <div class="G">Tesaṁ saro suyyati vaggurūpo,</div> </td> </tr> <tr> <td> <div class="G">Pañcaṅgikaṁ tūriyamivappavāditaṁ.</div> </td> </tr> </table> </div>
</div>
<div class="q" id="p_19Vv_868"> <div class="divNumber">1024.</div> <div class="p"> <table class="singleColumn"> <tr> <td> <div class="pN">868</div> <div class="G">Rathassa ghoso apiḷandhanāna ca,</div> </td> </tr> <tr> <td> <div class="G">Khurassa nādo abhihiṁsanāya ca;</div> </td> </tr> <tr> <td> <div class="G">Ghoso suvaggū samitassa suyyati,</div> </td> </tr> <tr> <td> <div class="G">Gandhabbatūriyāni vicitrasaṁvane.</div> </td> </tr> </table> </div>
</div>
<div class="q" id="p_19Vv_869"> <div class="divNumber">1025.</div> <div class="p"> <table class="singleColumn"> <tr> <td> <div class="pN">869</div> <div class="G">Rathe ṭhitā tā migamandalocanā,</div> </td> </tr> <tr> <td> <div class="G">Āḷārapamhā hasitā piyaṁvadā;</div> </td> </tr> <tr> <td> <div class="G">Veḷuriyajālāvatatā tanucchavā,</div> </td> </tr> <tr> <td> <div class="G">Sadeva gandhabbasūraggapūjitā.</div> </td> </tr> </table> </div>
</div>
<div class="q" id="p_19Vv_870"> <div class="divNumber">1026.</div> <div class="p"> <table class="singleColumn"> <tr> <td> <div class="pN">870</div> <div class="G">Tā rattarattambarapītavāsasā,</div> </td> </tr> <tr> <td> <div class="G">Visālanettā abhirattalocanā;</div> </td> </tr> <tr> <td> <div class="G">Kule sujātā sutanū sucimhitā,</div> </td> </tr> <tr> <td> <div class="G">Rathe ṭhitā pañjalikā upaṭṭhitā.</div> </td> </tr> </table> </div>
</div>
<div class="q" id="p_19Vv_871"> <div class="divNumber">1027.</div> <div class="p"> <table class="singleColumn"> <tr> <td> <div class="pN">871</div> <div class="G">Tā kambukeyūradharā suvāsasā,</div> </td> </tr> <tr> <td> <div class="G">Sumajjhimā ūruthanūpapannā;</div> </td> </tr> <tr> <td> <div class="G">Vaṭṭaṅguliyo sumukhā sudassanā,</div> </td> </tr> <tr> <td> <div class="G">Rathe ṭhitā pañjalikā upaṭṭhitā.</div> </td> </tr> </table> </div>
</div>
<div class="q" id="p_19Vv_872"> <div class="divNumber">1028.</div> <div class="p"> <table class="singleColumn"> <tr> <td> <div class="pN">872</div> <div class="G">Aññā suveṇī susu missakesiyo,</div> </td> </tr> <tr> <td> <div class="G">Samaṁ vibhattāhi pabhassarāhi ca;</div> </td> </tr> <tr> <td> <div class="G">Anubbatā tā tava mānase ratā,</div> </td> </tr> <tr> <td> <div class="G">Rathe ṭhitā pañjalikā upaṭṭhitā.</div> </td> </tr> </table> </div>
</div>
<div class="q" id="p_19Vv_873"> <div class="divNumber">1029.</div> <div class="p"> <table class="singleColumn"> <tr> <td> <div class="pN">873</div> <div class="G">Āveḷiniyo padumuppalacchadā,</div> </td> </tr> <tr> <td> <div class="G">Alaṅkatā candanasāravāsitā;</div> </td> </tr> <tr> <td> <div class="G">Anubbatā tā tava mānase ratā,</div> </td> </tr> <tr> <td> <div class="G">Rathe ṭhitā pañjalikā upaṭṭhitā.</div> </td> </tr> </table> </div>
</div>
<div class="q" id="p_19Vv_874"> <div class="divNumber">1030.</div> <div class="p"> <table class="singleColumn"> <tr> <td> <div class="pN">874</div> <div class="G">Tā māliniyo padumuppalacchadā,</div> </td> </tr> <tr> <td> <div class="G">Alaṅkatā candanasāravāsitā;</div> </td> </tr> <tr> <td> <div class="G">Anubbatā tā tava mānase ratā,</div> </td> </tr> <tr> <td> <div class="G">Rathe ṭhitā pañjalikā upaṭṭhitā.</div> </td> </tr> </table> </div>
</div>
<div class="q" id="p_19Vv_875"> <div class="divNumber">1031.</div> <div class="p"> <table class="singleColumn"> <tr> <td> <div class="pN">875</div> <div class="G">Kaṇṭhesu te yāni piḷandhanāni,</div> </td> </tr> <tr> <td> <div class="G">Hatthesu pādesu tatheva sīse;</div> </td> </tr> <tr> <td> <div class="G">Obhāsayantī dasa sabbaso disā,</div> </td> </tr> <tr> <td> <div class="G">Abbhuddayaṁ sāradikova bhāṇumā.</div> </td> </tr> </table> </div>
</div>
<div class="q" id="p_19Vv_876"> <div class="divNumber">1032.</div> <div class="p"> <table class="singleColumn"> <tr> <td> <div class="pN">876</div> <div class="G">Vātassa vegena ca sampakampitā,</div> </td> </tr> <tr> <td> <div class="G">Bhujesu mālā apiḷandhanāni ca;</div> </td> </tr> <tr> <td> <div class="G">Muñcanti ghosaṁ ruciraṁ suciṁ subhaṁ,</div> </td> </tr> <tr> <td> <div class="G">Sabbehi viññūhi sutabbarūpaṁ.</div> </td> </tr> </table> </div>
</div>
<div class="q" id="p_19Vv_877"> <div class="divNumber">1033.</div> <div class="p"> <table class="singleColumn"> <tr> <td> <div class="pN">877</div> <div class="G">Uyyānabhūmyā ca duvaddhato ṭhitā,</div> </td> </tr> <tr> <td> <div class="G">Rathā ca nāgā tūriyāni ca saro;</div> </td> </tr> <tr> <td> <div class="G">Tameva devinda pamodayanti,</div> </td> </tr> <tr> <td> <div class="G">Vīṇā yathā pokkharapattabāhubhi.</div> </td> </tr> </table> </div>
</div>
<div class="q" id="p_19Vv_878"> <div class="divNumber">1034.</div> <div class="p"> <table class="singleColumn"> <tr> <td> <div class="pN">878</div> <div class="G">Imāsu vīṇāsu bahūsu vaggūsu,</div> </td> </tr> <tr> <td> <div class="G">Manuññarūpāsu hadayeritaṁ pītiṁ;</div> </td> </tr> <tr> <td> <div class="G">Pavajjamānāsu atīva accharā,</div> </td> </tr> <tr> <td> <div class="G">Bhamanti kaññā padumesu sikkhitā.</div> </td> </tr> </table> </div>
</div>
<div class="q" id="p_19Vv_879"> <div class="divNumber">1035.</div> <div class="p"> <table class="singleColumn"> <tr> <td> <div class="pN">879</div> <div class="G">Yadā ca gītāni ca vāditāni ca,</div> </td> </tr> <tr> <td> <div class="G">Naccāni cimāni samenti ekato;</div> </td> </tr> <tr> <td> <div class="G">Athettha naccanti athettha accharā,</div> </td> </tr> <tr> <td> <div class="G">Obhāsayantī ubhato varitthiyo.</div> </td> </tr> </table> </div>
</div>
<div class="q" id="p_19Vv_880"> <div class="divNumber">1036.</div> <div class="p"> <table class="singleColumn"> <tr> <td> <div class="pN">880</div> <div class="G">So modasi tūriyagaṇappabodhano,</div> </td> </tr> <tr> <td> <div class="G">Mahīyamāno vajirāvudhoriva;</div> </td> </tr> <tr> <td> <div class="G">Imāsu vīṇāsu bahūsu vaggūsu,</div> </td> </tr> <tr> <td> <div class="G">Manuññarūpāsu hadayeritaṁ pītiṁ.</div> </td> </tr> </table> </div>
</div>
<div class="q" id="p_19Vv_881"> <div class="divNumber">1037.</div> <div class="p"> <table class="singleColumn"> <tr> <td> <div class="pN">881</div> <div class="G">Kiṁ tvaṁ pure kammamakāsi attanā,</div> </td> </tr> <tr> <td> <div class="G">Manussabhūto purimāya jātiyā;</div> </td> </tr> <tr> <td> <div class="G">Uposathaṁ kaṁ vā tuvaṁ upāvasi,</div> </td> </tr> <tr> <td> <div class="G">Kaṁ dhammacariyaṁ vatamābhirocayi.</div> </td> </tr> </table> </div>
</div>
<div class="q" id="p_19Vv_882"> <div class="divNumber">1038.</div> <div class="p"> <table class="singleColumn"> <tr> <td> <div class="pN">882</div> <div class="G">Nayīdamappassa katassa kammuno,</div> </td> </tr> <tr> <td> <div class="G">Pubbe suciṇṇassa uposathassa vā;</div> </td> </tr> <tr> <td> <div class="G">Iddhānubhāvo vipulo ayaṁ tava,</div> </td> </tr> <tr> <td> <div class="G">Yaṁ devasaṅghaṁ abhirocase bhusaṁ.</div> </td> </tr> </table> </div>
</div>
<div class="q" id="p_19Vv_883"> <div class="divNumber">1039.</div> <div class="p"> <table class="singleColumn"> <tr> <td> <div class="pN">883</div> <div class="G">Dānassa te idaṁ phalaṁ,</div> </td> </tr> <tr> <td> <div class="G">atho sīlassa vā pana;</div> </td> </tr> <tr> <td> <div class="G">Atho añjalikammassa,</div> </td> </tr> <tr> <td> <div class="G">taṁ me akkhāhi pucchito”ti.</div> </td> </tr> </table> </div>
</div>
<div class="q" id="p_19Vv_884"> <div class="divNumber">1040.</div> <div class="p"> <table class="singleColumn"> <tr> <td> <div class="pN">884</div> <div class="G">So devaputto attamano,</div> </td> </tr> <tr> <td> <div class="G">moggallānena pucchito;</div> </td> </tr> <tr> <td> <div class="G">Pañhaṁ puṭṭho viyākāsi,</div> </td> </tr> <tr> <td> <div class="G">yassa kammassidaṁ phalanti.</div> </td> </tr> </table> </div>
</div>
<div class="q" id="p_19Vv_885"> <div class="divNumber">1041.</div> <div class="p"> <table class="singleColumn"> <tr> <td> <div class="pN">885</div> <div class="G">“Jitindriyaṁ buddhamanomanikkamaṁ,</div> </td> </tr> <tr> <td> <div class="G">Naruttamaṁ kassapamaggapuggalaṁ;</div> </td> </tr> <tr> <td> <div class="G">Avāpurantaṁ amatassa dvāraṁ,</div> </td> </tr> <tr> <td> <div class="G">Devātidevaṁ satapuññalakkhaṇaṁ.</div> </td> </tr> </table> </div>
</div>
<div class="q" id="p_19Vv_886"> <div class="divNumber">1042.</div> <div class="p"> <table class="singleColumn"> <tr> <td> <div class="pN">886</div> <div class="G">Tamaddasaṁ kuñjaramoghatiṇṇaṁ,</div> </td> </tr> <tr> <td> <div class="G">Suvaṇṇasiṅgīnadabimbasādisaṁ;</div> </td> </tr> <tr> <td> <div class="G">Disvāna taṁ khippamahuṁ sucīmano,</div> </td> </tr> <tr> <td> <div class="G">Tameva disvāna subhāsitaddhajaṁ.</div> </td> </tr> </table> </div>
</div>
<div class="q" id="p_19Vv_887"> <div class="divNumber">1043.</div> <div class="p"> <table class="singleColumn"> <tr> <td> <div class="pN">887</div> <div class="G">Tamannapānaṁ athavāpi cīvaraṁ,</div> </td> </tr> <tr> <td> <div class="G">Suciṁ paṇītaṁ rasasā upetaṁ;</div> </td> </tr> <tr> <td> <div class="G">Pupphābhikkiṇamhi sake nivesane,</div> </td> </tr> <tr> <td> <div class="G">Patiṭṭhapesiṁ sa asaṅgamānaso.</div> </td> </tr> </table> </div>
</div>
<div class="q" id="p_19Vv_888"> <div class="divNumber">1044.</div> <div class="p"> <table class="singleColumn"> <tr> <td> <div class="pN">888</div> <div class="G">Tamannapānena ca cīvarena ca,</div> </td> </tr> <tr> <td> <div class="G">Khajjena bhojjena ca sāyanena ca;</div> </td> </tr> <tr> <td> <div class="G">Santappayitvā dvipadānamuttamaṁ,</div> </td> </tr> <tr> <td> <div class="G">So saggaso devapure ramāmahaṁ.</div> </td> </tr> </table> </div>
</div>
<div class="q" id="p_19Vv_889"> <div class="divNumber">1045.</div> <div class="p"> <table class="singleColumn"> <tr> <td> <div class="pN">889</div> <div class="G">Etenupāyena imaṁ niraggaḷaṁ,</div> </td> </tr> <tr> <td> <div class="G">Yaññaṁ yajitvā tividhaṁ visuddhaṁ;</div> </td> </tr> <tr> <td> <div class="G">Pahāyahaṁ mānusakaṁ samussayaṁ,</div> </td> </tr> <tr> <td> <div class="G">Indūpamo devapure ramāmahaṁ.</div> </td> </tr> </table> </div>
</div>
<div class="q" id="p_19Vv_890"> <div class="divNumber">1046.</div> <div class="p"> <table class="singleColumn"> <tr> <td> <div class="pN">890</div> <div class="G">Āyuñca vaṇṇañca sukhaṁ balañca,</div> </td> </tr> <tr> <td> <div class="G">Paṇītarūpaṁ abhikaṅkhatā muni;</div> </td> </tr> <tr> <td> <div class="G">Annañca pānañca bahuṁ susaṅkhataṁ,</div> </td> </tr> <tr> <td> <div class="G">Patiṭṭhapetabbamasaṅgamānase.</div> </td> </tr> </table> </div>
</div>
<div class="q" id="p_19Vv_891"> <div class="divNumber">1047.</div> <div class="p"> <table class="singleColumn"> <tr> <td> <div class="pN">891</div> <div class="G">Nayimasmiṁ loke parasmiṁ vā pana,</div> </td> </tr> <tr> <td> <div class="G">Buddhena seṭṭho va samo va vijjati;</div> </td> </tr> <tr> <td> <div class="G">Āhuneyyānaṁ paramāhutiṁ gato,</div> </td> </tr> <tr> <td> <div class="G">Puññatthikānaṁ vipulapphalesinan”ti.</div> </td> </tr> </table> </div>
</div>
<div class="CENTER" id="p_19Vv_892">
<span class="pN">892</span>Mahārathavimānaṁ cuddasamaṁ.<br> Mahārathavaggo pañcamo.</div>
<div class="SUMMARY" id="p_19Vv_893">
<span class="pN">893</span><span class="firstLetter">T</span>assuddānaṁ</div>
<div class="q" id="p_19Vv_894"> <div class="p"> <table class="singleColumn"> <tr> <td> <div class="pN">894</div> <div class="G">Maṇḍūko revatī chatto,</div> </td> </tr> <tr> <td> <div class="G">Kakkaṭo dvārapālako;</div> </td> </tr> <tr> <td> <div class="G">Dve karaṇīyā dve sūci,</div> </td> </tr> <tr> <td> <div class="G">Tayo nāgā ca dve rathā;</div> </td> </tr> <tr> <td> <div class="G">Purisānaṁ paṭhamo vaggo pavuccatīti.</div> </td> </tr> </table> </div>
</div>
<div class="CENTER" id="p_19Vv_895">
<span class="pN">895</span>Bhāṇavāraṁ tatiyaṁ.</div>
</html>
