<html>
<div class="i">2.1.5 Dāmalisutta</div>
<div class="h">Devaputtasaṁyutta</div>
<div class="h">Paṭhamavagga</div>
<div class="h">Dāmalisutta</div>
<div class="q" id="p_12S1_383"> <div class="divNumber">86.</div> <div class="p">
<span class="pN">383</span>Sāvatthinidānaṁ. Atha kho dāmali devaputto abhikkantāya rattiyā abhikkantavaṇṇo kevalakappaṁ jetavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. Ekamantaṁ ṭhito kho dāmali devaputto bhagavato santike imaṁ gāthaṁ abhāsi—  </div>
</div>
<div class="q" id="p_12S1_384"> <div class="p"> <table class="singleColumn"> <tr> <td> <div class="pN">384</div> <div class="G">“Karaṇīyametaṁ brāhmaṇena,</div> </td> </tr> <tr> <td> <div class="G">Padhānaṁ akilāsunā;</div> </td> </tr> <tr> <td> <div class="G">Kāmānaṁ vippahānena,</div> </td> </tr> <tr> <td> <div class="G">Na tenāsīsate bhavan”ti.</div> </td> </tr> </table> </div>
</div>
<div class="q" id="p_12S1_385"> <div class="p"> <table class="singleColumn"> <tr> <td> <div class="pN">385</div> <div class="G">“Natthi kiccaṁ brāhmaṇassa, <span class="gathaQuote">(dāmalīti bhagavā)</span>
</div> </td> </tr> <tr> <td> <div class="G">Katakicco hi brāhmaṇo;</div> </td> </tr> <tr> <td> <div class="G">Yāva na gādhaṁ labhati nadīsu,</div> </td> </tr> <tr> <td> <div class="G">Āyūhati sabbagattebhi jantu;</div> </td> </tr> <tr> <td> <div class="G">Gādhañca laddhāna thale ṭhito yo,</div> </td> </tr> <tr> <td> <div class="G">Nāyūhatī pāragato hi sova.</div> </td> </tr> </table> </div>
</div>
<div class="q" id="p_12S1_386"> <div class="p"> <table class="singleColumn"> <tr> <td> <div class="pN">386</div> <div class="G">Esūpamā dāmali brāhmaṇassa,</div> </td> </tr> <tr> <td> <div class="G">Khīṇāsavassa nipakassa jhāyino;</div> </td> </tr> <tr> <td> <div class="G">Pappuyya jātimaraṇassa antaṁ,</div> </td> </tr> <tr> <td> <div class="G">Nāyūhatī pāragato hi so”ti.</div> </td> </tr> </table> </div>
</div>
</html>
