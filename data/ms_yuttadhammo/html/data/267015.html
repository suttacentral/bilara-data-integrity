<html>
<div class="i">4.8 Gūthakhādakapetavatthu</div>
<div class="h">Mahāvagga</div>
<div class="h">Gūthakhādakapetavatthu</div>
<div class="q" id="p_19Pv_821"> <div class="divNumber">766.</div> <div class="p"> <table class="singleColumn"> <tr> <td> <div class="pN">821</div> <div class="G">“Gūthakūpato uggantvā,</div> </td> </tr> <tr> <td> <div class="G">ko nu dīno patiṭṭhasi;</div> </td> </tr> <tr> <td> <div class="G">Nissaṁsayaṁ pāpakammanto,</div> </td> </tr> <tr> <td> <div class="G">kiṁ nu saddahase tuvan”ti.</div> </td> </tr> </table> </div>
</div>
<div class="q" id="p_19Pv_822"> <div class="divNumber">767.</div> <div class="p"> <table class="singleColumn"> <tr> <td> <div class="pN">822</div> <div class="G">“Ahaṁ bhadante petomhi,</div> </td> </tr> <tr> <td> <div class="G">duggato yamalokiko;</div> </td> </tr> <tr> <td> <div class="G">Pāpakammaṁ karitvāna,</div> </td> </tr> <tr> <td> <div class="G">petalokaṁ ito gato”.</div> </td> </tr> </table> </div>
</div>
<div class="q" id="p_19Pv_823"> <div class="divNumber">768.</div> <div class="p"> <table class="singleColumn"> <tr> <td> <div class="pN">823</div> <div class="G">“Kiṁ nu kāyena vācāya,</div> </td> </tr> <tr> <td> <div class="G">manasā dukkaṭaṁ kataṁ;</div> </td> </tr> <tr> <td> <div class="G">Kissa kammavipākena,</div> </td> </tr> <tr> <td> <div class="G">idaṁ dukkhaṁ nigacchasī”ti.</div> </td> </tr> </table> </div>
</div>
<div class="q" id="p_19Pv_824"> <div class="divNumber">769.</div> <div class="p"> <table class="singleColumn"> <tr> <td> <div class="pN">824</div> <div class="G">“Ahu āvāsiko mayhaṁ,</div> </td> </tr> <tr> <td> <div class="G">issukī kulamaccharī;</div> </td> </tr> <tr> <td> <div class="G">Ajjhāsito mayhaṁ ghare,</div> </td> </tr> <tr> <td> <div class="G">kadariyo paribhāsako.</div> </td> </tr> </table> </div>
</div>
<div class="q" id="p_19Pv_825"> <div class="divNumber">770.</div> <div class="p"> <table class="singleColumn"> <tr> <td> <div class="pN">825</div> <div class="G">Tassāhaṁ vacanaṁ sutvā,</div> </td> </tr> <tr> <td> <div class="G">bhikkhavo paribhāsisaṁ;</div> </td> </tr> <tr> <td> <div class="G">Tassa kammavipākena,</div> </td> </tr> <tr> <td> <div class="G">petalokaṁ ito gato”ti.</div> </td> </tr> </table> </div>
</div>
<div class="q" id="p_19Pv_826"> <div class="divNumber">771.</div> <div class="p"> <table class="singleColumn"> <tr> <td> <div class="pN">826</div> <div class="G">“Amitto mittavaṇṇena,</div> </td> </tr> <tr> <td> <div class="G">yo te āsi kulūpako;</div> </td> </tr> <tr> <td> <div class="G">Kāyassa bhedā duppañño,</div> </td> </tr> <tr> <td> <div class="G">kiṁ nu pecca gatiṁ gato”ti.</div> </td> </tr> </table> </div>
</div>
<div class="q" id="p_19Pv_827"> <div class="divNumber">772.</div> <div class="p"> <table class="singleColumn"> <tr> <td> <div class="pN">827</div> <div class="G">“Tassevāhaṁ pāpakammassa,</div> </td> </tr> <tr> <td> <div class="G">sīse tiṭṭhāmi matthake;</div> </td> </tr> <tr> <td> <div class="G">So ca paravisayaṁ patto,</div> </td> </tr> <tr> <td> <div class="G">mameva paricārako.</div> </td> </tr> </table> </div>
</div>
<div class="q" id="p_19Pv_828"> <div class="divNumber">773.</div> <div class="p"> <table class="singleColumn"> <tr> <td> <div class="pN">828</div> <div class="G">Yaṁ bhadante hadantaññe,</div> </td> </tr> <tr> <td> <div class="G">etaṁ me hoti bhojanaṁ;</div> </td> </tr> <tr> <td> <div class="G">Ahañca kho yaṁ hadāmi,</div> </td> </tr> <tr> <td> <div class="G">etaṁ so upajīvatī”ti.</div> </td> </tr> </table> </div>
</div>
<div class="CENTER" id="p_19Pv_829">
<span class="pN">829</span>Gūthakhādakapetavatthu aṭṭhamaṁ.</div>
</html>
