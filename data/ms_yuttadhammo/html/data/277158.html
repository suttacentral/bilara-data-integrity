<html>
<div class="i">1.2.3.6 Paṭhamaavijjāpahānasutta</div>
<div class="h">Saḷāyatanasaṁyutta</div>
<div class="h">Dutiyapaṇṇāsaka</div>
<div class="h">Gilānavagga</div>
<div class="h">Paṭhamaavijjāpahānasutta</div>
<div class="q" id="p_13S4_327"> <div class="divNumber">79.</div> <div class="p">
<span class="pN">327</span>Atha kho aññataro bhikkhu yena bhagavā tenupasaṅkami…pe… ekamantaṁ nisinno kho so bhikkhu bhagavantaṁ etadavoca— “atthi nu kho, bhante, eko dhammo yassa pahānā bhikkhuno avijjā pahīyati, vijjā uppajjatī”ti? </div>
</div>
<div class="q" id="p_13S4_328"> <div class="p">
<span class="pN">328</span>“Atthi kho, bhikkhu, eko dhammo yassa pahānā bhikkhuno avijjā pahīyati, vijjā uppajjatī”ti. </div>
</div>
<div class="q" id="p_13S4_329"> <div class="p">
<span class="pN">329</span>“Katamo pana, bhante, eko dhammo yassa pahānā bhikkhuno avijjā pahīyati, vijjā uppajjatī”ti? </div>
</div>
<div class="q" id="p_13S4_330"> <div class="p">
<span class="pN">330</span>“Avijjā kho, bhikkhu, eko dhammo yassa pahānā bhikkhuno avijjā pahīyati, vijjā uppajjatī”ti. </div>
</div>
<div class="q" id="p_13S4_331"> <div class="p">
<span class="pN">331</span>“Kathaṁ pana, bhante, jānato, kathaṁ passato bhikkhuno avijjā pahīyati, vijjā uppajjatī”ti? </div>
</div>
<div class="q" id="p_13S4_332"> <div class="p">
<span class="pN">332</span>“Cakkhuṁ kho, bhikkhu, aniccato jānato passato bhikkhuno avijjā pahīyati, vijjā uppajjati. Rūpe… cakkhuviññāṇaṁ… cakkhusamphassaṁ… yampidaṁ, cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi aniccato jānato passato bhikkhuno avijjā pahīyati, vijjā uppajjati…pe… manaṁ aniccato jānato passato bhikkhuno avijjā pahīyati, vijjā uppajjati. Dhamme… manoviññāṇaṁ… manosamphassaṁ… yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi aniccato jānato passato bhikkhuno avijjā pahīyati, vijjā uppajjati. Evaṁ kho, bhikkhu, jānato evaṁ passato bhikkhuno avijjā pahīyati, vijjā uppajjatī”ti. </div>
</div>
<div class="CENTER" id="p_13S4_333">
<span class="pN">333</span>Chaṭṭhaṁ.</div>
</html>
