<html>
<div class="i">8.1.2 Aṭṭhasaddajātaka</div>
<div class="h">Aṭṭhakanipāta</div>
<div class="h">Kaccānivagga</div>
<div class="h">Aṭṭhasaddajātaka</div>
<div class="q" id="p_22J_1683"> <div class="divNumber">10.</div> <div class="p"> <table class="singleColumn"> <tr> <td> <div class="pN">1683</div> <div class="G">“Idaṁ pure ninnamāhu,</div> </td> </tr> <tr> <td> <div class="G">bahumacchaṁ mahodakaṁ;</div> </td> </tr> <tr> <td> <div class="G">Āvāso bakarājassa,</div> </td> </tr> <tr> <td> <div class="G">pettikaṁ bhavanaṁ mama;</div> </td> </tr> <tr> <td> <div class="G">Tyajja bhekena yāpema,</div> </td> </tr> <tr> <td> <div class="G">okaṁ na vijahāmase”.</div> </td> </tr> </table> </div>
</div>
<div class="q" id="p_22J_1684"> <div class="divNumber">11.</div> <div class="p"> <table class="singleColumn"> <tr> <td> <div class="pN">1684</div> <div class="G">“Ko dutiyaṁ asīlissa,</div> </td> </tr> <tr> <td> <div class="G">bandharassakkhi bhecchati;</div> </td> </tr> <tr> <td> <div class="G">Ko me putte kulāvakaṁ,</div> </td> </tr> <tr> <td> <div class="G">mañca sotthiṁ karissati”.</div> </td> </tr> </table> </div>
</div>
<div class="q" id="p_22J_1685"> <div class="divNumber">12.</div> <div class="p"> <table class="singleColumn"> <tr> <td> <div class="pN">1685</div> <div class="G">“Sabbā parikkhayā pheggu,</div> </td> </tr> <tr> <td> <div class="G">yāva tassā gatī ahu;</div> </td> </tr> <tr> <td> <div class="G">Khīṇabhakkho mahārāja,</div> </td> </tr> <tr> <td> <div class="G">sāre na ramatī ghuṇo”.</div> </td> </tr> </table> </div>
</div>
<div class="q" id="p_22J_1686"> <div class="divNumber">13.</div> <div class="p"> <table class="singleColumn"> <tr> <td> <div class="pN">1686</div> <div class="G">“Sā nūnāhaṁ ito gantvā,</div> </td> </tr> <tr> <td> <div class="G">rañño muttā nivesanā;</div> </td> </tr> <tr> <td> <div class="G">Attānaṁ ramayissāmi,</div> </td> </tr> <tr> <td> <div class="G">dumasākhaniketinī”.</div> </td> </tr> </table> </div>
</div>
<div class="q" id="p_22J_1687"> <div class="divNumber">14.</div> <div class="p"> <table class="singleColumn"> <tr> <td> <div class="pN">1687</div> <div class="G">“So nūnāhaṁ ito gantvā,</div> </td> </tr> <tr> <td> <div class="G">rañño mutto nivesanā;</div> </td> </tr> <tr> <td> <div class="G">Aggodakāni pissāmi,</div> </td> </tr> <tr> <td> <div class="G">yūthassa purato vajaṁ”.</div> </td> </tr> </table> </div>
</div>
<div class="q" id="p_22J_1688"> <div class="divNumber">15.</div> <div class="p"> <table class="singleColumn"> <tr> <td> <div class="pN">1688</div> <div class="G">“Taṁ maṁ kāmehi sammattaṁ,</div> </td> </tr> <tr> <td> <div class="G">rattaṁ kāmesu mucchitaṁ;</div> </td> </tr> <tr> <td> <div class="G">Ānayī bharato luddo,</div> </td> </tr> <tr> <td> <div class="G">bāhiko bhaddamatthu te”.</div> </td> </tr> </table> </div>
</div>
<div class="q" id="p_22J_1689"> <div class="divNumber">16.</div> <div class="p"> <table class="singleColumn"> <tr> <td> <div class="pN">1689</div> <div class="G">“Andhakāratimisāyaṁ,</div> </td> </tr> <tr> <td> <div class="G">tuṅge uparipabbate;</div> </td> </tr> <tr> <td> <div class="G">Sā maṁ saṇhena mudunā,</div> </td> </tr> <tr> <td> <div class="G">mā pādaṁ khali yasmani”.</div> </td> </tr> </table> </div>
</div>
<div class="q" id="p_22J_1690"> <div class="divNumber">17.</div> <div class="p"> <table class="singleColumn"> <tr> <td> <div class="pN">1690</div> <div class="G">“Asaṁsayaṁ jātikhayantadassī,</div> </td> </tr> <tr> <td> <div class="G">Na gabbhaseyyaṁ punarāvajissaṁ;</div> </td> </tr> <tr> <td> <div class="G">Ayamantimā pacchimā gabbhaseyyā,</div> </td> </tr> <tr> <td> <div class="G">Khīṇo me saṁsāro punabbhavāyā”ti.</div> </td> </tr> </table> </div>
</div>
<div class="CENTER" id="p_22J_1691">
<span class="pN">1691</span>Aṭṭhasaddajātakaṁ dutiyaṁ.</div>
</html>
