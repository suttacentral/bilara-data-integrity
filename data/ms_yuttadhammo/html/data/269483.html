<html>
<div class="i">1.1.11 Maggañāṇaniddesa</div>
<div class="h">Mahāvagga</div>
<div class="h">Ñāṇakathā</div>
<div class="h">Maggañāṇaniddesa</div>
<div class="q" id="p_26Ps_433"> <div class="divNumber">61.</div> <div class="p">
<span class="pN">433</span>Kathaṁ dubhato vuṭṭhānavivaṭṭane paññā magge ñāṇaṁ? Sotāpattimaggakkhaṇe dassanaṭṭhena sammādiṭṭhi micchādiṭṭhiyā vuṭṭhāti, tadanuvattakakilesehi ca khandhehi ca vuṭṭhāti, bahiddhā ca sabbanimittehi vuṭṭhāti. Tena vuccati—  “dubhato vuṭṭhānavivaṭṭane paññā magge ñāṇaṁ”. Abhiniropanaṭṭhena sammāsaṅkappo micchāsaṅkappā vuṭṭhāti, tadanuvattakakilesehi ca khandhehi ca vuṭṭhāti, bahiddhā ca sabbanimittehi vuṭṭhāti. Tena vuccati—  “dubhato vuṭṭhānavivaṭṭane paññā magge ñāṇaṁ”. </div>
</div>
<div class="q" id="p_26Ps_434"> <div class="p">
<span class="pN">434</span>Pariggahaṭṭhena sammāvācā micchāvācāya vuṭṭhāti, tadanuvattakakilesehi ca khandhehi ca vuṭṭhāti, bahiddhā ca sabbanimittehi vuṭṭhāti. Tena vuccati—  “dubhato vuṭṭhānavivaṭṭane paññā magge ñāṇaṁ”. </div>
</div>
<div class="q" id="p_26Ps_435"> <div class="p">
<span class="pN">435</span>Samuṭṭhānaṭṭhena sammākammanto micchākammantā vuṭṭhāti, tadanuvattakakilesehi ca khandhehi ca vuṭṭhāti, bahiddhā ca sabbanimittehi vuṭṭhāti. Tena vuccati—  “dubhato vuṭṭhānavivaṭṭane paññā magge ñāṇaṁ”. </div>
</div>
<div class="q" id="p_26Ps_436"> <div class="p">
<span class="pN">436</span>Vodānaṭṭhena sammāājīvo micchāājīvā vuṭṭhāti, tadanuvattakakilesehi ca khandhehi ca vuṭṭhāti, bahiddhā ca sabbanimittehi vuṭṭhāti. Tena vuccati—  “dubhato vuṭṭhānavivaṭṭane paññā magge ñāṇaṁ”. </div>
</div>
<div class="q" id="p_26Ps_437"> <div class="p">
<span class="pN">437</span>Paggahaṭṭhena sammāvāyāmo micchāvāyāmā vuṭṭhāti, tadanuvattakakilesehi ca khandhehi ca vuṭṭhāti, bahiddhā ca sabbanimittehi vuṭṭhāti. Tena vuccati—  “dubhato vuṭṭhānavivaṭṭane paññā magge ñāṇaṁ”. </div>
</div>
<div class="q" id="p_26Ps_438"> <div class="p">
<span class="pN">438</span>Upaṭṭhānaṭṭhena sammāsati micchāsatiyā vuṭṭhāti, tadanuvattakakilesehi ca khandhehi ca vuṭṭhāti, bahiddhā ca sabbanimittehi vuṭṭhāti. Tena vuccati—  “dubhato vuṭṭhānavivaṭṭane paññā magge ñāṇaṁ”. </div>
</div>
<div class="q" id="p_26Ps_439"> <div class="p">
<span class="pN">439</span>Avikkhepaṭṭhena sammāsamādhi micchāsamādhito vuṭṭhāti, tadanuvattakakilesehi ca khandhehi ca vuṭṭhāti, bahiddhā ca sabbanimittehi vuṭṭhāti. Tena vuccati—  “dubhato vuṭṭhānavivaṭṭane paññā magge ñāṇaṁ”. </div>
</div>
<div class="q" id="p_26Ps_440"> <div class="p">
<span class="pN">440</span>Sakadāgāmimaggakkhaṇe dassanaṭṭhena sammādiṭṭhi …pe…  avikkhepaṭṭhena sammāsamādhi oḷārikā kāmarāgasaññojanā paṭighasaññojanā oḷārikā kāmarāgānusayā paṭighānusayā vuṭṭhāti, tadanuvattakakilesehi ca khandhehi ca vuṭṭhāti, bahiddhā ca sabbanimittehi vuṭṭhāti. Tena vuccati—  “dubhato vuṭṭhānavivaṭṭane paññā magge ñāṇaṁ”. </div>
</div>
<div class="q" id="p_26Ps_441"> <div class="p">
<span class="pN">441</span>Anāgāmimaggakkhaṇe dassanaṭṭhena sammādiṭṭhi…pe…  avikkhepaṭṭhena sammāsamādhi anusahagatā kāmarāgasaññojanā paṭighasaññojanā anusahagatā kāmarāgānusayā paṭighānusayā vuṭṭhāti, tadanuvattakakilesehi ca khandhehi ca vuṭṭhāti, bahiddhā ca sabbanimittehi vuṭṭhāti. Tena vuccati—  “dubhato vuṭṭhānavivaṭṭane paññā magge ñāṇaṁ”. </div>
</div>
<div class="q" id="p_26Ps_442"> <div class="p">
<span class="pN">442</span>Arahattamaggakkhaṇe dassanaṭṭhena sammādiṭṭhi…pe…  avikkhepaṭṭhena sammāsamādhi rūparāgā arūparāgā mānā uddhaccā avijjāya mānānusayā bhavarāgānusayā avijjānusayā vuṭṭhāti, tadanuvattakakilesehi ca khandhehi ca vuṭṭhāti, bahiddhā ca sabbanimittehi vuṭṭhāti. Tena vuccati—  “dubhato vuṭṭhānavivaṭṭane paññā magge ñāṇaṁ”. </div>
</div>
<div class="q" id="p_26Ps_443"> <div class="divNumber">62.</div> <div class="p"> <table class="singleColumn"> <tr> <td> <div class="pN">443</div> <div class="G">Ajātaṁ jhāpeti jātena,</div> </td> </tr> <tr> <td> <div class="G">jhānaṁ tena pavuccati;</div> </td> </tr> <tr> <td> <div class="G">Jhānavimokkhe kusalatā,</div> </td> </tr> <tr> <td> <div class="G">nānādiṭṭhīsu na kampati.</div> </td> </tr> </table> </div>
</div>
<div class="q" id="p_26Ps_444"> <div class="p"> <table class="singleColumn"> <tr> <td> <div class="pN">444</div> <div class="G">Samādahitvā yathā ce vipassati,</div> </td> </tr> <tr> <td> <div class="G">Vipassamāno tathā ce samādahe;</div> </td> </tr> <tr> <td> <div class="G">Vipassanā ca samatho tadā ahu,</div> </td> </tr> <tr> <td> <div class="G">Samānabhāgā yuganaddhā vattare.</div> </td> </tr> </table> </div>
</div>
<div class="q" id="p_26Ps_445"> <div class="p"> <table class="singleColumn"> <tr> <td> <div class="pN">445</div> <div class="G">Dukkhā saṅkhārā sukho,</div> </td> </tr> <tr> <td> <div class="G">nirodho iti dassanaṁ;</div> </td> </tr> <tr> <td> <div class="G">Dubhato vuṭṭhitā paññā,</div> </td> </tr> <tr> <td> <div class="G">phasseti amataṁ padaṁ.</div> </td> </tr> </table> </div>
</div>
<div class="q" id="p_26Ps_446"> <div class="p"> <table class="singleColumn"> <tr> <td> <div class="pN">446</div> <div class="G">Vimokkhacariyaṁ jānāti,</div> </td> </tr> <tr> <td> <div class="G">Nānattekattakovido;</div> </td> </tr> <tr> <td> <div class="G">Dvinnaṁ ñāṇānaṁ kusalatā,</div> </td> </tr> <tr> <td> <div class="G">Nānādiṭṭhīsu na kampatīti.</div> </td> </tr> </table> </div>
</div>
<div class="q" id="p_26Ps_447"> <div class="p">
<span class="pN">447</span>Taṁ ñātaṭṭhena ñāṇaṁ, pajānanaṭṭhena paññā. Tena vuccati—  “dubhato vuṭṭhānavivaṭṭane paññā magge ñāṇaṁ”. </div>
</div>
<div class="CENTER" id="p_26Ps_448">
<span class="pN">448</span>Maggañāṇaniddeso ekādasamo.</div>
</html>
