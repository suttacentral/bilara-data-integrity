<html>
<div class="i">2.5 Upāsakasutta</div>
<div class="h">Mucalindavagga</div>
<div class="h">Upāsakasutta</div>
<div class="q" id="p_18Ud_95"> <div class="divNumber">15.</div> <div class="p">
<span class="pN">95</span>Evaṁ me sutaṁ—  ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena aññataro icchānaṅgalako upāsako sāvatthiṁ anuppatto hoti kenacideva karaṇīyena. Atha kho so upāsako sāvatthiyaṁ taṁ karaṇīyaṁ tīretvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinnaṁ kho taṁ upāsakaṁ bhagavā etadavoca—  “cirassaṁ kho tvaṁ, upāsaka, imaṁ pariyāyamakāsi yadidaṁ idhāgamanāyā”ti. </div>
</div>
<div class="q" id="p_18Ud_96"> <div class="p">
<span class="pN">96</span>“Cirapaṭikāhaṁ, bhante, bhagavantaṁ dassanāya upasaṅkamitukāmo, api cāhaṁ kehici kehici kiccakaraṇīyehi byāvaṭo. Evāhaṁ nāsakkhiṁ bhagavantaṁ dassanāya upasaṅkamitun”ti. </div>
</div>
<div class="q" id="p_18Ud_97"> <div class="p">
<span class="pN">97</span>Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi—  </div>
</div>
<div class="q" id="p_18Ud_98"> <div class="p"> <table class="singleColumn"> <tr> <td> <div class="pN">98</div> <div class="G">“Sukhaṁ vata tassa na hoti kiñci,</div> </td> </tr> <tr> <td> <div class="G">Saṅkhātadhammassa bahussutassa;</div> </td> </tr> <tr> <td> <div class="G">Sakiñcanaṁ passa vihaññamānaṁ,</div> </td> </tr> <tr> <td> <div class="G">Jano janasmiṁ paṭibandharūpo”ti. (18)</div> </td> </tr> </table> </div>
</div>
<div class="CENTER" id="p_18Ud_99">
<span class="pN">99</span>Pañcamaṁ.</div>
</html>
