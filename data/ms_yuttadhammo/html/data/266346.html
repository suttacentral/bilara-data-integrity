<html>
<div class="i">11 Nāradabuddhavaṁsa</div>
<div class="h">Nāradabuddhavaṁsa</div>
<div class="q" id="p_21Bu_532"> <div class="divNumber">1.</div> <div class="p"> <table class="singleColumn"> <tr> <td> <div class="pN">532</div> <div class="G">“Padumassa aparena,</div> </td> </tr> <tr> <td> <div class="G">sambuddho dvipaduttamo;</div> </td> </tr> <tr> <td> <div class="G">Nārado nāma nāmena,</div> </td> </tr> <tr> <td> <div class="G">asamo appaṭipuggalo.</div> </td> </tr> </table> </div>
</div>
<div class="q" id="p_21Bu_533"> <div class="divNumber">2.</div> <div class="p"> <table class="singleColumn"> <tr> <td> <div class="pN">533</div> <div class="G">So buddho cakkavattissa,</div> </td> </tr> <tr> <td> <div class="G">jeṭṭho dayitaoraso;</div> </td> </tr> <tr> <td> <div class="G">Āmukkamālābharaṇo,</div> </td> </tr> <tr> <td> <div class="G">uyyānaṁ upasaṅkami.</div> </td> </tr> </table> </div>
</div>
<div class="q" id="p_21Bu_534"> <div class="divNumber">3.</div> <div class="p"> <table class="singleColumn"> <tr> <td> <div class="pN">534</div> <div class="G">Tatthāsi rukkho yasavipulo,</div> </td> </tr> <tr> <td> <div class="G">Abhirūpo brahā suci;</div> </td> </tr> <tr> <td> <div class="G">Tamajjhapatvā upanisīdi,</div> </td> </tr> <tr> <td> <div class="G">Mahāsoṇassa heṭṭhato.</div> </td> </tr> </table> </div>
</div>
<div class="q" id="p_21Bu_535"> <div class="divNumber">4.</div> <div class="p"> <table class="singleColumn"> <tr> <td> <div class="pN">535</div> <div class="G">Tattha ñāṇavaruppajji,</div> </td> </tr> <tr> <td> <div class="G">anantaṁ vajirūpamaṁ;</div> </td> </tr> <tr> <td> <div class="G">Tena vicini saṅkhāre,</div> </td> </tr> <tr> <td> <div class="G">ukkujjamavakujjakaṁ.</div> </td> </tr> </table> </div>
</div>
<div class="q" id="p_21Bu_536"> <div class="divNumber">5.</div> <div class="p"> <table class="singleColumn"> <tr> <td> <div class="pN">536</div> <div class="G">Tattha sabbakilesāni,</div> </td> </tr> <tr> <td> <div class="G">asesamabhivāhayi;</div> </td> </tr> <tr> <td> <div class="G">Pāpuṇī kevalaṁ bodhiṁ,</div> </td> </tr> <tr> <td> <div class="G">buddhañāṇe ca cuddasa.</div> </td> </tr> </table> </div>
</div>
<div class="q" id="p_21Bu_537"> <div class="divNumber">6.</div> <div class="p"> <table class="singleColumn"> <tr> <td> <div class="pN">537</div> <div class="G">Pāpuṇitvāna sambodhiṁ,</div> </td> </tr> <tr> <td> <div class="G">dhammacakkaṁ pavattayi;</div> </td> </tr> <tr> <td> <div class="G">Koṭisatasahassānaṁ,</div> </td> </tr> <tr> <td> <div class="G">paṭhamābhisamayo ahu.</div> </td> </tr> </table> </div>
</div>
<div class="q" id="p_21Bu_538"> <div class="divNumber">7.</div> <div class="p"> <table class="singleColumn"> <tr> <td> <div class="pN">538</div> <div class="G">Mahādoṇaṁ nāgarājaṁ,</div> </td> </tr> <tr> <td> <div class="G">vinayanto mahāmuni;</div> </td> </tr> <tr> <td> <div class="G">Pāṭiheraṁ tadākāsi,</div> </td> </tr> <tr> <td> <div class="G">dassayanto sadevake.</div> </td> </tr> </table> </div>
</div>
<div class="q" id="p_21Bu_539"> <div class="divNumber">8.</div> <div class="p"> <table class="singleColumn"> <tr> <td> <div class="pN">539</div> <div class="G">Tadā devamanussānaṁ,</div> </td> </tr> <tr> <td> <div class="G">tamhi dhammappakāsane;</div> </td> </tr> <tr> <td> <div class="G">Navutikoṭisahassāni,</div> </td> </tr> <tr> <td> <div class="G">tariṁsu sabbasaṁsayaṁ.</div> </td> </tr> </table> </div>
</div>
<div class="q" id="p_21Bu_540"> <div class="divNumber">9.</div> <div class="p"> <table class="singleColumn"> <tr> <td> <div class="pN">540</div> <div class="G">Yamhi kāle mahāvīro,</div> </td> </tr> <tr> <td> <div class="G">ovadī sakamatrajaṁ;</div> </td> </tr> <tr> <td> <div class="G">Asītikoṭisahassānaṁ,</div> </td> </tr> <tr> <td> <div class="G">tatiyābhisamayo ahu.</div> </td> </tr> </table> </div>
</div>
<div class="q" id="p_21Bu_541"> <div class="divNumber">10.</div> <div class="p"> <table class="singleColumn"> <tr> <td> <div class="pN">541</div> <div class="G">Sannipātā tayo āsuṁ,</div> </td> </tr> <tr> <td> <div class="G">nāradassa mahesino;</div> </td> </tr> <tr> <td> <div class="G">Koṭisatasahassānaṁ,</div> </td> </tr> <tr> <td> <div class="G">paṭhamo āsi samāgamo.</div> </td> </tr> </table> </div>
</div>
<div class="q" id="p_21Bu_542"> <div class="divNumber">11.</div> <div class="p"> <table class="singleColumn"> <tr> <td> <div class="pN">542</div> <div class="G">Yadā buddho buddhaguṇaṁ,</div> </td> </tr> <tr> <td> <div class="G">sanidānaṁ pakāsayi;</div> </td> </tr> <tr> <td> <div class="G">Navutikoṭisahassāni,</div> </td> </tr> <tr> <td> <div class="G">samiṁsu vimalā tadā.</div> </td> </tr> </table> </div>
</div>
<div class="q" id="p_21Bu_543"> <div class="divNumber">12.</div> <div class="p"> <table class="singleColumn"> <tr> <td> <div class="pN">543</div> <div class="G">Yadā verocano nāgo,</div> </td> </tr> <tr> <td> <div class="G">dānaṁ dadāti satthuno;</div> </td> </tr> <tr> <td> <div class="G">Tadā samiṁsu jinaputtā,</div> </td> </tr> <tr> <td> <div class="G">asītisatasahassiyo.</div> </td> </tr> </table> </div>
</div>
<div class="q" id="p_21Bu_544"> <div class="divNumber">13.</div> <div class="p"> <table class="singleColumn"> <tr> <td> <div class="pN">544</div> <div class="G">Ahaṁ tena samayena,</div> </td> </tr> <tr> <td> <div class="G">jaṭilo uggatāpano;</div> </td> </tr> <tr> <td> <div class="G">Antalikkhacaro āsiṁ,</div> </td> </tr> <tr> <td> <div class="G">pañcābhiññāsu pāragū.</div> </td> </tr> </table> </div>
</div>
<div class="q" id="p_21Bu_545"> <div class="divNumber">14.</div> <div class="p"> <table class="singleColumn"> <tr> <td> <div class="pN">545</div> <div class="G">Tadāpāhaṁ asamasamaṁ,</div> </td> </tr> <tr> <td> <div class="G">sasaṁghaṁ saparijjanaṁ;</div> </td> </tr> <tr> <td> <div class="G">Annapānena tappetvā,</div> </td> </tr> <tr> <td> <div class="G">candanenābhipūjayiṁ.</div> </td> </tr> </table> </div>
</div>
<div class="q" id="p_21Bu_546"> <div class="divNumber">15.</div> <div class="p"> <table class="singleColumn"> <tr> <td> <div class="pN">546</div> <div class="G">Sopi maṁ tadā byākāsi,</div> </td> </tr> <tr> <td> <div class="G">nārado lokanāyako;</div> </td> </tr> <tr> <td> <div class="G">‘Aparimeyyito kappe,</div> </td> </tr> <tr> <td> <div class="G">ayaṁ buddho bhavissati.</div> </td> </tr> </table> </div>
</div>
<div class="q" id="p_21Bu_547"> <div class="divNumber">16.</div> <div class="p"> <table class="singleColumn"> <tr> <td> <div class="pN">547</div> <div class="G">Padhānaṁ padahitvāna,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">hessāma sammukhā imaṁ’.</div> </td> </tr> </table> </div>
</div>
<div class="q" id="p_21Bu_548"> <div class="divNumber">17.</div> <div class="p"> <table class="singleColumn"> <tr> <td> <div class="pN">548</div> <div class="G">Tassāpi vacanaṁ sutvā,</div> </td> </tr> <tr> <td> <div class="G">bhiyyo hāsetva mānasaṁ;</div> </td> </tr> <tr> <td> <div class="G">Adhiṭṭhahiṁ vataṁ uggaṁ,</div> </td> </tr> <tr> <td> <div class="G">dasapāramipūriyā.</div> </td> </tr> </table> </div>
</div>
<div class="q" id="p_21Bu_549"> <div class="divNumber">18.</div> <div class="p"> <table class="singleColumn"> <tr> <td> <div class="pN">549</div> <div class="G">Nagaraṁ dhaññavatī nāma,</div> </td> </tr> <tr> <td> <div class="G">sudevo nāma khattiyo;</div> </td> </tr> <tr> <td> <div class="G">Anomā nāma janikā,</div> </td> </tr> <tr> <td> <div class="G">nāradassa mahesino.</div> </td> </tr> </table> </div>
</div>
<div class="q" id="p_21Bu_550"> <div class="divNumber">19.</div> <div class="p"> <table class="singleColumn"> <tr> <td> <div class="pN">550</div> <div class="G">Navavassasahassāni,</div> </td> </tr> <tr> <td> <div class="G">agāraṁ ajjha so vasi;</div> </td> </tr> <tr> <td> <div class="G">Jito vijitābhirāmo,</div> </td> </tr> <tr> <td> <div class="G">tayo pāsādamuttamā.</div> </td> </tr> </table> </div>
</div>
<div class="q" id="p_21Bu_551"> <div class="divNumber">20.</div> <div class="p"> <table class="singleColumn"> <tr> <td> <div class="pN">551</div> <div class="G">Ticattārīsasahassāni,</div> </td> </tr> <tr> <td> <div class="G">nāriyo samalaṅkatā;</div> </td> </tr> <tr> <td> <div class="G">Vijitasenā nāma nārī,</div> </td> </tr> <tr> <td> <div class="G">nanduttaro nāma atrajo.</div> </td> </tr> </table> </div>
</div>
<div class="q" id="p_21Bu_552"> <div class="divNumber">21.</div> <div class="p"> <table class="singleColumn"> <tr> <td> <div class="pN">552</div> <div class="G">Nimitte caturo disvā,</div> </td> </tr> <tr> <td> <div class="G">Padasā gamanena nikkhami;</div> </td> </tr> <tr> <td> <div class="G">Sattāhaṁ padhānacāraṁ,</div> </td> </tr> <tr> <td> <div class="G">Acarī purisuttamo.</div> </td> </tr> </table> </div>
</div>
<div class="q" id="p_21Bu_553"> <div class="divNumber">22.</div> <div class="p"> <table class="singleColumn"> <tr> <td> <div class="pN">553</div> <div class="G">Brahmunā yācito santo,</div> </td> </tr> <tr> <td> <div class="G">nārado lokanāyako;</div> </td> </tr> <tr> <td> <div class="G">Vatti cakkaṁ mahāvīro,</div> </td> </tr> <tr> <td> <div class="G">dhanañcuyyānamuttame.</div> </td> </tr> </table> </div>
</div>
<div class="q" id="p_21Bu_554"> <div class="divNumber">23.</div> <div class="p"> <table class="singleColumn"> <tr> <td> <div class="pN">554</div> <div class="G">Bhaddasālo jitamitto,</div> </td> </tr> <tr> <td> <div class="G">ahesuṁ aggasāvakā;</div> </td> </tr> <tr> <td> <div class="G">Vāseṭṭho nāmupaṭṭhāko,</div> </td> </tr> <tr> <td> <div class="G">nāradassa mahesino.</div> </td> </tr> </table> </div>
</div>
<div class="q" id="p_21Bu_555"> <div class="divNumber">24.</div> <div class="p"> <table class="singleColumn"> <tr> <td> <div class="pN">555</div> <div class="G">Uttarā phaggunī ceva,</div> </td> </tr> <tr> <td> <div class="G">ahesuṁ aggasāvikā;</div> </td> </tr> <tr> <td> <div class="G">Bodhi tassa bhagavato,</div> </td> </tr> <tr> <td> <div class="G">mahāsoṇoti vuccati.</div> </td> </tr> </table> </div>
</div>
<div class="q" id="p_21Bu_556"> <div class="divNumber">25.</div> <div class="p"> <table class="singleColumn"> <tr> <td> <div class="pN">556</div> <div class="G">Uggarindo vasabho ca,</div> </td> </tr> <tr> <td> <div class="G">ahesuṁ aggupaṭṭhakā;</div> </td> </tr> <tr> <td> <div class="G">Indāvarī ca vaṇḍī ca,</div> </td> </tr> <tr> <td> <div class="G">ahesuṁ aggupaṭṭhikā.</div> </td> </tr> </table> </div>
</div>
<div class="q" id="p_21Bu_557"> <div class="divNumber">26.</div> <div class="p"> <table class="singleColumn"> <tr> <td> <div class="pN">557</div> <div class="G">Aṭṭhāsītiratanāni,</div> </td> </tr> <tr> <td> <div class="G">accuggato mahāmuni;</div> </td> </tr> <tr> <td> <div class="G">Kañcanagghiyasaṅkāso,</div> </td> </tr> <tr> <td> <div class="G">dasasahassī virocati.</div> </td> </tr> </table> </div>
</div>
<div class="q" id="p_21Bu_558"> <div class="divNumber">27.</div> <div class="p"> <table class="singleColumn"> <tr> <td> <div class="pN">558</div> <div class="G">Tassa byāmappabhā kāyā,</div> </td> </tr> <tr> <td> <div class="G">niddhāvati disodisaṁ;</div> </td> </tr> <tr> <td> <div class="G">Nirantaraṁ divārattiṁ,</div> </td> </tr> <tr> <td> <div class="G">yojanaṁ pharate sadā.</div> </td> </tr> </table> </div>
</div>
<div class="q" id="p_21Bu_559"> <div class="divNumber">28.</div> <div class="p"> <table class="singleColumn"> <tr> <td> <div class="pN">559</div> <div class="G">Na keci tena samayena,</div> </td> </tr> <tr> <td> <div class="G">samantā yojane janā;</div> </td> </tr> <tr> <td> <div class="G">Ukkāpadīpe ujjālenti,</div> </td> </tr> <tr> <td> <div class="G">buddharaṁsīhi otthaṭā.</div> </td> </tr> </table> </div>
</div>
<div class="q" id="p_21Bu_560"> <div class="divNumber">29.</div> <div class="p"> <table class="singleColumn"> <tr> <td> <div class="pN">560</div> <div class="G">Navutivassasahassāni,</div> </td> </tr> <tr> <td> <div class="G">āyu vijjati tāvade;</div> </td> </tr> <tr> <td> <div class="G">Tāvatā tiṭṭhamāno so,</div> </td> </tr> <tr> <td> <div class="G">tāresi janataṁ bahuṁ.</div> </td> </tr> </table> </div>
</div>
<div class="q" id="p_21Bu_561"> <div class="divNumber">30.</div> <div class="p"> <table class="singleColumn"> <tr> <td> <div class="pN">561</div> <div class="G">Yathā uḷūhi gaganaṁ,</div> </td> </tr> <tr> <td> <div class="G">vicittaṁ upasobhati;</div> </td> </tr> <tr> <td> <div class="G">Tatheva sāsanaṁ tassa,</div> </td> </tr> <tr> <td> <div class="G">arahantehi sobhati.</div> </td> </tr> </table> </div>
</div>
<div class="q" id="p_21Bu_562"> <div class="divNumber">31.</div> <div class="p"> <table class="singleColumn"> <tr> <td> <div class="pN">562</div> <div class="G">Saṁsārasotaṁ taraṇāya,</div> </td> </tr> <tr> <td> <div class="G">sesake paṭipannake;</div> </td> </tr> <tr> <td> <div class="G">Dhammasetuṁ daḷhaṁ katvā,</div> </td> </tr> <tr> <td> <div class="G">nibbuto so narāsabho.</div> </td> </tr> </table> </div>
</div>
<div class="q" id="p_21Bu_563"> <div class="divNumber">32.</div> <div class="p"> <table class="singleColumn"> <tr> <td> <div class="pN">563</div> <div class="G">Sopi buddho asamasamo,</div> </td> </tr> <tr> <td> <div class="G">Tepi khīṇāsavā atulatejā;</div> </td> </tr> <tr> <td> <div class="G">Sabbaṁ tamantarahitaṁ,</div> </td> </tr> <tr> <td> <div class="G">Nanu rittā sabbasaṅkhārā.</div> </td> </tr> </table> </div>
</div>
<div class="q" id="p_21Bu_564"> <div class="divNumber">33.</div> <div class="p"> <table class="singleColumn"> <tr> <td> <div class="pN">564</div> <div class="G">Nārado jinavasabho,</div> </td> </tr> <tr> <td> <div class="G">Nibbuto sudassane pure;</div> </td> </tr> <tr> <td> <div class="G">Tatthevassa thūpavaro,</div> </td> </tr> <tr> <td> <div class="G">Catuyojanamuggato”ti. (553)</div> </td> </tr> </table> </div>
</div>
<div class="CENTER" id="p_21Bu_565">
<span class="pN">565</span>Nāradassa bhagavato vaṁso navamo.</div>
</html>
