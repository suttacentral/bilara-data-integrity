<html>
<div class="i">3.1.3 Jarāmaraṇasutta</div>
<div class="h">Kosalasaṁyutta</div>
<div class="h">Paṭhamavagga</div>
<div class="h">Jarāmaraṇasutta</div>
<div class="q" id="p_12S1_594"> <div class="divNumber">114.</div> <div class="p">
<span class="pN">594</span>Sāvatthinidānaṁ. Ekamantaṁ nisinno kho rājā pasenadi kosalo bhagavantaṁ etadavoca—  “atthi nu kho, bhante, jātassa aññatra jarāmaraṇā”ti? “Natthi kho, mahārāja, jātassa aññatra jarāmaraṇā. Yepi te, mahārāja, khattiyamahāsālā aḍḍhā mahaddhanā mahābhogā pahūtajātarūparajatā pahūtavittūpakaraṇā pahūtadhanadhaññā, tesampi jātānaṁ natthi aññatra jarāmaraṇā. Yepi te, mahārāja, brāhmaṇamahāsālā…pe…  gahapatimahāsālā aḍḍhā mahaddhanā mahābhogā pahūtajātarūparajatā pahūtavittūpakaraṇā pahūtadhanadhaññā, tesampi jātānaṁ natthi aññatra jarāmaraṇā. Yepi te, mahārāja, bhikkhū arahanto khīṇāsavā vusitavanto katakaraṇīyā ohitabhārā anuppattasadatthā parikkhīṇabhavasaṁyojanā sammadaññāvimuttā, tesampāyaṁ kāyo bhedanadhammo nikkhepanadhammo”ti. Idamavoca…pe…  </div>
</div>
<div class="q" id="p_12S1_595"> <div class="p"> <table class="singleColumn"> <tr> <td> <div class="pN">595</div> <div class="G">“Jīranti ve rājarathā sucittā,</div> </td> </tr> <tr> <td> <div class="G">Atho sarīrampi jaraṁ upeti;</div> </td> </tr> <tr> <td> <div class="G">Satañca dhammo na jaraṁ upeti,</div> </td> </tr> <tr> <td> <div class="G">Santo have sabbhi pavedayantī”ti.</div> </td> </tr> </table> </div>
</div>
</html>
