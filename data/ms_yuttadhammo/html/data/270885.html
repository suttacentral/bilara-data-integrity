<html>
<div class="i">3.3.2.12 Kilesagocchaka</div>
<div class="h">Dhātuvibhaṅga</div>
<div class="h">Pañhāpucchaka</div>
<div class="h">Duka</div>
<div class="h">Kilesagocchaka</div>
<div class="q" id="p_30Vbh_707"> <div class="p">
<span class="pN">707</span>Sattarasa dhātuyo no kilesā. Dhammadhātu siyā kilesā, siyā no kilesā. Soḷasa dhātuyo saṁkilesikā. Dve dhātuyo siyā saṁkilesikā, siyā asaṁkilesikā. Soḷasa dhātuyo asaṁkiliṭṭhā. Dve dhātuyo siyā saṁkiliṭṭhā, siyā asaṁkiliṭṭhā. Soḷasa dhātuyo kilesavippayuttā. Dve dhātuyo siyā kilesasampayuttā, siyā kilesavippayuttā. Soḷasa dhātuyo na vattabbā— “kilesā ceva saṁkilesikā cā”ti, saṁkilesikā ceva no ca kilesā. Manoviññāṇadhātu na vattabbā— “kileso ceva saṁkilesikā cā”ti, siyā saṁkilesikā ceva no ca kileso, siyā na vattabbā— “saṁkilesikā ceva no ca kileso”ti. Dhammadhātu siyā kileso ceva saṁkilesikā ca, siyā saṁkilesikā ceva no ca kileso, siyā na vattabbā— “kileso ceva saṁkilesikā cā”tipi, “saṁkilesikā ceva no ca kileso”tipi. </div>
</div>
<div class="q" id="p_30Vbh_708"> <div class="p">
<span class="pN">708</span>Soḷasa dhātuyo na vattabbā— “kilesā ceva saṁkiliṭṭhā cā”tipi, “saṁkiliṭṭhā ceva no ca kilesā”tipi. Manoviññāṇadhātu na vattabbā— “kileso ceva saṁkiliṭṭhā cā”ti, siyā saṁkiliṭṭhā ceva no ca kileso, siyā na vattabbā— “saṁkiliṭṭhā ceva no ca kileso”ti. Dhammadhātu siyā kileso ceva saṁkiliṭṭhā ca, siyā saṁkiliṭṭhā ceva no ca kileso, siyā na vattabbā— “kileso ceva saṁkiliṭṭhā cā”tipi, “saṁkiliṭṭhā ceva no ca kileso”tipi. Soḷasa dhātuyo na vattabbā— “kilesā ceva kilesasampayuttā cā”tipi, “kilesasampayuttā ceva no ca kilesā”tipi. Manoviññāṇadhātu na vattabbā— “kileso ceva kilesasampayuttā cā”ti, siyā kilesasampayuttā ceva no ca kileso, siyā na vattabbā— “kilesasampayuttā ceva no ca kileso”ti. Dhammadhātu siyā kileso ceva kilesasampayuttā ca, siyā kilesasampayuttā ceva no ca kileso, siyā na vattabbā— “kileso ceva kilesasampayuttā cā”tipi, “kilesasampayuttā ceva no ca kileso”tipi. Soḷasa dhātuyo kilesavippayuttasaṁkilesikā. Dve dhātuyo siyā kilesavippayuttasaṁkilesikā, siyā kilesavippayuttaasaṁkilesikā, siyā na vattabbā— “kilesavippayuttasaṁkilesikā”tipi, “kilesavippayuttaasaṁkilesikā”tipi. </div>
</div>
</html>
