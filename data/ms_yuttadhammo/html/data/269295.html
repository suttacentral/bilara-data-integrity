<html>
<div class="i">7.1.7 Sattubhastajātaka</div>
<div class="h">Sattakanipāta</div>
<div class="h">Kukkuvagga</div>
<div class="h">Sattubhastajātaka</div>
<div class="q" id="p_22J_1536"> <div class="divNumber">46.</div> <div class="p"> <table class="singleColumn"> <tr> <td> <div class="pN">1536</div> <div class="G">“Vibbhantacitto kupitindriyosi,</div> </td> </tr> <tr> <td> <div class="G">Nettehi te vārigaṇā savanti;</div> </td> </tr> <tr> <td> <div class="G">Kiṁ te naṭṭhaṁ kiṁ pana patthayāno,</div> </td> </tr> <tr> <td> <div class="G">Idhāgamā brahme tadiṅgha brūhi”.</div> </td> </tr> </table> </div>
</div>
<div class="q" id="p_22J_1537"> <div class="divNumber">47.</div> <div class="p"> <table class="singleColumn"> <tr> <td> <div class="pN">1537</div> <div class="G">“Miyyetha bhariyā vajato mamajja,</div> </td> </tr> <tr> <td> <div class="G">Agacchato maraṇamāha yakkho;</div> </td> </tr> <tr> <td> <div class="G">Etena dukkhena pavedhitosmi,</div> </td> </tr> <tr> <td> <div class="G">Akkhāhi me senaka etamatthaṁ”.</div> </td> </tr> </table> </div>
</div>
<div class="q" id="p_22J_1538"> <div class="divNumber">48.</div> <div class="p"> <table class="singleColumn"> <tr> <td> <div class="pN">1538</div> <div class="G">“Bahūni ṭhānāni vicintayitvā,</div> </td> </tr> <tr> <td> <div class="G">Yamettha vakkhāmi tadeva saccaṁ;</div> </td> </tr> <tr> <td> <div class="G">Maññāmi te brāhmaṇa sattubhastaṁ,</div> </td> </tr> <tr> <td> <div class="G">Ajānato kaṇhasappo paviṭṭho.</div> </td> </tr> </table> </div>
</div>
<div class="q" id="p_22J_1539"> <div class="divNumber">49.</div> <div class="p"> <table class="singleColumn"> <tr> <td> <div class="pN">1539</div> <div class="G">Ādāya daṇḍaṁ parisumbha bhastaṁ,</div> </td> </tr> <tr> <td> <div class="G">Passeḷamūgaṁ uragaṁ dujivhaṁ;</div> </td> </tr> <tr> <td> <div class="G">Chindajja kaṅkhaṁ vicikicchitāni,</div> </td> </tr> <tr> <td> <div class="G">Bhujaṅgamaṁ passa pamuñca bhastaṁ”.</div> </td> </tr> </table> </div>
</div>
<div class="q" id="p_22J_1540"> <div class="divNumber">50.</div> <div class="p"> <table class="singleColumn"> <tr> <td> <div class="pN">1540</div> <div class="G">Saṁviggarūpo parisāya majjhe,</div> </td> </tr> <tr> <td> <div class="G">So brāhmaṇo sattubhastaṁ pamuñci;</div> </td> </tr> <tr> <td> <div class="G">Atha nikkhami urago uggatejo,</div> </td> </tr> <tr> <td> <div class="G">Āsīviso sappo phaṇaṁ karitvā.</div> </td> </tr> </table> </div>
</div>
<div class="q" id="p_22J_1541"> <div class="divNumber">51.</div> <div class="p"> <table class="singleColumn"> <tr> <td> <div class="pN">1541</div> <div class="G">“Suladdhalābhā janakassa rañño,</div> </td> </tr> <tr> <td> <div class="G">Yo passatī senakaṁ sādhupaññaṁ;</div> </td> </tr> <tr> <td> <div class="G">Vivaṭṭachaddo nusi sabbadassī,</div> </td> </tr> <tr> <td> <div class="G">Ñāṇaṁ nu te brāhmaṇa bhiṁsarūpaṁ”.</div> </td> </tr> </table> </div>
</div>
<div class="q" id="p_22J_1542"> <div class="divNumber">52.</div> <div class="p"> <table class="singleColumn"> <tr> <td> <div class="pN">1542</div> <div class="G">“Imāni me sattasatāni atthi,</div> </td> </tr> <tr> <td> <div class="G">Gaṇhāhi sabbāni dadāmi tuyhaṁ;</div> </td> </tr> <tr> <td> <div class="G">Tayā hi me jīvitamajja laddhaṁ,</div> </td> </tr> <tr> <td> <div class="G">Athopi bhariyāya makāsi sotthiṁ”.</div> </td> </tr> </table> </div>
</div>
<div class="q" id="p_22J_1543"> <div class="divNumber">53.</div> <div class="p"> <table class="singleColumn"> <tr> <td> <div class="pN">1543</div> <div class="G">“Na paṇḍitā vetanamādiyanti,</div> </td> </tr> <tr> <td> <div class="G">Citrāhi gāthāhi subhāsitāhi;</div> </td> </tr> <tr> <td> <div class="G">Itopi te brahme dadantu vittaṁ,</div> </td> </tr> <tr> <td> <div class="G">Ādāya tvaṁ gaccha sakaṁ niketan”ti.</div> </td> </tr> </table> </div>
</div>
<div class="CENTER" id="p_22J_1544">
<span class="pN">1544</span>Sattubhastajātakaṁ sattamaṁ.</div>
</html>
