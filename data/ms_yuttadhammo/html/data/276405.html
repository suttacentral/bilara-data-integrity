<html>
<div class="i">1.2.3.2 Vinītavatthu</div>
<div class="h">Mahāvibhaṅga</div>
<div class="h">Saṁghādisesakaṇḍa</div>
<div class="h">Duṭṭhullavācāsikkhāpada</div>
<div class="h">Vinītavatthu</div>
<div class="q" id="p_1V_1169"> <div class="divNumber">288.</div> <div class="p">
<span class="pN">1169</span>Tena kho pana samayena aññatarā itthī navarattaṁ kambalaṁ pārutā hoti. Aññataro bhikkhu sāratto taṁ itthiṁ etadavoca— “lohitaṁ kho te, bhaginī”ti. Sā na paṭivijāni. “Āmāyya, navaratto kambalo”ti. Tassa kukkuccaṁ ahosi “bhagavatā sikkhāpadaṁ paññattaṁ, kacci nu kho ahaṁ saṁghādisesaṁ āpattiṁ āpanno”ti? Bhagavato etamatthaṁ ārocesi. “Anāpatti, bhikkhu, saṁghādisesassa; āpatti dukkaṭassā”ti. (1) </div>
</div>
<div class="q" id="p_1V_1170"> <div class="p">
<span class="pN">1170</span>Tena kho pana samayena aññatarā itthī kharakambalaṁ pārutā hoti. Aññataro bhikkhu sāratto taṁ itthiṁ etadavoca— “kakkasalomaṁ kho te, bhaginī”ti. Sā na paṭivijāni. “Āmāyya, kharakambalo”ti. Tassa kukkuccaṁ ahosi…pe… “anāpatti, bhikkhu, saṁghādisesassa; āpatti dukkaṭassā”ti. (2) </div>
</div>
<div class="q" id="p_1V_1171"> <div class="p">
<span class="pN">1171</span>Tena kho pana samayena aññatarā itthī navāvutaṁ kambalaṁ pārutā hoti. Aññataro bhikkhu sāratto taṁ itthiṁ etadavoca— “ākiṇṇalomaṁ kho te, bhaginī”ti. Sā na paṭivijāni. “Āmāyya, navāvuto kambalo”ti. Tassa kukkuccaṁ ahosi…pe… “anāpatti, bhikkhu, saṁghādisesassa; āpatti dukkaṭassā”ti. (3) </div>
</div>
<div class="q" id="p_1V_1172"> <div class="p">
<span class="pN">1172</span>Tena kho pana samayena aññatarā itthī kharakambalakaṁ pārutā hoti. Aññataro bhikkhu sāratto taṁ itthiṁ etadavoca— “kharalomaṁ kho te, bhaginī”ti. Sā na paṭivijāni. “Āmāyya, kharakambalako”ti. Tassa kukkuccaṁ ahosi…pe… “anāpatti, bhikkhu, saṁghādisesassa; āpatti dukkaṭassā”ti. (4) </div>
</div>
<div class="q" id="p_1V_1173"> <div class="p">
<span class="pN">1173</span>Tena kho pana samayena aññatarā itthī pāvāraṁ pārutā hoti. Aññataro bhikkhu sāratto taṁ itthiṁ etadavoca— “dīghalomaṁ kho te, bhaginī”ti. Sā na paṭivijāni. “Āmāyya, pāvāro”ti. Tassa kukkuccaṁ ahosi…pe… “anāpatti, bhikkhu, saṁghādisesassa; āpatti dukkaṭassā”ti. (5) </div>
</div>
<div class="q" id="p_1V_1174"> <div class="divNumber">289.</div> <div class="p">
<span class="pN">1174</span>Tena kho pana samayena aññatarā itthī khettaṁ vapāpetvā āgacchati. Aññataro bhikkhu sāratto taṁ itthiṁ etadavoca— “vāpitaṁ kho te, bhaginī”ti? Sā na paṭivijāni. “Āmāyya, no ca kho paṭivuttan”ti. Tassa kukkuccaṁ ahosi…pe… “anāpatti, bhikkhu, saṁghādisesassa; āpatti dukkaṭassā”ti. (6) </div>
</div>
<div class="q" id="p_1V_1175"> <div class="p">
<span class="pN">1175</span>Tena kho pana samayena aññataro bhikkhu paribbājikaṁ paṭipathe passitvā sāratto taṁ paribbājikaṁ etadavoca— “kacci, bhagini, maggo saṁsīdatī”ti? Sā na paṭivijāni. “Āma, bhikkhu, paṭipajjissasī”ti. Tassa kukkuccaṁ ahosi…pe… “anāpatti, bhikkhu, saṁghādisesassa; āpatti thullaccayassā”ti. (7) </div>
</div>
<div class="q" id="p_1V_1176"> <div class="p">
<span class="pN">1176</span>Tena kho pana samayena aññataro bhikkhu sāratto aññataraṁ itthiṁ etadavoca— “saddhāsi tvaṁ, bhagini. Api ca yaṁ sāmikassa desi taṁ nāmhākaṁ desī”ti. “Kiṁ, bhante”ti? “Methunadhamman”ti. Tassa kukkuccaṁ ahosi…pe… “āpattiṁ tvaṁ, bhikkhu, āpanno saṁghādisesan”ti. (8) </div>
</div>
<div class="q" id="p_1V_1177"> <div class="p">
<span class="pN">1177</span>Tena kho pana samayena aññataro bhikkhu sāratto aññataraṁ itthiṁ etadavoca— “saddhāsi tvaṁ, bhagini. Api ca yaṁ aggadānaṁ taṁ nāmhākaṁ desī”ti. “Kiṁ, bhante, aggadānan”ti? “Methunadhamman”ti. Tassa kukkuccaṁ ahosi…pe… “āpattiṁ tvaṁ, bhikkhu, āpanno saṁghādisesan”ti. (9) </div>
</div>
<div class="q" id="p_1V_1178"> <div class="p">
<span class="pN">1178</span>Tena kho pana samayena aññatarā itthī kammaṁ karoti. Aññataro bhikkhu sāratto taṁ itthiṁ etadavoca— “tiṭṭha, bhagini, ahaṁ karissāmī”ti…pe… nisīda, bhagini, ahaṁ karissāmī”ti…pe… nipajja, bhagini, ahaṁ karissāmī”ti. Sā na paṭivijāni. Tassa kukkuccaṁ ahosi…pe… “anāpatti, bhikkhu, saṁghādisesassa; āpatti dukkaṭassā”ti. (10--12) </div>
</div>
<div class="CENTER" id="p_1V_1179">
<span class="pN">1179</span>Duṭṭhullavācāsikkhāpadaṁ niṭṭhitaṁ tatiyaṁ.</div>
</html>
