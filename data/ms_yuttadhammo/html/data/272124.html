<html>
<div class="i">8.4 Anumodanavattakathā</div>
<div class="h">Vattakkhandhaka</div>
<div class="h">Anumodanavattakathā</div>
<div class="q" id="p_4V_1669"> <div class="divNumber">362.</div> <div class="p">
<span class="pN">1669</span>Tena kho pana samayena bhikkhū bhattagge na anumodanti. Manussā ujjhāyanti khiyyanti vipācenti—  “kathañhi nāma samaṇā sakyaputtiyā bhattagge na anumodissantī”ti. Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. Atha kho te bhikkhū bhagavato etamatthaṁ ārocesuṁ. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—  “anujānāmi, bhikkhave, bhattagge anumoditun”ti. Atha kho tesaṁ bhikkhūnaṁ etadahosi—  “kena nu kho bhattagge anumoditabban”ti? Bhagavato etamatthaṁ ārocesuṁ. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—  “anujānāmi, bhikkhave, therena bhikkhunā bhattagge anumoditun”ti. </div>
</div>
<div class="q" id="p_4V_1670"> <div class="p">
<span class="pN">1670</span>Tena kho pana samayena aññatarassa pūgassa saṁghabhattaṁ hoti. Āyasmā sāriputto saṁghatthero hoti. Bhikkhū—  “bhagavatā anuññātaṁ therena bhikkhunā bhattagge anumoditun”ti—  āyasmantaṁ sāriputtaṁ ekakaṁ ohāya pakkamiṁsu. Atha kho āyasmā sāriputto te manusse paṭisammoditvā pacchā ekako agamāsi. Addasā kho bhagavā āyasmantaṁ sāriputtaṁ dūratova ekakaṁ āgacchantaṁ. Disvāna āyasmantaṁ sāriputtaṁ etadavoca—  “kacci, sāriputta, bhattaṁ iddhaṁ ahosī”ti? “Iddhaṁ kho, bhante, bhattaṁ ahosi; api ca maṁ bhikkhū ekakaṁ ohāya pakkantā”ti. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—  “anujānāmi, bhikkhave, bhattagge catūhi pañcahi therānutherehi bhikkhūhi āgametun”ti. </div>
</div>
<div class="q" id="p_4V_1671"> <div class="p">
<span class="pN">1671</span>Tena kho pana samayena aññataro thero bhattagge vaccito āgamesi. So vaccaṁ sandhāretuṁ asakkonto mucchito papati. Bhagavato etamatthaṁ ārocesuṁ. “Anujānāmi, bhikkhave, sati karaṇīye ānantarikaṁ bhikkhuṁ āpucchitvā gantun”ti. </div>
</div>
</html>
