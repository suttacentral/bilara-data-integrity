<html>
<div class="i">3.3.8 Bhidurasutta</div>
<div class="h">Tikanipāta</div>
<div class="h">Tatiyavagga</div>
<div class="h">Bhidurasutta</div>
<div class="q" id="p_18It_510"> <div class="divNumber">77.</div> <div class="p">
<span class="pN">510</span>Vuttañhetaṁ bhagavatā vuttamarahatāti me sutaṁ—  </div>
</div>
<div class="q" id="p_18It_511"> <div class="p">
<span class="pN">511</span>“Bhidurāyaṁ, bhikkhave, kāyo, viññāṇaṁ virāgadhammaṁ, sabbe upadhī aniccā dukkhā vipariṇāmadhammā”ti. Etamatthaṁ bhagavā avoca. Tatthetaṁ iti vuccati—  </div>
</div>
<div class="q" id="p_18It_512"> <div class="p"> <table class="singleColumn"> <tr> <td> <div class="pN">512</div> <div class="G">“Kāyañca bhiduraṁ ñatvā,</div> </td> </tr> <tr> <td> <div class="G">Viññāṇañca virāgunaṁ;</div> </td> </tr> <tr> <td> <div class="G">Upadhīsu bhayaṁ disvā,</div> </td> </tr> <tr> <td> <div class="G">Jātimaraṇamaccagā;</div> </td> </tr> <tr> <td> <div class="G">Sampatvā paramaṁ santiṁ,</div> </td> </tr> <tr> <td> <div class="G">Kālaṁ kaṅkhati bhāvitatto”ti.</div> </td> </tr> </table> </div>
</div>
<div class="q" id="p_18It_513"> <div class="p">
<span class="pN">513</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_514">
<span class="pN">514</span>Aṭṭhamaṁ.</div>
</html>
