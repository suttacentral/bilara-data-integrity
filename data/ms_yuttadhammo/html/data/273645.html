<html>
<div class="i">1.4.1 Sabbhisutta</div>
<div class="h">Devatāsaṁyutta</div>
<div class="h">Satullapakāyikavagga</div>
<div class="h">Sabbhisutta</div>
<div class="q" id="p_12S1_127"> <div class="divNumber">31.</div> <div class="p">
<span class="pN">127</span>Evaṁ me sutaṁ—  ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Atha kho sambahulā satullapakāyikā devatāyo abhikkantāya rattiyā abhikkantavaṇṇā kevalakappaṁ jetavanaṁ obhāsetvā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ aṭṭhaṁsu. Ekamantaṁ ṭhitā kho ekā devatā bhagavato santike imaṁ gāthaṁ abhāsi—  </div>
</div>
<div class="q" id="p_12S1_128"> <div class="p"> <table class="singleColumn"> <tr> <td> <div class="pN">128</div> <div class="G">“Sabbhireva samāsetha,</div> </td> </tr> <tr> <td> <div class="G">sabbhi kubbetha santhavaṁ;</div> </td> </tr> <tr> <td> <div class="G">Sataṁ saddhammamaññāya,</div> </td> </tr> <tr> <td> <div class="G">seyyo hoti na pāpiyo”ti.</div> </td> </tr> </table> </div>
</div>
<div class="q" id="p_12S1_129"> <div class="p">
<span class="pN">129</span>Atha kho aparā devatā bhagavato santike imaṁ gāthaṁ abhāsi—  </div>
</div>
<div class="q" id="p_12S1_130"> <div class="p"> <table class="singleColumn"> <tr> <td> <div class="pN">130</div> <div class="G">“Sabbhireva samāsetha,</div> </td> </tr> <tr> <td> <div class="G">sabbhi kubbetha santhavaṁ;</div> </td> </tr> <tr> <td> <div class="G">Sataṁ saddhammamaññāya,</div> </td> </tr> <tr> <td> <div class="G">paññā labbhati nāññato”ti.</div> </td> </tr> </table> </div>
</div>
<div class="q" id="p_12S1_131"> <div class="p">
<span class="pN">131</span>Atha kho aparā devatā bhagavato santike imaṁ gāthaṁ abhāsi—  </div>
</div>
<div class="q" id="p_12S1_132"> <div class="p"> <table class="singleColumn"> <tr> <td> <div class="pN">132</div> <div class="G">“Sabbhireva samāsetha,</div> </td> </tr> <tr> <td> <div class="G">sabbhi kubbetha santhavaṁ;</div> </td> </tr> <tr> <td> <div class="G">Sataṁ saddhammamaññāya,</div> </td> </tr> <tr> <td> <div class="G">sokamajjhe na socatī”ti.</div> </td> </tr> </table> </div>
</div>
<div class="q" id="p_12S1_133"> <div class="p">
<span class="pN">133</span>Atha kho aparā devatā bhagavato santike imaṁ gāthaṁ abhāsi—  </div>
</div>
<div class="q" id="p_12S1_134"> <div class="p"> <table class="singleColumn"> <tr> <td> <div class="pN">134</div> <div class="G">“Sabbhireva samāsetha,</div> </td> </tr> <tr> <td> <div class="G">sabbhi kubbetha santhavaṁ;</div> </td> </tr> <tr> <td> <div class="G">Sataṁ saddhammamaññāya,</div> </td> </tr> <tr> <td> <div class="G">ñātimajjhe virocatī”ti.</div> </td> </tr> </table> </div>
</div>
<div class="q" id="p_12S1_135"> <div class="p">
<span class="pN">135</span>Atha kho aparā devatā bhagavato santike imaṁ gāthaṁ abhāsi—  </div>
</div>
<div class="q" id="p_12S1_136"> <div class="p"> <table class="singleColumn"> <tr> <td> <div class="pN">136</div> <div class="G">“Sabbhireva samāsetha,</div> </td> </tr> <tr> <td> <div class="G">sabbhi kubbetha santhavaṁ;</div> </td> </tr> <tr> <td> <div class="G">Sataṁ saddhammamaññāya,</div> </td> </tr> <tr> <td> <div class="G">sattā gacchanti suggatin”ti.</div> </td> </tr> </table> </div>
</div>
<div class="q" id="p_12S1_137"> <div class="p">
<span class="pN">137</span>Atha kho aparā devatā bhagavato santike imaṁ gāthaṁ abhāsi—  </div>
</div>
<div class="q" id="p_12S1_138"> <div class="p"> <table class="singleColumn"> <tr> <td> <div class="pN">138</div> <div class="G">“Sabbhireva samāsetha,</div> </td> </tr> <tr> <td> <div class="G">sabbhi kubbetha santhavaṁ;</div> </td> </tr> <tr> <td> <div class="G">Sataṁ saddhammamaññāya,</div> </td> </tr> <tr> <td> <div class="G">sattā tiṭṭhanti sātatan”ti.</div> </td> </tr> </table> </div>
</div>
<div class="q" id="p_12S1_139"> <div class="p">
<span class="pN">139</span>Atha kho aparā devatā bhagavantaṁ etadavoca—  “kassa nu kho, bhagavā, subhāsitan”ti? </div>
</div>
<div class="q" id="p_12S1_140"> <div class="p">
<span class="pN">140</span>“Sabbāsaṁ vo subhāsitaṁ pariyāyena, api ca mamapi suṇātha—  </div>
</div>
<div class="q" id="p_12S1_141"> <div class="p"> <table class="singleColumn"> <tr> <td> <div class="pN">141</div> <div class="G">Sabbhireva samāsetha,</div> </td> </tr> <tr> <td> <div class="G">sabbhi kubbetha santhavaṁ;</div> </td> </tr> <tr> <td> <div class="G">Sataṁ saddhammamaññāya,</div> </td> </tr> <tr> <td> <div class="G">sabbadukkhā pamuccatī”ti.</div> </td> </tr> </table> </div>
</div>
<div class="q" id="p_12S1_142"> <div class="p">
<span class="pN">142</span>Idamavoca bhagavā. Attamanā tā devatāyo bhagavantaṁ abhivādetvā padakkhiṇaṁ katvā tatthevantaradhāyiṁsūti. </div>
</div>
</html>
