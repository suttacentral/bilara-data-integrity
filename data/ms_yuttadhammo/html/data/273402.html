<html>
<div class="i">6.1.2 Mañcapīṭhādianujānana</div>
<div class="h">Senāsanakkhandhaka</div>
<div class="h">Paṭhamabhāṇavāra</div>
<div class="h">Mañcapīṭhādianujānana</div>
<div class="q" id="p_4V_1274"> <div class="divNumber">297.</div> <div class="p">
<span class="pN">1274</span>Tena kho pana samayena saṁghassa sosāniko masārako mañco uppanno hoti. Bhagavato etamatthaṁ ārocesuṁ. “Anujānāmi, bhikkhave, masārakaṁ mañcan”ti. Masārakaṁ pīṭhaṁ uppannaṁ hoti. Bhagavato etamatthaṁ ārocesuṁ. “Anujānāmi, bhikkhave, masārakaṁ pīṭhan”ti. </div>
</div>
<div class="q" id="p_4V_1275"> <div class="p">
<span class="pN">1275</span>Tena kho pana samayena saṁghassa sosāniko bundikābaddho mañco uppanno hoti. Bhagavato etamatthaṁ ārocesuṁ. “Anujānāmi, bhikkhave, bundikābaddhaṁ mañcan”ti. Bundikābaddhaṁ pīṭhaṁ uppannaṁ hoti. Bhagavato etamatthaṁ ārocesuṁ. “Anujānāmi, bhikkhave, bundikābaddhaṁ pīṭhan”ti. </div>
</div>
<div class="q" id="p_4V_1276"> <div class="p">
<span class="pN">1276</span>Tena kho pana samayena saṁghassa sosāniko kuḷīrapādako mañco uppanno hoti. Bhagavato etamatthaṁ ārocesuṁ. “Anujānāmi, bhikkhave, kuḷīrapādakaṁ mañcan”ti. Kuḷīrapādakaṁ pīṭhaṁ uppannaṁ hoti. Bhagavato etamatthaṁ ārocesuṁ. “Anujānāmi, bhikkhave, kuḷīrapādakaṁ pīṭhan”ti. </div>
</div>
<div class="q" id="p_4V_1277"> <div class="p">
<span class="pN">1277</span>Tena kho pana samayena saṁghassa sosāniko āhaccapādako mañco uppanno hoti. Bhagavato etamatthaṁ ārocesuṁ. “Anujānāmi, bhikkhave, āhaccapādakaṁ mañcan”ti. Āhaccapādakaṁ pīṭhaṁ uppannaṁ hoti. Bhagavato etamatthaṁ ārocesuṁ. “Anujānāmi, bhikkhave, āhaccapādakaṁ pīṭhan”ti. </div>
</div>
<div class="q" id="p_4V_1278"> <div class="p">
<span class="pN">1278</span>Tena kho pana samayena saṁghassa āsandiko uppanno hoti. Bhagavato etamatthaṁ ārocesuṁ. “Anujānāmi, bhikkhave, āsandikan”ti. Uccako āsandiko uppanno hoti. Bhagavato etamatthaṁ ārocesuṁ. “Anujānāmi, bhikkhave, uccakampi āsandikan”ti. Sattaṅgo uppanno hoti. Bhagavato etamatthaṁ ārocesuṁ. “Anujānāmi, bhikkhave, sattaṅgan”ti. Uccako sattaṅgo uppanno hoti. Bhagavato etamatthaṁ ārocesuṁ. “Anujānāmi, bhikkhave, uccakampi sattaṅgan”ti. Bhaddapīṭhaṁ uppannaṁ hoti. Bhagavato etamatthaṁ ārocesuṁ. “Anujānāmi, bhikkhave, bhaddapīṭhan”ti. Pīṭhikā uppannā hoti. Bhagavato etamatthaṁ ārocesuṁ. “Anujānāmi, bhikkhave, pīṭhikan”ti. Eḷakapādakaṁ pīṭhaṁ uppannaṁ hoti. Bhagavato etamatthaṁ ārocesuṁ. “Anujānāmi, bhikkhave, eḷakapādakaṁ pīṭhan”ti. Āmalakavaṭṭikaṁ pīṭhaṁ uppannaṁ hoti. Bhagavato etamatthaṁ ārocesuṁ. “Anujānāmi, bhikkhave, āmalakavaṭṭikaṁ pīṭhan”ti. Phalakaṁ uppannaṁ hoti. Bhagavato etamatthaṁ ārocesuṁ. “Anujānāmi, bhikkhave, phalakan”ti. Kocchaṁ uppannaṁ hoti. Bhagavato etamatthaṁ ārocesuṁ. “Anujānāmi, bhikkhave, kocchan”ti. Palālapīṭhaṁ uppannaṁ hoti. Bhagavato etamatthaṁ ārocesuṁ. “Anujānāmi, bhikkhave, palālapīṭhan”ti. </div>
</div>
<div class="q" id="p_4V_1279"> <div class="p">
<span class="pN">1279</span>Tena kho pana samayena chabbaggiyā bhikkhū ucce mañce sayanti. Manussā vihāracārikaṁ āhiṇḍantā passitvā ujjhāyanti khiyyanti vipācenti—  “seyyathāpi gihī kāmabhogino”ti. Bhagavato etamatthaṁ ārocesuṁ. “Na, bhikkhave, ucce mañce sayitabbaṁ. Yo sayeyya, āpatti dukkaṭassā”ti. </div>
</div>
<div class="q" id="p_4V_1280"> <div class="p">
<span class="pN">1280</span>Tena kho pana samayena aññataro bhikkhu nīce mañce sayanto ahinā daṭṭho hoti. Bhagavato etamatthaṁ ārocesuṁ. “Anujānāmi, bhikkhave, mañcapaṭipādakan”ti. </div>
</div>
<div class="q" id="p_4V_1281"> <div class="p">
<span class="pN">1281</span>Tena kho pana samayena chabbaggiyā bhikkhū ucce mañcapaṭipādake dhārenti, saha mañcapaṭipādakehi pavedhenti. Manussā vihāracārikaṁ āhiṇḍantā passitvā ujjhāyanti khiyyanti vipācenti—  “seyyathāpi gihī kāmabhogino”ti. Bhagavato etamatthaṁ ārocesuṁ. “Na, bhikkhave, uccā mañcapaṭipādakā dhāretabbā. Yo dhāreyya, āpatti dukkaṭassa. Anujānāmi, bhikkhave, aṭṭhaṅgulaparamaṁ mañcapaṭipādakan”ti. </div>
</div>
<div class="q" id="p_4V_1282"> <div class="p">
<span class="pN">1282</span>Tena kho pana samayena saṁghassa suttaṁ uppannaṁ hoti. Bhagavato etamatthaṁ ārocesuṁ. “Anujānāmi, bhikkhave, suttaṁ mañcaṁ veṭhetun”ti. Aṅgāni bahusuttaṁ pariyādiyanti. Bhagavato etamatthaṁ ārocesuṁ. “Anujānāmi, bhikkhave, aṅge vijjhitvā aṭṭhapadakaṁ veṭhetun”ti. Coḷakaṁ uppannaṁ hoti. Bhagavato etamatthaṁ ārocesuṁ. “Anujānāmi, bhikkhave, cimilikaṁ kātun”ti. Tūlikā uppannā hoti. Bhagavato etamatthaṁ ārocesuṁ. “Anujānāmi, bhikkhave, vijaṭetvā bibbohanaṁ kātuṁ. Tīṇi tūlāni—  rukkhatūlaṁ, latātūlaṁ, poṭakitūlan”ti. </div>
</div>
<div class="q" id="p_4V_1283"> <div class="p">
<span class="pN">1283</span>Tena kho pana samayena chabbaggiyā bhikkhū addhakāyikāni bibbohanāni dhārenti. Manussā vihāracārikaṁ āhiṇḍantā passitvā ujjhāyanti khiyyanti vipācenti—  “seyyathāpi gihī kāmabhogino”ti. Bhagavato etamatthaṁ ārocesuṁ. “Na, bhikkhave, aḍḍhakāyikāni bibbohanāni dhāretabbāni. Yo dhāreyya, āpatti dukkaṭassa. Anujānāmi, bhikkhave, sīsappamāṇaṁ bibbohanaṁ kātun”ti. </div>
</div>
<div class="q" id="p_4V_1284"> <div class="p">
<span class="pN">1284</span>Tena kho pana samayena rājagahe giraggasamajjo hoti. Manussā mahāmattānaṁ atthāya bhisiyo paṭiyādenti—  uṇṇabhisiṁ, coḷabhisiṁ, vākabhisiṁ, tiṇabhisiṁ, paṇṇabhisiṁ. Te vītivatte samajje chaviṁ uppāṭetvā haranti. Addasāsuṁ kho bhikkhū samajjaṭṭhāne bahuṁ uṇṇampi coḷakampi vākampi tiṇampi paṇṇampi chaṭṭitaṁ. Disvāna bhagavato etamatthaṁ ārocesuṁ. “Anujānāmi, bhikkhave, pañca bhisiyo—  uṇṇabhisiṁ, coḷabhisiṁ, vākabhisiṁ, tiṇabhisiṁ, paṇṇabhisin”ti. </div>
</div>
<div class="q" id="p_4V_1285"> <div class="p">
<span class="pN">1285</span>Tena kho pana samayena saṁghassa senāsanaparikkhārikaṁ dussaṁ uppannaṁ hoti. Bhagavato etamatthaṁ ārocesuṁ. “Anujānāmi, bhikkhave, bhisiṁ onandhitun”ti. </div>
</div>
<div class="q" id="p_4V_1286"> <div class="p">
<span class="pN">1286</span>Tena kho pana samayena bhikkhū mañcabhisiṁ pīṭhe santharanti, pīṭhabhisiṁ mañce santharanti. Bhisiyo paribhijjanti. Bhagavato etamatthaṁ ārocesuṁ. “Anujānāmi, bhikkhave, onaddhamañcaṁ onaddhapīṭhan”ti. Ullokaṁ akaritvā santharanti, heṭṭhato nipatanti…pe…  “anujānāmi, bhikkhave, ullokaṁ karitvā santharitvā bhisiṁ onandhitun”ti. Chaviṁ uppāṭetvā haranti…pe…  “anujānāmi, bhikkhave, phositun”ti. Harantiyeva…pe…  “anujānāmi, bhikkhave, bhattikamman”ti. Harantiyeva…pe…  “anujānāmi, bhikkhave, hatthabhattikamman”ti. Harantiyeva…pe…  “anujānāmi, bhikkhave, hatthabhattin”ti. </div>
</div>
</html>
