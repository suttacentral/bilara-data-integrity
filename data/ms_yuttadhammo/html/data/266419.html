<html>
<div class="i">8 Nigamana</div>
<div class="h">Nigamana</div>
<div class="q" id="p_28Mi_2024"> <div class="divNumber">292.</div> <div class="p">
<span class="pN">2024</span>Iti chasu kaṇḍesu bāvīsativaggapatimaṇḍitesu dvāsaṭṭhiadhikā dvesatā imasmiṁ potthake āgatā milindapañhā samattā, anāgatā ca pana dvācattālīsā honti, āgatā ca anāgatā ca sabbā samodhānetvā catūhi adhikā tisatapañhā honti, sabbāva milindapañhāti saṅkhaṁ gacchanti. </div>
</div>
<div class="q" id="p_28Mi_2025"> <div class="p">
<span class="pN">2025</span>Rañño ca therassa ca pucchāvisajjanāvasāne caturāsītisatasahassayojanabahalā udakapariyantaṁ katvā ayaṁ mahāpathavī chadhā kampittha, vijjullatā nicchariṁsu, devatā dibbapupphavassaṁ pavassiṁsu, mahābrahmā sādhukāramadāsi, mahāsamuddakucchiyaṁ meghatthanitanigghoso viya mahāghoso ahosi, iti so milindo rājā ca orodhagaṇā ca sirasā añjaliṁ paṇāmetvā vandiṁsu. </div>
</div>
<div class="q" id="p_28Mi_2026"> <div class="divNumber">293.</div> <div class="p">
<span class="pN">2026</span>Milindo rājā ativiya pamuditahadayo sumathitamānahadayo buddhasāsane sāramatino ratanattaye sunikkaṅkho niggumbo nitthaddho hutvā therassa guṇesu pabbajjāsu paṭipadāiriyāpathesu ca ativiya pasanno vissattho nirālayo nihatamānatthambho uddhaṭadāṭho viya bhujagindo evamāha—  “sādhu, bhante nāgasena, buddhavisayo pañho tayā visajjito, imasmiṁ buddhasāsane ṭhapetvā dhammasenāpatiṁ sāriputtattheraṁ añño tayā sadiso pañhavisajjane natthi, khamatha, bhante nāgasena, mama accayaṁ, upāsakaṁ maṁ, bhante nāgasena, dhāretha ajjatagge pāṇupetaṁ saraṇaṁ gatan”ti. </div>
</div>
<div class="q" id="p_28Mi_2027"> <div class="divNumber">294.</div> <div class="p">
<span class="pN">2027</span>Tadā rājā saha balakāyehi nāgasenattheraṁ payirupāsitvā milindaṁ nāma vihāraṁ kāretvā therassa niyyātetvā catūhi paccayehi nāgasenaṁ koṭisatehi bhikkhūhi saddhiṁ paricari, punapi therassa paññāya pasīditvā puttassa rajjaṁ niyyātetvā agārasmā anagāriyaṁ pabbajitvā vipassanaṁ vaḍḍhetvā arahattaṁ pāpuṇi, tena vuttaṁ—  </div>
</div>
<div class="q" id="p_28Mi_2028"> <div class="p"> <table class="singleColumn"> <tr> <td> <div class="pN">2028</div> <div class="G">“Paññā pasatthā lokasmiṁ,</div> </td> </tr> <tr> <td> <div class="G">katā saddhammaṭṭhitiyā;</div> </td> </tr> <tr> <td> <div class="G">Paññāya vimatiṁ hantvā,</div> </td> </tr> <tr> <td> <div class="G">santiṁ papponti paṇḍitā.</div> </td> </tr> </table> </div>
</div>
<div class="q" id="p_28Mi_2029"> <div class="p"> <table class="singleColumn"> <tr> <td> <div class="pN">2029</div> <div class="G">Yasmiṁ khandhe ṭhitā paññā,</div> </td> </tr> <tr> <td> <div class="G">sati tattha anūnakā;</div> </td> </tr> <tr> <td> <div class="G">Pūjā visesassādhāro,</div> </td> </tr> <tr> <td> <div class="G">aggo seṭṭho anuttaro;</div> </td> </tr> <tr> <td> <div class="G">Tasmā hi paṇḍito poso,</div> </td> </tr> <tr> <td> <div class="G">sampassaṁ hitamattano;</div> </td> </tr> <tr> <td> <div class="G">Paññavantaṁbhipūjeyya,</div> </td> </tr> <tr> <td> <div class="G">cetiyaṁ viya sādaro”ti.</div> </td> </tr> </table> </div>
</div>
<div class="q" id="p_28Mi_2030"> <div class="p"> <table class="singleColumn"> <tr> <td> <div class="pN">2030</div> <div class="G">Laṅkāyaṁ doṇinagare,</div> </td> </tr> <tr> <td> <div class="G">vasatā doṇināminā;</div> </td> </tr> <tr> <td> <div class="G">Mahātherena lekhitvā,</div> </td> </tr> <tr> <td> <div class="G">suṭṭhapitaṁ yathāsutaṁ;</div> </td> </tr> <tr> <td> <div class="G">Milindarājapañho ca,</div> </td> </tr> <tr> <td> <div class="G">nāgasenavisajjanaṁ;</div> </td> </tr> <tr> <td> <div class="G">Milindo hi mahāpañño,</div> </td> </tr> <tr> <td> <div class="G">nāgaseno supaṇḍito.</div> </td> </tr> </table> </div>
</div>
<div class="q" id="p_28Mi_2031"> <div class="p"> <table class="singleColumn"> <tr> <td> <div class="pN">2031</div> <div class="G">Iminā puññakammena,</div> </td> </tr> <tr> <td> <div class="G">Ito gacchāmi tussitaṁ;</div> </td> </tr> <tr> <td> <div class="G">Metteyyaṁnāgate passe,</div> </td> </tr> <tr> <td> <div class="G">Suṇeyyaṁ dhammamuttamanti.</div> </td> </tr> </table> </div>
</div>
<div class="ENDBOOK" id="p_28Mi_2032">
<span class="pN">2032</span>Milindapañho niṭṭhito.</div>
</html>
