<html>
<div class="i">1.7 Vasalasutta</div>
<div class="h">Uragavagga</div>
<div class="h">Vasalasutta</div>
<div class="q" id="p_18Sn_133"> <div class="p">
<span class="pN">133</span>Evaṁ me sutaṁ—  ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Atha kho bhagavā pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi. Tena kho pana samayena aggikabhāradvājassa brāhmaṇassa nivesane aggi pajjalito hoti āhuti paggahitā. Atha kho bhagavā sāvatthiyaṁ sapadānaṁ piṇḍāya caramāno yena aggikabhāradvājassa brāhmaṇassa nivesanaṁ tenupasaṅkami. </div>
</div>
<div class="q" id="p_18Sn_134"> <div class="p">
<span class="pN">134</span>Addasā kho aggikabhāradvājo brāhmaṇo bhagavantaṁ dūratova āgacchantaṁ. Disvāna bhagavantaṁ etadavoca—  “tatreva, muṇḍaka; tatreva, samaṇaka; tatreva, vasalaka, tiṭṭhāhī”ti. </div>
</div>
<div class="q" id="p_18Sn_135"> <div class="p">
<span class="pN">135</span>Evaṁ vutte, bhagavā aggikabhāradvājaṁ brāhmaṇaṁ etadavoca—  “jānāsi pana tvaṁ, brāhmaṇa, vasalaṁ vā vasalakaraṇe vā dhamme”ti? “Na khvāhaṁ, bho gotama, jānāmi vasalaṁ vā vasalakaraṇe vā dhamme; sādhu me bhavaṁ gotamo tathā dhammaṁ desetu, yathāhaṁ jāneyyaṁ vasalaṁ vā vasalakaraṇe vā dhamme”ti. “Tena hi, brāhmaṇa, suṇāhi, sādhukaṁ manasi karohi; bhāsissāmī”ti. “Evaṁ, bho”ti kho aggikabhāradvājo brāhmaṇo bhagavato paccassosi. Bhagavā etadavoca—  </div>
</div>
<div class="q" id="p_18Sn_136"> <div class="divNumber">116.</div> <div class="p"> <table class="singleColumn"> <tr> <td> <div class="pN">136</div> <div class="G">“Kodhano upanāhī ca,</div> </td> </tr> <tr> <td> <div class="G">pāpamakkhī ca yo naro;</div> </td> </tr> <tr> <td> <div class="G">Vipannadiṭṭhi māyāvī,</div> </td> </tr> <tr> <td> <div class="G">taṁ jaññā vasalo iti. (1)</div> </td> </tr> </table> </div>
</div>
<div class="q" id="p_18Sn_137"> <div class="divNumber">117.</div> <div class="p"> <table class="singleColumn"> <tr> <td> <div class="pN">137</div> <div class="G">Ekajaṁ vā dvijaṁ vāpi,</div> </td> </tr> <tr> <td> <div class="G">yodha pāṇaṁ vihiṁsati;</div> </td> </tr> <tr> <td> <div class="G">Yassa pāṇe dayā natthi,</div> </td> </tr> <tr> <td> <div class="G">taṁ jaññā vasalo iti. (2)</div> </td> </tr> </table> </div>
</div>
<div class="q" id="p_18Sn_138"> <div class="divNumber">118.</div> <div class="p"> <table class="singleColumn"> <tr> <td> <div class="pN">138</div> <div class="G">Yo hanti parirundhati,</div> </td> </tr> <tr> <td> <div class="G">gāmāni nigamāni ca;</div> </td> </tr> <tr> <td> <div class="G">Niggāhako samaññāto,</div> </td> </tr> <tr> <td> <div class="G">taṁ jaññā vasalo iti. (3)</div> </td> </tr> </table> </div>
</div>
<div class="q" id="p_18Sn_139"> <div class="divNumber">119.</div> <div class="p"> <table class="singleColumn"> <tr> <td> <div class="pN">139</div> <div class="G">Gāme vā yadi vā raññe,</div> </td> </tr> <tr> <td> <div class="G">yaṁ paresaṁ mamāyitaṁ;</div> </td> </tr> <tr> <td> <div class="G">Theyyā adinnamādeti,</div> </td> </tr> <tr> <td> <div class="G">taṁ jaññā vasalo iti. (4)</div> </td> </tr> </table> </div>
</div>
<div class="q" id="p_18Sn_140"> <div class="divNumber">120.</div> <div class="p"> <table class="singleColumn"> <tr> <td> <div class="pN">140</div> <div class="G">Yo have iṇamādāya,</div> </td> </tr> <tr> <td> <div class="G">cujjamāno palāyati;</div> </td> </tr> <tr> <td> <div class="G">Na hi te iṇamatthīti,</div> </td> </tr> <tr> <td> <div class="G">taṁ jaññā vasalo iti. (5)</div> </td> </tr> </table> </div>
</div>
<div class="q" id="p_18Sn_141"> <div class="divNumber">121.</div> <div class="p"> <table class="singleColumn"> <tr> <td> <div class="pN">141</div> <div class="G">Yo ve kiñcikkhakamyatā,</div> </td> </tr> <tr> <td> <div class="G">panthasmiṁ vajantaṁ janaṁ;</div> </td> </tr> <tr> <td> <div class="G">Hantvā kiñcikkhamādeti,</div> </td> </tr> <tr> <td> <div class="G">taṁ jaññā vasalo iti. (6)</div> </td> </tr> </table> </div>
</div>
<div class="q" id="p_18Sn_142"> <div class="divNumber">122.</div> <div class="p"> <table class="singleColumn"> <tr> <td> <div class="pN">142</div> <div class="G">Attahetu parahetu,</div> </td> </tr> <tr> <td> <div class="G">dhanahetu ca yo naro;</div> </td> </tr> <tr> <td> <div class="G">Sakkhipuṭṭho musā brūti,</div> </td> </tr> <tr> <td> <div class="G">taṁ jaññā vasalo iti. (7)</div> </td> </tr> </table> </div>
</div>
<div class="q" id="p_18Sn_143"> <div class="divNumber">123.</div> <div class="p"> <table class="singleColumn"> <tr> <td> <div class="pN">143</div> <div class="G">Yo ñātīnaṁ sakhīnaṁ vā,</div> </td> </tr> <tr> <td> <div class="G">dāresu paṭidissati;</div> </td> </tr> <tr> <td> <div class="G">Sāhasā sampiyena vā,</div> </td> </tr> <tr> <td> <div class="G">taṁ jaññā vasalo iti. (8)</div> </td> </tr> </table> </div>
</div>
<div class="q" id="p_18Sn_144"> <div class="divNumber">124.</div> <div class="p"> <table class="singleColumn"> <tr> <td> <div class="pN">144</div> <div class="G">Yo mātaraṁ pitaraṁ vā,</div> </td> </tr> <tr> <td> <div class="G">jiṇṇakaṁ gatayobbanaṁ;</div> </td> </tr> <tr> <td> <div class="G">Pahu santo na bharati,</div> </td> </tr> <tr> <td> <div class="G">taṁ jaññā vasalo iti. (9)</div> </td> </tr> </table> </div>
</div>
<div class="q" id="p_18Sn_145"> <div class="divNumber">125.</div> <div class="p"> <table class="singleColumn"> <tr> <td> <div class="pN">145</div> <div class="G">Yo mātaraṁ pitaraṁ vā,</div> </td> </tr> <tr> <td> <div class="G">Bhātaraṁ bhaginiṁ sasuṁ;</div> </td> </tr> <tr> <td> <div class="G">Hanti roseti vācāya,</div> </td> </tr> <tr> <td> <div class="G">Taṁ jaññā vasalo iti. (10)</div> </td> </tr> </table> </div>
</div>
<div class="q" id="p_18Sn_146"> <div class="divNumber">126.</div> <div class="p"> <table class="singleColumn"> <tr> <td> <div class="pN">146</div> <div class="G">Yo atthaṁ pucchito santo,</div> </td> </tr> <tr> <td> <div class="G">Anatthamanusāsati;</div> </td> </tr> <tr> <td> <div class="G">Paṭicchannena manteti,</div> </td> </tr> <tr> <td> <div class="G">Taṁ jaññā vasalo iti. (11)</div> </td> </tr> </table> </div>
</div>
<div class="q" id="p_18Sn_147"> <div class="divNumber">127.</div> <div class="p"> <table class="singleColumn"> <tr> <td> <div class="pN">147</div> <div class="G">Yo katvā pāpakaṁ kammaṁ,</div> </td> </tr> <tr> <td> <div class="G">Mā maṁ jaññāti icchati;</div> </td> </tr> <tr> <td> <div class="G">Yo paṭicchannakammanto,</div> </td> </tr> <tr> <td> <div class="G">Taṁ jaññā vasalo iti. (12)</div> </td> </tr> </table> </div>
</div>
<div class="q" id="p_18Sn_148"> <div class="divNumber">128.</div> <div class="p"> <table class="singleColumn"> <tr> <td> <div class="pN">148</div> <div class="G">Yo ve parakulaṁ gantvā,</div> </td> </tr> <tr> <td> <div class="G">Bhutvāna sucibhojanaṁ;</div> </td> </tr> <tr> <td> <div class="G">Āgataṁ nappaṭipūjeti,</div> </td> </tr> <tr> <td> <div class="G">Taṁ jaññā vasalo iti. (13)</div> </td> </tr> </table> </div>
</div>
<div class="q" id="p_18Sn_149"> <div class="divNumber">129.</div> <div class="p"> <table class="singleColumn"> <tr> <td> <div class="pN">149</div> <div class="G">Yo brāhmaṇaṁ samaṇaṁ vā,</div> </td> </tr> <tr> <td> <div class="G">Aññaṁ vāpi vanibbakaṁ;</div> </td> </tr> <tr> <td> <div class="G">Musāvādena vañceti,</div> </td> </tr> <tr> <td> <div class="G">Taṁ jaññā vasalo iti. (14)</div> </td> </tr> </table> </div>
</div>
<div class="q" id="p_18Sn_150"> <div class="divNumber">130.</div> <div class="p"> <table class="singleColumn"> <tr> <td> <div class="pN">150</div> <div class="G">Yo brāhmaṇaṁ samaṇaṁ vā,</div> </td> </tr> <tr> <td> <div class="G">Bhattakāle upaṭṭhite;</div> </td> </tr> <tr> <td> <div class="G">Roseti vācā na ca deti,</div> </td> </tr> <tr> <td> <div class="G">Taṁ jaññā vasalo iti. (15)</div> </td> </tr> </table> </div>
</div>
<div class="q" id="p_18Sn_151"> <div class="divNumber">131.</div> <div class="p"> <table class="singleColumn"> <tr> <td> <div class="pN">151</div> <div class="G">Asataṁ yodha pabrūti,</div> </td> </tr> <tr> <td> <div class="G">Mohena paliguṇṭhito;</div> </td> </tr> <tr> <td> <div class="G">Kiñcikkhaṁ nijigīsāno,</div> </td> </tr> <tr> <td> <div class="G">Taṁ jaññā vasalo iti. (16)</div> </td> </tr> </table> </div>
</div>
<div class="q" id="p_18Sn_152"> <div class="divNumber">132.</div> <div class="p"> <table class="singleColumn"> <tr> <td> <div class="pN">152</div> <div class="G">Yo cattānaṁ samukkaṁse,</div> </td> </tr> <tr> <td> <div class="G">Pare ca mavajānāti;</div> </td> </tr> <tr> <td> <div class="G">Nihīno sena mānena,</div> </td> </tr> <tr> <td> <div class="G">Taṁ jaññā vasalo iti. (17)</div> </td> </tr> </table> </div>
</div>
<div class="q" id="p_18Sn_153"> <div class="divNumber">133.</div> <div class="p"> <table class="singleColumn"> <tr> <td> <div class="pN">153</div> <div class="G">Rosako kadariyo ca,</div> </td> </tr> <tr> <td> <div class="G">Pāpiccho maccharī saṭho;</div> </td> </tr> <tr> <td> <div class="G">Ahiriko anottappī,</div> </td> </tr> <tr> <td> <div class="G">Taṁ jaññā vasalo iti. (18)</div> </td> </tr> </table> </div>
</div>
<div class="q" id="p_18Sn_154"> <div class="divNumber">134.</div> <div class="p"> <table class="singleColumn"> <tr> <td> <div class="pN">154</div> <div class="G">Yo buddhaṁ paribhāsati,</div> </td> </tr> <tr> <td> <div class="G">Atha vā tassa sāvakaṁ;</div> </td> </tr> <tr> <td> <div class="G">Paribbājaṁ gahaṭṭhaṁ vā,</div> </td> </tr> <tr> <td> <div class="G">Taṁ jaññā vasalo iti. (19)</div> </td> </tr> </table> </div>
</div>
<div class="q" id="p_18Sn_155"> <div class="divNumber">135.</div> <div class="p"> <table class="singleColumn"> <tr> <td> <div class="pN">155</div> <div class="G">Yo ve anarahaṁ santo,</div> </td> </tr> <tr> <td> <div class="G">Arahaṁ paṭijānāti;</div> </td> </tr> <tr> <td> <div class="G">Coro sabrahmake loke,</div> </td> </tr> <tr> <td> <div class="G">Eso kho vasalādhamo;</div> </td> </tr> <tr> <td> <div class="G">Ete kho vasalā vuttā,</div> </td> </tr> <tr> <td> <div class="G">Mayā yete pakāsitā. (20)</div> </td> </tr> </table> </div>
</div>
<div class="q" id="p_18Sn_156"> <div class="divNumber">136.</div> <div class="p"> <table class="singleColumn"> <tr> <td> <div class="pN">156</div> <div class="G">Na jaccā vasalo hoti,</div> </td> </tr> <tr> <td> <div class="G">Na jaccā hoti brāhmaṇo;</div> </td> </tr> <tr> <td> <div class="G">Kammunā vasalo hoti,</div> </td> </tr> <tr> <td> <div class="G">Kammunā hoti brāhmaṇo. (21)</div> </td> </tr> </table> </div>
</div>
<div class="q" id="p_18Sn_157"> <div class="divNumber">137.</div> <div class="p"> <table class="singleColumn"> <tr> <td> <div class="pN">157</div> <div class="G">Tadamināpi jānātha,</div> </td> </tr> <tr> <td> <div class="G">Yathāmedaṁ nidassanaṁ;</div> </td> </tr> <tr> <td> <div class="G">Caṇḍālaputto sopāko,</div> </td> </tr> <tr> <td> <div class="G">Mātaṅgo iti vissuto. (22)</div> </td> </tr> </table> </div>
</div>
<div class="q" id="p_18Sn_158"> <div class="divNumber">138.</div> <div class="p"> <table class="singleColumn"> <tr> <td> <div class="pN">158</div> <div class="G">So yasaṁ paramaṁ patto,</div> </td> </tr> <tr> <td> <div class="G">Mātaṅgo yaṁ sudullabhaṁ;</div> </td> </tr> <tr> <td> <div class="G">Āgacchuṁ tassupaṭṭhānaṁ,</div> </td> </tr> <tr> <td> <div class="G">Khattiyā brāhmaṇā bahū. (23)</div> </td> </tr> </table> </div>
</div>
<div class="q" id="p_18Sn_159"> <div class="divNumber">139.</div> <div class="p"> <table class="singleColumn"> <tr> <td> <div class="pN">159</div> <div class="G">Devayānaṁ abhiruyha,</div> </td> </tr> <tr> <td> <div class="G">Virajaṁ so mahāpathaṁ;</div> </td> </tr> <tr> <td> <div class="G">Kāmarāgaṁ virājetvā,</div> </td> </tr> <tr> <td> <div class="G">Brahmalokūpago ahu;</div> </td> </tr> <tr> <td> <div class="G">Na naṁ jāti nivāresi,</div> </td> </tr> <tr> <td> <div class="G">Brahmalokūpapattiyā. (24)</div> </td> </tr> </table> </div>
</div>
<div class="q" id="p_18Sn_160"> <div class="divNumber">140.</div> <div class="p"> <table class="singleColumn"> <tr> <td> <div class="pN">160</div> <div class="G">Ajjhāyakakule jātā,</div> </td> </tr> <tr> <td> <div class="G">Brāhmaṇā mantabandhavā;</div> </td> </tr> <tr> <td> <div class="G">Te ca pāpesu kammesu,</div> </td> </tr> <tr> <td> <div class="G">Abhiṇhamupadissare. (25)</div> </td> </tr> </table> </div>
</div>
<div class="q" id="p_18Sn_161"> <div class="divNumber">141.</div> <div class="p"> <table class="singleColumn"> <tr> <td> <div class="pN">161</div> <div class="G">Diṭṭheva dhamme gārayhā,</div> </td> </tr> <tr> <td> <div class="G">Samparāye ca duggati;</div> </td> </tr> <tr> <td> <div class="G">Na ne jāti nivāreti,</div> </td> </tr> <tr> <td> <div class="G">Duggatyā garahāya vā. (26)</div> </td> </tr> </table> </div>
</div>
<div class="q" id="p_18Sn_162"> <div class="divNumber">142.</div> <div class="p"> <table class="singleColumn"> <tr> <td> <div class="pN">162</div> <div class="G">Na jaccā vasalo hoti,</div> </td> </tr> <tr> <td> <div class="G">Na jaccā hoti brāhmaṇo;</div> </td> </tr> <tr> <td> <div class="G">Kammunā vasalo hoti,</div> </td> </tr> <tr> <td> <div class="G">Kammunā hoti brāhmaṇo”ti. (27)</div> </td> </tr> </table> </div>
</div>
<div class="q" id="p_18Sn_163"> <div class="p">
<span class="pN">163</span>Evaṁ vutte, aggikabhāradvājo brāhmaṇo bhagavantaṁ etadavoca—  “abhikkantaṁ, bho gotama…pe…  upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti. </div>
</div>
<div class="CENTER" id="p_18Sn_164">
<span class="pN">164</span>Vasalasuttaṁ sattamaṁ.</div>
</html>
