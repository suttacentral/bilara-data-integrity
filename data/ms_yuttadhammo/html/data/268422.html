<html>
<div class="i">2.2.10 Jāgariyasutta</div>
<div class="h">Dukanipāta</div>
<div class="h">Dutiyavagga</div>
<div class="h">Jāgariyasutta</div>
<div class="q" id="p_18It_299"> <div class="divNumber">47.</div> <div class="p">
<span class="pN">299</span>Vuttañhetaṁ bhagavatā vuttamarahatāti me sutaṁ— </div>
</div>
<div class="q" id="p_18It_300"> <div class="p">
<span class="pN">300</span>“Jāgaro cassa, bhikkhave, bhikkhu vihareyya sato sampajāno samāhito pamudito vippasanno ca tattha kālavipassī ca kusalesu dhammesu. Jāgarassa, bhikkhave, bhikkhuno viharato satassa sampajānassa samāhitassa pamuditassa vippasannassa tattha kālavipassino kusalesu dhammesu dvinnaṁ phalānaṁ aññataraṁ phalaṁ pāṭikaṅkhaṁ— diṭṭheva dhamme aññā, sati vā upādisese anāgāmitā”ti. Etamatthaṁ bhagavā avoca. Tatthetaṁ iti vuccati— </div>
</div>
<div class="q" id="p_18It_301"> <div class="p"> <table class="singleColumn"> <tr> <td> <div class="pN">301</div> <div class="G">“Jāgarantā suṇāthetaṁ,</div> </td> </tr> <tr> <td> <div class="G">ye suttā te pabujjhatha;</div> </td> </tr> <tr> <td> <div class="G">Suttā jāgaritaṁ seyyo,</div> </td> </tr> <tr> <td> <div class="G">natthi jāgarato bhayaṁ.</div> </td> </tr> </table> </div>
</div>
<div class="q" id="p_18It_302"> <div class="p"> <table class="singleColumn"> <tr> <td> <div class="pN">302</div> <div class="G">Yo jāgaro ca satimā sampajāno,</div> </td> </tr> <tr> <td> <div class="G">Samāhito mudito vippasanno ca;</div> </td> </tr> <tr> <td> <div class="G">Kālena so sammā dhammaṁ parivīmaṁsamāno,</div> </td> </tr> <tr> <td> <div class="G">Ekodibhūto vihane tamaṁ so.</div> </td> </tr> </table> </div>
</div>
<div class="q" id="p_18It_303"> <div class="p"> <table class="singleColumn"> <tr> <td> <div class="pN">303</div> <div class="G">Tasmā have jāgariyaṁ bhajetha,</div> </td> </tr> <tr> <td> <div class="G">Ātāpī bhikkhu nipako jhānalābhī;</div> </td> </tr> <tr> <td> <div class="G">Saṁyojanaṁ jātijarāya chetvā,</div> </td> </tr> <tr> <td> <div class="G">Idheva sambodhimanuttaraṁ phuse”ti.</div> </td> </tr> </table> </div>
</div>
<div class="q" id="p_18It_304"> <div class="p">
<span class="pN">304</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_305">
<span class="pN">305</span>Dasamaṁ.</div>
</html>
