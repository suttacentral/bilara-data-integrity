<html>
<div class="i">4.6 Aṅgulimālasutta</div>
<div class="h">Rājavagga</div>
<div class="h">Aṅgulimālasutta</div>
<div class="q" id="p_10M_994"> <div class="divNumber">347.</div> <div class="p">
<span class="pN">994</span>Evaṁ me sutaṁ—  ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena rañño pasenadissa kosalassa vijite coro aṅgulimālo nāma hoti luddo lohitapāṇi hatapahate niviṭṭho adayāpanno pāṇabhūtesu. Tena gāmāpi agāmā katā, nigamāpi anigamā katā, janapadāpi ajanapadā katā. So manusse vadhitvā vadhitvā aṅgulīnaṁ mālaṁ dhāreti. Atha kho bhagavā pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi. Sāvatthiyaṁ piṇḍāya caritvā pacchābhattaṁ piṇḍapātapaṭikkanto senāsanaṁ saṁsāmetvā pattacīvaramādāya yena coro aṅgulimālo tenaddhānamaggaṁ paṭipajji. Addasāsuṁ kho gopālakā pasupālakā kassakā pathāvino bhagavantaṁ yena coro aṅgulimālo tenaddhānamaggapaṭipannaṁ. Disvāna bhagavantaṁ etadavocuṁ—  “mā, samaṇa, etaṁ maggaṁ paṭipajji. Etasmiṁ, samaṇa, magge coro aṅgulimālo nāma luddo lohitapāṇi hatapahate niviṭṭho adayāpanno pāṇabhūtesu. Tena gāmāpi agāmā katā, nigamāpi anigamā katā, janapadāpi ajanapadā katā. So manusse vadhitvā vadhitvā aṅgulīnaṁ mālaṁ dhāreti. Etañhi, samaṇa, maggaṁ dasapi purisā vīsampi purisā tiṁsampi purisā cattārīsampi purisā paññāsampi purisā saṅkaritvā saṅkaritvā paṭipajjanti. Tepi corassa aṅgulimālassa hatthatthaṁ gacchantī”ti. Evaṁ vutte, bhagavā tuṇhībhūto agamāsi. </div>
</div>
<div class="q" id="p_10M_995"> <div class="p">
<span class="pN">995</span>Dutiyampi kho gopālakā…pe…  tatiyampi kho gopālakā pasupālakā kassakā pathāvino bhagavantaṁ etadavocuṁ—  “mā, samaṇa, etaṁ maggaṁ paṭipajji, etasmiṁ samaṇa magge coro aṅgulimālo nāma luddo lohitapāṇi hatapahate niviṭṭho adayāpanno pāṇabhūtesu, tena gāmāpi agāmā katā, nigamāpi anigamā katā, janapadāpi ajanapadā katā. So manusse vadhitvā vadhitvā aṅgulīnaṁ mālaṁ dhāreti. Etañhi samaṇa maggaṁ dasapi purisā vīsampi purisā tiṁsampi purisā cattārīsampi purisā paññāsampi purisā saṅkaritvā saṅkaritvā paṭipajjanti. Tepi corassa aṅgulimālassa hatthatthaṁ gacchantī”ti. </div>
</div>
<div class="q" id="p_10M_996"> <div class="divNumber">348.</div> <div class="p">
<span class="pN">996</span>Atha kho bhagavā tuṇhībhūto agamāsi. Addasā kho coro aṅgulimālo bhagavantaṁ dūratova āgacchantaṁ. Disvānassa etadahosi—  “acchariyaṁ vata bho, abbhutaṁ vata bho. Imañhi maggaṁ dasapi purisā vīsampi purisā tiṁsampi purisā cattārīsampi purisā paññāsampi purisā saṅkaritvā saṅkaritvā paṭipajjanti. Tepi mama hatthatthaṁ gacchanti. Atha ca panāyaṁ samaṇo eko adutiyo pasayha maññe āgacchati. Yannūnāhaṁ imaṁ samaṇaṁ jīvitā voropeyyan”ti. </div>
</div>
<div class="q" id="p_10M_997"> <div class="p">
<span class="pN">997</span>Atha kho coro aṅgulimālo asicammaṁ gahetvā dhanukalāpaṁ sannayhitvā bhagavantaṁ piṭṭhito piṭṭhito anubandhi. Atha kho bhagavā tathārūpaṁ iddhābhisaṅkhāraṁ abhisaṅkhāsi yathā coro aṅgulimālo bhagavantaṁ pakatiyā gacchantaṁ sabbathāmena gacchanto na sakkoti sampāpuṇituṁ. Atha kho corassa aṅgulimālassa etadahosi—  “acchariyaṁ vata bho, abbhutaṁ vata bho. Ahañhi pubbe hatthimpi dhāvantaṁ anupatitvā gaṇhāmi, assampi dhāvantaṁ anupatitvā gaṇhāmi, rathampi dhāvantaṁ anupatitvā gaṇhāmi, migampi dhāvantaṁ anupatitvā gaṇhāmi; atha ca panāhaṁ imaṁ samaṇaṁ pakatiyā gacchantaṁ sabbathāmena gacchanto na sakkomi sampāpuṇitun”ti. Ṭhitova bhagavantaṁ etadavoca—  “tiṭṭha, tiṭṭha, samaṇā”ti. “Ṭhito ahaṁ, aṅgulimāla, tvañca tiṭṭhā”ti. Atha kho corassa aṅgulimālassa etadahosi—  “ime kho samaṇā sakyaputtiyā saccavādino saccapaṭiññā. Atha panāyaṁ samaṇo gacchaṁ yevāha—  ‘ṭhito ahaṁ, aṅgulimāla, tvañca tiṭṭhā’ti. Yannūnāhaṁ imaṁ samaṇaṁ puccheyyan”ti. </div>
</div>
<div class="q" id="p_10M_998"> <div class="divNumber">349.</div> <div class="p">
<span class="pN">998</span>Atha kho coro aṅgulimālo bhagavantaṁ gāthāya ajjhabhāsi—  </div>
</div>
<div class="q" id="p_10M_999"> <div class="p"> <table class="singleColumn"> <tr> <td> <div class="pN">999</div> <div class="G">“Gacchaṁ vadesi samaṇa ṭhitomhi,</div> </td> </tr> <tr> <td> <div class="G">Mamañca brūsi ṭhitamaṭṭhitoti;</div> </td> </tr> <tr> <td> <div class="G">Pucchāmi taṁ samaṇa etamatthaṁ,</div> </td> </tr> <tr> <td> <div class="G">Kathaṁ ṭhito tvaṁ ahamaṭṭhitomhī”ti.</div> </td> </tr> </table> </div>
</div>
<div class="q" id="p_10M_1000"> <div class="p"> <table class="singleColumn"> <tr> <td> <div class="pN">1000</div> <div class="G">“Ṭhito ahaṁ aṅgulimāla sabbadā,</div> </td> </tr> <tr> <td> <div class="G">Sabbesu bhūtesu nidhāya daṇḍaṁ;</div> </td> </tr> <tr> <td> <div class="G">Tuvañca pāṇesu asaññatosi,</div> </td> </tr> <tr> <td> <div class="G">Tasmā ṭhitohaṁ tuvamaṭṭhitosī”ti.</div> </td> </tr> </table> </div>
</div>
<div class="q" id="p_10M_1001"> <div class="p"> <table class="singleColumn"> <tr> <td> <div class="pN">1001</div> <div class="G">“Cirassaṁ vata me mahito mahesī,</div> </td> </tr> <tr> <td> <div class="G">Mahāvanaṁ pāpuṇi saccavādī;</div> </td> </tr> <tr> <td> <div class="G">Sohaṁ carissāmi pahāya pāpaṁ,</div> </td> </tr> <tr> <td> <div class="G">Sutvāna gāthaṁ tava dhammayuttaṁ”.</div> </td> </tr> </table> </div>
</div>
<div class="q" id="p_10M_1002"> <div class="p"> <table class="singleColumn"> <tr> <td> <div class="pN">1002</div> <div class="G">Itveva coro asimāvudhañca,</div> </td> </tr> <tr> <td> <div class="G">Sobbhe papāte narake akiri;</div> </td> </tr> <tr> <td> <div class="G">Avandi coro sugatassa pāde,</div> </td> </tr> <tr> <td> <div class="G">Tattheva naṁ pabbajjaṁ ayāci.</div> </td> </tr> </table> </div>
</div>
<div class="q" id="p_10M_1003"> <div class="p"> <table class="singleColumn"> <tr> <td> <div class="pN">1003</div> <div class="G">Buddho ca kho kāruṇiko mahesi,</div> </td> </tr> <tr> <td> <div class="G">Yo satthā lokassa sadevakassa;</div> </td> </tr> <tr> <td> <div class="G">“Tamehi bhikkhū”ti tadā avoca,</div> </td> </tr> <tr> <td> <div class="G">Eseva tassa ahu bhikkhubhāvoti.</div> </td> </tr> </table> </div>
</div>
<div class="q" id="p_10M_1004"> <div class="divNumber">350.</div> <div class="p">
<span class="pN">1004</span>Atha kho bhagavā āyasmatā aṅgulimālena pacchāsamaṇena yena sāvatthi tena cārikaṁ pakkāmi. Anupubbena cārikaṁ caramāno yena sāvatthi tadavasari. Tatra sudaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena rañño pasenadissa kosalassa antepuradvāre mahājanakāyo sannipatitvā uccāsaddo mahāsaddo hoti—  “coro te, deva, vijite aṅgulimālo nāma luddo lohitapāṇi hatapahate niviṭṭho adayāpanno pāṇabhūtesu. Tena gāmāpi agāmā katā, nigamāpi anigamā katā, janapadāpi ajanapadā katā. So manusse vadhitvā vadhitvā aṅgulīnaṁ mālaṁ dhāreti. Taṁ devo paṭisedhetū”ti. </div>
</div>
<div class="q" id="p_10M_1005"> <div class="p">
<span class="pN">1005</span>Atha kho rājā pasenadi kosalo pañcamattehi assasatehi sāvatthiyā nikkhami divā divassa. Yena ārāmo tena pāvisi. Yāvatikā yānassa bhūmi yānena gantvā yānā paccorohitvā pattikova yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinnaṁ kho rājānaṁ pasenadiṁ kosalaṁ bhagavā etadavoca—  “kiṁ nu te, mahārāja, rājā vā māgadho seniyo bimbisāro kupito vesālikā vā licchavī aññe vā paṭirājāno”ti? </div>
</div>
<div class="q" id="p_10M_1006"> <div class="p">
<span class="pN">1006</span>“Na kho me, bhante, rājā māgadho seniyo bimbisāro kupito, nāpi vesālikā licchavī, nāpi aññe paṭirājāno. Coro me, bhante, vijite aṅgulimālo nāma luddo lohitapāṇi hatapahate niviṭṭho adayāpanno pāṇabhūtesu. Tena gāmāpi agāmā katā, nigamāpi anigamā katā, janapadāpi ajanapadā katā. So manusse vadhitvā vadhitvā aṅgulīnaṁ mālaṁ dhāreti. Tāhaṁ, bhante, paṭisedhissāmī”ti. </div>
</div>
<div class="q" id="p_10M_1007"> <div class="p">
<span class="pN">1007</span>“Sace pana tvaṁ, mahārāja, aṅgulimālaṁ passeyyāsi kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajitaṁ, virataṁ pāṇātipātā, virataṁ adinnādānā, virataṁ musāvādā, ekabhattikaṁ, brahmacāriṁ, sīlavantaṁ, kalyāṇadhammaṁ, kinti naṁ kareyyāsī”ti? “Abhivādeyyāma vā, bhante, paccuṭṭheyyāma vā āsanena vā nimanteyyāma, abhinimanteyyāma vā naṁ cīvarapiṇḍapātasenāsanagilānappaccayabhesajjaparikkhārehi, dhammikaṁ vā assa rakkhāvaraṇaguttiṁ saṁvidaheyyāma. Kuto panassa, bhante, dussīlassa pāpadhammassa evarūpo sīlasaṁyamo bhavissatī”ti? </div>
</div>
<div class="q" id="p_10M_1008"> <div class="p">
<span class="pN">1008</span>Tena kho pana samayena āyasmā aṅgulimālo bhagavato avidūre nisinno hoti. Atha kho bhagavā dakkhiṇaṁ bāhuṁ paggahetvā rājānaṁ pasenadiṁ kosalaṁ etadavoca—  “eso, mahārāja, aṅgulimālo”ti. </div>
</div>
<div class="q" id="p_10M_1009"> <div class="p">
<span class="pN">1009</span>Atha kho rañño pasenadissa kosalassa ahudeva bhayaṁ, ahu chambhitattaṁ, ahu lomahaṁso. Atha kho bhagavā rājānaṁ pasenadiṁ kosalaṁ bhītaṁ saṁviggaṁ lomahaṭṭhajātaṁ viditvā rājānaṁ pasenadiṁ kosalaṁ etadavoca—  “mā bhāyi, mahārāja, natthi te ito bhayan”ti. Atha kho rañño pasenadissa kosalassa yaṁ ahosi bhayaṁ vā chambhitattaṁ vā lomahaṁso vā so paṭippassambhi. Atha kho rājā pasenadi kosalo yenāyasmā aṅgulimālo tenupasaṅkami; upasaṅkamitvā āyasmantaṁ aṅgulimālaṁ etadavoca—  “ayyo no, bhante, aṅgulimālo”ti? “Evaṁ, mahārājā”ti. “Kathaṁgotto ayyassa pitā, kathaṁgottā mātā”ti? “Gaggo kho, mahārāja, pitā, mantāṇī mātā”ti. </div>
</div>
<div class="q" id="p_10M_1010"> <div class="p">
<span class="pN">1010</span>“Abhiramatu, bhante, ayyo gaggo mantāṇiputto. Ahamayyassa gaggassa mantāṇiputtassa ussukkaṁ karissāmi cīvarapiṇḍapātasenāsanagilānappaccayabhesajjaparikkhārānan”ti. </div>
</div>
<div class="q" id="p_10M_1011"> <div class="divNumber">351.</div> <div class="p">
<span class="pN">1011</span>Tena kho pana samayena āyasmā aṅgulimālo āraññiko hoti piṇḍapātiko paṁsukūliko tecīvariko. Atha kho āyasmā aṅgulimālo rājānaṁ pasenadiṁ kosalaṁ etadavoca—  “alaṁ, mahārāja, paripuṇṇaṁ me cīvaran”ti. Atha kho rājā pasenadi kosalo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho rājā pasenadi kosalo bhagavantaṁ etadavoca—  “acchariyaṁ, bhante, abbhutaṁ, bhante. Yāvañcidaṁ, bhante, bhagavā adantānaṁ dametā, asantānaṁ sametā, aparinibbutānaṁ parinibbāpetā. Yañhi mayaṁ, bhante, nāsakkhimhā daṇḍenapi satthenapi dametuṁ so bhagavatā adaṇḍena asattheneva danto. Handa ca dāni mayaṁ, bhante, gacchāma; bahukiccā mayaṁ bahukaraṇīyā”ti. “Yassadāni, mahārāja, kālaṁ maññasī”ti. Atha kho rājā pasenadi kosalo uṭṭhāyāsanā bhagavantaṁ abhivādetvā padakkhiṇaṁ katvā pakkāmi. </div>
</div>
<div class="q" id="p_10M_1012"> <div class="p">
<span class="pN">1012</span>Atha kho āyasmā aṅgulimālo pubbaṇhasamayaṁ nivāsetvā pattacīvaramādāya sāvatthiyaṁ piṇḍāya pāvisi. Addasā kho āyasmā aṅgulimālo sāvatthiyaṁ sapadānaṁ piṇḍāya caramāno aññataraṁ itthiṁ mūḷhagabbhaṁ vighātagabbhaṁ. Disvānassa etadahosi—  “kilissanti vata, bho, sattā; kilissanti vata, bho, sattā”ti. Atha kho āyasmā aṅgulimālo sāvatthiyaṁ piṇḍāya caritvā pacchābhattaṁ piṇḍapātapaṭikkanto yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā aṅgulimālo bhagavantaṁ etadavoca—  “idhāhaṁ, bhante, pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisiṁ. Addasaṁ kho ahaṁ, bhante, sāvatthiyaṁ sapadānaṁ piṇḍāya caramāno aññataraṁ itthiṁ mūḷhagabbhaṁ vighātagabbhaṁ. Disvāna mayhaṁ etadahosi—  ‘kilissanti vata bho sattā, kilissanti vata bho sattā’”ti. </div>
</div>
<div class="q" id="p_10M_1013"> <div class="p">
<span class="pN">1013</span>“Tena hi tvaṁ, aṅgulimāla, yena sā itthī tenupasaṅkama; upasaṅkamitvā taṁ itthiṁ evaṁ vadehi—  ‘yatohaṁ, bhagini, jāto nābhijānāmi sañcicca pāṇaṁ jīvitā voropetā, tena saccena sotthi te hotu, sotthi gabbhassā’”ti. </div>
</div>
<div class="q" id="p_10M_1014"> <div class="p">
<span class="pN">1014</span>“So hi nūna me, bhante, sampajānamusāvādo bhavissati. Mayā hi, bhante, bahū sañcicca pāṇā jīvitā voropitā”ti. “Tena hi tvaṁ, aṅgulimāla, yena sā itthī tenupasaṅkama; upasaṅkamitvā taṁ itthiṁ evaṁ vadehi—  ‘yatohaṁ, bhagini, ariyāya jātiyā jāto, nābhijānāmi sañcicca pāṇaṁ jīvitā voropetā, tena saccena sotthi te hotu, sotthi gabbhassā’”ti. </div>
</div>
<div class="q" id="p_10M_1015"> <div class="p">
<span class="pN">1015</span>“Evaṁ, bhante”ti kho āyasmā aṅgulimālo bhagavato paṭissutvā yena sā itthī tenupasaṅkami; upasaṅkamitvā taṁ itthiṁ etadavoca—  “yatohaṁ, bhagini, ariyāya jātiyā jāto, nābhijānāmi sañcicca pāṇaṁ jīvitā voropetā, tena saccena sotthi te hotu, sotthi gabbhassā”ti. Atha khvāssā itthiyā sotthi ahosi, sotthi gabbhassa. </div>
</div>
<div class="q" id="p_10M_1016"> <div class="p">
<span class="pN">1016</span>Atha kho āyasmā aṅgulimālo eko vūpakaṭṭho appamatto ātāpī pahitatto viharanto nacirasseva—  yassatthāya kulaputtā sammadeva agārasmā anagāriyaṁ pabbajanti, tadanuttaraṁ—  brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi. “Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti abbhaññāsi. Aññataro kho panāyasmā aṅgulimālo arahataṁ ahosi. </div>
</div>
<div class="q" id="p_10M_1017"> <div class="divNumber">352.</div> <div class="p">
<span class="pN">1017</span>Atha kho āyasmā aṅgulimālo pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi. Tena kho pana samayena aññenapi leḍḍu khitto āyasmato aṅgulimālassa kāye nipatati, aññenapi daṇḍo khitto āyasmato aṅgulimālassa kāye nipatati, aññenapi sakkharā khittā āyasmato aṅgulimālassa kāye nipatati. Atha kho āyasmā aṅgulimālo bhinnena sīsena, lohitena gaḷantena, bhinnena pattena, vipphālitāya saṅghāṭiyā yena bhagavā tenupasaṅkami. Addasā kho bhagavā āyasmantaṁ aṅgulimālaṁ dūratova āgacchantaṁ. Disvāna āyasmantaṁ aṅgulimālaṁ etadavoca—  “adhivāsehi tvaṁ, brāhmaṇa, adhivāsehi tvaṁ, brāhmaṇa. Yassa kho tvaṁ, brāhmaṇa, kammassa vipākena bahūni vassāni bahūni vassasatāni bahūni vassasahassāni niraye pacceyyāsi tassa tvaṁ, brāhmaṇa, kammassa vipākaṁ diṭṭheva dhamme paṭisaṁvedesī”ti. Atha kho āyasmā aṅgulimālo rahogato paṭisallīno vimuttisukhaṁ paṭisaṁvedi; tāyaṁ velāyaṁ imaṁ udānaṁ udānesi—  </div>
</div>
<div class="q" id="p_10M_1018"> <div class="p"> <table class="singleColumn"> <tr> <td> <div class="pN">1018</div> <div class="G">“Yo pubbeva pamajjitvā,</div> </td> </tr> <tr> <td> <div class="G">pacchā so nappamajjati;</div> </td> </tr> <tr> <td> <div class="G">Somaṁ lokaṁ pabhāseti,</div> </td> </tr> <tr> <td> <div class="G">abbhā muttova candimā.</div> </td> </tr> </table> </div>
</div>
<div class="q" id="p_10M_1019"> <div class="p"> <table class="singleColumn"> <tr> <td> <div class="pN">1019</div> <div class="G">Yassa pāpaṁ kataṁ kammaṁ,</div> </td> </tr> <tr> <td> <div class="G">kusalena pidhīyati;</div> </td> </tr> <tr> <td> <div class="G">Somaṁ lokaṁ pabhāseti,</div> </td> </tr> <tr> <td> <div class="G">abbhā muttova candimā.</div> </td> </tr> </table> </div>
</div>
<div class="q" id="p_10M_1020"> <div class="p"> <table class="singleColumn"> <tr> <td> <div class="pN">1020</div> <div class="G">Yo have daharo bhikkhu,</div> </td> </tr> <tr> <td> <div class="G">yuñjati buddhasāsane;</div> </td> </tr> <tr> <td> <div class="G">Somaṁ lokaṁ pabhāseti,</div> </td> </tr> <tr> <td> <div class="G">abbhā muttova candimā.</div> </td> </tr> </table> </div>
</div>
<div class="q" id="p_10M_1021"> <div class="p"> <table class="singleColumn"> <tr> <td> <div class="pN">1021</div> <div class="G">Disā hi me dhammakathaṁ suṇantu,</div> </td> </tr> <tr> <td> <div class="G">Disā hi me yuñjantu buddhasāsane;</div> </td> </tr> <tr> <td> <div class="G">Disā hi me te manujā bhajantu,</div> </td> </tr> <tr> <td> <div class="G">Ye dhammamevādapayanti santo.</div> </td> </tr> </table> </div>
</div>
<div class="q" id="p_10M_1022"> <div class="p"> <table class="singleColumn"> <tr> <td> <div class="pN">1022</div> <div class="G">Disā hi me khantivādānaṁ,</div> </td> </tr> <tr> <td> <div class="G">avirodhappasaṁsīnaṁ;</div> </td> </tr> <tr> <td> <div class="G">Suṇantu dhammaṁ kālena,</div> </td> </tr> <tr> <td> <div class="G">tañca anuvidhīyantu.</div> </td> </tr> </table> </div>
</div>
<div class="q" id="p_10M_1023"> <div class="p"> <table class="singleColumn"> <tr> <td> <div class="pN">1023</div> <div class="G">Na hi jātu so mamaṁ hiṁse,</div> </td> </tr> <tr> <td> <div class="G">aññaṁ vā pana kiñci naṁ;</div> </td> </tr> <tr> <td> <div class="G">Pappuyya paramaṁ santiṁ,</div> </td> </tr> <tr> <td> <div class="G">rakkheyya tasathāvare.</div> </td> </tr> </table> </div>
</div>
<div class="q" id="p_10M_1024"> <div class="p"> <table class="singleColumn"> <tr> <td> <div class="pN">1024</div> <div class="G">Udakañhi nayanti nettikā,</div> </td> </tr> <tr> <td> <div class="G">Usukārā namayanti tejanaṁ;</div> </td> </tr> <tr> <td> <div class="G">Dāruṁ namayanti tacchakā,</div> </td> </tr> <tr> <td> <div class="G">Attānaṁ damayanti paṇḍitā.</div> </td> </tr> </table> </div>
</div>
<div class="q" id="p_10M_1025"> <div class="p"> <table class="singleColumn"> <tr> <td> <div class="pN">1025</div> <div class="G">Daṇḍeneke damayanti,</div> </td> </tr> <tr> <td> <div class="G">aṅkusehi kasāhi ca;</div> </td> </tr> <tr> <td> <div class="G">Adaṇḍena asatthena,</div> </td> </tr> <tr> <td> <div class="G">ahaṁ dantomhi tādinā.</div> </td> </tr> </table> </div>
</div>
<div class="q" id="p_10M_1026"> <div class="p"> <table class="singleColumn"> <tr> <td> <div class="pN">1026</div> <div class="G">Ahiṁsakoti me nāmaṁ,</div> </td> </tr> <tr> <td> <div class="G">hiṁsakassa pure sato;</div> </td> </tr> <tr> <td> <div class="G">Ajjāhaṁ saccanāmomhi,</div> </td> </tr> <tr> <td> <div class="G">na naṁ hiṁsāmi kiñci naṁ.</div> </td> </tr> </table> </div>
</div>
<div class="q" id="p_10M_1027"> <div class="p"> <table class="singleColumn"> <tr> <td> <div class="pN">1027</div> <div class="G">Coro ahaṁ pure āsiṁ,</div> </td> </tr> <tr> <td> <div class="G">aṅgulimāloti vissuto;</div> </td> </tr> <tr> <td> <div class="G">Vuyhamāno mahoghena,</div> </td> </tr> <tr> <td> <div class="G">buddhaṁ saraṇamāgamaṁ.</div> </td> </tr> </table> </div>
</div>
<div class="q" id="p_10M_1028"> <div class="p"> <table class="singleColumn"> <tr> <td> <div class="pN">1028</div> <div class="G">Lohitapāṇi pure āsiṁ,</div> </td> </tr> <tr> <td> <div class="G">aṅgulimāloti vissuto;</div> </td> </tr> <tr> <td> <div class="G">Saraṇagamanaṁ passa,</div> </td> </tr> <tr> <td> <div class="G">bhavanetti samūhatā.</div> </td> </tr> </table> </div>
</div>
<div class="q" id="p_10M_1029"> <div class="p"> <table class="singleColumn"> <tr> <td> <div class="pN">1029</div> <div class="G">Tādisaṁ kammaṁ katvāna,</div> </td> </tr> <tr> <td> <div class="G">bahuṁ duggatigāminaṁ;</div> </td> </tr> <tr> <td> <div class="G">Phuṭṭho kammavipākena,</div> </td> </tr> <tr> <td> <div class="G">aṇaṇo bhuñjāmi bhojanaṁ.</div> </td> </tr> </table> </div>
</div>
<div class="q" id="p_10M_1030"> <div class="p"> <table class="singleColumn"> <tr> <td> <div class="pN">1030</div> <div class="G">Pamādamanuyuñjanti,</div> </td> </tr> <tr> <td> <div class="G">bālā dummedhino janā;</div> </td> </tr> <tr> <td> <div class="G">Appamādañca medhāvī,</div> </td> </tr> <tr> <td> <div class="G">dhanaṁ seṭṭhaṁva rakkhati.</div> </td> </tr> </table> </div>
</div>
<div class="q" id="p_10M_1031"> <div class="p"> <table class="singleColumn"> <tr> <td> <div class="pN">1031</div> <div class="G">Mā pamādamanuyuñjetha,</div> </td> </tr> <tr> <td> <div class="G">mā kāmarati santhavaṁ;</div> </td> </tr> <tr> <td> <div class="G">Appamatto hi jhāyanto,</div> </td> </tr> <tr> <td> <div class="G">pappoti vipulaṁ sukhaṁ.</div> </td> </tr> </table> </div>
</div>
<div class="q" id="p_10M_1032"> <div class="p"> <table class="singleColumn"> <tr> <td> <div class="pN">1032</div> <div class="G">Svāgataṁ nāpagataṁ,</div> </td> </tr> <tr> <td> <div class="G">nayidaṁ dummantitaṁ mama;</div> </td> </tr> <tr> <td> <div class="G">Saṁvibhattesu dhammesu,</div> </td> </tr> <tr> <td> <div class="G">yaṁ seṭṭhaṁ tadupāgamaṁ.</div> </td> </tr> </table> </div>
</div>
<div class="q" id="p_10M_1033"> <div class="p"> <table class="singleColumn"> <tr> <td> <div class="pN">1033</div> <div class="G">Svāgataṁ nāpagataṁ,</div> </td> </tr> <tr> <td> <div class="G">nayidaṁ dummantitaṁ mama;</div> </td> </tr> <tr> <td> <div class="G">Tisso vijjā anuppattā,</div> </td> </tr> <tr> <td> <div class="G">kataṁ buddhassa sāsanan”ti.</div> </td> </tr> </table> </div>
</div>
<div class="CENTER" id="p_10M_1034">
<span class="pN">1034</span>Aṅgulimālasuttaṁ niṭṭhitaṁ chaṭṭhaṁ.</div>
</html>
