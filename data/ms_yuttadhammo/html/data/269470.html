<html>
<div class="i">2.1.14 Posālamāṇavapucchāniddesa</div>
<div class="h">Pārāyanavagganiddesa</div>
<div class="h">Pucchāniddesa</div>
<div class="h">Posālamāṇavapucchāniddesa</div>
<div class="q" id="p_25Cn_877"> <div class="divNumber">81.</div> <div class="p"> <table class="singleColumn"> <tr> <td> <div class="pN">877</div> <div class="G"><span class="bold">Yo atītaṁ ādisati, <span class="gathaQuote">(iccāyasmā posālo)</span></span></div> </td> </tr> <tr> <td> <div class="G"><span class="bold">Anejo chinnasaṁsayo;</span></div> </td> </tr> <tr> <td> <div class="G"><span class="bold">Pāraguṁ sabbadhammānaṁ,</span></div> </td> </tr> <tr> <td> <div class="G">
<span class="bold">Atthi pañhena āgamaṁ.</span> (1) </div> </td> </tr> </table> </div>
</div>
<div class="q" id="p_25Cn_878"> <div class="p">
<span class="pN">878</span><span class="bold">Yo atītaṁ ādisatī</span>ti. <span class="bold">Yo</span>ti yo so bhagavā sayambhū. Anācariyako pubbe ananussutesu dhammesu sāmaṁ saccāni abhisambujjhi, tattha ca sabbaññutaṁ patto, balesu ca vasībhāvaṁ. <span class="bold">Atītaṁ ādisatī</span>ti bhagavā attano ca paresañca atītampi ādisati, anāgatampi ādisati, paccuppannampi ādisati. </div>
</div>
<div class="q" id="p_25Cn_879"> <div class="p">
<span class="pN">879</span>Kathaṁ bhagavā attano atītaṁ ādisati? Bhagavā attano atītaṁ ekampi jātiṁ ādisati, dvepi jātiyo ādisati, tissopi jātiyo ādisati, catassopi jātiyo ādisati, pañcapi jātiyo ādisati, dasapi jātiyo ādisati, vīsampi jātiyo ādisati, tiṁsampi jātiyo ādisati, cattālīsampi jātiyo ādisati, paññāsampi jātiyo ādisati, jātisatampi…pe…  jātisahassampi…  jātisatasahassampi…  anekepi saṁvaṭṭakappe…  anekepi vivaṭṭakappe…  anekepi saṁvaṭṭavivaṭṭakappe ādisati—  “amutrāsiṁ evaṁnāmo evaṁgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto, so tato cuto amutra udapādiṁ; tatrāpāsiṁ evaṁnāmo evaṁgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto, so tato cuto idhūpapanno”ti. Iti sākāraṁ sauddesaṁ anekavihitaṁ pubbenivāsaṁ ādisati. Evaṁ bhagavā attano atītaṁ ādisati. </div>
</div>
<div class="q" id="p_25Cn_880"> <div class="p">
<span class="pN">880</span>Kathaṁ bhagavā paresaṁ atītaṁ ādisati? Bhagavā paresaṁ atītaṁ ekampi jātiṁ ādisati, dvepi jātiyo ādisati…pe…  anekepi saṁvaṭṭavivaṭṭakappe ādisati—  “amutrāsi evaṁnāmo evaṁgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto, so tato cuto amutra udapādi; tatrāpāsi evaṁnāmo evaṁgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto, so tato cuto idhūpapanno”ti. Iti sākāraṁ sauddesaṁ anekavihitaṁ pubbenivāsaṁ ādisati. Evaṁ bhagavā paresaṁ atītaṁ ādisati. </div>
</div>
<div class="q" id="p_25Cn_881"> <div class="p">
<span class="pN">881</span>Bhagavā pañca jātakasatāni bhāsanto attano ca paresañca atītaṁ ādisati, mahāpadāniyasuttantaṁ bhāsanto attano ca paresañca atītaṁ ādisati, mahāsudassaniyasuttantaṁ bhāsanto attano ca paresañca atītaṁ ādisati, mahāgovindiyasuttantaṁ bhāsanto attano ca paresañca atītaṁ ādisati, maghadeviyasuttantaṁ bhāsanto attano ca paresañca atītaṁ ādisati. </div>
</div>
<div class="q" id="p_25Cn_882"> <div class="p">
<span class="pN">882</span>Vuttañhetaṁ bhagavatā—  “atītaṁ kho, cunda, addhānaṁ ārabbha tathāgatassa satānusāriñāṇaṁ hoti. So yāvatakaṁ ākaṅkhati tāvatakaṁ anussarati. Anāgatañca kho, cunda…pe…  paccuppannañca kho, cunda, addhānaṁ ārabbha tathāgatassa bodhijaṁ ñāṇaṁ uppajjati—  ‘ayamantimā jāti, natthi dāni punabbhavo’”ti. </div>
</div>
<div class="q" id="p_25Cn_883"> <div class="p">
<span class="pN">883</span>Indriyaparopariyattañāṇaṁ tathāgatassa tathāgatabalaṁ, sattānaṁ āsayānusayañāṇaṁ tathāgatassa tathāgatabalaṁ, yamakapāṭihīre ñāṇaṁ tathāgatassa tathāgatabalaṁ, mahākaruṇāsamāpattiyā ñāṇaṁ tathāgatassa tathāgatabalaṁ, sabbaññutañāṇaṁ tathāgatassa tathāgatabalaṁ, anāvaraṇañāṇaṁ tathāgatassa tathāgatabalaṁ, sabbattha asaṅgamappaṭihatamanāvaraṇañāṇaṁ tathāgatassa tathāgatabalaṁ. Evaṁ bhagavā attano ca paresañca atītampi ādisati anāgatampi ādisati paccuppannampi ādisati ācikkhati deseti paññapeti paṭṭhapeti vivarati vibhajati uttānīkaroti pakāsetīti—  yo atītaṁ ādisati. </div>
</div>
<div class="q" id="p_25Cn_884"> <div class="p">
<span class="pN">884</span><span class="bold">Iccāyasmā posālo</span>ti. <span class="bold">Iccā</span>ti padasandhi…pe…  <span class="bold">āyasmā</span>ti piyavacanaṁ…pe…  <span class="bold">posālo</span>ti tassa brāhmaṇassa nāmaṁ…pe…  abhilāpoti—  iccāyasmā posālo. </div>
</div>
<div class="q" id="p_25Cn_885"> <div class="p">
<span class="pN">885</span><span class="bold">Anejo chinnasaṁsayo</span>ti ejā vuccati taṇhā. Yo rāgo sārāgo…pe…  abhijjhā lobho akusalamūlaṁ. Sā ejā taṇhā buddhassa bhagavato pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. Tasmā buddho anejo. Ejāya pahīnattā anejo. Bhagavā lābhepi na iñjati…pe…  dukkhepi na iñjati na calati na vedhati nappavedhati na sampavedhatīti anejo. <span class="bold">Chinnasaṁsayo</span>ti saṁsayo vuccati vicikicchā. Dukkhe kaṅkhā…pe…  chambhitattaṁ cittassa manovilekho. So saṁsayo buddhassa bhagavato pahīno chinno ucchinno samucchinno vūpasanto paṭinissaggo paṭippassaddho abhabbuppattiko ñāṇagginā daḍḍho. Tasmā buddho chinnasaṁsayoti—  anejo chinnasaṁsayo. </div>
</div>
<div class="q" id="p_25Cn_886"> <div class="p">
<span class="pN">886</span><span class="bold">Pāraguṁ sabbadhammānan</span>ti bhagavā sabbadhammānaṁ abhiññāpāragū pariññāpāragū pahānapāragū bhāvanāpāragū sacchikiriyāpāragū samāpattipāragū abhiññāpāragū sabbadhammānaṁ…pe…  jātimaraṇasaṁsāro natthi tassa punabbhavoti—  pāragū sabbadhammānaṁ. </div>
</div>
<div class="q" id="p_25Cn_887"> <div class="p">
<span class="pN">887</span><span class="bold">Atthi pañhena āgaman</span>ti pañhena atthiko āgatomhi…pe…  “vahassetaṁ bhāran”ti—  atthi pañhena āgamaṁ. Tenāha so brāhmaṇo—  </div>
</div>
<div class="q" id="p_25Cn_888"> <div class="p"> <table class="singleColumn"> <tr> <td> <div class="pN">888</div> <div class="G">“Yo atītaṁ ādisati, <span class="gathaQuote">(iccāyasmā posālo)</span>
</div> </td> </tr> <tr> <td> <div class="G">Anejo chinnasaṁsayo;</div> </td> </tr> <tr> <td> <div class="G">Pāraguṁ sabbadhammānaṁ,</div> </td> </tr> <tr> <td> <div class="G">Atthi pañhena āgaman”ti.</div> </td> </tr> </table> </div>
</div>
<div class="q" id="p_25Cn_889"> <div class="divNumber">82.</div> <div class="p"> <table class="singleColumn"> <tr> <td> <div class="pN">889</div> <div class="G"><span class="bold">Vibhūtarūpasaññissa,</span></div> </td> </tr> <tr> <td> <div class="G"><span class="bold">sabbakāyappahāyino;</span></div> </td> </tr> <tr> <td> <div class="G"><span class="bold">Ajjhattañca bahiddhā ca,</span></div> </td> </tr> <tr> <td> <div class="G"><span class="bold">natthi kiñcīti passato;</span></div> </td> </tr> <tr> <td> <div class="G"><span class="bold">Ñāṇaṁ sakkānupucchāmi,</span></div> </td> </tr> <tr> <td> <div class="G">
<span class="bold">kathaṁ neyyo tathāvidho.</span> (2) </div> </td> </tr> </table> </div>
</div>
<div class="q" id="p_25Cn_890"> <div class="p">
<span class="pN">890</span><span class="bold">Vibhūtarūpasaññissā</span>ti katamā rūpasaññā? Rūpāvacarasamāpattiṁ samāpannassa vā upapannassa vā diṭṭhadhammasukhavihārissa vā saññā sañjānanā sañjānitattaṁ—  ayaṁ rūpasaññā. <span class="bold">Vibhūtarūpasaññissā</span>ti catasso arūpasamāpattiyo paṭiladdhassa rūpasaññā vibhūtā honti vigatā atikkantā samatikkantā vītivattāti—  vibhūtarūpasaññissa. </div>
</div>
<div class="q" id="p_25Cn_891"> <div class="p">
<span class="pN">891</span><span class="bold">Sabbakāyappahāyino</span>ti sabbo tassa paṭisandhiko rūpakāyo pahīno, tadaṅgasamatikkamā vikkhambhanappahānena pahīno tassa rūpakāyoti—  sabbakāyappahāyino. </div>
</div>
<div class="q" id="p_25Cn_892"> <div class="p">
<span class="pN">892</span><span class="bold">Ajjhattañca bahiddhā ca, natthi kiñcīti passato</span>ti. <span class="bold">Natthi kiñcī</span>ti ākiñcaññāyatanasamāpatti. Kiṁkāraṇā? Natthi kiñcīti ākiñcaññāyatanasamāpatti. Yaṁ viññāṇañcāyatanasamāpattiṁ sato samāpajjitvā tato vuṭṭhahitvā taññeva viññāṇaṁ abhāveti, vibhāveti, antaradhāpeti, “natthi kiñcī”ti passati—  taṁkāraṇā natthi kiñcīti ākiñcaññāyatanasamāpattīti—  ajjhattañca bahiddhā ca natthi kiñcīti passato. </div>
</div>
<div class="q" id="p_25Cn_893"> <div class="p">
<span class="pN">893</span><span class="bold">Ñāṇaṁ sakkānupucchāmī</span>ti. <span class="bold">Sakkā</span>ti—  sakko. Bhagavā sakyakulā pabbajitotipi sakko…pe…  pahīnabhayabheravo vigatalomahaṁsotipi sakko. <span class="bold">Ñāṇaṁ sakkānupucchāmī</span>ti tassa ñāṇaṁ pucchāmi, paññaṁ pucchāmi, sambuddhaṁ pucchāmi. “Kīdisaṁ kiṁsaṇṭhitaṁ kiṁpakāraṁ kiṁpaṭibhāgaṁ ñāṇaṁ icchitabban”ti—  ñāṇaṁ sakkānupucchāmi. </div>
</div>
<div class="q" id="p_25Cn_894"> <div class="p">
<span class="pN">894</span><span class="bold">Kathaṁ neyyo tathāvidho</span>ti kathaṁ so netabbo vinetabbo anunetabbo paññāpetabbo nijjhāpetabbo pekkhetabbo pasādetabbo? Kathaṁ tena uttari ñāṇaṁ uppādetabbaṁ? <span class="bold">Tathāvidho</span>ti tathāvidho tādiso tassaṇṭhito tappakāro tappaṭibhāgo yo so ākiñcaññāyatanasamāpattilābhīti—  kathaṁ neyyo tathāvidho. Tenāha so brāhmaṇo—  </div>
</div>
<div class="q" id="p_25Cn_895"> <div class="p"> <table class="singleColumn"> <tr> <td> <div class="pN">895</div> <div class="G">“Vibhūtarūpasaññissa,</div> </td> </tr> <tr> <td> <div class="G">sabbakāyappahāyino;</div> </td> </tr> <tr> <td> <div class="G">Ajjhattañca bahiddhā ca,</div> </td> </tr> <tr> <td> <div class="G">natthi kiñcīti passato;</div> </td> </tr> <tr> <td> <div class="G">Ñāṇaṁ sakkānupucchāmi,</div> </td> </tr> <tr> <td> <div class="G">kathaṁ neyyo tathāvidho”ti.</div> </td> </tr> </table> </div>
</div>
<div class="q" id="p_25Cn_896"> <div class="divNumber">83.</div> <div class="p"> <table class="singleColumn"> <tr> <td> <div class="pN">896</div> <div class="G"><span class="bold">Viññāṇaṭṭhitiyo sabbā, <span class="gathaQuote">(posālāti bhagavā)</span></span></div> </td> </tr> <tr> <td> <div class="G"><span class="bold">Abhijānaṁ tathāgato;</span></div> </td> </tr> <tr> <td> <div class="G"><span class="bold">Tiṭṭhantamenaṁ jānāti,</span></div> </td> </tr> <tr> <td> <div class="G">
<span class="bold">Dhimuttaṁ tapparāyaṇaṁ.</span> (3) </div> </td> </tr> </table> </div>
</div>
<div class="q" id="p_25Cn_897"> <div class="p">
<span class="pN">897</span><span class="bold">Viññāṇaṭṭhitiyo sabbā</span>ti bhagavā abhisaṅkhāravasena catasso viññāṇaṭṭhitiyo jānāti, paṭisandhivasena satta viññāṇaṭṭhitiyo jānāti. Kathaṁ bhagavā abhisaṅkhāravasena catasso viññāṇaṭṭhitiyo jānāti? Vuttañhetaṁ bhagavatā—  “rūpupayaṁ vā, bhikkhave, viññāṇaṁ tiṭṭhamānaṁ tiṭṭheyya, rūpārammaṇaṁ rūpappatiṭṭhaṁ nandūpasecanaṁ vuddhiṁ virūḷhiṁ vepullaṁ āpajjeyya. Vedanupayaṁ vā, bhikkhave…pe…  saññupayaṁ vā, bhikkhave…pe…  saṅkhārupayaṁ vā, bhikkhave, viññāṇaṁ tiṭṭhamānaṁ tiṭṭheyya, saṅkhārārammaṇaṁ saṅkhārappatiṭṭhaṁ nandūpasecanaṁ vuddhiṁ virūḷhiṁ vepullaṁ āpajjeyyā”ti. Evaṁ bhagavā abhisaṅkhāravasena catasso viññāṇaṭṭhitiyo jānāti. </div>
</div>
<div class="q" id="p_25Cn_898"> <div class="p">
<span class="pN">898</span>Kathaṁ bhagavā paṭisandhivasena satta viññāṇaṭṭhitiyo jānāti? Vuttañhetaṁ bhagavatā—  “santi, bhikkhave, sattā nānattakāyā nānattasaññino—  seyyathāpi manussā ekacce ca devā ekacce ca vinipātikā. Ayaṁ paṭhamā viññāṇaṭṭhiti. </div>
</div>
<div class="q" id="p_25Cn_899"> <div class="p">
<span class="pN">899</span>Santi, bhikkhave, sattā nānattakāyā ekattasaññino, seyyathāpi devā brahmakāyikā paṭhamābhinibbattā. Ayaṁ dutiyā viññāṇaṭṭhiti. </div>
</div>
<div class="q" id="p_25Cn_900"> <div class="p">
<span class="pN">900</span>Santi, bhikkhave, sattā ekattakāyā nānattasaññino, seyyathāpi devā ābhassarā. Ayaṁ tatiyā viññāṇaṭṭhiti. </div>
</div>
<div class="q" id="p_25Cn_901"> <div class="p">
<span class="pN">901</span>Santi, bhikkhave, sattā ekattakāyā ekattasaññino, seyyathāpi devā subhakiṇhā. Ayaṁ catutthī viññāṇaṭṭhiti. </div>
</div>
<div class="q" id="p_25Cn_902"> <div class="p">
<span class="pN">902</span>Santi, bhikkhave, sattā sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā, ananto ākāsoti ākāsānañcāyatanūpagā. Ayaṁ pañcamī viññāṇaṭṭhiti. </div>
</div>
<div class="q" id="p_25Cn_903"> <div class="p">
<span class="pN">903</span>Santi, bhikkhave, sattā sabbaso ākāsānañcāyatanaṁ samatikkamma, anantaṁ viññāṇanti viññāṇañcāyatanūpagā. Ayaṁ chaṭṭhī viññāṇaṭṭhiti. </div>
</div>
<div class="q" id="p_25Cn_904"> <div class="p">
<span class="pN">904</span>Santi, bhikkhave, sattā sabbaso viññāṇañcāyatanaṁ samatikkamma, natthi kiñcīti ākiñcaññāyatanūpagā. Ayaṁ sattamī viññāṇaṭṭhiti”. Evaṁ bhagavā paṭisandhivasena satta viññāṇaṭṭhitiyo jānātīti—  viññāṇaṭṭhitiyo sabbā. </div>
</div>
<div class="q" id="p_25Cn_905"> <div class="p">
<span class="pN">905</span><span class="bold">Posālāti bhagavā</span>ti. <span class="bold">Posālā</span>ti bhagavā taṁ brāhmaṇaṁ nāmena ālapati. <span class="bold">Bhagavā</span>ti gāravādhivacanametaṁ…pe…  sacchikā paññatti, yadidaṁ bhagavāti—  posālāti bhagavā. </div>
</div>
<div class="q" id="p_25Cn_906"> <div class="p">
<span class="pN">906</span><span class="bold">Abhijānaṁ tathāgato</span>ti. <span class="bold">Abhijānan</span>ti abhijānanto vijānanto paṭivijānanto paṭivijjhanto tathāgato. Vuttañhetaṁ bhagavatā—  “atītañcepi kho, cunda, hoti abhūtaṁ atacchaṁ anatthasañhitaṁ, na taṁ tathāgato byākaroti. Atītañcepi, cunda, hoti bhūtaṁ tacchaṁ anatthasañhitaṁ, tampi tathāgato na byākaroti. Atītañcepi kho, cunda, hoti bhūtaṁ tacchaṁ atthasañhitaṁ, tatra kālaññū tathāgato hoti tasseva pañhassa veyyākaraṇāya. Anāgatañcepi, cunda, hoti…pe…  paccuppannañcepi, cunda, hoti abhūtaṁ atacchaṁ anatthasañhitaṁ, na taṁ tathāgato byākaroti. Paccuppannañcepi, cunda, hoti bhūtaṁ tacchaṁ anatthasañhitaṁ, tampi tathāgato na byākaroti. Paccuppannañcepi, cunda, hoti bhūtaṁ tacchaṁ atthasañhitaṁ, tatra kālaññū tathāgato hoti tassa pañhassa veyyākaraṇāya. Iti kho, cunda, atītānāgatapaccuppannesu dhammesu tathāgato kālavādī bhūtavādī atthavādī dhammavādī vinayavādī. Tasmā tathāgatoti vuccati. </div>
</div>
<div class="q" id="p_25Cn_907"> <div class="p">
<span class="pN">907</span>Yaṁ kho, cunda, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya diṭṭhaṁ sutaṁ mutaṁ viññātaṁ pattaṁ pariyesitaṁ anuvicaritaṁ manasā, sabbaṁ taṁ tathāgatena abhisambuddhaṁ. Tasmā tathāgatoti vuccati. Yañca, cunda, rattiṁ tathāgato anuttaraṁ sammāsambodhiṁ abhisambujjhati, yañca rattiṁ anupādisesāya nibbānadhātuyā parinibbāyati, yaṁ etasmiṁ antare bhāsati lapati niddisati sabbaṁ taṁ tatheva hoti no aññathā. Tasmā tathāgatoti vuccati. Yathāvādī, cunda, tathāgato tathākārī; yathākārī tathāvādī. Iti yathāvādī tathākārī, yathākārī tathāvādī. Tasmā tathāgatoti vuccati. Sadevake, cunda, loke samārake sabrahmake sassamaṇabrāhmaṇiyā pajāya sadevamanussāya tathāgato abhibhū anabhibhūto aññadatthudaso vasavattī. Tasmā tathāgatoti vuccatī”ti—  abhijānaṁ tathāgato. </div>
</div>
<div class="q" id="p_25Cn_908"> <div class="p">
<span class="pN">908</span><span class="bold">Tiṭṭhantamenaṁ jānātī</span>ti bhagavā idhatthaññeva jānāti kammābhisaṅkhāravasena—  “ayaṁ puggalo kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjissatī”ti. Bhagavā idhatthaññeva jānāti kammābhisaṅkhāravasena—  “ayaṁ puggalo kāyassa bhedā paraṁ maraṇā tiracchānayoniṁ upapajjissatī”ti. Bhagavā idhatthaññeva jānāti kammābhisaṅkhāravasena—  “ayaṁ puggalo kāyassa bhedā paraṁ maraṇā pettivisayaṁ upapajjissatī”ti. Bhagavā idhatthaññeva jānāti kammābhisaṅkhāravasena—  “ayaṁ puggalo kāyassa bhedā paraṁ maraṇā manussesu uppajjissatī”ti. Bhagavā idhatthaññeva jānāti kammābhisaṅkhāravasena—  “ayaṁ puggalo suppaṭipanno kāyassa bhedā paraṁ maraṇā sugatiṁ saggaṁ lokaṁ upapajjissatī”ti. </div>
</div>
<div class="q" id="p_25Cn_909"> <div class="p">
<span class="pN">909</span>Vuttañhetaṁ bhagavatā—  “idha panāhaṁ, sāriputta, ekaccaṁ puggalaṁ evaṁ cetasā ceto paricca pajānāmi—  ‘tathāyaṁ puggalo paṭipanno, tathā ca iriyati, tañca maggaṁ samārūḷho, yathā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjissatī’ti. </div>
</div>
<div class="q" id="p_25Cn_910"> <div class="p">
<span class="pN">910</span>Idha panāhaṁ, sāriputta, ekaccaṁ puggalaṁ evaṁ cetasā ceto paricca pajānāmi—  ‘tathāyaṁ puggalo paṭipanno tathā ca iriyati tañca maggaṁ samārūḷho, yathā kāyassa bhedā paraṁ maraṇā tiracchānayoniṁ upapajjissatī’ti. </div>
</div>
<div class="q" id="p_25Cn_911"> <div class="p">
<span class="pN">911</span>Idha panāhaṁ, sāriputta, ekaccaṁ puggalaṁ evaṁ cetasā ceto paricca pajānāmi—  ‘tathāyaṁ puggalo paṭipanno tathā ca iriyati tañca maggaṁ samārūḷho, yathā kāyassa bhedā paraṁ maraṇā pettivisayaṁ upapajjissatī’ti. </div>
</div>
<div class="q" id="p_25Cn_912"> <div class="p">
<span class="pN">912</span>Idha panāhaṁ, sāriputta, ekaccaṁ puggalaṁ evaṁ cetasā ceto paricca pajānāmi—  ‘tathāyaṁ puggalo paṭipanno tathā ca iriyati tañca maggaṁ samārūḷho, yathā kāyassa bhedā paraṁ maraṇā manussesu uppajjissatī’ti. </div>
</div>
<div class="q" id="p_25Cn_913"> <div class="p">
<span class="pN">913</span>Idha panāhaṁ, sāriputta, ekaccaṁ puggalaṁ evaṁ cetasā ceto paricca pajānāmi—  ‘tathāyaṁ puggalo paṭipanno tathā ca iriyati tañca maggaṁ samārūḷho, yathā kāyassa bhedā paraṁ maraṇā sugatiṁ saggaṁ lokaṁ upapajjissatī’ti. </div>
</div>
<div class="q" id="p_25Cn_914"> <div class="p">
<span class="pN">914</span>Idha panāhaṁ, sāriputta, ekaccaṁ puggalaṁ evaṁ cetasā ceto paricca pajānāmi—  ‘tathāyaṁ puggalo paṭipanno tathā ca iriyati tañca maggaṁ samārūḷho, yathā āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharatī’”ti—  tiṭṭhantamenaṁ jānāti. </div>
</div>
<div class="q" id="p_25Cn_915"> <div class="p">
<span class="pN">915</span><span class="bold">Dhimuttaṁ tapparāyaṇan</span>ti. <span class="bold">Dhimuttan</span>ti ākiñcaññāyatanaṁ. Dhimuttanti vimokkhena dhimuttaṁ tatrādhimuttaṁ tadadhimuttaṁ tadādhipateyyaṁ. Atha vā bhagavā jānāti—  “ayaṁ puggalo rūpādhimutto saddādhimutto gandhādhimutto rasādhimutto phoṭṭhabbādhimutto kulādhimutto gaṇādhimutto āvāsādhimutto lābhādhimutto yasādhimutto pasaṁsādhimutto sukhādhimutto cīvarādhimutto piṇḍapātādhimutto senāsanādhimutto gilānapaccayabhesajjaparikkhārādhimutto suttantādhimutto vinayādhimutto abhidhammādhimutto āraññakaṅgādhimutto piṇḍapātikaṅgādhimutto paṁsukūlikaṅgādhimutto tecīvarikaṅgādhimutto sapadānacārikaṅgādhimutto khalupacchābhattikaṅgādhimutto nesajjikaṅgādhimutto yathāsanthatikaṅgādhimutto paṭhamajjhānādhimutto dutiyajjhānādhimutto tatiyajjhānādhimutto catutthajjhānādhimutto ākāsānañcāyatanasamāpattādhimutto viññāṇañcāyatanasamāpattādhimutto ākiñcaññāyatanasamāpattādhimutto nevasaññānāsaññāyatanasamāpattādhimutto”ti dhimuttaṁ. </div>
</div>
<div class="q" id="p_25Cn_916"> <div class="p">
<span class="pN">916</span><span class="bold">Tapparāyaṇan</span>ti ākiñcaññāyatanamayaṁ tapparāyaṇaṁ kammaparāyaṇaṁ vipākaparāyaṇaṁ kammagarukaṁ paṭisandhigarukaṁ. Atha vā bhagavā jānāti—  “ayaṁ puggalo rūpaparāyaṇo…pe…  nevasaññānāsaññāyatanasamāpattiparāyaṇo”ti—  dhimuttaṁ tapparāyaṇaṁ. Tenāha bhagavā—  </div>
</div>
<div class="q" id="p_25Cn_917"> <div class="p"> <table class="singleColumn"> <tr> <td> <div class="pN">917</div> <div class="G">“Viññāṇaṭṭhitiyo sabbā, <span class="gathaQuote">(posālāti bhagavā)</span>
</div> </td> </tr> <tr> <td> <div class="G">Abhijānaṁ tathāgato;</div> </td> </tr> <tr> <td> <div class="G">Tiṭṭhantamenaṁ jānāti,</div> </td> </tr> <tr> <td> <div class="G">Dhimuttaṁ tapparāyaṇan”ti.</div> </td> </tr> </table> </div>
</div>
<div class="q" id="p_25Cn_918"> <div class="divNumber">84.</div> <div class="p"> <table class="singleColumn"> <tr> <td> <div class="pN">918</div> <div class="G"><span class="bold">Ākiñcaññasambhavaṁ ñatvā,</span></div> </td> </tr> <tr> <td> <div class="G"><span class="bold">Nandisaṁyojanaṁ iti;</span></div> </td> </tr> <tr> <td> <div class="G"><span class="bold">Evametaṁ abhiññāya,</span></div> </td> </tr> <tr> <td> <div class="G"><span class="bold">Tato tattha vipassati;</span></div> </td> </tr> <tr> <td> <div class="G"><span class="bold">Etaṁ ñāṇaṁ tathaṁ tassa,</span></div> </td> </tr> <tr> <td> <div class="G">
<span class="bold">Brāhmaṇassa vusīmato.</span> (4) </div> </td> </tr> </table> </div>
</div>
<div class="q" id="p_25Cn_919"> <div class="p">
<span class="pN">919</span><span class="bold">Ākiñcaññasambhavaṁ ñatvā</span>ti ākiñcaññasambhavoti vuccati ākiñcaññāyatanasaṁvattaniko kammābhisaṅkhāro. Ākiñcaññāyatanasaṁvattanikaṁ kammābhisaṅkhāraṁ ākiñcaññasambhavoti ñatvā, laggananti ñatvā, bandhananti ñatvā, palibodhoti ñatvā jānitvā tulayitvā tīrayitvā vibhāvayitvā vibhūtaṁ katvāti—  ākiñcaññasambhavaṁ ñatvā. </div>
</div>
<div class="q" id="p_25Cn_920"> <div class="p">
<span class="pN">920</span><span class="bold">Nandisaṁyojanaṁ itī</span>ti <span class="bold">nandisaṁyojanaṁ</span> vuccati arūparāgo. Arūparāgena taṁ kammaṁ laggaṁ laggitaṁ palibuddhaṁ arūparāgaṁ nandisaṁyojananti ñatvā, laggananti ñatvā, bandhananti ñatvā, palibodhoti ñatvā jānitvā tulayitvā tīrayitvā vibhāvayitvā vibhūtaṁ katvā. <span class="bold">Itī</span>ti padasandhi padasaṁsaggo padapāripūrī akkharasamavāyo byañjanasiliṭṭhatā padānupubbatāpetaṁ itīti—  nandisaṁyojanaṁ iti. </div>
</div>
<div class="q" id="p_25Cn_921"> <div class="p">
<span class="pN">921</span><span class="bold">Evametaṁ abhiññāyā</span>ti evaṁ etaṁ abhiññāya jānitvā tulayitvā tīrayitvā vibhāvayitvā vibhūtaṁ katvāti—  evametaṁ abhiññāya. </div>
</div>
<div class="q" id="p_25Cn_922"> <div class="p">
<span class="pN">922</span><span class="bold">Tato tattha vipassatī</span>ti. <span class="bold">Tatthā</span>ti ākiñcaññāyatanaṁ samāpajjitvā tato vuṭṭhahitvā tattha jāte cittacetasike dhamme aniccato vipassati, dukkhato vipassati, rogato…pe…  nissaraṇato vipassati dakkhati oloketi nijjhāyati upaparikkhatīti—  tato tattha vipassati. </div>
</div>
<div class="q" id="p_25Cn_923"> <div class="p">
<span class="pN">923</span><span class="bold">Etaṁ ñāṇaṁ tathaṁ tassā</span>ti etaṁ ñāṇaṁ tacchaṁ bhūtaṁ yāthāvaṁ aviparītaṁ tassāti—  etaṁ ñāṇaṁ tathaṁ tassa. </div>
</div>
<div class="q" id="p_25Cn_924"> <div class="p">
<span class="pN">924</span><span class="bold">Brāhmaṇassa vusīmato</span>ti. <span class="bold">Brāhmaṇo</span>ti sattannaṁ dhammānaṁ bāhitattā brāhmaṇo…pe…  asito tādi pavuccate sa brahmāti. <span class="bold">Brāhmaṇassa vusīmato</span>ti puthujjanakalyāṇaṁ upādāya satta sekkhā appattassa pattiyā anadhigatassa adhigamāya asacchikatassa sacchikiriyāya vasanti saṁvasanti āvasanti parivasanti; arahā vusitavā katakaraṇīyo ohitabhāro anuppattasadattho parikkhīṇabhavasaṁyojano sammadaññāvimutto, so vutthavāso ciṇṇacaraṇo…pe…  jātimaraṇasaṁsāro; natthi tassa punabbhavoti—  brāhmaṇassa vusīmato. Tenāha bhagavā—  </div>
</div>
<div class="q" id="p_25Cn_925"> <div class="p"> <table class="singleColumn"> <tr> <td> <div class="pN">925</div> <div class="G">“Ākiñcaññasambhavaṁ ñatvā,</div> </td> </tr> <tr> <td> <div class="G">nandisaṁyojanaṁ iti;</div> </td> </tr> <tr> <td> <div class="G">Evametaṁ abhiññāya,</div> </td> </tr> <tr> <td> <div class="G">tato tattha vipassati;</div> </td> </tr> <tr> <td> <div class="G">Etaṁ ñāṇaṁ tathaṁ tassa,</div> </td> </tr> <tr> <td> <div class="G">brāhmaṇassa vusīmato”ti.</div> </td> </tr> </table> </div>
</div>
<div class="q" id="p_25Cn_926"> <div class="p">
<span class="pN">926</span>Saha gāthāpariyosānā…pe…  satthā me, bhante bhagavā, sāvakohamasmīti. </div>
</div>
<div class="CENTER" id="p_25Cn_927">
<span class="pN">927</span>Posālamāṇavapucchāniddeso cuddasamo.</div>
</html>
