<html>
<div class="i">1.4.4 Sīhasenāpatisutta</div>
<div class="h">Paṭhamapaṇṇāsaka</div>
<div class="h">Sumanavagga</div>
<div class="h">Sīhasenāpatisutta</div>
<div class="q" id="p_16A5_172"> <div class="divNumber">34.</div> <div class="p">
<span class="pN">172</span>Ekaṁ samayaṁ bhagavā vesāliyaṁ viharati mahāvane kūṭāgārasālāyaṁ. Atha kho sīho senāpati yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho sīho senāpati bhagavantaṁ etadavoca—  “sakkā nu kho, bhante, bhagavā sandiṭṭhikaṁ dānaphalaṁ paññāpetun”ti? </div>
</div>
<div class="q" id="p_16A5_173"> <div class="p">
<span class="pN">173</span>“Sakkā, sīhā”ti bhagavā avoca—  “dāyako, sīha, dānapati bahuno janassa piyo hoti manāpo. Yampi, sīha, dāyako dānapati bahuno janassa piyo hoti manāpo, idampi sandiṭṭhikaṁ dānaphalaṁ. </div>
</div>
<div class="q" id="p_16A5_174"> <div class="p">
<span class="pN">174</span>Puna caparaṁ, sīha, dāyakaṁ dānapatiṁ santo sappurisā bhajanti. Yampi, sīha, dāyakaṁ dānapatiṁ santo sappurisā bhajanti, idampi sandiṭṭhikaṁ dānaphalaṁ. </div>
</div>
<div class="q" id="p_16A5_175"> <div class="p">
<span class="pN">175</span>Puna caparaṁ, sīha, dāyakassa dānapatino kalyāṇo kittisaddo abbhuggacchati. Yampi, sīha, dāyakassa dānapatino kalyāṇo kittisaddo abbhuggacchati, idampi sandiṭṭhikaṁ dānaphalaṁ. </div>
</div>
<div class="q" id="p_16A5_176"> <div class="p">
<span class="pN">176</span>Puna caparaṁ, sīha, dāyako dānapati yaṁ yadeva parisaṁ upasaṅkamati—  yadi khattiyaparisaṁ yadi brāhmaṇaparisaṁ yadi gahapatiparisaṁ yadi samaṇaparisaṁ—  visārado upasaṅkamati amaṅkubhūto. Yampi, sīha, dāyako dānapati yaṁ yadeva parisaṁ upasaṅkamati—  yadi khattiyaparisaṁ yadi brāhmaṇaparisaṁ yadi gahapatiparisaṁ yadi samaṇaparisaṁ—  visārado upasaṅkamati amaṅkubhūto, idampi sandiṭṭhikaṁ dānaphalaṁ. </div>
</div>
<div class="q" id="p_16A5_177"> <div class="p">
<span class="pN">177</span>Puna caparaṁ, sīha, dāyako dānapati kāyassa bhedā paraṁ maraṇā sugatiṁ saggaṁ lokaṁ upapajjati. Yampi, sīha, dāyako dānapati kāyassa bhedā paraṁ maraṇā sugatiṁ saggaṁ lokaṁ upapajjati, idaṁ samparāyikaṁ dānaphalan”ti. </div>
</div>
<div class="q" id="p_16A5_178"> <div class="p">
<span class="pN">178</span>Evaṁ vutte, sīho senāpati bhagavantaṁ etadavoca—  “yānimāni, bhante, bhagavatā cattāri sandiṭṭhikāni dānaphalāni akkhātāni, nāhaṁ ettha bhagavato saddhāya gacchāmi; ahaṁ petāni jānāmi. Ahaṁ, bhante, dāyako dānapati bahuno janassa piyo manāpo. Ahaṁ, bhante, dāyako dānapati; maṁ santo sappurisā bhajanti. Ahaṁ, bhante, dāyako dānapati; mayhaṁ kalyāṇo kittisaddo abbhuggato—  ‘sīho senāpati dāyako kārako saṁghupaṭṭhāko’ti. Ahaṁ, bhante, dāyako dānapati yaṁ yadeva parisaṁ upasaṅkamāmi—  yadi khattiyaparisaṁ yadi brāhmaṇaparisaṁ yadi gahapatiparisaṁ yadi samaṇaparisaṁ—  visārado upasaṅkamāmi amaṅkubhūto. Yānimāni, bhante, bhagavatā cattāri sandiṭṭhikāni dānaphalāni akkhātāni, nāhaṁ ettha bhagavato saddhāya gacchāmi; ahaṁ petāni jānāmi. Yañca kho maṁ, bhante, bhagavā evamāha—  ‘dāyako, sīha, dānapati kāyassa bhedā paraṁ maraṇā sugatiṁ saggaṁ lokaṁ upapajjatī’ti, etāhaṁ na jānāmi; ettha ca panāhaṁ bhagavato saddhāya gacchāmī”ti. “Evametaṁ, sīha, evametaṁ, sīha. Dāyako dānapati kāyassa bhedā paraṁ maraṇā sugatiṁ saggaṁ lokaṁ upapajjatīti. </div>
</div>
<div class="q" id="p_16A5_179"> <div class="p"> <table class="singleColumn"> <tr> <td> <div class="pN">179</div> <div class="G">Dadaṁ piyo hoti bhajanti naṁ bahū,</div> </td> </tr> <tr> <td> <div class="G">Kittiñca pappoti yaso ca vaḍḍhati;</div> </td> </tr> <tr> <td> <div class="G">Amaṅkubhūto parisaṁ vigāhati,</div> </td> </tr> <tr> <td> <div class="G">Visārado hoti naro amaccharī.</div> </td> </tr> </table> </div>
</div>
<div class="q" id="p_16A5_180"> <div class="p"> <table class="singleColumn"> <tr> <td> <div class="pN">180</div> <div class="G">Tasmā hi dānāni dadanti paṇḍitā,</div> </td> </tr> <tr> <td> <div class="G">Vineyya maccheramalaṁ sukhesino;</div> </td> </tr> <tr> <td> <div class="G">Te dīgharattaṁ tidive patiṭṭhitā,</div> </td> </tr> <tr> <td> <div class="G">Devānaṁ sahabyagatā ramanti te.</div> </td> </tr> </table> </div>
</div>
<div class="q" id="p_16A5_181"> <div class="p"> <table class="singleColumn"> <tr> <td> <div class="pN">181</div> <div class="G">Katāvakāsā katakusalā ito cutā,</div> </td> </tr> <tr> <td> <div class="G">Sayaṁpabhā anuvicaranti nandanaṁ;</div> </td> </tr> <tr> <td> <div class="G">Te tattha nandanti ramanti modare,</div> </td> </tr> <tr> <td> <div class="G">Samappitā kāmaguṇehi pañcahi;</div> </td> </tr> <tr> <td> <div class="G">Katvāna vākyaṁ asitassa tādino,</div> </td> </tr> <tr> <td> <div class="G">Ramanti sagge sugatassa sāvakā”ti.</div> </td> </tr> </table> </div>
</div>
<div class="CENTER" id="p_16A5_182">
<span class="pN">182</span>Catutthaṁ.</div>
</html>
