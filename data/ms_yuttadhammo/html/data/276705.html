<html>
<div class="i">2.4.7.9 Pavattinīnānubandhanasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Gabbhinivagga</div>
<div class="h">Pavattinīnānubandhanasikkhāpada</div>
<div class="q" id="p_2V_3278"> <div class="divNumber">1111.</div> <div class="p">
<span class="pN">3278</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena bhikkhuniyo vuṭṭhāpitaṁ pavattiniṁ dve vassāni nānubandhanti. Tā bālā honti abyattā; na jānanti kappiyaṁ vā akappiyaṁ vā. </div>
</div>
<div class="q" id="p_2V_3279"> <div class="p">
<span class="pN">3279</span>Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhuniyo vuṭṭhāpitaṁ pavattiniṁ dve vassāni nānubandhissantī”ti…pe…  “saccaṁ kira, bhikkhave, bhikkhuniyo vuṭṭhāpitaṁ pavattiniṁ dve vassāni nānubandhantī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhuniyo vuṭṭhāpitaṁ pavattiniṁ dve vassāni nānubandhissanti. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_3280"> <div class="divNumber">1112.</div> <div class="p">
<span class="pN">3280</span><span class="bold">“Yā pana bhikkhunī vuṭṭhāpitaṁ pavattiniṁ dve vassāni nānubandheyya, pācittiyan”</span>ti. (<span class="italic">69</span>:<span class="bold">124</span>) </div>
</div>
<div class="q" id="p_2V_3281"> <div class="divNumber">1113.</div> <div class="p">
<span class="pN">3281</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_3282"> <div class="p">
<span class="pN">3282</span><span class="bold">Vuṭṭhāpitan</span>ti upasampāditaṁ. <span class="bold">Pavattinī</span> nāma upajjhāyā vuccati. <span class="bold">Dve vassānī</span>ti dve saṁvaccharāni. <span class="bold">Nānubandheyyā</span>ti na sayaṁ upaṭṭhaheyya. Dve vassāni nānubandhissāmīti dhuraṁ nikkhittamatte āpatti pācittiyassa. </div>
</div>
<div class="q" id="p_2V_3283"> <div class="divNumber">1114.</div> <div class="p">
<span class="pN">3283</span>Anāpatti—  upajjhāyā bālā vā hoti alajjinī vā, gilānāya, āpadāsu, ummattikāya, ādikammikāyāti. </div>
</div>
<div class="CENTER" id="p_2V_3284">
<span class="pN">3284</span>Navamasikkhāpadaṁ niṭṭhitaṁ.</div>
</html>
