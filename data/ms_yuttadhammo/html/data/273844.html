<html>
<div class="i">9.1.10 Sajjhāyasutta</div>
<div class="h">Vanasaṁyutta</div>
<div class="h">Vanavagga</div>
<div class="h">Sajjhāyasutta</div>
<div class="q" id="p_12S1_1421"> <div class="divNumber">230.</div> <div class="p">
<span class="pN">1421</span>Ekaṁ samayaṁ aññataro bhikkhu kosalesu viharati aññatarasmiṁ vanasaṇḍe. Tena kho pana samayena so bhikkhu yaṁ sudaṁ pubbe ativelaṁ sajjhāyabahulo viharati so aparena samayena appossukko tuṇhībhūto saṅkasāyati. Atha kho yā tasmiṁ vanasaṇḍe adhivatthā devatā tassa bhikkhuno dhammaṁ asuṇantī yena so bhikkhu tenupasaṅkami; upasaṅkamitvā taṁ bhikkhuṁ gāthāya ajjhabhāsi—  </div>
</div>
<div class="q" id="p_12S1_1422"> <div class="p"> <table class="singleColumn"> <tr> <td> <div class="pN">1422</div> <div class="G">“Kasmā tuvaṁ dhammapadāni bhikkhu,</div> </td> </tr> <tr> <td> <div class="G">Nādhīyasi bhikkhuhi saṁvasanto;</div> </td> </tr> <tr> <td> <div class="G">Sutvāna dhammaṁ labhatippasādaṁ,</div> </td> </tr> <tr> <td> <div class="G">Diṭṭheva dhamme labhatippasaṁsan”ti.</div> </td> </tr> </table> </div>
</div>
<div class="q" id="p_12S1_1423"> <div class="p"> <table class="singleColumn"> <tr> <td> <div class="pN">1423</div> <div class="G">“Ahu pure dhammapadesu chando,</div> </td> </tr> <tr> <td> <div class="G">Yāva virāgena samāgamimha;</div> </td> </tr> <tr> <td> <div class="G">Yato virāgena samāgamimha,</div> </td> </tr> <tr> <td> <div class="G">Yaṁ kiñci diṭṭhaṁva sutaṁ mutaṁ vā;</div> </td> </tr> <tr> <td> <div class="G">Aññāya nikkhepanamāhu santo”ti.</div> </td> </tr> </table> </div>
</div>
</html>
