<html>
<div class="i">3.1.9 Taṇhāsutta</div>
<div class="h">Tikanipāta</div>
<div class="h">Paṭhamavagga</div>
<div class="h">Taṇhāsutta</div>
<div class="q" id="p_18It_373"> <div class="divNumber">58.</div> <div class="p">
<span class="pN">373</span>Vuttañhetaṁ bhagavatā vuttamarahatāti me sutaṁ— </div>
</div>
<div class="q" id="p_18It_374"> <div class="p">
<span class="pN">374</span>“Tisso imā, bhikkhave, taṇhā. Katamā tisso? Kāmataṇhā, bhavataṇhā, vibhavataṇhā— imā kho, bhikkhave, tisso taṇhā”ti. Etamatthaṁ bhagavā avoca. Tatthetaṁ iti vuccati— </div>
</div>
<div class="q" id="p_18It_375"> <div class="p"> <table class="singleColumn"> <tr> <td> <div class="pN">375</div> <div class="G">“Taṇhāyogena saṁyuttā,</div> </td> </tr> <tr> <td> <div class="G">rattacittā bhavābhave;</div> </td> </tr> <tr> <td> <div class="G">Te yogayuttā mārassa,</div> </td> </tr> <tr> <td> <div class="G">ayogakkhemino janā;</div> </td> </tr> <tr> <td> <div class="G">Sattā gacchanti saṁsāraṁ,</div> </td> </tr> <tr> <td> <div class="G">jātīmaraṇagāmino.</div> </td> </tr> </table> </div>
</div>
<div class="q" id="p_18It_376"> <div class="p"> <table class="singleColumn"> <tr> <td> <div class="pN">376</div> <div class="G">Ye ca taṇhaṁ pahantvāna,</div> </td> </tr> <tr> <td> <div class="G">vītataṇhā bhavābhave;</div> </td> </tr> <tr> <td> <div class="G">Te ve pāraṅgatā loke,</div> </td> </tr> <tr> <td> <div class="G">ye pattā āsavakkhayan”ti.</div> </td> </tr> </table> </div>
</div>
<div class="q" id="p_18It_377"> <div class="p">
<span class="pN">377</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_378">
<span class="pN">378</span>Navamaṁ.</div>
</html>
