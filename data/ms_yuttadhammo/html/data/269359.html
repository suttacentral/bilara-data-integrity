<html>
<div class="i">12.1.3 Samuddavāṇijajātaka</div>
<div class="h">Dvādasakanipāta</div>
<div class="h">Cūḷakuṇālavagga</div>
<div class="h">Samuddavāṇijajātaka</div>
<div class="q" id="p_22J_2265"> <div class="divNumber">25.</div> <div class="p"> <table class="singleColumn"> <tr> <td> <div class="pN">2265</div> <div class="G">“Kasanti vapanti te janā,</div> </td> </tr> <tr> <td> <div class="G">Manujā kammaphalūpajīvino;</div> </td> </tr> <tr> <td> <div class="G">Nayimassa dīpakassa bhāgino,</div> </td> </tr> <tr> <td> <div class="G">Jambudīpā idameva no varaṁ”.</div> </td> </tr> </table> </div>
</div>
<div class="q" id="p_22J_2266"> <div class="divNumber">26.</div> <div class="p"> <table class="singleColumn"> <tr> <td> <div class="pN">2266</div> <div class="G">“Tipañcarattūpagatamhi cande,</div> </td> </tr> <tr> <td> <div class="G">Vego mahā hehiti sāgarassa;</div> </td> </tr> <tr> <td> <div class="G">Uplavissaṁ dīpamimaṁ uḷāraṁ,</div> </td> </tr> <tr> <td> <div class="G">Mā vo vadhī gacchatha leṇamaññaṁ”.</div> </td> </tr> </table> </div>
</div>
<div class="q" id="p_22J_2267"> <div class="divNumber">27.</div> <div class="p"> <table class="singleColumn"> <tr> <td> <div class="pN">2267</div> <div class="G">“Na jātuyaṁ sāgaravārivego,</div> </td> </tr> <tr> <td> <div class="G">Uplavissaṁ dīpamimaṁ uḷāraṁ;</div> </td> </tr> <tr> <td> <div class="G">Taṁ me nimittehi bahūhi diṭṭhaṁ,</div> </td> </tr> <tr> <td> <div class="G">Mā bhetha kiṁ socatha modathavho.</div> </td> </tr> </table> </div>
</div>
<div class="q" id="p_22J_2268"> <div class="divNumber">28.</div> <div class="p"> <table class="singleColumn"> <tr> <td> <div class="pN">2268</div> <div class="G">Pahūtabhakkhaṁ bahuannapānaṁ,</div> </td> </tr> <tr> <td> <div class="G">Pattattha āvāsamimaṁ uḷāraṁ;</div> </td> </tr> <tr> <td> <div class="G">Na vo bhayaṁ paṭipassāmi kiñci,</div> </td> </tr> <tr> <td> <div class="G">Āputtaputtehi pamodathavho”.</div> </td> </tr> </table> </div>
</div>
<div class="q" id="p_22J_2269"> <div class="divNumber">29.</div> <div class="p"> <table class="singleColumn"> <tr> <td> <div class="pN">2269</div> <div class="G">“Yo devoyaṁ dakkhiṇāyaṁ disāyaṁ,</div> </td> </tr> <tr> <td> <div class="G">Khemanti pakkosati tassa saccaṁ;</div> </td> </tr> <tr> <td> <div class="G">Na uttaro vedi bhayābhayassa,</div> </td> </tr> <tr> <td> <div class="G">Mā bhetha kiṁ socatha modathavho”.</div> </td> </tr> </table> </div>
</div>
<div class="q" id="p_22J_2270"> <div class="divNumber">30.</div> <div class="p"> <table class="singleColumn"> <tr> <td> <div class="pN">2270</div> <div class="G">“Yathā ime vippavadanti yakkhā,</div> </td> </tr> <tr> <td> <div class="G">Eko bhayaṁ saṁsati khemameko;</div> </td> </tr> <tr> <td> <div class="G">Tadiṅgha mayhaṁ vacanaṁ suṇātha,</div> </td> </tr> <tr> <td> <div class="G">Khippaṁ lahuṁ mā vinassimha sabbe.</div> </td> </tr> </table> </div>
</div>
<div class="q" id="p_22J_2271"> <div class="divNumber">31.</div> <div class="p"> <table class="singleColumn"> <tr> <td> <div class="pN">2271</div> <div class="G">Sabbe samāgamma karoma nāvaṁ,</div> </td> </tr> <tr> <td> <div class="G">Doṇiṁ daḷhaṁ sabbayantūpapannaṁ;</div> </td> </tr> <tr> <td> <div class="G">Sace ayaṁ dakkhiṇo saccamāha,</div> </td> </tr> <tr> <td> <div class="G">Moghaṁ paṭikkosati uttaroyaṁ;</div> </td> </tr> <tr> <td> <div class="G">Sā ceva no hehiti āpadatthā,</div> </td> </tr> <tr> <td> <div class="G">Imañca dīpaṁ na pariccajema.</div> </td> </tr> </table> </div>
</div>
<div class="q" id="p_22J_2272"> <div class="divNumber">32.</div> <div class="p"> <table class="singleColumn"> <tr> <td> <div class="pN">2272</div> <div class="G">Sace ca kho uttaro saccamāha,</div> </td> </tr> <tr> <td> <div class="G">Moghaṁ paṭikkosati dakkhiṇoyaṁ;</div> </td> </tr> <tr> <td> <div class="G">Tameva nāvaṁ abhiruyha sabbe,</div> </td> </tr> <tr> <td> <div class="G">Evaṁ mayaṁ sotthi taremu pāraṁ.</div> </td> </tr> </table> </div>
</div>
<div class="q" id="p_22J_2273"> <div class="divNumber">33.</div> <div class="p"> <table class="singleColumn"> <tr> <td> <div class="pN">2273</div> <div class="G">Na ve sugaṇhaṁ paṭhamena seṭṭhaṁ,</div> </td> </tr> <tr> <td> <div class="G">Kaniṭṭhamāpāthagataṁ gahetvā;</div> </td> </tr> <tr> <td> <div class="G">Yo cīdha tacchaṁ paviceyya gaṇhati,</div> </td> </tr> <tr> <td> <div class="G">Sa ve naro seṭṭhamupeti ṭhānaṁ.</div> </td> </tr> </table> </div>
</div>
<div class="q" id="p_22J_2274"> <div class="divNumber">34.</div> <div class="p"> <table class="singleColumn"> <tr> <td> <div class="pN">2274</div> <div class="G">Yathāpi te sāgaravārimajjhe,</div> </td> </tr> <tr> <td> <div class="G">Sakammunā sotthi vahiṁsu vāṇijā;</div> </td> </tr> <tr> <td> <div class="G">Anāgatatthaṁ paṭivijjhiyāna,</div> </td> </tr> <tr> <td> <div class="G">Appampi nācceti sa bhūripañño.</div> </td> </tr> </table> </div>
</div>
<div class="q" id="p_22J_2275"> <div class="divNumber">35.</div> <div class="p"> <table class="singleColumn"> <tr> <td> <div class="pN">2275</div> <div class="G">Bālā ca mohena rasānugiddhā,</div> </td> </tr> <tr> <td> <div class="G">Anāgataṁ appaṭivijjhiyatthaṁ;</div> </td> </tr> <tr> <td> <div class="G">Paccuppanne sīdanti atthajāte,</div> </td> </tr> <tr> <td> <div class="G">Samuddamajjhe yathā te manussā.</div> </td> </tr> </table> </div>
</div>
<div class="q" id="p_22J_2276"> <div class="divNumber">36.</div> <div class="p"> <table class="singleColumn"> <tr> <td> <div class="pN">2276</div> <div class="G">Anāgataṁ paṭikayirātha kiccaṁ,</div> </td> </tr> <tr> <td> <div class="G">‘Mā maṁ kiccaṁ kiccakāle byadhesi’;</div> </td> </tr> <tr> <td> <div class="G">Taṁ tādisaṁ paṭikatakiccakāriṁ,</div> </td> </tr> <tr> <td> <div class="G">Na taṁ kiccaṁ kiccakāle byadhetī”ti.</div> </td> </tr> </table> </div>
</div>
<div class="CENTER" id="p_22J_2277">
<span class="pN">2277</span>Samuddavāṇijajātakaṁ tatiyaṁ.</div>
</html>
