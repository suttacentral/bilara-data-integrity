<html>
<div class="i">3.8 Saṁghabhedeanāpattivassacchedavāra</div>
<div class="h">Vassūpanāyikakkhandhaka</div>
<div class="h">Saṁghabhedeanāpattivassacchedavāra</div>
<div class="q" id="p_3V_896"> <div class="divNumber">202.</div> <div class="p">
<span class="pN">896</span>Idha pana, bhikkhave, vassūpagato bhikkhu passati sambahule bhikkhū saṁghabhedāya parakkamante. Tatra ce bhikkhuno evaṁ hoti—  ‘garuko kho saṁghabhedo vutto bhagavatā; mā mayi sammukhībhūte saṁgho bhijjī’ti, pakkamitabbaṁ. Anāpatti vassacchedassa. </div>
</div>
<div class="q" id="p_3V_897"> <div class="p">
<span class="pN">897</span>Idha pana, bhikkhave, vassūpagato bhikkhu suṇāti—  ‘asukasmiṁ kira āvāse sambahulā bhikkhū saṁghabhedāya parakkamantī’ti. Tatra ce bhikkhuno evaṁ hoti—  ‘garuko kho saṁghabhedo vutto bhagavatā; mā mayi sammukhībhūte saṁgho bhijjī’ti, pakkamitabbaṁ. Anāpatti vassacchedassa. </div>
</div>
<div class="q" id="p_3V_898"> <div class="p">
<span class="pN">898</span>Idha pana, bhikkhave, vassūpagato bhikkhu suṇāti—  ‘asukasmiṁ kira āvāse sambahulā bhikkhū saṁghabhedāya parakkamantī’ti. Tatra ce bhikkhuno evaṁ hoti—  ‘te kho me bhikkhū mittā. Tyāhaṁ vakkhāmi <span class="smallFont">“</span>garuko kho, āvuso, saṁghabhedo vutto bhagavatā; māyasmantānaṁ saṁghabhedo ruccitthā<span class="smallFont">”</span>ti. Karissanti me vacanaṁ, sussūsissanti, sotaṁ odahissantī’ti, pakkamitabbaṁ. Anāpatti vassacchedassa. </div>
</div>
<div class="q" id="p_3V_899"> <div class="p">
<span class="pN">899</span>Idha pana, bhikkhave, vassūpagato bhikkhu suṇāti—  ‘asukasmiṁ kira āvāse sambahulā bhikkhū saṁghabhedāya parakkamantī’ti. Tatra ce bhikkhuno evaṁ hoti—  ‘te kho me bhikkhū na mittā; api ca ye tesaṁ mittā, te me mittā. Tyāhaṁ vakkhāmi. Te vuttā te vakkhanti <span class="smallFont">“</span>garuko kho, āvuso, saṁghabhedo vutto bhagavatā; māyasmantānaṁ saṁghabhedo ruccitthā<span class="smallFont">”</span>ti. Karissanti tesaṁ vacanaṁ, sussūsissanti, sotaṁ odahissantī’ti, pakkamitabbaṁ. Anāpatti vassacchedassa. </div>
</div>
<div class="q" id="p_3V_900"> <div class="p">
<span class="pN">900</span>Idha pana, bhikkhave, vassūpagato bhikkhu suṇāti—  ‘asukasmiṁ kira āvāse sambahulehi bhikkhūhi saṁgho bhinno’ti. Tatra ce bhikkhuno evaṁ hoti—  ‘te kho me bhikkhū mittā. Tyāhaṁ vakkhāmi <span class="smallFont">“</span>garuko kho, āvuso, saṁghabhedo vutto bhagavatā; māyasmantānaṁ saṁghabhedo ruccitthā<span class="smallFont">”</span>ti. Karissanti me vacanaṁ, sussūsissanti, sotaṁ odahissantī’ti, pakkamitabbaṁ. Anāpatti vassacchedassa. </div>
</div>
<div class="q" id="p_3V_901"> <div class="p">
<span class="pN">901</span>Idha pana, bhikkhave, vassūpagato bhikkhu suṇāti—  ‘asukasmiṁ kira āvāse sambahulehi bhikkhūhi saṁgho bhinno’ti. Tatra ce bhikkhuno evaṁ hoti—  ‘te kho me bhikkhū na mittā; api ca ye tesaṁ mittā te me mittā. Tyāhaṁ vakkhāmi. Te vuttā te vakkhanti <span class="smallFont">“</span>garuko kho, āvuso, saṁghabhedo vutto bhagavatā; māyasmantānaṁ saṁghabhedo ruccitthā<span class="smallFont">”</span>ti. Karissanti tesaṁ vacanaṁ, sussūsissanti, sotaṁ odahissantī’ti, pakkamitabbaṁ. Anāpatti vassacchedassa. </div>
</div>
<div class="q" id="p_3V_902"> <div class="p">
<span class="pN">902</span>Idha pana, bhikkhave, vassūpagato bhikkhu suṇāti—  ‘amukasmiṁ kira āvāse sambahulā bhikkhuniyo saṁghabhedāya parakkamantī’ti. Tatra ce bhikkhuno evaṁ hoti—  ‘tā kho me bhikkhuniyo mittā. Tāhaṁ vakkhāmi <span class="smallFont">“</span>garuko kho, bhaginiyo, saṁghabhedo vutto bhagavatā; mā bhaginīnaṁ saṁghabhedo ruccitthā<span class="smallFont">”</span>ti. Karissanti me vacanaṁ, sussūsissanti, sotaṁ odahissantī’ti, pakkamitabbaṁ. Anāpatti vassacchedassa. </div>
</div>
<div class="q" id="p_3V_903"> <div class="p">
<span class="pN">903</span>Idha pana, bhikkhave, vassūpagato bhikkhu suṇāti—  ‘amukasmiṁ kira āvāse sambahulā bhikkhuniyo saṁghabhedāya parakkamantī’ti. Tatra ce bhikkhuno evaṁ hoti—  ‘tā kho me bhikkhuniyo na mittā. Api ca yā tāsaṁ mittā, tā me mittā. Tāhaṁ vakkhāmi. Tā vuttā tā vakkhanti <span class="smallFont">“</span>garuko kho, bhaginiyo, saṁghabhedo vutto bhagavatā. Mā bhaginīnaṁ saṁghabhedo ruccitthā<span class="smallFont">”</span>ti. Karissanti tāsaṁ vacanaṁ, sussūsissanti, sotaṁ odahissantī’ti, pakkamitabbaṁ. Anāpatti vassacchedassa. </div>
</div>
<div class="q" id="p_3V_904"> <div class="p">
<span class="pN">904</span>Idha pana, bhikkhave, vassūpagato bhikkhu suṇāti—  ‘amukasmiṁ kira āvāse sambahulāhi bhikkhunīhi saṁgho bhinno’ti. Tatra ce bhikkhuno evaṁ hoti—  ‘tā kho me bhikkhuniyo mittā. Tāhaṁ vakkhāmi <span class="smallFont">“</span>garuko kho, bhaginiyo, saṁghabhedo vutto bhagavatā. Mā bhaginīnaṁ saṁghabhedo ruccitthā<span class="smallFont">”</span>ti. Karissanti me vacanaṁ, sussūsissanti, sotaṁ odahissantī’ti, pakkamitabbaṁ. Anāpatti vassacchedassa. </div>
</div>
<div class="q" id="p_3V_905"> <div class="p">
<span class="pN">905</span>Idha pana, bhikkhave, vassūpagato bhikkhu suṇāti—  ‘amukasmiṁ kira āvāse sambahulāhi bhikkhunīhi saṁgho bhinno’ti. Tatra ce bhikkhuno evaṁ hoti—  ‘tā kho me bhikkhuniyo na mittā. Api ca yā tāsaṁ mittā tā me mittā. Tāhaṁ vakkhāmi. Tā vuttā tā vakkhanti <span class="smallFont">“</span>garuko kho, bhaginiyo, saṁghabhedo vutto bhagavatā; mā bhaginīnaṁ saṁghabhedo ruccitthā<span class="smallFont">”</span>ti. Karissanti tāsaṁ vacanaṁ, sussūsissanti, sotaṁ odahissantī’ti, pakkamitabbaṁ. Anāpatti vassacchedassā”ti. </div>
</div>
</html>
