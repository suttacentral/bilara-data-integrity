<html>
<div class="i">15.1.3 Sivijātaka</div>
<div class="h">Vīsatinipāta</div>
<div class="h">Mātaṅgavagga</div>
<div class="h">Sivijātaka</div>
<div class="q" id="p_22J_2906"> <div class="divNumber">52.</div> <div class="p"> <table class="singleColumn"> <tr> <td> <div class="pN">2906</div> <div class="G">“Dūre apassaṁ therova,</div> </td> </tr> <tr> <td> <div class="G">cakkhuṁ yācitumāgato;</div> </td> </tr> <tr> <td> <div class="G">Ekanettā bhavissāma,</div> </td> </tr> <tr> <td> <div class="G">cakkhuṁ me dehi yācito”.</div> </td> </tr> </table> </div>
</div>
<div class="q" id="p_22J_2907"> <div class="divNumber">53.</div> <div class="p"> <table class="singleColumn"> <tr> <td> <div class="pN">2907</div> <div class="G">“Kenānusiṭṭho idha māgatosi,</div> </td> </tr> <tr> <td> <div class="G">Vanibbaka cakkhupathāni yācituṁ;</div> </td> </tr> <tr> <td> <div class="G">Suduccajaṁ yācasi uttamaṅgaṁ,</div> </td> </tr> <tr> <td> <div class="G">Yamāhu nettaṁ purisena duccajaṁ”.</div> </td> </tr> </table> </div>
</div>
<div class="q" id="p_22J_2908"> <div class="divNumber">54.</div> <div class="p"> <table class="singleColumn"> <tr> <td> <div class="pN">2908</div> <div class="G">“Yamāhu devesu sujampatīti,</div> </td> </tr> <tr> <td> <div class="G">Maghavāti naṁ āhu manussaloke;</div> </td> </tr> <tr> <td> <div class="G">Tenānusiṭṭho idha māgatosmi,</div> </td> </tr> <tr> <td> <div class="G">Vanibbako cakkhupathāni yācituṁ.</div> </td> </tr> </table> </div>
</div>
<div class="q" id="p_22J_2909"> <div class="divNumber">55.</div> <div class="p"> <table class="singleColumn"> <tr> <td> <div class="pN">2909</div> <div class="G">Vanibbato mayha vaniṁ anuttaraṁ,</div> </td> </tr> <tr> <td> <div class="G">Dadāhi te cakkhupathāni yācito;</div> </td> </tr> <tr> <td> <div class="G">Dadāhi me cakkhupathaṁ anuttaraṁ,</div> </td> </tr> <tr> <td> <div class="G">Yamāhu nettaṁ purisena duccajaṁ”.</div> </td> </tr> </table> </div>
</div>
<div class="q" id="p_22J_2910"> <div class="divNumber">56.</div> <div class="p"> <table class="singleColumn"> <tr> <td> <div class="pN">2910</div> <div class="G">“Yena atthena āgacchi,</div> </td> </tr> <tr> <td> <div class="G">yamatthamabhipatthayaṁ;</div> </td> </tr> <tr> <td> <div class="G">Te te ijjhantu saṅkappā,</div> </td> </tr> <tr> <td> <div class="G">labha cakkhūni brāhmaṇa.</div> </td> </tr> </table> </div>
</div>
<div class="q" id="p_22J_2911"> <div class="divNumber">57.</div> <div class="p"> <table class="singleColumn"> <tr> <td> <div class="pN">2911</div> <div class="G">Ekaṁ te yācamānassa,</div> </td> </tr> <tr> <td> <div class="G">Ubhayāni dadāmahaṁ;</div> </td> </tr> <tr> <td> <div class="G">Sa cakkhumā gaccha janassa pekkhato,</div> </td> </tr> <tr> <td> <div class="G">Yadicchase tvaṁ tadate samijjhatu”.</div> </td> </tr> </table> </div>
</div>
<div class="q" id="p_22J_2912"> <div class="divNumber">58.</div> <div class="p"> <table class="singleColumn"> <tr> <td> <div class="pN">2912</div> <div class="G">“Mā no deva adā cakkhuṁ,</div> </td> </tr> <tr> <td> <div class="G">mā no sabbe parākari;</div> </td> </tr> <tr> <td> <div class="G">Dhanaṁ dehi mahārāja,</div> </td> </tr> <tr> <td> <div class="G">muttā veḷuriyā bahū.</div> </td> </tr> </table> </div>
</div>
<div class="q" id="p_22J_2913"> <div class="divNumber">59.</div> <div class="p"> <table class="singleColumn"> <tr> <td> <div class="pN">2913</div> <div class="G">Yutte deva rathe dehi,</div> </td> </tr> <tr> <td> <div class="G">ājānīye calaṅkate;</div> </td> </tr> <tr> <td> <div class="G">Nāge dehi mahārāja,</div> </td> </tr> <tr> <td> <div class="G">hemakappanavāsase.</div> </td> </tr> </table> </div>
</div>
<div class="q" id="p_22J_2914"> <div class="divNumber">60.</div> <div class="p"> <table class="singleColumn"> <tr> <td> <div class="pN">2914</div> <div class="G">Yathā taṁ sivayo sabbe,</div> </td> </tr> <tr> <td> <div class="G">sayoggā sarathā sadā;</div> </td> </tr> <tr> <td> <div class="G">Samantā parikireyyuṁ,</div> </td> </tr> <tr> <td> <div class="G">evaṁ dehi rathesabha”.</div> </td> </tr> </table> </div>
</div>
<div class="q" id="p_22J_2915"> <div class="divNumber">61.</div> <div class="p"> <table class="singleColumn"> <tr> <td> <div class="pN">2915</div> <div class="G">“Yo ve dassanti vatvāna,</div> </td> </tr> <tr> <td> <div class="G">adāne kurute mano;</div> </td> </tr> <tr> <td> <div class="G">Bhūmyaṁ so patitaṁ pāsaṁ,</div> </td> </tr> <tr> <td> <div class="G">gīvāyaṁ paṭimuñcati.</div> </td> </tr> </table> </div>
</div>
<div class="q" id="p_22J_2916"> <div class="divNumber">62.</div> <div class="p"> <table class="singleColumn"> <tr> <td> <div class="pN">2916</div> <div class="G">Yo ve dassanti vatvāna,</div> </td> </tr> <tr> <td> <div class="G">adāne kurute mano;</div> </td> </tr> <tr> <td> <div class="G">Pāpā pāpataro hoti,</div> </td> </tr> <tr> <td> <div class="G">sampatto yamasādhanaṁ.</div> </td> </tr> </table> </div>
</div>
<div class="q" id="p_22J_2917"> <div class="divNumber">63.</div> <div class="p"> <table class="singleColumn"> <tr> <td> <div class="pN">2917</div> <div class="G">Yañhi yāce tañhi dade,</div> </td> </tr> <tr> <td> <div class="G">yaṁ na yāce na taṁ dade;</div> </td> </tr> <tr> <td> <div class="G">Svāhaṁ tameva dassāmi,</div> </td> </tr> <tr> <td> <div class="G">yaṁ maṁ yācati brāhmaṇo”.</div> </td> </tr> </table> </div>
</div>
<div class="q" id="p_22J_2918"> <div class="divNumber">64.</div> <div class="p"> <table class="singleColumn"> <tr> <td> <div class="pN">2918</div> <div class="G">“Āyuṁ nu vaṇṇaṁ nu sukhaṁ balaṁ nu,</div> </td> </tr> <tr> <td> <div class="G">Kiṁ patthayāno nu janinda desi;</div> </td> </tr> <tr> <td> <div class="G">Kathañhi rājā sivinaṁ anuttaro,</div> </td> </tr> <tr> <td> <div class="G">Cakkhūni dajjā paralokahetu”.</div> </td> </tr> </table> </div>
</div>
<div class="q" id="p_22J_2919"> <div class="divNumber">65.</div> <div class="p"> <table class="singleColumn"> <tr> <td> <div class="pN">2919</div> <div class="G">“Na vāhametaṁ yasasā dadāmi,</div> </td> </tr> <tr> <td> <div class="G">Na puttamicche na dhanaṁ na raṭṭhaṁ;</div> </td> </tr> <tr> <td> <div class="G">Satañca dhammo carito purāṇo,</div> </td> </tr> <tr> <td> <div class="G">Icceva dāne ramate mano mama”.</div> </td> </tr> <tr> <td> <div class="G">( )</div> </td> </tr> </table> </div>
</div>
<div class="q" id="p_22J_2920"> <div class="divNumber">66.</div> <div class="p"> <table class="singleColumn"> <tr> <td> <div class="pN">2920</div> <div class="G">“Sakhā ca mitto ca mamāsi sīvika,</div> </td> </tr> <tr> <td> <div class="G">Susikkhito sādhu karohi me vaco;</div> </td> </tr> <tr> <td> <div class="G">Uddharitvā cakkhūni mamaṁ jigīsato,</div> </td> </tr> <tr> <td> <div class="G">Hatthesu ṭhapehi vanibbakassa”.</div> </td> </tr> </table> </div>
</div>
<div class="q" id="p_22J_2921"> <div class="divNumber">67.</div> <div class="p"> <table class="singleColumn"> <tr> <td> <div class="pN">2921</div> <div class="G">Codito sivirājena,</div> </td> </tr> <tr> <td> <div class="G">sīviko vacanaṅkaro;</div> </td> </tr> <tr> <td> <div class="G">Rañño cakkhūnuddharitvā,</div> </td> </tr> <tr> <td> <div class="G">brāhmaṇassūpanāmayi;</div> </td> </tr> <tr> <td> <div class="G">Sacakkhu brāhmaṇo āsi,</div> </td> </tr> <tr> <td> <div class="G">andho rājā upāvisi.</div> </td> </tr> </table> </div>
</div>
<div class="q" id="p_22J_2922"> <div class="divNumber">68.</div> <div class="p"> <table class="singleColumn"> <tr> <td> <div class="pN">2922</div> <div class="G">Tato so katipāhassa,</div> </td> </tr> <tr> <td> <div class="G">uparūḷhesu cakkhusu;</div> </td> </tr> <tr> <td> <div class="G">Sūtaṁ āmantayī rājā,</div> </td> </tr> <tr> <td> <div class="G">sivīnaṁ raṭṭhavaḍḍhano.</div> </td> </tr> </table> </div>
</div>
<div class="q" id="p_22J_2923"> <div class="divNumber">69.</div> <div class="p"> <table class="singleColumn"> <tr> <td> <div class="pN">2923</div> <div class="G">“Yojehi sārathi yānaṁ,</div> </td> </tr> <tr> <td> <div class="G">yuttañca paṭivedaya;</div> </td> </tr> <tr> <td> <div class="G">Uyyānabhūmiṁ gacchāma,</div> </td> </tr> <tr> <td> <div class="G">pokkharañño vanāni ca”.</div> </td> </tr> </table> </div>
</div>
<div class="q" id="p_22J_2924"> <div class="divNumber">70.</div> <div class="p"> <table class="singleColumn"> <tr> <td> <div class="pN">2924</div> <div class="G">So ca pokkharaṇītīre,</div> </td> </tr> <tr> <td> <div class="G">pallaṅkena upāvisi;</div> </td> </tr> <tr> <td> <div class="G">Tassa sakko pāturahu,</div> </td> </tr> <tr> <td> <div class="G">devarājā sujampati.</div> </td> </tr> </table> </div>
</div>
<div class="q" id="p_22J_2925"> <div class="divNumber">71.</div> <div class="p"> <table class="singleColumn"> <tr> <td> <div class="pN">2925</div> <div class="G">“Sakkohamasmi devindo,</div> </td> </tr> <tr> <td> <div class="G">āgatosmi tavantike;</div> </td> </tr> <tr> <td> <div class="G">Varaṁ varassu rājīsi,</div> </td> </tr> <tr> <td> <div class="G">yaṁ kiñci manasicchasi”.</div> </td> </tr> </table> </div>
</div>
<div class="q" id="p_22J_2926"> <div class="divNumber">72.</div> <div class="p"> <table class="singleColumn"> <tr> <td> <div class="pN">2926</div> <div class="G">“Pahūtaṁ me dhanaṁ sakka,</div> </td> </tr> <tr> <td> <div class="G">balaṁ koso canappako;</div> </td> </tr> <tr> <td> <div class="G">Andhassa me sato dāni,</div> </td> </tr> <tr> <td> <div class="G">maraṇaññeva ruccati”.</div> </td> </tr> </table> </div>
</div>
<div class="q" id="p_22J_2927"> <div class="divNumber">73.</div> <div class="p"> <table class="singleColumn"> <tr> <td> <div class="pN">2927</div> <div class="G">“Yāni saccāni dvipadinda,</div> </td> </tr> <tr> <td> <div class="G">tāni bhāsassu khattiya;</div> </td> </tr> <tr> <td> <div class="G">Saccaṁ te bhaṇamānassa,</div> </td> </tr> <tr> <td> <div class="G">puna cakkhu bhavissati”.</div> </td> </tr> </table> </div>
</div>
<div class="q" id="p_22J_2928"> <div class="divNumber">74.</div> <div class="p"> <table class="singleColumn"> <tr> <td> <div class="pN">2928</div> <div class="G">“Ye maṁ yācitumāyanti,</div> </td> </tr> <tr> <td> <div class="G">nānāgottā vanibbakā;</div> </td> </tr> <tr> <td> <div class="G">Yopi maṁ yācate tattha,</div> </td> </tr> <tr> <td> <div class="G">sopi me manaso piyo;</div> </td> </tr> <tr> <td> <div class="G">Etena saccavajjena,</div> </td> </tr> <tr> <td> <div class="G">cakkhu me upapajjatha.</div> </td> </tr> </table> </div>
</div>
<div class="q" id="p_22J_2929"> <div class="divNumber">75.</div> <div class="p"> <table class="singleColumn"> <tr> <td> <div class="pN">2929</div> <div class="G">Yaṁ maṁ so yācituṁ āgā,</div> </td> </tr> <tr> <td> <div class="G">dehi cakkhunti brāhmaṇo;</div> </td> </tr> <tr> <td> <div class="G">Tassa cakkhūni pādāsiṁ,</div> </td> </tr> <tr> <td> <div class="G">brāhmaṇassa vanibbato.</div> </td> </tr> </table> </div>
</div>
<div class="q" id="p_22J_2930"> <div class="divNumber">76.</div> <div class="p"> <table class="singleColumn"> <tr> <td> <div class="pN">2930</div> <div class="G">Bhiyyo maṁ āvisī pīti,</div> </td> </tr> <tr> <td> <div class="G">somanassañcanappakaṁ;</div> </td> </tr> <tr> <td> <div class="G">Etena saccavajjena,</div> </td> </tr> <tr> <td> <div class="G">dutiyaṁ me upapajjatha”.</div> </td> </tr> </table> </div>
</div>
<div class="q" id="p_22J_2931"> <div class="divNumber">77.</div> <div class="p"> <table class="singleColumn"> <tr> <td> <div class="pN">2931</div> <div class="G">“Dhammena bhāsitā gāthā,</div> </td> </tr> <tr> <td> <div class="G">sivīnaṁ raṭṭhavaḍḍhana;</div> </td> </tr> <tr> <td> <div class="G">Etāni tava nettāni,</div> </td> </tr> <tr> <td> <div class="G">dibbāni paṭidissare.</div> </td> </tr> </table> </div>
</div>
<div class="q" id="p_22J_2932"> <div class="divNumber">78.</div> <div class="p"> <table class="singleColumn"> <tr> <td> <div class="pN">2932</div> <div class="G">Tirokuṭṭaṁ tiroselaṁ,</div> </td> </tr> <tr> <td> <div class="G">samatiggayha pabbataṁ;</div> </td> </tr> <tr> <td> <div class="G">Samantā yojanasataṁ,</div> </td> </tr> <tr> <td> <div class="G">dassanaṁ anubhontu te”.</div> </td> </tr> </table> </div>
</div>
<div class="q" id="p_22J_2933"> <div class="divNumber">79.</div> <div class="p"> <table class="singleColumn"> <tr> <td> <div class="pN">2933</div> <div class="G">“Ko nīdha vittaṁ na dadeyya yācito,</div> </td> </tr> <tr> <td> <div class="G">Api visiṭṭhaṁ supiyampi attano;</div> </td> </tr> <tr> <td> <div class="G">Tadiṅgha sabbe sivayo samāgatā,</div> </td> </tr> <tr> <td> <div class="G">Dibbāni nettāni mamajja passatha.</div> </td> </tr> </table> </div>
</div>
<div class="q" id="p_22J_2934"> <div class="divNumber">80.</div> <div class="p"> <table class="singleColumn"> <tr> <td> <div class="pN">2934</div> <div class="G">Tirokuṭṭaṁ tiroselaṁ,</div> </td> </tr> <tr> <td> <div class="G">samatiggayha pabbataṁ;</div> </td> </tr> <tr> <td> <div class="G">Samantā yojanasataṁ,</div> </td> </tr> <tr> <td> <div class="G">dassanaṁ anubhonti me.</div> </td> </tr> </table> </div>
</div>
<div class="q" id="p_22J_2935"> <div class="divNumber">81.</div> <div class="p"> <table class="singleColumn"> <tr> <td> <div class="pN">2935</div> <div class="G">Na cāgamattā paramatthi kiñci,</div> </td> </tr> <tr> <td> <div class="G">Maccānaṁ idha jīvite;</div> </td> </tr> <tr> <td> <div class="G">Datvāna mānusaṁ cakkhuṁ,</div> </td> </tr> <tr> <td> <div class="G">Laddhaṁ me cakkhuṁ amānusaṁ.</div> </td> </tr> </table> </div>
</div>
<div class="q" id="p_22J_2936"> <div class="divNumber">82.</div> <div class="p"> <table class="singleColumn"> <tr> <td> <div class="pN">2936</div> <div class="G">Etampi disvā sivayo,</div> </td> </tr> <tr> <td> <div class="G">Detha dānāni bhuñjatha;</div> </td> </tr> <tr> <td> <div class="G">Datvā ca bhutvā ca yathānubhāvaṁ,</div> </td> </tr> <tr> <td> <div class="G">Aninditā saggamupetha ṭhānan”ti.</div> </td> </tr> </table> </div>
</div>
<div class="CENTER" id="p_22J_2937">
<span class="pN">2937</span>Sivijātakaṁ tatiyaṁ.</div>
</html>
