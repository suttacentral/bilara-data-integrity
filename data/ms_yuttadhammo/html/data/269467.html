<html>
<div class="i">2.1.11 Jatukaṇṇimāṇavapucchāniddesa</div>
<div class="h">Pārāyanavagganiddesa</div>
<div class="h">Pucchāniddesa</div>
<div class="h">Jatukaṇṇimāṇavapucchāniddesa</div>
<div class="q" id="p_25Cn_758"> <div class="divNumber">65.</div> <div class="p"> <table class="singleColumn"> <tr> <td> <div class="pN">758</div> <div class="G"><span class="bold">Sutvānahaṁ vīramakāmakāmiṁ, <span class="gathaQuote">(iccāyasmā jatukaṇṇi)</span></span></div> </td> </tr> <tr> <td> <div class="G"><span class="bold">Oghātigaṁ puṭṭhumakāmamāgamaṁ;</span></div> </td> </tr> <tr> <td> <div class="G"><span class="bold">Santipadaṁ brūhi sahajanetta,</span></div> </td> </tr> <tr> <td> <div class="G">
<span class="bold">Yathātacchaṁ bhagavā brūhi metaṁ.</span> (1) </div> </td> </tr> </table> </div>
</div>
<div class="q" id="p_25Cn_759"> <div class="p">
<span class="pN">759</span><span class="bold">Sutvānahaṁ vīramakāmakāmin</span>ti sutvā suṇitvā uggahetvā upadhāretvā upalakkhayitvā. Itipi so bhagavā arahaṁ…pe…  buddho bhagavāti—  sutvānahaṁ. <span class="bold">Vīran</span>ti vīro bhagavā. Vīriyavāti vīro, pahūti vīro, visavīti vīro, alamattoti vīro, sūroti vīro, vikkanto abhīrū acchambhī anutrāsī apalāyī pahīnabhayabheravo vigatalomahaṁsoti vīro. </div>
</div>
<div class="q" id="p_25Cn_760"> <div class="p"> <table class="singleColumn"> <tr> <td> <div class="pN">760</div> <div class="G">Virato idha sabbapāpakehi,</div> </td> </tr> <tr> <td> <div class="G">Nirayadukkhaṁ aticca vīriyavāso;</div> </td> </tr> <tr> <td> <div class="G">So vīriyavā padhānavā,</div> </td> </tr> <tr> <td> <div class="G">Vīro tādi pavuccate tathattāti.</div> </td> </tr> </table> </div>
</div>
<div class="q" id="p_25Cn_761"> <div class="p">
<span class="pN">761</span>Sutvānahaṁ vīraṁ. <span class="bold">Akāmakāmin</span>ti. <span class="bold">Kāmā</span>ti uddānato dve kāmā—  vatthukāmā ca kilesakāmā ca…pe…  ime vuccanti vatthukāmā…pe…  ime vuccanti kilesakāmā. Buddhassa bhagavato vatthukāmā pariññātā, kilesakāmā pahīnā. Vatthukāmānaṁ pariññātattā kilesakāmānaṁ pahīnattā bhagavā na kāme kāmeti, na kāme pattheti, na kāme piheti, na kāme abhijappati. Ye kāme kāmenti, kāme patthenti, kāme pihenti, kāme abhijappanti, te kāmakāmino rāgarāgino saññāsaññino. Bhagavā na kāme kāmeti, na kāme pattheti, na kāme piheti, na kāme abhijappati. Tasmā buddho akāmo nikkāmo cattakāmo vantakāmo muttakāmo pahīnakāmo paṭinissaṭṭhakāmo vītarāgo vigatarāgo cattarāgo vantarāgo muttarāgo pahīnarāgo paṭinissaṭṭharāgo nicchāto nibbuto sītibhūto sukhappaṭisaṁvedī brahmabhūtena attanā viharatīti—  sutvānahaṁ vīra amakāmakāmiṁ. </div>
</div>
<div class="q" id="p_25Cn_762"> <div class="p">
<span class="pN">762</span><span class="bold">Iccāyasmā jatukaṇṇī</span>ti. <span class="bold">Iccā</span>ti padasandhi…pe…  padānupubbatāpetaṁ—  iccāti. <span class="bold">Āyasmā</span>ti piyavacanaṁ sagāravasappatissādhivacanametaṁ āyasmāti. <span class="bold">Jatukaṇṇī</span>ti tassa brāhmaṇassa gottaṁ saṅkhā samaññā paññatti vohāroti—  iccāyasmā jatukaṇṇi. </div>
</div>
<div class="q" id="p_25Cn_763"> <div class="p">
<span class="pN">763</span><span class="bold">Oghātigaṁ puṭṭhumakāmamāgaman</span>ti. <span class="bold">Oghātigan</span>ti oghātigaṁ oghaṁ atikkantaṁ samatikkantaṁ vītivattanti—  oghātigaṁ. <span class="bold">Puṭṭhun</span>ti puṭṭhuṁ pucchituṁ yācituṁ ajjhesituṁ pasādetuṁ. <span class="bold">Akāmamāgaman</span>ti akāmaṁ puṭṭhuṁ nikkāmaṁ cattakāmaṁ vantakāmaṁ muttakāmaṁ pahīnakāmaṁ paṭinissaṭṭhakāmaṁ vītarāgaṁ vigatarāgaṁ cattarāgaṁ vantarāgaṁ muttarāgaṁ pahīnarāgaṁ paṭinissaṭṭharāgaṁ āgamhā āgatamhā upāgatamhā sampattamhā tayā saddhiṁ samāgatamhāti—  oghātigaṁ puṭṭhumakāmamāgamaṁ. </div>
</div>
<div class="q" id="p_25Cn_764"> <div class="p">
<span class="pN">764</span><span class="bold">Santipadaṁ brūhi sahajanettā</span>ti. <span class="bold">Santī</span>ti ekena ākārena santipi santipadampi taṁyeva amataṁ nibbānaṁ. Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. Vuttañhetaṁ bhagavatā—  “santametaṁ padaṁ, paṇītametaṁ padaṁ, yadidaṁ sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānan”ti. Athāparenākārena ye dhammā santādhigamāya santiphusanāya santisacchikiriyāya saṁvattanti, seyyathidaṁ—  cattāro satipaṭṭhānā cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo—  ime vuccanti santipadā. Santipadaṁ tāṇapadaṁ leṇapadaṁ saraṇapadaṁ abhayapadaṁ accutapadaṁ amatapadaṁ nibbānapadaṁ brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi. <span class="bold">Sahajanettā</span>ti nettaṁ vuccati sabbaññutañāṇaṁ. Buddhassa bhagavato nettañca jinabhāvo ca bodhiyā mūle apubbaṁ acarimaṁ ekasmiṁ khaṇe uppanno, tasmā buddho sahajanettoti—  santipadaṁ brūhi sahajanetta. </div>
</div>
<div class="q" id="p_25Cn_765"> <div class="p">
<span class="pN">765</span><span class="bold">Yathātacchaṁ bhagavā brūhi metan</span>ti yathātacchaṁ vuccati amataṁ nibbānaṁ…pe…  nirodho nibbānaṁ. <span class="bold">Bhagavā</span>ti gāravādhivacanaṁ…pe…  sacchikā paññatti, yadidaṁ bhagavāti. <span class="bold">Brūhi metan</span>ti brūhi ācikkhāhi…pe…  pakāsehīti—  yathātacchaṁ bhagavā brūhi metaṁ. Tenāha so brāhmaṇo—  </div>
</div>
<div class="q" id="p_25Cn_766"> <div class="p"> <table class="singleColumn"> <tr> <td> <div class="pN">766</div> <div class="G">“Sutvānahaṁ vīramakāmakāmiṁ, <span class="gathaQuote">(iccāyasmā jatukaṇṇi)</span>
</div> </td> </tr> <tr> <td> <div class="G">Oghātigaṁ puṭṭhumakāmamāgamaṁ;</div> </td> </tr> <tr> <td> <div class="G">Santipadaṁ brūhi sahajanetta,</div> </td> </tr> <tr> <td> <div class="G">Yathātacchaṁ bhagavā brūhi metan”ti.</div> </td> </tr> </table> </div>
</div>
<div class="q" id="p_25Cn_767"> <div class="divNumber">66.</div> <div class="p"> <table class="singleColumn"> <tr> <td> <div class="pN">767</div> <div class="G"><span class="bold">Bhagavā hi kāme abhibhuyya iriyati,</span></div> </td> </tr> <tr> <td> <div class="G"><span class="bold">Ādiccova pathaviṁ tejī tejasā;</span></div> </td> </tr> <tr> <td> <div class="G"><span class="bold">Parittapaññassa me bhūripañña,</span></div> </td> </tr> <tr> <td> <div class="G"><span class="bold">Ācikkha dhammaṁ yamahaṁ vijaññaṁ;</span></div> </td> </tr> <tr> <td> <div class="G">
<span class="bold">Jātijarāya idha vippahānaṁ.</span> (2) </div> </td> </tr> </table> </div>
</div>
<div class="q" id="p_25Cn_768"> <div class="p">
<span class="pN">768</span><span class="bold">Bhagavā hi kāme abhibhuyya iriyatī</span>ti. <span class="bold">Bhagavā</span>ti gāravādhivacanaṁ…pe…  sacchikā paññatti, yadidaṁ bhagavāti. <span class="bold">Kāmā</span>ti uddānato dve kāmā—  vatthukāmā ca kilesakāmā ca…pe…  ime vuccanti vatthukāmā…pe…  ime vuccanti kilesakāmā. Bhagavā vatthukāme parijānitvā kilesakāme pahāya abhibhuyya abhibhavitvā ajjhottharitvā pariyādiyitvā carati viharati iriyati vatteti pāleti yapeti yāpetīti—  bhagavā hi kāme abhibhuyya iriyati. </div>
</div>
<div class="q" id="p_25Cn_769"> <div class="p">
<span class="pN">769</span><span class="bold">Ādiccova pathaviṁ tejī tejasā</span>ti ādicco vuccati sūriyo. Pathavī vuccati jagatī. Yathā sūriyo tejī tejena samannāgato pathaviṁ abhibhuyya abhibhavitvā ajjhottharitvā pariyādiyitvā santāpayitvā sabbaṁ ākāsagataṁ tamagataṁ abhivihacca andhakāraṁ vidhamitvā ālokaṁ dassayitvā ākāse antalikkhe gaganapathe gacchati, evameva bhagavā ñāṇatejī ñāṇatejena samannāgato sabbaṁ abhisaṅkhārasamudayaṁ…pe…  kilesatamaṁ avijjandhakāraṁ vidhamitvā ñāṇālokaṁ dassetvā vatthukāme parijānitvā kilesakāme pahāya abhibhuyya abhibhavitvā ajjhottharitvā pariyādiyitvā madditvā carati viharati iriyati vatteti pāleti yapeti yāpetīti—  ādiccova pathaviṁ tejī tejasā. </div>
</div>
<div class="q" id="p_25Cn_770"> <div class="p">
<span class="pN">770</span><span class="bold">Parittapaññassa me bhūripaññā</span>ti ahamasmi parittapañño omakapañño lāmakapañño chatukkapañño. Tvampi mahāpañño puthupañño hāsapañño javanapañño tikkhapañño nibbedhikapañño. Bhūri vuccati pathavī. Bhagavā tāya pathavisamāya paññāya vipulāya vitthatāya samannāgatoti—  parittapaññassa me bhūripañña. </div>
</div>
<div class="q" id="p_25Cn_771"> <div class="p">
<span class="pN">771</span><span class="bold">Ācikkha dhammaṁ yamahaṁ vijaññan</span>ti. <span class="bold">Dhamman</span>ti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ, cattāro satipaṭṭhāne…pe…  nibbānañca nibbānagāminiñca paṭipadaṁ ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi. <span class="bold">Yamahaṁ vijaññan</span>ti yamahaṁ jāneyyaṁ ājāneyyaṁ vijāneyyaṁ paṭijāneyyaṁ paṭivijjheyyaṁ adhigaccheyyaṁ phasseyyaṁ sacchikareyyanti—  ācikkha dhammaṁ yamahaṁ vijaññaṁ. </div>
</div>
<div class="q" id="p_25Cn_772"> <div class="p">
<span class="pN">772</span><span class="bold">Jātijarāya idha vippahānan</span>ti idheva jātijarāya maraṇassa pahānaṁ vūpasamaṁ paṭinissaggaṁ paṭippassaddhiṁ amataṁ nibbānanti—  jātijarāya idha vippahānaṁ. Tenāha so brāhmaṇo—  </div>
</div>
<div class="q" id="p_25Cn_773"> <div class="p"> <table class="singleColumn"> <tr> <td> <div class="pN">773</div> <div class="G">“Bhagavā hi kāme abhibhuyya iriyati,</div> </td> </tr> <tr> <td> <div class="G">Ādiccova pathaviṁ tejī tejasā;</div> </td> </tr> <tr> <td> <div class="G">Parittapaññassa me bhūripañña,</div> </td> </tr> <tr> <td> <div class="G">Ācikkha dhammaṁ yamahaṁ vijaññaṁ;</div> </td> </tr> <tr> <td> <div class="G">Jātijarāya idha vippahānan”ti.</div> </td> </tr> </table> </div>
</div>
<div class="q" id="p_25Cn_774"> <div class="divNumber">67.</div> <div class="p"> <table class="singleColumn"> <tr> <td> <div class="pN">774</div> <div class="G"><span class="bold">Kāmesu vinaya gedhaṁ, <span class="gathaQuote">(jatukaṇṇīti bhagavā)</span></span></div> </td> </tr> <tr> <td> <div class="G"><span class="bold">Nekkhammaṁ daṭṭhu khemato;</span></div> </td> </tr> <tr> <td> <div class="G"><span class="bold">Uggahitaṁ nirattaṁ vā,</span></div> </td> </tr> <tr> <td> <div class="G">
<span class="bold">Mā te vijjittha kiñcanaṁ.</span> (3) </div> </td> </tr> </table> </div>
</div>
<div class="q" id="p_25Cn_775"> <div class="p">
<span class="pN">775</span><span class="bold">Kāmesu vinaya gedhan</span>ti. <span class="bold">Kāmā</span>ti uddānato dve kāmā—  vatthukāmā ca kilesakāmā ca…pe…  ime vuccanti vatthukāmā…pe…  ime vuccanti kilesakāmā. <span class="bold">Gedhan</span>ti gedho vuccati taṇhā. Yo rāgo sārāgo…pe…  abhijjhā lobho akusalamūlaṁ. <span class="bold">Kāmesu vinaya gedhan</span>ti kāmesu gedhaṁ vinaya paṭivinaya pajaha vinodehi byantīkarohi anabhāvaṁ gamehīti—  kāmesu vinaya gedhaṁ. <span class="bold">Jatukaṇṇī</span>ti bhagavā taṁ brāhmaṇaṁ gottena ālapati. <span class="bold">Bhagavā</span>ti gāravādhivacanametaṁ…pe…  sacchikā paññatti, yadidaṁ bhagavāti—  jatukaṇṇīti bhagavā. </div>
</div>
<div class="q" id="p_25Cn_776"> <div class="p">
<span class="pN">776</span><span class="bold">Nekkhammaṁ daṭṭhu khemato</span>ti. <span class="bold">Nekkhamman</span>ti sammāpaṭipadaṁ anulomapaṭipadaṁ apaccanīkapaṭipadaṁ anvatthapaṭipadaṁ dhammānudhammapaṭipadaṁ sīlesu paripūrakāritaṁ indriyesu guttadvārataṁ bhojane mattaññutaṁ jāgariyānuyogaṁ satisampajaññaṁ cattāro satipaṭṭhāne cattāro sammappadhāne cattāro iddhipāde pañcindriyāni pañca balāni satta bojjhaṅge ariyaṁ aṭṭhaṅgikaṁ maggaṁ nibbānañca nibbānagāminiñca paṭipadaṁ khemato tāṇato leṇato saraṇato saraṇībhūtato abhayato accutato amatato nibbānato daṭṭhuṁ passitvā tulayitvā tīrayitvā vibhāvayitvā vibhūtaṁ katvāti—  nekkhammaṁ daṭṭhu khemato. </div>
</div>
<div class="q" id="p_25Cn_777"> <div class="p">
<span class="pN">777</span><span class="bold">Uggahitaṁ nirattaṁ vā</span>ti. <span class="bold">Uggahitan</span>ti taṇhāvasena diṭṭhivasena gahitaṁ parāmaṭṭhaṁ abhiniviṭṭhaṁ ajjhositaṁ adhimuttaṁ. <span class="bold">Nirattaṁ vā</span>ti nirattaṁ vā muñcitabbaṁ vijahitabbaṁ vinoditabbaṁ byantīkātabbaṁ anabhāvaṁ gametabbanti—  uggahitaṁ nirattaṁ vā. </div>
</div>
<div class="q" id="p_25Cn_778"> <div class="p">
<span class="pN">778</span><span class="bold">Mā te vijjittha kiñcanan</span>ti rāgakiñcanaṁ dosakiñcanaṁ mohakiñcanaṁ mānakiñcanaṁ diṭṭhikiñcanaṁ kilesakiñcanaṁ duccaritakiñcanaṁ. Idaṁ kiñcanaṁ tuyhaṁ mā vijjittha mā pavijjittha mā saṁvijjittha pajaha vinodehi byantīkarohi anabhāvaṁ gamehīti—  mā te vijjittha kiñcanaṁ. Tenāha bhagavā—  </div>
</div>
<div class="q" id="p_25Cn_779"> <div class="p"> <table class="singleColumn"> <tr> <td> <div class="pN">779</div> <div class="G">“Kāmesu vinaya gedhaṁ, <span class="gathaQuote">(jatukaṇṇīti bhagavā)</span>
</div> </td> </tr> <tr> <td> <div class="G">Nekkhammaṁ daṭṭhu khemato;</div> </td> </tr> <tr> <td> <div class="G">Uggahitaṁ nirattaṁ vā,</div> </td> </tr> <tr> <td> <div class="G">Mā te vijjittha kiñcanan”ti.</div> </td> </tr> </table> </div>
</div>
<div class="q" id="p_25Cn_780"> <div class="divNumber">68.</div> <div class="p"> <table class="singleColumn"> <tr> <td> <div class="pN">780</div> <div class="G"><span class="bold">Yaṁ pubbe taṁ visosehi,</span></div> </td> </tr> <tr> <td> <div class="G"><span class="bold">pacchā te māhu kiñcanaṁ;</span></div> </td> </tr> <tr> <td> <div class="G"><span class="bold">Majjhe ce no gahessasi,</span></div> </td> </tr> <tr> <td> <div class="G">
<span class="bold">upasanto carissasi.</span> (4) </div> </td> </tr> </table> </div>
</div>
<div class="q" id="p_25Cn_781"> <div class="p">
<span class="pN">781</span><span class="bold">Yaṁ pubbe taṁ visosehī</span>ti atīte saṅkhāre ārabbha ye kilesā uppajjeyyuṁ te kilese sosehi visosehi sukkhāpehi visukkhāpehi abījaṁ karohi pajaha vinodehi byantīkarohi anabhāvaṁ gamehīti—  evampi yaṁ pubbe taṁ visosehi. Atha vā ye atītā kammābhisaṅkhārā avipakkavipākā te kammābhisaṅkhāre sosehi visosehi sukkhāpehi visukkhāpehi abījaṁ karohi pajaha vinodehi byantīkarohi anabhāvaṁ gamehīti—  evampi yaṁ pubbe taṁ visosehi. </div>
</div>
<div class="q" id="p_25Cn_782"> <div class="p">
<span class="pN">782</span><span class="bold">Pacchā te māhu kiñcanan</span>ti pacchā vuccati anāgate saṅkhāre ārabbha rāgakiñcanaṁ dosakiñcanaṁ mohakiñcanaṁ mānakiñcanaṁ diṭṭhikiñcanaṁ kilesakiñcanaṁ duccaritakiñcanaṁ. Idaṁ kiñcanaṁ tuyhaṁ mā ahu mā ahosi mā janesi mā sañjanesi mābhinibbattesi pajaha vinodehi byantīkarohi anabhāvaṁ gamehīti—  pacchā te māhu kiñcanaṁ. </div>
</div>
<div class="q" id="p_25Cn_783"> <div class="p">
<span class="pN">783</span><span class="bold">Majjhe ce no gahessasī</span>ti majjhe vuccati paccuppannaṁ rūpaṁ vedanā saññā saṅkhārā viññāṇaṁ. Paccuppanne saṅkhāre taṇhāvasena diṭṭhivasena na gahessasi na gaṇhissasi na parāmasissasi na nandissasi nābhinandissasi na ajjhosissasi. Abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahissasi vinodessasi byantīkarissasi anabhāvaṁ gamessasīti—  majjhe ce no gahessasi. </div>
</div>
<div class="q" id="p_25Cn_784"> <div class="p">
<span class="pN">784</span><span class="bold">Upasanto carissasī</span>ti rāgassa upasamitattā upasanto carissasi, dosassa…pe…  sabbākusalābhisaṅkhārānaṁ santattā samitattā upasamitattā vūpasamitattā nijjhātattā nibbutattā vigatattā paṭippassaddhattā santo upasanto vūpasanto nibbuto paṭippassaddho carissasi viharissasi iriyissasi vattissasi pālessasi yapessasi yāpessasīti—  upasanto carissasi. Tenāha bhagavā—  </div>
</div>
<div class="q" id="p_25Cn_785"> <div class="p"> <table class="singleColumn"> <tr> <td> <div class="pN">785</div> <div class="G">“Yaṁ pubbe taṁ visosehi,</div> </td> </tr> <tr> <td> <div class="G">pacchā te māhu kiñcanaṁ;</div> </td> </tr> <tr> <td> <div class="G">Majjhe ce no gahessasi,</div> </td> </tr> <tr> <td> <div class="G">upasanto carissasī”ti.</div> </td> </tr> </table> </div>
</div>
<div class="q" id="p_25Cn_786"> <div class="divNumber">69.</div> <div class="p"> <table class="singleColumn"> <tr> <td> <div class="pN">786</div> <div class="G"><span class="bold">Sabbaso nāmarūpasmiṁ,</span></div> </td> </tr> <tr> <td> <div class="G"><span class="bold">vītagedhassa brāhmaṇa;</span></div> </td> </tr> <tr> <td> <div class="G"><span class="bold">Āsavāssa na vijjanti,</span></div> </td> </tr> <tr> <td> <div class="G">
<span class="bold">yehi maccuvasaṁ vaje.</span> (5) </div> </td> </tr> </table> </div>
</div>
<div class="q" id="p_25Cn_787"> <div class="p">
<span class="pN">787</span><span class="bold">Sabbaso nāmarūpasmiṁ vītagedhassa brāhmaṇā</span>ti. <span class="bold">Sabbaso</span>ti sabbena sabbaṁ sabbathā sabbaṁ asesaṁ nissesaṁ pariyādiyanavacanametaṁ sabbasoti. <span class="bold">Nāman</span>ti cattāro arūpino khandhā. <span class="bold">Rūpan</span>ti cattāro ca mahābhūtā catunnañca mahābhūtānaṁ upādāya rūpaṁ. <span class="bold">Gedho</span> vuccati taṇhā. Yo rāgo sārāgo…pe…  abhijjhā lobho akusalamūlaṁ. <span class="bold">Sabbaso nāmarūpasmiṁ vītagedhassa brāhmaṇā</span>ti sabbaso nāmarūpasmiṁ vītagedhassa vigatagedhassa cattagedhassa vantagedhassa muttagedhassa pahīnagedhassa paṭinissaṭṭhagedhassa vītarāgassa vigatarāgassa cattarāgassa vantarāgassa muttarāgassa pahīnarāgassa paṭinissaṭṭharāgassāti—  sabbaso nāmarūpasmiṁ vītagedhassa brāhmaṇa. </div>
</div>
<div class="q" id="p_25Cn_788"> <div class="p">
<span class="pN">788</span><span class="bold">Āsavāssa na vijjantī</span>ti. <span class="bold">Āsavā</span>ti cattāro āsavā—  kāmāsavo, bhavāsavo, diṭṭhāsavo, avijjāsavo. <span class="bold">Assā</span>ti arahato khīṇāsavassa. <span class="bold">Na vijjantī</span>ti ime āsavā tassa natthi na santi na saṁvijjanti nupalabbhanti pahīnā samucchinnā vūpasantā paṭippassaddhā abhabbuppattikā ñāṇagginā daḍḍhāti—  āsavāssa na vijjanti. </div>
</div>
<div class="q" id="p_25Cn_789"> <div class="p">
<span class="pN">789</span><span class="bold">Yehi maccuvasaṁ vaje</span>ti yehi āsavehi maccuno vā vasaṁ gaccheyya, maraṇassa vā vasaṁ gaccheyya, mārapakkhassa vā vasaṁ gaccheyya; te āsavā tassa natthi na santi na saṁvijjanti nupalabbhanti pahīnā samucchinnā vūpasantā paṭippassaddhā abhabbuppattikā ñāṇagginā daḍḍhāti—  yehi maccuvasaṁ vaje. Tenāha bhagavā—  </div>
</div>
<div class="q" id="p_25Cn_790"> <div class="p"> <table class="singleColumn"> <tr> <td> <div class="pN">790</div> <div class="G">“Sabbaso nāmarūpasmiṁ,</div> </td> </tr> <tr> <td> <div class="G">vītagedhassa brāhmaṇa;</div> </td> </tr> <tr> <td> <div class="G">Āsavāssa na vijjanti,</div> </td> </tr> <tr> <td> <div class="G">yehi maccuvasaṁ vaje”ti.</div> </td> </tr> </table> </div>
</div>
<div class="q" id="p_25Cn_791"> <div class="p">
<span class="pN">791</span>Saha gāthāpariyosānā…pe…  satthā me bhante bhagavā, sāvakohamasmīti. </div>
</div>
<div class="CENTER" id="p_25Cn_792">
<span class="pN">792</span>Jatukaṇṇimāṇavapucchāniddeso ekādasamo.</div>
</html>
