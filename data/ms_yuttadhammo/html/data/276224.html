<html>
<div class="i">1.3.8 Paṭhamaparihānisutta</div>
<div class="h">Paṭhamapaṇṇāsaka</div>
<div class="h">Vajjisattakavagga</div>
<div class="h">Paṭhamaparihānisutta</div>
<div class="q" id="p_16A7_145"> <div class="divNumber">28.</div> <div class="p">
<span class="pN">145</span>Evaṁ me sutaṁ— ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tatra kho bhagavā bhikkhū āmantesi— “sattime, bhikkhave, dhammā sekhassa bhikkhuno parihānāya saṁvattanti. Katame satta? Kammārāmatā, bhassārāmatā, niddārāmatā, saṅgaṇikārāmatā, indriyesu aguttadvāratā, bhojane amattaññutā, santi kho pana saṁghe saṁghakaraṇīyāni; tatra sekho bhikkhu iti paṭisañcikkhati— ‘santi kho pana saṁghe therā rattaññū cirapabbajitā bhāravāhino, te tena paññāyissantī’ti attanā tesu yogaṁ āpajjati. Ime kho, bhikkhave, satta dhammā sekhassa bhikkhuno parihānāya saṁvattanti. </div>
</div>
<div class="q" id="p_16A7_146"> <div class="p">
<span class="pN">146</span>Sattime, bhikkhave, dhammā sekhassa bhikkhuno aparihānāya saṁvattanti. Katame satta? Na kammārāmatā, na bhassārāmatā, na niddārāmatā, na saṅgaṇikārāmatā, indriyesu guttadvāratā, bhojane mattaññutā, santi kho pana saṁghe saṁghakaraṇīyāni; tatra sekho bhikkhu iti paṭisañcikkhati— ‘santi kho pana saṁghe therā rattaññū cirapabbajitā bhāravāhino, te tena paññāyissantī’ti attanā na tesu yogaṁ āpajjati. Ime kho, bhikkhave, satta dhammā sekhassa bhikkhuno aparihānāya saṁvattantī”ti. </div>
</div>
<div class="CENTER" id="p_16A7_147">
<span class="pN">147</span>Aṭṭhamaṁ.</div>
</html>
