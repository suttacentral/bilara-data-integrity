<html>
<div class="i">1.2.10 Paduṭṭhacittasutta</div>
<div class="h">Ekakanipāta</div>
<div class="h">Dutiyavagga</div>
<div class="h">Paduṭṭhacittasutta</div>
<div class="q" id="p_18It_103"> <div class="divNumber">20.</div> <div class="p">
<span class="pN">103</span>Vuttañhetaṁ bhagavatā vuttamarahatāti me sutaṁ— </div>
</div>
<div class="q" id="p_18It_104"> <div class="p">
<span class="pN">104</span>“Idhāhaṁ, bhikkhave, ekaccaṁ puggalaṁ paduṭṭhacittaṁ evaṁ cetasā ceto paricca pajānāmi— ‘imamhi cāyaṁ samaye puggalo kālaṁ kareyya yathābhataṁ nikkhitto evaṁ niraye’. Taṁ kissa hetu? Cittaṁ hissa, bhikkhave, paduṭṭhaṁ. Cetopadosahetu kho pana, bhikkhave, evamidhekacce sattā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjantī”ti. Etamatthaṁ bhagavā avoca. Tatthetaṁ iti vuccati— </div>
</div>
<div class="q" id="p_18It_105"> <div class="p"> <table class="singleColumn"> <tr> <td> <div class="pN">105</div> <div class="G">“Paduṭṭhacittaṁ ñatvāna,</div> </td> </tr> <tr> <td> <div class="G">ekaccaṁ idha puggalaṁ;</div> </td> </tr> <tr> <td> <div class="G">Etamatthañca byākāsi,</div> </td> </tr> <tr> <td> <div class="G">buddho bhikkhūna santike.</div> </td> </tr> </table> </div>
</div>
<div class="q" id="p_18It_106"> <div class="p"> <table class="singleColumn"> <tr> <td> <div class="pN">106</div> <div class="G">Imamhi cāyaṁ samaye,</div> </td> </tr> <tr> <td> <div class="G">kālaṁ kayirātha puggalo;</div> </td> </tr> <tr> <td> <div class="G">Nirayaṁ upapajjeyya,</div> </td> </tr> <tr> <td> <div class="G">cittaṁ hissa padūsitaṁ.</div> </td> </tr> </table> </div>
</div>
<div class="q" id="p_18It_107"> <div class="p"> <table class="singleColumn"> <tr> <td> <div class="pN">107</div> <div class="G">Yathā haritvā nikkhipeyya,</div> </td> </tr> <tr> <td> <div class="G">evamevaṁ tathāvidho;</div> </td> </tr> <tr> <td> <div class="G">Cetopadosahetu hi,</div> </td> </tr> <tr> <td> <div class="G">sattā gacchanti duggatin”ti.</div> </td> </tr> </table> </div>
</div>
<div class="q" id="p_18It_108"> <div class="p">
<span class="pN">108</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_109">
<span class="pN">109</span>Dasamaṁ.</div>
<div class="CENTER" id="p_18It_110">
<span class="pN">110</span>Dutiyo vaggo.</div>
<div class="SUMMARY" id="p_18It_111">
<span class="pN">111</span><span class="firstLetter">T</span>assuddānaṁ</div>
<div class="q" id="p_18It_112"> <div class="p"> <table class="singleColumn"> <tr> <td> <div class="pN">112</div> <div class="G">Moho kodho atha makkho,</div> </td> </tr> <tr> <td> <div class="G">Vijjā taṇhā sekhaduve ca;</div> </td> </tr> <tr> <td> <div class="G">Bhedo sāmaggipuggalo,</div> </td> </tr> <tr> <td> <div class="G">Vaggamāhu dutiyanti vuccatīti.</div> </td> </tr> </table> </div>
</div>
</html>
