<html>
<div class="i">7.2 Dutiyalakuṇḍakabhaddiyasutta</div>
<div class="h">Cūḷavagga</div>
<div class="h">Dutiyalakuṇḍakabhaddiyasutta</div>
<div class="q" id="p_18Ud_608"> <div class="divNumber">62.</div> <div class="p">
<span class="pN">608</span>Evaṁ me sutaṁ— ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena āyasmā sāriputto āyasmantaṁ lakuṇḍakabhaddiyaṁ sekhaṁ maññamāno bhiyyoso mattāya anekapariyāyena dhammiyā kathāya sandasseti samādapeti samuttejeti sampahaṁseti. </div>
</div>
<div class="q" id="p_18Ud_609"> <div class="p">
<span class="pN">609</span>Addasā kho bhagavā āyasmantaṁ sāriputtaṁ āyasmantaṁ lakuṇḍakabhaddiyaṁ sekhaṁ maññamānaṁ bhiyyoso mattāya anekapariyāyena dhammiyā kathāya sandassentaṁ samādapentaṁ samuttejentaṁ sampahaṁsentaṁ. </div>
</div>
<div class="q" id="p_18Ud_610"> <div class="p">
<span class="pN">610</span>Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi— </div>
</div>
<div class="q" id="p_18Ud_611"> <div class="p"> <table class="singleColumn"> <tr> <td> <div class="pN">611</div> <div class="G">“Acchecchi vaṭṭaṁ byagā nirāsaṁ,</div> </td> </tr> <tr> <td> <div class="G">Visukkhā saritā na sandati;</div> </td> </tr> <tr> <td> <div class="G">Chinnaṁ vaṭṭaṁ na vattati,</div> </td> </tr> <tr> <td> <div class="G">Esevanto dukkhassā”ti. (75)</div> </td> </tr> </table> </div>
</div>
<div class="CENTER" id="p_18Ud_612">
<span class="pN">612</span>Dutiyaṁ.</div>
</html>
