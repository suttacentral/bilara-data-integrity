<html>
<div class="i">16.1.7 Dakarakkhasajātaka</div>
<div class="h">Tiṁsanipāta</div>
<div class="h">Kiṁchandavagga</div>
<div class="h">Dakarakkhasajātaka</div>
<div class="q" id="p_22J_3485"> <div class="divNumber">224.</div> <div class="p"> <table class="singleColumn"> <tr> <td> <div class="pN">3485</div> <div class="G">“Sace vo vuyhamānānaṁ,</div> </td> </tr> <tr> <td> <div class="G">sattannaṁ udakaṇṇave;</div> </td> </tr> <tr> <td> <div class="G">Manussabalimesāno,</div> </td> </tr> <tr> <td> <div class="G">nāvaṁ gaṇheyya rakkhaso;</div> </td> </tr> <tr> <td> <div class="G">Anupubbaṁ kathaṁ datvā,</div> </td> </tr> <tr> <td> <div class="G">muñcesi dakarakkhasā”.</div> </td> </tr> </table> </div>
</div>
<div class="q" id="p_22J_3486"> <div class="divNumber">225.</div> <div class="p"> <table class="singleColumn"> <tr> <td> <div class="pN">3486</div> <div class="G">“Mātaraṁ paṭhamaṁ dajjaṁ,</div> </td> </tr> <tr> <td> <div class="G">Bhariyaṁ datvāna bhātaraṁ;</div> </td> </tr> <tr> <td> <div class="G">Tato sahāyaṁ datvāna,</div> </td> </tr> <tr> <td> <div class="G">Pañcamaṁ dajjaṁ brāhmaṇaṁ;</div> </td> </tr> <tr> <td> <div class="G">Chaṭṭhāhaṁ dajjamattānaṁ,</div> </td> </tr> <tr> <td> <div class="G">Neva dajjaṁ mahosadhaṁ”.</div> </td> </tr> </table> </div>
</div>
<div class="q" id="p_22J_3487"> <div class="divNumber">226.</div> <div class="p"> <table class="singleColumn"> <tr> <td> <div class="pN">3487</div> <div class="G">“Posetā te janettī ca,</div> </td> </tr> <tr> <td> <div class="G">dīgharattānukampikā;</div> </td> </tr> <tr> <td> <div class="G">Chabbhī tayi padussati,</div> </td> </tr> <tr> <td> <div class="G">paṇḍitā atthadassinī;</div> </td> </tr> <tr> <td> <div class="G">Aññaṁ upanisaṁ katvā,</div> </td> </tr> <tr> <td> <div class="G">vadhā taṁ parimocayi.</div> </td> </tr> </table> </div>
</div>
<div class="q" id="p_22J_3488"> <div class="divNumber">227.</div> <div class="p"> <table class="singleColumn"> <tr> <td> <div class="pN">3488</div> <div class="G">Taṁ tādisiṁ pāṇadadiṁ,</div> </td> </tr> <tr> <td> <div class="G">orasaṁ gabbhadhāriniṁ;</div> </td> </tr> <tr> <td> <div class="G">Mātaraṁ kena dosena,</div> </td> </tr> <tr> <td> <div class="G">dajjāsi dakarakkhino”.</div> </td> </tr> </table> </div>
</div>
<div class="q" id="p_22J_3489"> <div class="divNumber">228.</div> <div class="p"> <table class="singleColumn"> <tr> <td> <div class="pN">3489</div> <div class="G">“Daharā viyalaṅkāraṁ,</div> </td> </tr> <tr> <td> <div class="G">dhāreti apiḷandhanaṁ;</div> </td> </tr> <tr> <td> <div class="G">Dovārike anīkaṭṭhe,</div> </td> </tr> <tr> <td> <div class="G">ativelaṁ pajagghati.</div> </td> </tr> </table> </div>
</div>
<div class="q" id="p_22J_3490"> <div class="divNumber">229.</div> <div class="p"> <table class="singleColumn"> <tr> <td> <div class="pN">3490</div> <div class="G">Athopi paṭirājūnaṁ,</div> </td> </tr> <tr> <td> <div class="G">sayaṁ dūtāni sāsati;</div> </td> </tr> <tr> <td> <div class="G">Mātaraṁ tena dosena,</div> </td> </tr> <tr> <td> <div class="G">dajjāhaṁ dakarakkhino”.</div> </td> </tr> </table> </div>
</div>
<div class="q" id="p_22J_3491"> <div class="divNumber">230.</div> <div class="p"> <table class="singleColumn"> <tr> <td> <div class="pN">3491</div> <div class="G">“Itthigumbassa pavarā,</div> </td> </tr> <tr> <td> <div class="G">accantaṁ piyabhāṇinī;</div> </td> </tr> <tr> <td> <div class="G">Anuggatā sīlavatī,</div> </td> </tr> <tr> <td> <div class="G">chāyāva anapāyinī.</div> </td> </tr> </table> </div>
</div>
<div class="q" id="p_22J_3492"> <div class="divNumber">231.</div> <div class="p"> <table class="singleColumn"> <tr> <td> <div class="pN">3492</div> <div class="G">Akkodhanā puññavatī,</div> </td> </tr> <tr> <td> <div class="G">paṇḍitā atthadassinī;</div> </td> </tr> <tr> <td> <div class="G">Ubbariṁ kena dosena,</div> </td> </tr> <tr> <td> <div class="G">dajjāsi dakarakkhino”.</div> </td> </tr> </table> </div>
</div>
<div class="q" id="p_22J_3493"> <div class="divNumber">232.</div> <div class="p"> <table class="singleColumn"> <tr> <td> <div class="pN">3493</div> <div class="G">“Khiḍḍāratisamāpannaṁ,</div> </td> </tr> <tr> <td> <div class="G">anatthavasamāgataṁ;</div> </td> </tr> <tr> <td> <div class="G">Sā maṁ sakāna puttānaṁ,</div> </td> </tr> <tr> <td> <div class="G">ayācaṁ yācate dhanaṁ.</div> </td> </tr> </table> </div>
</div>
<div class="q" id="p_22J_3494"> <div class="divNumber">233.</div> <div class="p"> <table class="singleColumn"> <tr> <td> <div class="pN">3494</div> <div class="G">Sohaṁ dadāmi sāratto,</div> </td> </tr> <tr> <td> <div class="G">bahuṁ uccāvacaṁ dhanaṁ;</div> </td> </tr> <tr> <td> <div class="G">Suduccajaṁ cajitvāna,</div> </td> </tr> <tr> <td> <div class="G">pacchā socāmi dummano;</div> </td> </tr> <tr> <td> <div class="G">Ubbariṁ tena dosena,</div> </td> </tr> <tr> <td> <div class="G">dajjāhaṁ dakarakkhino”.</div> </td> </tr> </table> </div>
</div>
<div class="q" id="p_22J_3495"> <div class="divNumber">234.</div> <div class="p"> <table class="singleColumn"> <tr> <td> <div class="pN">3495</div> <div class="G">“Yenocitā janapadā,</div> </td> </tr> <tr> <td> <div class="G">ānītā ca paṭiggahaṁ;</div> </td> </tr> <tr> <td> <div class="G">Ābhataṁ pararajjebhi,</div> </td> </tr> <tr> <td> <div class="G">abhiṭṭhāya bahuṁ dhanaṁ.</div> </td> </tr> </table> </div>
</div>
<div class="q" id="p_22J_3496"> <div class="divNumber">235.</div> <div class="p"> <table class="singleColumn"> <tr> <td> <div class="pN">3496</div> <div class="G">Dhanuggahānaṁ pavaraṁ,</div> </td> </tr> <tr> <td> <div class="G">sūraṁ tikhiṇamantinaṁ;</div> </td> </tr> <tr> <td> <div class="G">Bhātaraṁ kena dosena,</div> </td> </tr> <tr> <td> <div class="G">dajjāsi dakarakkhino”.</div> </td> </tr> </table> </div>
</div>
<div class="q" id="p_22J_3497"> <div class="divNumber">236.</div> <div class="p"> <table class="singleColumn"> <tr> <td> <div class="pN">3497</div> <div class="G">“Yenocitā janapadā,</div> </td> </tr> <tr> <td> <div class="G">ānītā ca paṭiggahaṁ;</div> </td> </tr> <tr> <td> <div class="G">Ābhataṁ pararajjebhi,</div> </td> </tr> <tr> <td> <div class="G">abhiṭṭhāya bahuṁ dhanaṁ.</div> </td> </tr> </table> </div>
</div>
<div class="q" id="p_22J_3498"> <div class="divNumber">237.</div> <div class="p"> <table class="singleColumn"> <tr> <td> <div class="pN">3498</div> <div class="G">Dhanuggahānaṁ pavaro,</div> </td> </tr> <tr> <td> <div class="G">sūro tikhiṇamanti ca;</div> </td> </tr> <tr> <td> <div class="G">Mayāyaṁ sukhito rājā,</div> </td> </tr> <tr> <td> <div class="G">atimaññati dārako.</div> </td> </tr> </table> </div>
</div>
<div class="q" id="p_22J_3499"> <div class="divNumber">238.</div> <div class="p"> <table class="singleColumn"> <tr> <td> <div class="pN">3499</div> <div class="G">Upaṭṭhānampi me ayye,</div> </td> </tr> <tr> <td> <div class="G">na so eti yathā pure;</div> </td> </tr> <tr> <td> <div class="G">Bhātaraṁ tena dosena,</div> </td> </tr> <tr> <td> <div class="G">dajjāhaṁ dakarakkhino”.</div> </td> </tr> </table> </div>
</div>
<div class="q" id="p_22J_3500"> <div class="divNumber">239.</div> <div class="p"> <table class="singleColumn"> <tr> <td> <div class="pN">3500</div> <div class="G">“Ekarattena ubhayo,</div> </td> </tr> <tr> <td> <div class="G">tvañceva dhanusekha ca;</div> </td> </tr> <tr> <td> <div class="G">Ubho jātettha pañcālā,</div> </td> </tr> <tr> <td> <div class="G">sahāyā susamāvayā.</div> </td> </tr> </table> </div>
</div>
<div class="q" id="p_22J_3501"> <div class="divNumber">240.</div> <div class="p"> <table class="singleColumn"> <tr> <td> <div class="pN">3501</div> <div class="G">Cariyā taṁ anubandhittho,</div> </td> </tr> <tr> <td> <div class="G">ekadukkhasukho tava;</div> </td> </tr> <tr> <td> <div class="G">Ussukko te divārattiṁ,</div> </td> </tr> <tr> <td> <div class="G">sabbakiccesu byāvaṭo;</div> </td> </tr> <tr> <td> <div class="G">Sahāyaṁ kena dosena,</div> </td> </tr> <tr> <td> <div class="G">dajjāsi dakarakkhino”.</div> </td> </tr> </table> </div>
</div>
<div class="q" id="p_22J_3502"> <div class="divNumber">241.</div> <div class="p"> <table class="singleColumn"> <tr> <td> <div class="pN">3502</div> <div class="G">“Cariyā maṁ ayaṁ ayye,</div> </td> </tr> <tr> <td> <div class="G">pajagghittho mayā saha;</div> </td> </tr> <tr> <td> <div class="G">Ajjāpi tena vaṇṇena,</div> </td> </tr> <tr> <td> <div class="G">ativelaṁ pajagghati.</div> </td> </tr> </table> </div>
</div>
<div class="q" id="p_22J_3503"> <div class="divNumber">242.</div> <div class="p"> <table class="singleColumn"> <tr> <td> <div class="pN">3503</div> <div class="G">Ubbariyāpihaṁ ayye,</div> </td> </tr> <tr> <td> <div class="G">mantayāmi rahogato;</div> </td> </tr> <tr> <td> <div class="G">Anāmanto pavisati,</div> </td> </tr> <tr> <td> <div class="G">pubbe appaṭivedito.</div> </td> </tr> </table> </div>
</div>
<div class="q" id="p_22J_3504"> <div class="divNumber">243.</div> <div class="p"> <table class="singleColumn"> <tr> <td> <div class="pN">3504</div> <div class="G">Laddhadvāro katokāso,</div> </td> </tr> <tr> <td> <div class="G">ahirikaṁ anādaraṁ;</div> </td> </tr> <tr> <td> <div class="G">Sahāyaṁ tena dosena,</div> </td> </tr> <tr> <td> <div class="G">dajjāhaṁ dakarakkhino”.</div> </td> </tr> </table> </div>
</div>
<div class="q" id="p_22J_3505"> <div class="divNumber">244.</div> <div class="p"> <table class="singleColumn"> <tr> <td> <div class="pN">3505</div> <div class="G">“Kusalo sabbanimittānaṁ,</div> </td> </tr> <tr> <td> <div class="G">rutaññū āgatāgamo;</div> </td> </tr> <tr> <td> <div class="G">Uppāte supine yutto,</div> </td> </tr> <tr> <td> <div class="G">niyyāne ca pavesane.</div> </td> </tr> </table> </div>
</div>
<div class="q" id="p_22J_3506"> <div class="divNumber">245.</div> <div class="p"> <table class="singleColumn"> <tr> <td> <div class="pN">3506</div> <div class="G">Paṭṭho bhūmantalikkhasmiṁ,</div> </td> </tr> <tr> <td> <div class="G">Nakkhattapadakovido;</div> </td> </tr> <tr> <td> <div class="G">Brāhmaṇaṁ kena dosena,</div> </td> </tr> <tr> <td> <div class="G">Dajjāsi dakarakkhino”.</div> </td> </tr> </table> </div>
</div>
<div class="q" id="p_22J_3507"> <div class="divNumber">246.</div> <div class="p"> <table class="singleColumn"> <tr> <td> <div class="pN">3507</div> <div class="G">“Parisāyampi me ayye,</div> </td> </tr> <tr> <td> <div class="G">ummīlitvā udikkhati;</div> </td> </tr> <tr> <td> <div class="G">Tasmā accabhamuṁ luddaṁ,</div> </td> </tr> <tr> <td> <div class="G">dajjāhaṁ dakarakkhino”.</div> </td> </tr> </table> </div>
</div>
<div class="q" id="p_22J_3508"> <div class="divNumber">247.</div> <div class="p"> <table class="singleColumn"> <tr> <td> <div class="pN">3508</div> <div class="G">“Sasamuddapariyāyaṁ,</div> </td> </tr> <tr> <td> <div class="G">mahiṁ sāgarakuṇḍalaṁ;</div> </td> </tr> <tr> <td> <div class="G">Vasundharaṁ āvasasi,</div> </td> </tr> <tr> <td> <div class="G">amaccaparivārito.</div> </td> </tr> </table> </div>
</div>
<div class="q" id="p_22J_3509"> <div class="divNumber">248.</div> <div class="p"> <table class="singleColumn"> <tr> <td> <div class="pN">3509</div> <div class="G">Cāturanto mahāraṭṭho,</div> </td> </tr> <tr> <td> <div class="G">vijitāvī mahabbalo;</div> </td> </tr> <tr> <td> <div class="G">Pathabyā ekarājāsi,</div> </td> </tr> <tr> <td> <div class="G">yaso te vipulaṁ gato.</div> </td> </tr> </table> </div>
</div>
<div class="q" id="p_22J_3510"> <div class="divNumber">249.</div> <div class="p"> <table class="singleColumn"> <tr> <td> <div class="pN">3510</div> <div class="G">Soḷasitthisahassāni,</div> </td> </tr> <tr> <td> <div class="G">āmuttamaṇikuṇḍalā;</div> </td> </tr> <tr> <td> <div class="G">Nānājanapadā nārī,</div> </td> </tr> <tr> <td> <div class="G">devakaññūpamā subhā.</div> </td> </tr> </table> </div>
</div>
<div class="q" id="p_22J_3511"> <div class="divNumber">250.</div> <div class="p"> <table class="singleColumn"> <tr> <td> <div class="pN">3511</div> <div class="G">Evaṁ sabbaṅgasampannaṁ,</div> </td> </tr> <tr> <td> <div class="G">sabbakāmasamiddhinaṁ;</div> </td> </tr> <tr> <td> <div class="G">Sukhitānaṁ piyaṁ dīghaṁ,</div> </td> </tr> <tr> <td> <div class="G">jīvitaṁ āhu khattiya.</div> </td> </tr> </table> </div>
</div>
<div class="q" id="p_22J_3512"> <div class="divNumber">251.</div> <div class="p"> <table class="singleColumn"> <tr> <td> <div class="pN">3512</div> <div class="G">Atha tvaṁ kena vaṇṇena,</div> </td> </tr> <tr> <td> <div class="G">kena vā pana hetunā;</div> </td> </tr> <tr> <td> <div class="G">Paṇḍitaṁ anurakkhanto,</div> </td> </tr> <tr> <td> <div class="G">pāṇaṁ cajasi duccajaṁ”.</div> </td> </tr> </table> </div>
</div>
<div class="q" id="p_22J_3513"> <div class="divNumber">252.</div> <div class="p"> <table class="singleColumn"> <tr> <td> <div class="pN">3513</div> <div class="G">“Yatopi āgato ayye,</div> </td> </tr> <tr> <td> <div class="G">mama hatthaṁ mahosadho;</div> </td> </tr> <tr> <td> <div class="G">Nābhijānāmi dhīrassa,</div> </td> </tr> <tr> <td> <div class="G">anumattampi dukkaṭaṁ.</div> </td> </tr> </table> </div>
</div>
<div class="q" id="p_22J_3514"> <div class="divNumber">253.</div> <div class="p"> <table class="singleColumn"> <tr> <td> <div class="pN">3514</div> <div class="G">Sace ca kismici kāle,</div> </td> </tr> <tr> <td> <div class="G">maraṇaṁ me pure siyā;</div> </td> </tr> <tr> <td> <div class="G">So me putte paputte ca,</div> </td> </tr> <tr> <td> <div class="G">sukhāpeyya mahosadho.</div> </td> </tr> </table> </div>
</div>
<div class="q" id="p_22J_3515"> <div class="divNumber">254.</div> <div class="p"> <table class="singleColumn"> <tr> <td> <div class="pN">3515</div> <div class="G">Anāgataṁ paccuppannaṁ,</div> </td> </tr> <tr> <td> <div class="G">sabbamatthampi passati;</div> </td> </tr> <tr> <td> <div class="G">Anāparādhakammantaṁ,</div> </td> </tr> <tr> <td> <div class="G">na dajjaṁ dakarakkhino”.</div> </td> </tr> </table> </div>
</div>
<div class="q" id="p_22J_3516"> <div class="divNumber">255.</div> <div class="p"> <table class="singleColumn"> <tr> <td> <div class="pN">3516</div> <div class="G">“Idaṁ suṇātha pañcālā,</div> </td> </tr> <tr> <td> <div class="G">cūḷaneyyassa bhāsitaṁ;</div> </td> </tr> <tr> <td> <div class="G">Paṇḍitaṁ anurakkhanto,</div> </td> </tr> <tr> <td> <div class="G">pāṇaṁ cajati duccajaṁ.</div> </td> </tr> </table> </div>
</div>
<div class="q" id="p_22J_3517"> <div class="divNumber">256.</div> <div class="p"> <table class="singleColumn"> <tr> <td> <div class="pN">3517</div> <div class="G">Mātu bhariyāya bhātucca,</div> </td> </tr> <tr> <td> <div class="G">sakhino brāhmaṇassa ca;</div> </td> </tr> <tr> <td> <div class="G">Attano cāpi pañcālo,</div> </td> </tr> <tr> <td> <div class="G">channaṁ cajati jīvitaṁ.</div> </td> </tr> </table> </div>
</div>
<div class="q" id="p_22J_3518"> <div class="divNumber">257.</div> <div class="p"> <table class="singleColumn"> <tr> <td> <div class="pN">3518</div> <div class="G">Evaṁ mahatthikā paññā,</div> </td> </tr> <tr> <td> <div class="G">nipuṇā sādhucintinī;</div> </td> </tr> <tr> <td> <div class="G">Diṭṭhadhammahitatthāya,</div> </td> </tr> <tr> <td> <div class="G">samparāyasukhāya cā”ti.</div> </td> </tr> </table> </div>
</div>
<div class="CENTER" id="p_22J_3519">
<span class="pN">3519</span>Dakarakkhasajātakaṁ sattamaṁ.</div>
</html>
