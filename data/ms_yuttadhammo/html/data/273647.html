<html>
<div class="i">1.4.3 Sādhusutta</div>
<div class="h">Devatāsaṁyutta</div>
<div class="h">Satullapakāyikavagga</div>
<div class="h">Sādhusutta</div>
<div class="q" id="p_12S1_161"> <div class="divNumber">33.</div> <div class="p">
<span class="pN">161</span>Sāvatthinidānaṁ. Atha kho sambahulā satullapakāyikā devatāyo abhikkantāya rattiyā abhikkantavaṇṇā kevalakappaṁ jetavanaṁ obhāsetvā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ aṭṭhaṁsu. Ekamantaṁ ṭhitā kho ekā devatā bhagavato santike imaṁ udānaṁ udānesi— </div>
</div>
<div class="q" id="p_12S1_162"> <div class="p"> <table class="singleColumn"> <tr> <td> <div class="pN">162</div> <div class="G">“Sādhu kho mārisa dānaṁ,</div> </td> </tr> <tr> <td> <div class="G">maccherā ca pamādā ca;</div> </td> </tr> <tr> <td> <div class="G">Evaṁ dānaṁ na dīyati,</div> </td> </tr> <tr> <td> <div class="G">puññaṁ ākaṅkhamānena;</div> </td> </tr> <tr> <td> <div class="G">Deyyaṁ hoti vijānatā”ti.</div> </td> </tr> </table> </div>
</div>
<div class="q" id="p_12S1_163"> <div class="p">
<span class="pN">163</span>Atha kho aparā devatā bhagavato santike imaṁ udānaṁ udānesi— </div>
</div>
<div class="q" id="p_12S1_164"> <div class="p"> <table class="singleColumn"> <tr> <td> <div class="pN">164</div> <div class="G">“Sādhu kho mārisa dānaṁ,</div> </td> </tr> <tr> <td> <div class="G">Api ca appakasmimpi sāhu dānaṁ.</div> </td> </tr> </table> </div>
</div>
<div class="q" id="p_12S1_165"> <div class="p"> <table class="singleColumn"> <tr> <td> <div class="pN">165</div> <div class="G">Appasmeke pavecchanti,</div> </td> </tr> <tr> <td> <div class="G">bahuneke na dicchare;</div> </td> </tr> <tr> <td> <div class="G">Appasmā dakkhiṇā dinnā,</div> </td> </tr> <tr> <td> <div class="G">sahassena samaṁ mitā”ti.</div> </td> </tr> </table> </div>
</div>
<div class="q" id="p_12S1_166"> <div class="p">
<span class="pN">166</span>Atha kho aparā devatā bhagavato santike imaṁ udānaṁ udānesi— </div>
</div>
<div class="q" id="p_12S1_167"> <div class="p"> <table class="singleColumn"> <tr> <td> <div class="pN">167</div> <div class="G">“Sādhu kho mārisa dānaṁ,</div> </td> </tr> <tr> <td> <div class="G">Appakasmimpi sāhu dānaṁ;</div> </td> </tr> <tr> <td> <div class="G">Api ca saddhāyapi sāhu dānaṁ,</div> </td> </tr> <tr> <td> <div class="G">Dānañca yuddhañca samānamāhu;</div> </td> </tr> <tr> <td> <div class="G">Appāpi santā bahuke jinanti,</div> </td> </tr> <tr> <td> <div class="G">Appampi ce saddahāno dadāti;</div> </td> </tr> <tr> <td> <div class="G">Teneva so hoti sukhī paratthā”ti.</div> </td> </tr> </table> </div>
</div>
<div class="q" id="p_12S1_168"> <div class="p">
<span class="pN">168</span>Atha kho aparā devatā bhagavato santike imaṁ udānaṁ udānesi— </div>
</div>
<div class="q" id="p_12S1_169"> <div class="p"> <table class="singleColumn"> <tr> <td> <div class="pN">169</div> <div class="G">“Sādhu kho mārisa dānaṁ,</div> </td> </tr> <tr> <td> <div class="G">Appakasmimpi sāhu dānaṁ;</div> </td> </tr> <tr> <td> <div class="G">Saddhāyapi sāhu dānaṁ,</div> </td> </tr> <tr> <td> <div class="G">Api ca dhammaladdhassāpi sāhu dānaṁ.</div> </td> </tr> </table> </div>
</div>
<div class="q" id="p_12S1_170"> <div class="p"> <table class="singleColumn"> <tr> <td> <div class="pN">170</div> <div class="G">Yo dhammaladdhassa dadāti dānaṁ,</div> </td> </tr> <tr> <td> <div class="G">Uṭṭhānavīriyādhigatassa jantu;</div> </td> </tr> <tr> <td> <div class="G">Atikkamma so vetaraṇiṁ yamassa,</div> </td> </tr> <tr> <td> <div class="G">Dibbāni ṭhānāni upeti macco”ti.</div> </td> </tr> </table> </div>
</div>
<div class="q" id="p_12S1_171"> <div class="p">
<span class="pN">171</span>Atha kho aparā devatā bhagavato santike imaṁ udānaṁ udānesi— </div>
</div>
<div class="q" id="p_12S1_172"> <div class="p"> <table class="singleColumn"> <tr> <td> <div class="pN">172</div> <div class="G">“Sādhu kho mārisa dānaṁ,</div> </td> </tr> <tr> <td> <div class="G">Appakasmimpi sāhu dānaṁ;</div> </td> </tr> <tr> <td> <div class="G">Saddhāyapi sāhu dānaṁ,</div> </td> </tr> <tr> <td> <div class="G">Dhammaladdhassāpi sāhu dānaṁ;</div> </td> </tr> <tr> <td> <div class="G">Api ca viceyya dānampi sāhu dānaṁ.</div> </td> </tr> </table> </div>
</div>
<div class="q" id="p_12S1_173"> <div class="p"> <table class="singleColumn"> <tr> <td> <div class="pN">173</div> <div class="G">Viceyya dānaṁ sugatappasatthaṁ,</div> </td> </tr> <tr> <td> <div class="G">Ye dakkhiṇeyyā idha jīvaloke;</div> </td> </tr> <tr> <td> <div class="G">Etesu dinnāni mahapphalāni,</div> </td> </tr> <tr> <td> <div class="G">Bījāni vuttāni yathā sukhette”ti.</div> </td> </tr> </table> </div>
</div>
<div class="q" id="p_12S1_174"> <div class="p">
<span class="pN">174</span>Atha kho aparā devatā bhagavato santike imaṁ udānaṁ udānesi— </div>
</div>
<div class="q" id="p_12S1_175"> <div class="p"> <table class="singleColumn"> <tr> <td> <div class="pN">175</div> <div class="G">“Sādhu kho mārisa dānaṁ,</div> </td> </tr> <tr> <td> <div class="G">Appakasmimpi sāhu dānaṁ;</div> </td> </tr> <tr> <td> <div class="G">Saddhāyapi sāhu dānaṁ,</div> </td> </tr> <tr> <td> <div class="G">Dhammaladdhassāpi sāhu dānaṁ;</div> </td> </tr> <tr> <td> <div class="G">Viceyya dānampi sāhu dānaṁ,</div> </td> </tr> <tr> <td> <div class="G">Api ca pāṇesupi sādhu saṁyamo.</div> </td> </tr> </table> </div>
</div>
<div class="q" id="p_12S1_176"> <div class="p"> <table class="singleColumn"> <tr> <td> <div class="pN">176</div> <div class="G">Yo pāṇabhūtāni aheṭhayaṁ caraṁ,</div> </td> </tr> <tr> <td> <div class="G">Parūpavādā na karonti pāpaṁ;</div> </td> </tr> <tr> <td> <div class="G">Bhīruṁ pasaṁsanti na hi tattha sūraṁ,</div> </td> </tr> <tr> <td> <div class="G">Bhayā hi santo na karonti pāpan”ti.</div> </td> </tr> </table> </div>
</div>
<div class="q" id="p_12S1_177"> <div class="p">
<span class="pN">177</span>Atha kho aparā devatā bhagavantaṁ etadavoca— “kassa nu kho, bhagavā, subhāsitan”ti? </div>
</div>
<div class="q" id="p_12S1_178"> <div class="p">
<span class="pN">178</span>“Sabbāsaṁ vo subhāsitaṁ pariyāyena, api ca mamapi suṇātha— </div>
</div>
<div class="q" id="p_12S1_179"> <div class="p"> <table class="singleColumn"> <tr> <td> <div class="pN">179</div> <div class="G">Saddhā hi dānaṁ bahudhā pasatthaṁ,</div> </td> </tr> <tr> <td> <div class="G">Dānā ca kho dhammapadaṁva seyyo;</div> </td> </tr> <tr> <td> <div class="G">Pubbe ca hi pubbatare ca santo,</div> </td> </tr> <tr> <td> <div class="G">Nibbānamevajjhagamuṁ sapaññā”ti.</div> </td> </tr> </table> </div>
</div>
</html>
