<html>
<div class="i">2.1.5 Mahiṁsarājacariya</div>
<div class="h">Hatthināgavagga</div>
<div class="h">Sīlapāramī</div>
<div class="h">Mahiṁsarājacariya</div>
<div class="q" id="p_21Cp_202"> <div class="divNumber">37.</div> <div class="p"> <table class="singleColumn"> <tr> <td> <div class="pN">202</div> <div class="G">“Punāparaṁ yadā homi,</div> </td> </tr> <tr> <td> <div class="G">mahiṁso pavanacārako;</div> </td> </tr> <tr> <td> <div class="G">Pavaḍḍhakāyo balavā,</div> </td> </tr> <tr> <td> <div class="G">mahanto bhīmadassano.</div> </td> </tr> </table> </div>
</div>
<div class="q" id="p_21Cp_203"> <div class="divNumber">38.</div> <div class="p"> <table class="singleColumn"> <tr> <td> <div class="pN">203</div> <div class="G">Pabbhāre giridugge ca,</div> </td> </tr> <tr> <td> <div class="G">rukkhamūle dakāsaye;</div> </td> </tr> <tr> <td> <div class="G">Hotettha ṭhānaṁ mahiṁsānaṁ,</div> </td> </tr> <tr> <td> <div class="G">koci koci tahiṁ tahiṁ.</div> </td> </tr> </table> </div>
</div>
<div class="q" id="p_21Cp_204"> <div class="divNumber">39.</div> <div class="p"> <table class="singleColumn"> <tr> <td> <div class="pN">204</div> <div class="G">Vicaranto brahāraññe,</div> </td> </tr> <tr> <td> <div class="G">ṭhānaṁ addasa bhaddakaṁ;</div> </td> </tr> <tr> <td> <div class="G">Taṁ ṭhānaṁ upagantvāna,</div> </td> </tr> <tr> <td> <div class="G">tiṭṭhāmi ca sayāmi ca.</div> </td> </tr> </table> </div>
</div>
<div class="q" id="p_21Cp_205"> <div class="divNumber">40.</div> <div class="p"> <table class="singleColumn"> <tr> <td> <div class="pN">205</div> <div class="G">Athettha kapimāgantvā,</div> </td> </tr> <tr> <td> <div class="G">pāpo anariyo lahu;</div> </td> </tr> <tr> <td> <div class="G">Khandhe nalāṭe bhamuke,</div> </td> </tr> <tr> <td> <div class="G">mutteti ohadeti taṁ.</div> </td> </tr> </table> </div>
</div>
<div class="q" id="p_21Cp_206"> <div class="divNumber">41.</div> <div class="p"> <table class="singleColumn"> <tr> <td> <div class="pN">206</div> <div class="G">Sakimpi divasaṁ dutiyaṁ,</div> </td> </tr> <tr> <td> <div class="G">tatiyaṁ catutthampi ca;</div> </td> </tr> <tr> <td> <div class="G">Dūseti maṁ sabbakālaṁ,</div> </td> </tr> <tr> <td> <div class="G">tena homi upadduto.</div> </td> </tr> </table> </div>
</div>
<div class="q" id="p_21Cp_207"> <div class="divNumber">42.</div> <div class="p"> <table class="singleColumn"> <tr> <td> <div class="pN">207</div> <div class="G">Mamaṁ upaddutaṁ disvā,</div> </td> </tr> <tr> <td> <div class="G">yakkho maṁ idamabravi;</div> </td> </tr> <tr> <td> <div class="G">‘Nāsehetaṁ chavaṁ pāpaṁ,</div> </td> </tr> <tr> <td> <div class="G">siṅgehi ca khurehi ca’.</div> </td> </tr> </table> </div>
</div>
<div class="q" id="p_21Cp_208"> <div class="divNumber">43.</div> <div class="p"> <table class="singleColumn"> <tr> <td> <div class="pN">208</div> <div class="G">Evaṁ vutte, tadā yakkhe,</div> </td> </tr> <tr> <td> <div class="G">ahaṁ taṁ idamabraviṁ;</div> </td> </tr> <tr> <td> <div class="G">‘Kiṁ tvaṁ makkhesi kuṇapena,</div> </td> </tr> <tr> <td> <div class="G">pāpena anariyena maṁ.</div> </td> </tr> </table> </div>
</div>
<div class="q" id="p_21Cp_209"> <div class="divNumber">44.</div> <div class="p"> <table class="singleColumn"> <tr> <td> <div class="pN">209</div> <div class="G">Yadihaṁ tassa pakuppeyyaṁ,</div> </td> </tr> <tr> <td> <div class="G">tato hīnataro bhave;</div> </td> </tr> <tr> <td> <div class="G">Sīlañca me pabhijjeyya,</div> </td> </tr> <tr> <td> <div class="G">viññū ca garaheyyu maṁ.</div> </td> </tr> </table> </div>
</div>
<div class="q" id="p_21Cp_210"> <div class="divNumber">45.</div> <div class="p"> <table class="singleColumn"> <tr> <td> <div class="pN">210</div> <div class="G">Hīḷitā jīvitā vāpi,</div> </td> </tr> <tr> <td> <div class="G">parisuddhena mataṁ varaṁ;</div> </td> </tr> <tr> <td> <div class="G">Kyāhaṁ jīvitahetūpi,</div> </td> </tr> <tr> <td> <div class="G">kāhāmi paraheṭhanaṁ’.</div> </td> </tr> </table> </div>
</div>
<div class="q" id="p_21Cp_211"> <div class="divNumber">46.</div> <div class="p"> <table class="singleColumn"> <tr> <td> <div class="pN">211</div> <div class="G">Mamevāyaṁ maññamāno,</div> </td> </tr> <tr> <td> <div class="G">aññepevaṁ karissati;</div> </td> </tr> <tr> <td> <div class="G">Teva tassa vadhissanti,</div> </td> </tr> <tr> <td> <div class="G">sā me mutti bhavissati.</div> </td> </tr> </table> </div>
</div>
<div class="q" id="p_21Cp_212"> <div class="divNumber">47.</div> <div class="p"> <table class="singleColumn"> <tr> <td> <div class="pN">212</div> <div class="G">Hīnamajjhimaukkaṭṭhe,</div> </td> </tr> <tr> <td> <div class="G">sahanto avamānitaṁ;</div> </td> </tr> <tr> <td> <div class="G">Evaṁ labhati sappañño,</div> </td> </tr> <tr> <td> <div class="G">manasā yathāpatthitan”ti.</div> </td> </tr> </table> </div>
</div>
<div class="CENTER" id="p_21Cp_213">
<span class="pN">213</span>Mahiṁsarājacariyaṁ pañcamaṁ.</div>
</html>
