<html>
<div class="i">9.1.10 Samuggajātaka</div>
<div class="h">Navakanipāta</div>
<div class="h">Gijjhavagga</div>
<div class="h">Samuggajātaka</div>
<div class="q" id="p_22J_1876"> <div class="divNumber">87.</div> <div class="p"> <table class="singleColumn"> <tr> <td> <div class="pN">1876</div> <div class="G">“Kuto nu āgacchatha bho tayo janā,</div> </td> </tr> <tr> <td> <div class="G">Svāgatā etha nisīdathāsane;</div> </td> </tr> <tr> <td> <div class="G">Kaccittha bhonto kusalaṁ anāmayaṁ,</div> </td> </tr> <tr> <td> <div class="G">Cirassamabbhāgamanaṁ hi vo idha”.</div> </td> </tr> </table> </div>
</div>
<div class="q" id="p_22J_1877"> <div class="divNumber">88.</div> <div class="p"> <table class="singleColumn"> <tr> <td> <div class="pN">1877</div> <div class="G">“Ahameva eko idha majja patto,</div> </td> </tr> <tr> <td> <div class="G">Na cāpi me dutiyo koci vijjati;</div> </td> </tr> <tr> <td> <div class="G">Kimeva sandhāya te bhāsitaṁ ise,</div> </td> </tr> <tr> <td> <div class="G">‘Kuto nu āgacchatha bho tayo janā’”.</div> </td> </tr> </table> </div>
</div>
<div class="q" id="p_22J_1878"> <div class="divNumber">89.</div> <div class="p"> <table class="singleColumn"> <tr> <td> <div class="pN">1878</div> <div class="G">“Tuvañca eko bhariyā ca te piyā,</div> </td> </tr> <tr> <td> <div class="G">Samuggapakkhittanikiṇṇamantare;</div> </td> </tr> <tr> <td> <div class="G">Sā rakkhitā kucchigatāva te sadā,</div> </td> </tr> <tr> <td> <div class="G">Vāyussa puttena sahā tahiṁ ratā”.</div> </td> </tr> </table> </div>
</div>
<div class="q" id="p_22J_1879"> <div class="divNumber">90.</div> <div class="p"> <table class="singleColumn"> <tr> <td> <div class="pN">1879</div> <div class="G">“Saṁviggarūpo isinā viyākato,</div> </td> </tr> <tr> <td> <div class="G">So dānavo tattha samuggamuggili;</div> </td> </tr> <tr> <td> <div class="G">Addakkhi bhariyaṁ suci māladhāriniṁ,</div> </td> </tr> <tr> <td> <div class="G">Vāyussa puttena sahā tahiṁ rataṁ”.</div> </td> </tr> </table> </div>
</div>
<div class="q" id="p_22J_1880"> <div class="divNumber">91.</div> <div class="p"> <table class="singleColumn"> <tr> <td> <div class="pN">1880</div> <div class="G">“Sudiṭṭharūpamuggatapānuvattinā,</div> </td> </tr> <tr> <td> <div class="G">Hīnā narā ye pamadāvasaṁ gatā;</div> </td> </tr> <tr> <td> <div class="G">Yathā have pāṇarivettha rakkhitā,</div> </td> </tr> <tr> <td> <div class="G">Duṭṭhā mayī aññamabhippamodayi.</div> </td> </tr> </table> </div>
</div>
<div class="q" id="p_22J_1881"> <div class="divNumber">92.</div> <div class="p"> <table class="singleColumn"> <tr> <td> <div class="pN">1881</div> <div class="G">Divā ca ratto ca mayā upaṭṭhitā,</div> </td> </tr> <tr> <td> <div class="G">Tapassinā jotirivā vane vasaṁ;</div> </td> </tr> <tr> <td> <div class="G">Sā dhammamukkamma adhammamācari,</div> </td> </tr> <tr> <td> <div class="G">Akiriyarūpo pamadāhi santhavo.</div> </td> </tr> </table> </div>
</div>
<div class="q" id="p_22J_1882"> <div class="divNumber">93.</div> <div class="p"> <table class="singleColumn"> <tr> <td> <div class="pN">1882</div> <div class="G">Sarīramajjhamhi ṭhitātimaññahaṁ,</div> </td> </tr> <tr> <td> <div class="G">Mayhaṁ ayanti asatiṁ asaññataṁ;</div> </td> </tr> <tr> <td> <div class="G">Sā dhammamukkamma adhammamācari,</div> </td> </tr> <tr> <td> <div class="G">Akiriyarūpo pamadāhi santhavo.</div> </td> </tr> </table> </div>
</div>
<div class="q" id="p_22J_1883"> <div class="divNumber">94.</div> <div class="p"> <table class="singleColumn"> <tr> <td> <div class="pN">1883</div> <div class="G">Surakkhitaṁ meti kathaṁ nu vissase,</div> </td> </tr> <tr> <td> <div class="G">Anekacittāsu na hatthi rakkhaṇā;</div> </td> </tr> <tr> <td> <div class="G">Etā hi pātālapapātasannibhā,</div> </td> </tr> <tr> <td> <div class="G">Etthappamatto byasanaṁ nigaccha”ti.</div> </td> </tr> </table> </div>
</div>
<div class="q" id="p_22J_1884"> <div class="divNumber">95.</div> <div class="p"> <table class="singleColumn"> <tr> <td> <div class="pN">1884</div> <div class="G">“Tasmā hi te sukhino vītasokā,</div> </td> </tr> <tr> <td> <div class="G">Ye mātugāmehi caranti nissaṭā;</div> </td> </tr> <tr> <td> <div class="G">Etaṁ sivaṁ uttamamābhipatthayaṁ,</div> </td> </tr> <tr> <td> <div class="G">Na mātugāmehi kareyya santhavanti”.</div> </td> </tr> </table> </div>
</div>
<div class="CENTER" id="p_22J_1885">
<span class="pN">1885</span>Samuggajātakaṁ dasamaṁ.</div>
</html>
