<html>
<div class="i">7.4 Catukkavāra</div>
<div class="h">Ekuttarikanaya</div>
<div class="h">Catukkavāra</div>
<div class="q" id="p_5V_1485"> <div class="divNumber">324.</div> <div class="p">
<span class="pN">1485</span>Atthāpatti sakavācāya āpajjati, paravācāya vuṭṭhāti; atthāpatti paravācāya āpajjati, sakavācāya vuṭṭhāti; atthāpatti sakavācāya āpajjati, sakavācāya vuṭṭhāti; atthāpatti paravācāya āpajjati, paravācāya vuṭṭhāti. Atthāpatti kāyena āpajjati, vācāya vuṭṭhāti; atthāpatti vācāya āpajjati, kāyena vuṭṭhāti; atthāpatti kāyena āpajjati, kāyena vuṭṭhāti; atthāpatti vācāya āpajjati, vācāya vuṭṭhāti. Atthāpatti pasutto āpajjati, paṭibuddho vuṭṭhāti; atthāpatti paṭibuddho āpajjati, pasutto vuṭṭhāti; atthāpatti pasutto āpajjati, pasutto vuṭṭhāti; atthāpatti paṭibuddho āpajjati, paṭibuddho vuṭṭhāti. Atthāpatti acittako āpajjati, sacittako vuṭṭhāti; atthāpatti sacittako āpajjati, acittako vuṭṭhāti; atthāpatti acittako āpajjati, acittako vuṭṭhāti; atthāpatti sacittako āpajjati, sacittako vuṭṭhāti. Atthāpatti āpajjanto deseti; desento āpajjati; atthāpatti āpajjanto vuṭṭhāti; vuṭṭhahanto āpajjati. Atthāpatti kammena āpajjati, akammena vuṭṭhāti; atthāpatti akammena āpajjati, kammena vuṭṭhāti; atthāpatti kammena āpajjati, kammena vuṭṭhāti; atthāpatti akammena āpajjati, akammena vuṭṭhāti. </div>
</div>
<div class="q" id="p_5V_1486"> <div class="p">
<span class="pN">1486</span>Cattāro anariyavohārā—  adiṭṭhe diṭṭhavāditā, assute sutavāditā, amute mutavāditā, aviññāte viññātavāditā. Cattāro ariyavohārā—  adiṭṭhe adiṭṭhavāditā, assute assutavāditā, amute amutavāditā, aviññāte aviññātavāditā. Aparepi cattāro anariyavohārā—  diṭṭhe adiṭṭhavāditā, sute assutavāditā, mute amutavāditā, viññāte aviññātavāditā. Cattāro ariyavohārā—  diṭṭhe diṭṭhavāditā, sute sutavāditā, mute mutavāditā, viññāte viññātavāditā. </div>
</div>
<div class="q" id="p_5V_1487"> <div class="p">
<span class="pN">1487</span>Cattāro pārājikā bhikkhūnaṁ bhikkhunīhi sādhāraṇā; cattāro pārājikā bhikkhunīnaṁ bhikkhūhi asādhāraṇā. Cattāro parikkhārā—  atthi parikkhāro rakkhitabbo gopetabbo mamāyitabbo paribhuñjitabbo; atthi parikkhāro rakkhitabbo gopetabbo mamāyitabbo, na paribhuñjitabbo; atthi parikkhāro rakkhitabbo gopetabbo, na mamāyitabbo na paribhuñjitabbo; atthi parikkhāro na rakkhitabbo na gopetabbo, na mamāyitabbo na paribhuñjitabbo. Atthāpatti sammukhā āpajjati, parammukhā vuṭṭhāti; atthāpatti parammukhā āpajjati, sammukhā vuṭṭhāti; atthāpatti sammukhā āpajjati, sammukhā vuṭṭhāti; atthāpatti parammukhā āpajjati, parammukhā vuṭṭhāti. Atthāpatti ajānanto āpajjati, jānanto vuṭṭhāti; atthāpatti jānanto āpajjati, ajānanto vuṭṭhāti; atthāpatti ajānanto āpajjati, ajānanto vuṭṭhāti; atthāpatti jānanto āpajjati, jānanto vuṭṭhāti. </div>
</div>
<div class="q" id="p_5V_1488"> <div class="p">
<span class="pN">1488</span>Catūhākārehi āpattiṁ āpajjati—  kāyena āpajjati, vācāya āpajjati, kāyena vācāya āpajjati, kammavācāya āpajjati. Aparehipi catūhākārehi āpattiṁ āpajjati—  saṁghamajjhe, gaṇamajjhe, puggalassa santike, liṅgapātubhāvena. Catūhākārehi āpattiyā vuṭṭhāti—  kāyena vuṭṭhāti, vācāya vuṭṭhāti, kāyena vācāya vuṭṭhāti, kammavācāya vuṭṭhāti. Aparehipi catūhākārehi āpattiyā vuṭṭhāti—  saṁghamajjhe, gaṇamajjhe, puggalassa santike, liṅgapātubhāvena. Saha paṭilābhena purimaṁ jahati, pacchime patiṭṭhāti, viññattiyo paṭippassambhanti, paṇṇattiyo nirujjhanti. Saha paṭilābhena pacchimaṁ jahati, purime patiṭṭhāti, viññattiyo paṭippassambhanti, paṇṇattiyo nirujjhanti. Catasso codanā—  sīlavipattiyā codeti, ācāravipattiyā codeti, diṭṭhivipattiyā codeti, ājīvavipattiyā codeti. Cattāro parivāsā—  paṭicchannaparivāso, appaṭicchannaparivāso, suddhantaparivāso, samodhānaparivāso. Cattāro mānattā—  paṭicchannamānattaṁ, appaṭicchannamānattaṁ, pakkhamānattaṁ, samodhānamānattaṁ. Cattāro mānattacārikassa bhikkhuno ratticchedā—  sahavāso, vippavāso, anārocanā, ūne gaṇe carati. Cattāro sāmukkaṁsā. Cattāro paṭiggahitaparibhogā—  yāvakālikaṁ, yāmakālikaṁ, sattāhakālikaṁ, yāvajīvikaṁ. Cattāri mahāvikaṭāni—  gūtho, muttaṁ, chārikā, mattikā. Cattāri kammāni—  apalokanakammaṁ, ñattikammaṁ, ñattidutiyakammaṁ, ñatticatutthakammaṁ. Aparānipi cattāri kammāni—  adhammena vaggakammaṁ, adhammena samaggakammaṁ, dhammena vaggakammaṁ, dhammena samaggakammaṁ. Catasso vipattiyo—  sīlavipatti, ācāravipatti, diṭṭhivipatti, ājīvavipatti. Cattāri adhikaraṇāni—  vivādādhikaraṇaṁ, anuvādādhikaraṇaṁ, āpattādhikaraṇaṁ, kiccādhikaraṇaṁ. Cattāro parisadūsanā—  bhikkhu dussīlo pāpadhammo parisadūsano, bhikkhunī dussīlā pāpadhammā parisadūsanā, upāsako dussīlo pāpadhammo parisadūsano, upāsikā dussīlā pāpadhammā parisadūsanā. Cattāro parisasobhanā—  bhikkhu sīlavā kalyāṇadhammo parisasobhano, bhikkhunī sīlavatī kalyāṇadhammā parisasobhanā, upāsako sīlavā kalyāṇadhammo parisasobhano, upāsikā sīlavatī kalyāṇadhammā parisasobhanā. </div>
</div>
<div class="q" id="p_5V_1489"> <div class="p">
<span class="pN">1489</span>Atthāpatti āgantuko āpajjati, no āvāsiko; atthāpatti āvāsiko āpajjati, no āgantuko; atthāpatti āgantuko ceva āpajjati āvāsiko ca atthāpatti neva āgantuko āpajjati, no āvāsiko. Atthāpatti gamiko āpajjati, no āvāsiko; atthāpatti āvāsiko āpajjati, no gamiko; atthāpatti gamiko ceva āpajjati āvāsiko ca; atthāpatti neva gamiko āpajjati no āvāsiko. Atthi vatthunānattatā no āpattinānattatā, atthi āpattinānattatā no vatthunānattatā, atthi vatthunānattatā ceva āpattinānattatā ca, atthi neva vatthunānattatā no āpattinānattatā. Atthi vatthusabhāgatā no āpattisabhāgatā, atthi āpattisabhāgatā no vatthusabhāgatā, atthi vatthusabhāgatā ceva āpattisabhāgatā ca atthi neva vatthusabhāgatā no āpattisabhāgatā. Atthāpatti upajjhāyo āpajjati no saddhivihāriko, atthāpatti saddhivihāriko āpajjati no upajjhāyo, atthāpatti upajjhāyo ceva āpajjati saddhivihāriko ca, atthāpatti neva upajjhāyo āpajjati no saddhivihāriko. Atthāpatti ācariyo āpajjati no antevāsiko, atthāpatti antevāsiko āpajjati no ācariyo, atthāpatti ācariyo ceva āpajjati antevāsiko ca, atthāpatti neva ācariyo āpajjati no antevāsiko. Cattāro paccayā anāpatti vassacchedassa—  saṁgho vā bhinno hoti, saṁghaṁ vā bhinditukāmā honti, jīvitantarāyo vā hoti, brahmacariyantarāyo vā hoti. Cattāri vacīduccaritāni—  musāvādo, pisuṇā vācā, pharusā vācā, samphappalāpo. Cattāri vacīsucaritāni—  saccavācā, apisuṇā vācā, saṇhā vācā, mantā bhāsā. Atthi ādiyanto garukaṁ āpattiṁ āpajjati, payojento lahukaṁ; atthi ādiyanto lahukaṁ āpattiṁ āpajjati, payojento garukaṁ, atthi ādiyantopi payojentopi garukaṁ āpattiṁ āpajjati; atthi ādiyantopi payojentopi lahukaṁ āpattiṁ āpajjati. </div>
</div>
<div class="q" id="p_5V_1490"> <div class="p">
<span class="pN">1490</span>Atthi puggalo abhivādanāraho, no paccuṭṭhānāraho; atthi puggalo paccuṭṭhānāraho, no abhivādanāraho; atthi puggalo abhivādanāraho ceva paccuṭṭhānāraho ca; atthi puggalo neva abhivādanāraho no paccuṭṭhānāraho. Atthi puggalo āsanāraho, no abhivādanāraho; atthi puggalo abhivādanāraho, no āsanāraho; atthi puggalo āsanāraho ceva abhivādanāraho ca; atthi puggalo neva āsanāraho no abhivādanāraho. Atthāpatti kāle āpajjati, no vikāle; atthāpatti vikāle āpajjati, no kāle; atthāpatti kāle ceva āpajjati vikāle ca; atthāpatti neva kāle āpajjati no vikāle. Atthi paṭiggahitaṁ kāle kappati, no vikāle; atthi paṭiggahitaṁ vikāle kappati, no kāle; atthi paṭiggahitaṁ kāle ceva kappati vikāle ca; atthi paṭiggahitaṁ neva kāle kappati no vikāle. Atthāpatti paccantimesu janapadesu āpajjati, no majjhimesu; atthāpatti majjhimesu janapadesu āpajjati, no paccantimesu; atthāpatti paccantimesu ceva janapadesu āpajjati majjhimesu ca; atthāpatti neva paccantimesu janapadesu āpajjati no majjhimesu. Atthi paccantimesu janapadesu kappati, no majjhimesu; atthi majjhimesu janapadesu kappati, no paccantimesu; atthi paccantimesu ceva janapadesu kappati majjhimesu ca; atthi neva paccantimesu janapadesu kappati no majjhimesu. Atthāpatti anto āpajjati, no bahi; atthāpatti bahi āpajjati, no anto; atthāpatti anto ceva āpajjati bahi ca; atthāpatti neva anto āpajjati no bahi. Atthāpatti antosīmāya āpajjati, no bahisīmāya; atthāpatti bahisīmāya āpajjati, no antosīmāya; atthāpatti antosīmāya ceva āpajjati bahisīmāya ca; atthāpatti neva antosīmāya āpajjati no bahisīmāya. Atthāpatti gāme āpajjati, no araññe; atthāpatti araññe āpajjati, no gāme; atthāpatti gāme ceva āpajjati araññe ca; atthāpatti neva gāme āpajjati no araññe. </div>
</div>
<div class="q" id="p_5V_1491"> <div class="p">
<span class="pN">1491</span>Catasso codanā—  vatthusandassanā, āpattisandassanā, saṁvāsapaṭikkhepo, sāmīcipaṭikkhepo. Cattāro pubbakiccā. Cattāro pattakallā. Cattāri anaññapācittiyāni. Catasso bhikkhusammutiyo. Cattāri agatigamanāni—  chandāgatiṁ gacchati, dosāgatiṁ gacchati, mohāgatiṁ gacchati, bhayāgatiṁ gacchati. Cattāri nāgatigamanāni—  na chandāgatiṁ gacchati, na dosāgatiṁ gacchati, na mohāgatiṁ gacchati, na bhayāgatiṁ gacchati. Catūhaṅgehi samannāgato alajjī bhikkhu saṁghaṁ bhindati—  chandāgatiṁ gacchanto, dosāgatiṁ gacchanto, mohāgatiṁ gacchanto, bhayāgatiṁ gacchanto. Catūhaṅgehi samannāgato pesalo bhikkhu bhinnaṁ saṁghaṁ samaggaṁ karoti—  na chandāgatiṁ gacchanto, na dosāgatiṁ gacchanto, na mohāgatiṁ gacchanto, na bhayāgatiṁ gacchanto. Catūhaṅgehi samannāgatassa bhikkhuno vinayo na pucchitabbo—  chandāgatiṁ gacchati, dosāgatiṁ gacchati, mohāgatiṁ gacchati, bhayāgatiṁ gacchati. Catūhaṅgehi samannāgatena bhikkhunā vinayo na pucchitabbo—  chandāgatiṁ gacchati, dosāgatiṁ gacchati, mohāgatiṁ gacchati, bhayāgatiṁ gacchati. Catūhaṅgehi samannāgatassa bhikkhuno vinayo na vissajjetabbo—  chandāgatiṁ gacchati, dosāgatiṁ gacchati, mohāgatiṁ gacchati, bhayāgatiṁ gacchati. Catūhaṅgehi samannāgatena bhikkhunā vinayo na vissajjetabbo—  chandāgatiṁ gacchati, dosāgatiṁ gacchati, mohāgatiṁ gacchati, bhayāgatiṁ gacchati. Catūhaṅgehi samannāgatassa bhikkhuno anuyogo na dātabbo—  chandāgatiṁ gacchati, dosāgatiṁ gacchati, mohāgatiṁ gacchati, bhayāgatiṁ gacchati. Catūhaṅgehi samannāgatena bhikkhunā saddhiṁ vinayo na sākacchitabbo—  chandāgatiṁ gacchati, dosāgatiṁ gacchati, mohāgatiṁ gacchati, bhayāgatiṁ gacchati. Atthāpatti gilāno āpajjati, no agilāno; atthāpatti agilāno āpajjati, no gilāno; atthāpatti gilāno ceva āpajjati agilāno ca; atthāpatti neva gilāno āpajjati no agilāno. Cattāri adhammikāni pātimokkhaṭṭhapanāni. Cattāri dhammikāni pātimokkhaṭṭhapanāni. </div>
</div>
<div class="CENTER" id="p_5V_1492">
<span class="pN">1492</span>Catukkaṁ niṭṭhitaṁ.</div>
<div class="SUMMARY" id="p_5V_1493">
<span class="pN">1493</span><span class="firstLetter">T</span>assuddānaṁ</div>
<div class="q" id="p_5V_1494"> <div class="p"> <table class="singleColumn"> <tr> <td> <div class="pN">1494</div> <div class="G">Sakavācāya kāyena,</div> </td> </tr> <tr> <td> <div class="G">pasutto ca acittako;</div> </td> </tr> <tr> <td> <div class="G">Āpajjanto ca kammena,</div> </td> </tr> <tr> <td> <div class="G">vohārā caturo tathā.</div> </td> </tr> </table> </div>
</div>
<div class="q" id="p_5V_1495"> <div class="p"> <table class="singleColumn"> <tr> <td> <div class="pN">1495</div> <div class="G">Bhikkhūnaṁ bhikkhunīnañca,</div> </td> </tr> <tr> <td> <div class="G">parikkhāro ca sammukhā;</div> </td> </tr> <tr> <td> <div class="G">Ajānakāye majjhe ca,</div> </td> </tr> <tr> <td> <div class="G">vuṭṭhāti duvidhā tathā.</div> </td> </tr> </table> </div>
</div>
<div class="q" id="p_5V_1496"> <div class="p"> <table class="singleColumn"> <tr> <td> <div class="pN">1496</div> <div class="G">Paṭilābhena codanā,</div> </td> </tr> <tr> <td> <div class="G">parivāsā ca vuccati;</div> </td> </tr> <tr> <td> <div class="G">Mānattacārikā cāpi,</div> </td> </tr> <tr> <td> <div class="G">sāmukkaṁsā paṭiggahi.</div> </td> </tr> </table> </div>
</div>
<div class="q" id="p_5V_1497"> <div class="p"> <table class="singleColumn"> <tr> <td> <div class="pN">1497</div> <div class="G">Mahāvikaṭakammāni,</div> </td> </tr> <tr> <td> <div class="G">puna kamme vipattiyo;</div> </td> </tr> <tr> <td> <div class="G">Adhikaraṇā dussīlā ca,</div> </td> </tr> <tr> <td> <div class="G">sobhanāgantukena ca.</div> </td> </tr> </table> </div>
</div>
<div class="q" id="p_5V_1498"> <div class="p"> <table class="singleColumn"> <tr> <td> <div class="pN">1498</div> <div class="G">Gamiko vatthunānattā,</div> </td> </tr> <tr> <td> <div class="G">sabhāgupajjhāyena ca;</div> </td> </tr> <tr> <td> <div class="G">Ācariyo paccayā vā,</div> </td> </tr> <tr> <td> <div class="G">duccaritaṁ sucaritaṁ.</div> </td> </tr> </table> </div>
</div>
<div class="q" id="p_5V_1499"> <div class="p"> <table class="singleColumn"> <tr> <td> <div class="pN">1499</div> <div class="G">Ādiyanto puggalo ca,</div> </td> </tr> <tr> <td> <div class="G">araho āsanena ca;</div> </td> </tr> <tr> <td> <div class="G">Kāle ca kappati ceva,</div> </td> </tr> <tr> <td> <div class="G">paccantimesu kappati.</div> </td> </tr> </table> </div>
</div>
<div class="q" id="p_5V_1500"> <div class="p"> <table class="singleColumn"> <tr> <td> <div class="pN">1500</div> <div class="G">Anto anto ca sīmāya,</div> </td> </tr> <tr> <td> <div class="G">gāme ca codanāya ca;</div> </td> </tr> <tr> <td> <div class="G">Pubbakiccaṁ pattakallaṁ,</div> </td> </tr> <tr> <td> <div class="G">anaññā sammutiyo ca.</div> </td> </tr> </table> </div>
</div>
<div class="q" id="p_5V_1501"> <div class="p"> <table class="singleColumn"> <tr> <td> <div class="pN">1501</div> <div class="G">Agati nāgati ceva,</div> </td> </tr> <tr> <td> <div class="G">alajjī pesalena ca;</div> </td> </tr> <tr> <td> <div class="G">Pucchitabbā duve ceva,</div> </td> </tr> <tr> <td> <div class="G">vissajjeyyā tathā duve;</div> </td> </tr> <tr> <td> <div class="G">Anuyogo ca sākacchā,</div> </td> </tr> <tr> <td> <div class="G">gilāno ṭhapanena cāti.</div> </td> </tr> </table> </div>
</div>
</html>
