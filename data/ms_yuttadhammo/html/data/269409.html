<html>
<div class="i">16.1.6 Mahākapijātaka</div>
<div class="h">Tiṁsanipāta</div>
<div class="h">Kiṁchandavagga</div>
<div class="h">Mahākapijātaka</div>
<div class="q" id="p_22J_3438"> <div class="divNumber">178.</div> <div class="p"> <table class="singleColumn"> <tr> <td> <div class="pN">3438</div> <div class="G">Bārāṇasyaṁ ahū rājā,</div> </td> </tr> <tr> <td> <div class="G">kāsīnaṁ raṭṭhavaḍḍhano;</div> </td> </tr> <tr> <td> <div class="G">Mittāmaccaparibyūḷho,</div> </td> </tr> <tr> <td> <div class="G">agamāsi migājinaṁ.</div> </td> </tr> </table> </div>
</div>
<div class="q" id="p_22J_3439"> <div class="divNumber">179.</div> <div class="p"> <table class="singleColumn"> <tr> <td> <div class="pN">3439</div> <div class="G">Tattha brāhmaṇamaddakkhi,</div> </td> </tr> <tr> <td> <div class="G">setaṁ citraṁ kilāsinaṁ;</div> </td> </tr> <tr> <td> <div class="G">Viddhastaṁ koviḷāraṁva,</div> </td> </tr> <tr> <td> <div class="G">kisaṁ dhamanisanthataṁ.</div> </td> </tr> </table> </div>
</div>
<div class="q" id="p_22J_3440"> <div class="divNumber">180.</div> <div class="p"> <table class="singleColumn"> <tr> <td> <div class="pN">3440</div> <div class="G">Paramakāruññataṁ pattaṁ,</div> </td> </tr> <tr> <td> <div class="G">disvā kicchagataṁ naraṁ;</div> </td> </tr> <tr> <td> <div class="G">Avaca byamhito rājā,</div> </td> </tr> <tr> <td> <div class="G">“yakkhānaṁ katamo nusi.</div> </td> </tr> </table> </div>
</div>
<div class="q" id="p_22J_3441"> <div class="divNumber">181.</div> <div class="p"> <table class="singleColumn"> <tr> <td> <div class="pN">3441</div> <div class="G">Hatthapādā ca te setā,</div> </td> </tr> <tr> <td> <div class="G">tato setataraṁ siro;</div> </td> </tr> <tr> <td> <div class="G">Gattaṁ kammāsavaṇṇaṁ te,</div> </td> </tr> <tr> <td> <div class="G">kilāsabahulo casi.</div> </td> </tr> </table> </div>
</div>
<div class="q" id="p_22J_3442"> <div class="divNumber">182.</div> <div class="p"> <table class="singleColumn"> <tr> <td> <div class="pN">3442</div> <div class="G">Vaṭṭanāvaḷi saṅkāsā,</div> </td> </tr> <tr> <td> <div class="G">piṭṭhi te ninnatunnatā;</div> </td> </tr> <tr> <td> <div class="G">Kāḷapabbāva te aṅgā,</div> </td> </tr> <tr> <td> <div class="G">nāññaṁ passāmi edisaṁ.</div> </td> </tr> </table> </div>
</div>
<div class="q" id="p_22J_3443"> <div class="divNumber">183.</div> <div class="p"> <table class="singleColumn"> <tr> <td> <div class="pN">3443</div> <div class="G">Ugghaṭṭapādo tasito,</div> </td> </tr> <tr> <td> <div class="G">kiso dhamanisanthato;</div> </td> </tr> <tr> <td> <div class="G">Chāto ātattarūposi,</div> </td> </tr> <tr> <td> <div class="G">kutosi kattha gacchasi.</div> </td> </tr> </table> </div>
</div>
<div class="q" id="p_22J_3444"> <div class="divNumber">184.</div> <div class="p"> <table class="singleColumn"> <tr> <td> <div class="pN">3444</div> <div class="G">Duddasī appakārosi,</div> </td> </tr> <tr> <td> <div class="G">dubbaṇṇo bhīmadassano;</div> </td> </tr> <tr> <td> <div class="G">Janetti yāpi te mātā,</div> </td> </tr> <tr> <td> <div class="G">na taṁ iccheyya passituṁ.</div> </td> </tr> </table> </div>
</div>
<div class="q" id="p_22J_3445"> <div class="divNumber">185.</div> <div class="p"> <table class="singleColumn"> <tr> <td> <div class="pN">3445</div> <div class="G">Kiṁ kammamakaraṁ pubbe,</div> </td> </tr> <tr> <td> <div class="G">Kaṁ avajjhaṁ aghātayi;</div> </td> </tr> <tr> <td> <div class="G">Kibbisaṁ yaṁ karitvāna,</div> </td> </tr> <tr> <td> <div class="G">Idaṁ dukkhaṁ upāgami”.</div> </td> </tr> </table> </div>
</div>
<div class="q" id="p_22J_3446"> <div class="divNumber">186.</div> <div class="p"> <table class="singleColumn"> <tr> <td> <div class="pN">3446</div> <div class="G">“Taggha te ahamakkhissaṁ,</div> </td> </tr> <tr> <td> <div class="G">yathāpi kusalo tathā;</div> </td> </tr> <tr> <td> <div class="G">Saccavādiñhi lokasmiṁ,</div> </td> </tr> <tr> <td> <div class="G">pasaṁsantīdha paṇḍitā.</div> </td> </tr> </table> </div>
</div>
<div class="q" id="p_22J_3447"> <div class="divNumber">187.</div> <div class="p"> <table class="singleColumn"> <tr> <td> <div class="pN">3447</div> <div class="G">Eko caraṁ gogaveso,</div> </td> </tr> <tr> <td> <div class="G">mūḷho accasariṁ vane;</div> </td> </tr> <tr> <td> <div class="G">Araññe irīṇe vivane,</div> </td> </tr> <tr> <td> <div class="G">nānākuñjarasevite.</div> </td> </tr> </table> </div>
</div>
<div class="q" id="p_22J_3448"> <div class="divNumber">188.</div> <div class="p"> <table class="singleColumn"> <tr> <td> <div class="pN">3448</div> <div class="G">Vāḷamigānucarite,</div> </td> </tr> <tr> <td> <div class="G">vippanaṭṭhosmi kānane;</div> </td> </tr> <tr> <td> <div class="G">Acariṁ tattha sattāhaṁ,</div> </td> </tr> <tr> <td> <div class="G">khuppipāsasamappito.</div> </td> </tr> </table> </div>
</div>
<div class="q" id="p_22J_3449"> <div class="divNumber">189.</div> <div class="p"> <table class="singleColumn"> <tr> <td> <div class="pN">3449</div> <div class="G">Tattha tindukamaddakkhiṁ,</div> </td> </tr> <tr> <td> <div class="G">visamaṭṭhaṁ bubhukkhito;</div> </td> </tr> <tr> <td> <div class="G">Papātamabhilambantaṁ,</div> </td> </tr> <tr> <td> <div class="G">sampannaphaladhārinaṁ.</div> </td> </tr> </table> </div>
</div>
<div class="q" id="p_22J_3450"> <div class="divNumber">190.</div> <div class="p"> <table class="singleColumn"> <tr> <td> <div class="pN">3450</div> <div class="G">Vātassitāni bhakkhesiṁ,</div> </td> </tr> <tr> <td> <div class="G">tāni rucciṁsu me bhusaṁ;</div> </td> </tr> <tr> <td> <div class="G">Atitto rukkhamārūhiṁ,</div> </td> </tr> <tr> <td> <div class="G">tattha hessāmi āsito.</div> </td> </tr> </table> </div>
</div>
<div class="q" id="p_22J_3451"> <div class="divNumber">191.</div> <div class="p"> <table class="singleColumn"> <tr> <td> <div class="pN">3451</div> <div class="G">Ekaṁ me bhakkhitaṁ āsi,</div> </td> </tr> <tr> <td> <div class="G">dutiyaṁ abhipatthitaṁ;</div> </td> </tr> <tr> <td> <div class="G">Tato sā bhañjatha sākhā,</div> </td> </tr> <tr> <td> <div class="G">chinnā pharasunā viya.</div> </td> </tr> </table> </div>
</div>
<div class="q" id="p_22J_3452"> <div class="divNumber">192.</div> <div class="p"> <table class="singleColumn"> <tr> <td> <div class="pN">3452</div> <div class="G">Sohaṁ sahāva sākhāhi,</div> </td> </tr> <tr> <td> <div class="G">uddhampādo avaṁsiro;</div> </td> </tr> <tr> <td> <div class="G">Appatiṭṭhe anālambe,</div> </td> </tr> <tr> <td> <div class="G">giriduggasmi pāpataṁ.</div> </td> </tr> </table> </div>
</div>
<div class="q" id="p_22J_3453"> <div class="divNumber">193.</div> <div class="p"> <table class="singleColumn"> <tr> <td> <div class="pN">3453</div> <div class="G">Yasmā ca vāri gambhīraṁ,</div> </td> </tr> <tr> <td> <div class="G">tasmā na samapajjisaṁ;</div> </td> </tr> <tr> <td> <div class="G">Tattha sesiṁ nirānando,</div> </td> </tr> <tr> <td> <div class="G">anūnā dasa rattiyo.</div> </td> </tr> </table> </div>
</div>
<div class="q" id="p_22J_3454"> <div class="divNumber">194.</div> <div class="p"> <table class="singleColumn"> <tr> <td> <div class="pN">3454</div> <div class="G">Athettha kapi māgañchi,</div> </td> </tr> <tr> <td> <div class="G">gonaṅgulo darīcaro;</div> </td> </tr> <tr> <td> <div class="G">Sākhāhi sākhaṁ vicaranto,</div> </td> </tr> <tr> <td> <div class="G">khādamāno dumapphalaṁ.</div> </td> </tr> </table> </div>
</div>
<div class="q" id="p_22J_3455"> <div class="divNumber">195.</div> <div class="p"> <table class="singleColumn"> <tr> <td> <div class="pN">3455</div> <div class="G">So maṁ disvā kisaṁ paṇḍuṁ,</div> </td> </tr> <tr> <td> <div class="G">kāruññamakaraṁ mayi;</div> </td> </tr> <tr> <td> <div class="G">Ambho ko nāma so ettha,</div> </td> </tr> <tr> <td> <div class="G">evaṁ dukkhena aṭṭito.</div> </td> </tr> </table> </div>
</div>
<div class="q" id="p_22J_3456"> <div class="divNumber">196.</div> <div class="p"> <table class="singleColumn"> <tr> <td> <div class="pN">3456</div> <div class="G">Manusso amanusso vā,</div> </td> </tr> <tr> <td> <div class="G">attānaṁ me pavedaya;</div> </td> </tr> <tr> <td> <div class="G">Tassañjaliṁ paṇāmetvā,</div> </td> </tr> <tr> <td> <div class="G">idaṁ vacanamabraviṁ.</div> </td> </tr> </table> </div>
</div>
<div class="q" id="p_22J_3457"> <div class="divNumber">197.</div> <div class="p"> <table class="singleColumn"> <tr> <td> <div class="pN">3457</div> <div class="G">Manussohaṁ byasampatto,</div> </td> </tr> <tr> <td> <div class="G">sā me natthi ito gati;</div> </td> </tr> <tr> <td> <div class="G">Taṁ vo vadāmi bhaddaṁ vo,</div> </td> </tr> <tr> <td> <div class="G">tvañca me saraṇaṁ bhava.</div> </td> </tr> </table> </div>
</div>
<div class="q" id="p_22J_3458"> <div class="divNumber">198.</div> <div class="p"> <table class="singleColumn"> <tr> <td> <div class="pN">3458</div> <div class="G">Garuṁ silaṁ gahetvāna,</div> </td> </tr> <tr> <td> <div class="G">vicarī pabbate kapi;</div> </td> </tr> <tr> <td> <div class="G">Silāya yoggaṁ katvāna,</div> </td> </tr> <tr> <td> <div class="G">nisabho etadabravi.</div> </td> </tr> </table> </div>
</div>
<div class="q" id="p_22J_3459"> <div class="divNumber">199.</div> <div class="p"> <table class="singleColumn"> <tr> <td> <div class="pN">3459</div> <div class="G">Ehi me piṭṭhimāruyha,</div> </td> </tr> <tr> <td> <div class="G">gīvaṁ gaṇhāhi bāhubhi;</div> </td> </tr> <tr> <td> <div class="G">Ahaṁ taṁ uddharissāmi,</div> </td> </tr> <tr> <td> <div class="G">giriduggata vegasā.</div> </td> </tr> </table> </div>
</div>
<div class="q" id="p_22J_3460"> <div class="divNumber">200.</div> <div class="p"> <table class="singleColumn"> <tr> <td> <div class="pN">3460</div> <div class="G">Tassa taṁ vacanaṁ sutvā,</div> </td> </tr> <tr> <td> <div class="G">vānarindassa sirīmato;</div> </td> </tr> <tr> <td> <div class="G">Piṭṭhimāruyha dhīrassa,</div> </td> </tr> <tr> <td> <div class="G">gīvaṁ bāhāhi aggahiṁ.</div> </td> </tr> </table> </div>
</div>
<div class="q" id="p_22J_3461"> <div class="divNumber">201.</div> <div class="p"> <table class="singleColumn"> <tr> <td> <div class="pN">3461</div> <div class="G">So maṁ tato samuṭṭhāsi,</div> </td> </tr> <tr> <td> <div class="G">tejassī balavā kapi;</div> </td> </tr> <tr> <td> <div class="G">Vihaññamāno kicchena,</div> </td> </tr> <tr> <td> <div class="G">giriduggata vegasā.</div> </td> </tr> </table> </div>
</div>
<div class="q" id="p_22J_3462"> <div class="divNumber">202.</div> <div class="p"> <table class="singleColumn"> <tr> <td> <div class="pN">3462</div> <div class="G">Uddharitvāna maṁ santo,</div> </td> </tr> <tr> <td> <div class="G">nisabho etadabravi;</div> </td> </tr> <tr> <td> <div class="G">Iṅgha maṁ samma rakkhassu,</div> </td> </tr> <tr> <td> <div class="G">pasupissaṁ muhuttakaṁ.</div> </td> </tr> </table> </div>
</div>
<div class="q" id="p_22J_3463"> <div class="divNumber">203.</div> <div class="p"> <table class="singleColumn"> <tr> <td> <div class="pN">3463</div> <div class="G">Sīhā byagghā ca dīpī ca,</div> </td> </tr> <tr> <td> <div class="G">acchakokataracchayo;</div> </td> </tr> <tr> <td> <div class="G">Te maṁ pamattaṁ hiṁseyyuṁ,</div> </td> </tr> <tr> <td> <div class="G">te tvaṁ disvā nivāraya.</div> </td> </tr> </table> </div>
</div>
<div class="q" id="p_22J_3464"> <div class="divNumber">204.</div> <div class="p"> <table class="singleColumn"> <tr> <td> <div class="pN">3464</div> <div class="G">Evaṁ me parittātūna,</div> </td> </tr> <tr> <td> <div class="G">pasupī so muhuttakaṁ;</div> </td> </tr> <tr> <td> <div class="G">Tadāhaṁ pāpikaṁ diṭṭhiṁ,</div> </td> </tr> <tr> <td> <div class="G">paṭilacchiṁ ayoniso.</div> </td> </tr> </table> </div>
</div>
<div class="q" id="p_22J_3465"> <div class="divNumber">205.</div> <div class="p"> <table class="singleColumn"> <tr> <td> <div class="pN">3465</div> <div class="G">Bhakkho ayaṁ manussānaṁ,</div> </td> </tr> <tr> <td> <div class="G">yathā caññe vane migā;</div> </td> </tr> <tr> <td> <div class="G">Yaṁ nūnimaṁ vadhitvāna,</div> </td> </tr> <tr> <td> <div class="G">chāto khādeyya vānaraṁ.</div> </td> </tr> </table> </div>
</div>
<div class="q" id="p_22J_3466"> <div class="divNumber">206.</div> <div class="p"> <table class="singleColumn"> <tr> <td> <div class="pN">3466</div> <div class="G">Asito ca gamissāmi,</div> </td> </tr> <tr> <td> <div class="G">maṁsamādāya sambalaṁ;</div> </td> </tr> <tr> <td> <div class="G">Kantāraṁ nittharissāmi,</div> </td> </tr> <tr> <td> <div class="G">pātheyyaṁ me bhavissati.</div> </td> </tr> </table> </div>
</div>
<div class="q" id="p_22J_3467"> <div class="divNumber">207.</div> <div class="p"> <table class="singleColumn"> <tr> <td> <div class="pN">3467</div> <div class="G">Tato silaṁ gahetvāna,</div> </td> </tr> <tr> <td> <div class="G">matthakaṁ sannitāḷayiṁ;</div> </td> </tr> <tr> <td> <div class="G">Mama gattakilantassa,</div> </td> </tr> <tr> <td> <div class="G">pahāro dubbalo ahu.</div> </td> </tr> </table> </div>
</div>
<div class="q" id="p_22J_3468"> <div class="divNumber">208.</div> <div class="p"> <table class="singleColumn"> <tr> <td> <div class="pN">3468</div> <div class="G">So ca vegenudappatto,</div> </td> </tr> <tr> <td> <div class="G">kapi ruhira makkhito;</div> </td> </tr> <tr> <td> <div class="G">Assupuṇṇehi nettehi,</div> </td> </tr> <tr> <td> <div class="G">rodanto maṁ udikkhati.</div> </td> </tr> </table> </div>
</div>
<div class="q" id="p_22J_3469"> <div class="divNumber">209.</div> <div class="p"> <table class="singleColumn"> <tr> <td> <div class="pN">3469</div> <div class="G">‘Māyyomaṁ kari bhaddante,</div> </td> </tr> <tr> <td> <div class="G">tvañca nāmedisaṁ kari;</div> </td> </tr> <tr> <td> <div class="G">Tvañca kho nāma dīghāvu,</div> </td> </tr> <tr> <td> <div class="G">aññe vāretumarahasi.</div> </td> </tr> </table> </div>
</div>
<div class="q" id="p_22J_3470"> <div class="divNumber">210.</div> <div class="p"> <table class="singleColumn"> <tr> <td> <div class="pN">3470</div> <div class="G">Aho vata re purisa,</div> </td> </tr> <tr> <td> <div class="G">tāvadukkarakāraka;</div> </td> </tr> <tr> <td> <div class="G">Edisā visamā duggā,</div> </td> </tr> <tr> <td> <div class="G">papātā uddhato mayā.</div> </td> </tr> </table> </div>
</div>
<div class="q" id="p_22J_3471"> <div class="divNumber">211.</div> <div class="p"> <table class="singleColumn"> <tr> <td> <div class="pN">3471</div> <div class="G">Ānīto paralokāva,</div> </td> </tr> <tr> <td> <div class="G">dubbheyyaṁ maṁ amaññatha;</div> </td> </tr> <tr> <td> <div class="G">Taṁ tena pāpadhammena,</div> </td> </tr> <tr> <td> <div class="G">pāpaṁ pāpena cintitaṁ.</div> </td> </tr> </table> </div>
</div>
<div class="q" id="p_22J_3472"> <div class="divNumber">212.</div> <div class="p"> <table class="singleColumn"> <tr> <td> <div class="pN">3472</div> <div class="G">Mā heva tvaṁ adhammaṭṭha,</div> </td> </tr> <tr> <td> <div class="G">vedanaṁ kaṭukaṁ phusi;</div> </td> </tr> <tr> <td> <div class="G">Mā heva pāpakammaṁ taṁ,</div> </td> </tr> <tr> <td> <div class="G">phalaṁ veḷuṁva taṁ vadhi.</div> </td> </tr> </table> </div>
</div>
<div class="q" id="p_22J_3473"> <div class="divNumber">213.</div> <div class="p"> <table class="singleColumn"> <tr> <td> <div class="pN">3473</div> <div class="G">Tayime natthi vissāso,</div> </td> </tr> <tr> <td> <div class="G">pāpadhamma asaññata;</div> </td> </tr> <tr> <td> <div class="G">Ehi me piṭṭhito gaccha,</div> </td> </tr> <tr> <td> <div class="G">dissamānova santike.</div> </td> </tr> </table> </div>
</div>
<div class="q" id="p_22J_3474"> <div class="divNumber">214.</div> <div class="p"> <table class="singleColumn"> <tr> <td> <div class="pN">3474</div> <div class="G">Muttosi hatthā vāḷānaṁ,</div> </td> </tr> <tr> <td> <div class="G">pattosi mānusiṁ padaṁ;</div> </td> </tr> <tr> <td> <div class="G">Esa maggo adhammaṭṭha,</div> </td> </tr> <tr> <td> <div class="G">tena gaccha yathāsukhaṁ’.</div> </td> </tr> </table> </div>
</div>
<div class="q" id="p_22J_3475"> <div class="divNumber">215.</div> <div class="p"> <table class="singleColumn"> <tr> <td> <div class="pN">3475</div> <div class="G">Idaṁ vatvā giricaro,</div> </td> </tr> <tr> <td> <div class="G">rahade pakkhalya matthakaṁ;</div> </td> </tr> <tr> <td> <div class="G">Assūni sampamajjitvā,</div> </td> </tr> <tr> <td> <div class="G">tato pabbatamāruhi.</div> </td> </tr> </table> </div>
</div>
<div class="q" id="p_22J_3476"> <div class="divNumber">216.</div> <div class="p"> <table class="singleColumn"> <tr> <td> <div class="pN">3476</div> <div class="G">Sohaṁ tenābhisattosmi,</div> </td> </tr> <tr> <td> <div class="G">pariḷāhena aṭṭito;</div> </td> </tr> <tr> <td> <div class="G">Ḍayhamānena gattena,</div> </td> </tr> <tr> <td> <div class="G">vāriṁ pātuṁ upāgamiṁ.</div> </td> </tr> </table> </div>
</div>
<div class="q" id="p_22J_3477"> <div class="divNumber">217.</div> <div class="p"> <table class="singleColumn"> <tr> <td> <div class="pN">3477</div> <div class="G">Agginā viya santatto,</div> </td> </tr> <tr> <td> <div class="G">rahado ruhiramakkhito;</div> </td> </tr> <tr> <td> <div class="G">Pubbalohitasaṅkāso,</div> </td> </tr> <tr> <td> <div class="G">sabbo me samapajjatha.</div> </td> </tr> </table> </div>
</div>
<div class="q" id="p_22J_3478"> <div class="divNumber">218.</div> <div class="p"> <table class="singleColumn"> <tr> <td> <div class="pN">3478</div> <div class="G">Yāvanto udabindūni,</div> </td> </tr> <tr> <td> <div class="G">kāyasmiṁ nipatiṁsu me;</div> </td> </tr> <tr> <td> <div class="G">Tāvanto gaṇḍa jāyetha,</div> </td> </tr> <tr> <td> <div class="G">addhabeluvasādisā.</div> </td> </tr> </table> </div>
</div>
<div class="q" id="p_22J_3479"> <div class="divNumber">219.</div> <div class="p"> <table class="singleColumn"> <tr> <td> <div class="pN">3479</div> <div class="G">Pabhinnā pagghariṁsu me,</div> </td> </tr> <tr> <td> <div class="G">kuṇapā pubbalohitā;</div> </td> </tr> <tr> <td> <div class="G">Yena yeneva gacchāmi,</div> </td> </tr> <tr> <td> <div class="G">gāmesu nigamesu ca.</div> </td> </tr> </table> </div>
</div>
<div class="q" id="p_22J_3480"> <div class="divNumber">220.</div> <div class="p"> <table class="singleColumn"> <tr> <td> <div class="pN">3480</div> <div class="G">Daṇḍahatthā nivārenti,</div> </td> </tr> <tr> <td> <div class="G">itthiyo purisā ca maṁ;</div> </td> </tr> <tr> <td> <div class="G">Okkitā pūtigandhena,</div> </td> </tr> <tr> <td> <div class="G">māssu orena āgamā.</div> </td> </tr> </table> </div>
</div>
<div class="q" id="p_22J_3481"> <div class="divNumber">221.</div> <div class="p"> <table class="singleColumn"> <tr> <td> <div class="pN">3481</div> <div class="G">Etādisaṁ idaṁ dukkhaṁ,</div> </td> </tr> <tr> <td> <div class="G">satta vassāni dāni me;</div> </td> </tr> <tr> <td> <div class="G">Anubhomi sakaṁ kammaṁ,</div> </td> </tr> <tr> <td> <div class="G">pubbe dukkaṭamattano.</div> </td> </tr> </table> </div>
</div>
<div class="q" id="p_22J_3482"> <div class="divNumber">222.</div> <div class="p"> <table class="singleColumn"> <tr> <td> <div class="pN">3482</div> <div class="G">Taṁ vo vadāmi bhaddante,</div> </td> </tr> <tr> <td> <div class="G">yāvantettha samāgatā;</div> </td> </tr> <tr> <td> <div class="G">Māssu mittāna dubbhittho,</div> </td> </tr> <tr> <td> <div class="G">mittadubbho hi pāpako.</div> </td> </tr> </table> </div>
</div>
<div class="q" id="p_22J_3483"> <div class="divNumber">223.</div> <div class="p"> <table class="singleColumn"> <tr> <td> <div class="pN">3483</div> <div class="G">Kuṭṭhī kilāsī bhavati,</div> </td> </tr> <tr> <td> <div class="G">yo mittānidha dubbhati;</div> </td> </tr> <tr> <td> <div class="G">Kāyassa bhedā mittaddu,</div> </td> </tr> <tr> <td> <div class="G">nirayaṁ sopapajjatī”ti.</div> </td> </tr> </table> </div>
</div>
<div class="CENTER" id="p_22J_3484">
<span class="pN">3484</span>Mahākapijātakaṁ chaṭṭhaṁ.</div>
</html>
