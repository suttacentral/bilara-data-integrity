<html>
<div class="i">7.1.1 Kāyānupassanāniddesa</div>
<div class="h">Satipaṭṭhānavibhaṅga</div>
<div class="h">Suttantabhājanīya</div>
<div class="h">Kāyānupassanāniddesa</div>
<div class="q" id="p_30Vbh_1336"> <div class="divNumber">356.</div> <div class="p">
<span class="pN">1336</span>Kathañca bhikkhu ajjhattaṁ kāye kāyānupassī viharati? Idha bhikkhu ajjhattaṁ kāyaṁ uddhaṁ pādatalā adho kesamatthakā tacapariyantaṁ pūraṁ nānappakārassa asucino paccavekkhati— “atthi imasmiṁ kāye kesā lomā nakhā dantā taco, maṁsaṁ nhāru aṭṭhi aṭṭhimiñjaṁ vakkaṁ, hadayaṁ yakanaṁ kilomakaṁ pihakaṁ papphāsaṁ, antaṁ antaguṇaṁ udariyaṁ karīsaṁ, pittaṁ semhaṁ pubbo lohitaṁ sedo medo, assu vasā kheḷo siṅghāṇikā lasikā muttan”ti. So taṁ nimittaṁ āsevati bhāveti bahulīkaroti, svāvatthitaṁ vavatthapeti. So taṁ nimittaṁ āsevitvā bhāvetvā bahulīkaritvā svāvatthitaṁ vavatthapetvā bahiddhā kāye cittaṁ upasaṁharati. </div>
</div>
<div class="q" id="p_30Vbh_1337"> <div class="p">
<span class="pN">1337</span>Kathañca bhikkhu bahiddhā kāye kāyānupassī viharati? Idha bhikkhu bahiddhā kāyaṁ uddhaṁ pādatalā adho kesamatthakā tacapariyantaṁ pūraṁ nānappakārassa asucino paccavekkhati— “atthissa kāye kesā lomā nakhā dantā taco, maṁsaṁ nhāru aṭṭhi aṭṭhimiñjaṁ vakkaṁ, hadayaṁ yakanaṁ kilomakaṁ pihakaṁ papphāsaṁ, antaṁ antaguṇaṁ udariyaṁ karīsaṁ, pittaṁ semhaṁ pubbo lohitaṁ sedo medo, assu vasā kheḷo siṅghāṇikā lasikā muttan”ti. So taṁ nimittaṁ āsevati bhāveti bahulīkaroti, svāvatthitaṁ vavatthapeti. So taṁ nimittaṁ āsevitvā bhāvetvā bahulīkaritvā svāvatthitaṁ vavatthapetvā ajjhattabahiddhā kāye cittaṁ upasaṁharati. </div>
</div>
<div class="q" id="p_30Vbh_1338"> <div class="p">
<span class="pN">1338</span>Kathañca bhikkhu ajjhattabahiddhā kāye kāyānupassī viharati? Idha bhikkhu ajjhattabahiddhā kāyaṁ uddhaṁ pādatalā adho kesamatthakā tacapariyantaṁ pūraṁ nānappakārassa asucino paccavekkhati— “atthi imasmiṁ kāye kesā lomā nakhā dantā taco, maṁsaṁ nhāru aṭṭhi aṭṭhimiñjaṁ vakkaṁ, hadayaṁ yakanaṁ kilomakaṁ pihakaṁ papphāsaṁ, antaṁ antaguṇaṁ udariyaṁ karīsaṁ, pittaṁ semhaṁ pubbo lohitaṁ sedo medo, assu vasā kheḷo siṅghāṇikā lasikā muttan”ti. Evaṁ bhikkhu ajjhattabahiddhā kāye kāyānupassī viharati ātāpī sampajāno satimā vineyya loke abhijjhādomanassaṁ. </div>
</div>
<div class="q" id="p_30Vbh_1339"> <div class="divNumber">357.</div> <div class="p">
<span class="pN">1339</span>“Anupassī”ti. Tattha katamā anupassanā? Yā paññā pajānanā…pe… amoho dhammavicayo sammādiṭṭhi— ayaṁ vuccati “anupassanā”. Imāya anupassanāya upeto hoti samupeto upāgato samupāgato upapanno sampanno samannāgato. Tena vuccati “anupassī”ti. </div>
</div>
<div class="q" id="p_30Vbh_1340"> <div class="divNumber">358.</div> <div class="p">
<span class="pN">1340</span>“Viharatī”ti. Iriyati vattati pāleti yapeti yāpeti carati viharati. Tena vuccati “viharatī”ti. </div>
</div>
<div class="q" id="p_30Vbh_1341"> <div class="divNumber">359.</div> <div class="p">
<span class="pN">1341</span>“Ātāpī”ti. Tattha katamo ātāpo? Yo cetasiko vīriyārambho…pe… sammāvāyāmo— ayaṁ vuccati “ātāpo”. Iminā ātāpena upeto hoti samupeto upāgato samupāgato upapanno sampanno samannāgato. Tena vuccati “ātāpī”ti. </div>
</div>
<div class="q" id="p_30Vbh_1342"> <div class="divNumber">360.</div> <div class="p">
<span class="pN">1342</span>“Sampajāno”ti. Tattha katamaṁ sampajaññaṁ? Yā paññā pajānanā…pe… amoho dhammavicayo sammādiṭṭhi— idaṁ vuccati “sampajaññaṁ”. Iminā sampajaññena upeto hoti samupeto upāgato samupāgato upapanno sampanno samannāgato. Tena vuccati “sampajāno”ti. </div>
</div>
<div class="q" id="p_30Vbh_1343"> <div class="divNumber">361.</div> <div class="p">
<span class="pN">1343</span>“Satimā”ti. Tattha katamā sati? Yā sati anussati…pe… sammāsati— ayaṁ vuccati “sati”. Imāya satiyā upeto hoti samupeto upāgato samupāgato upapanno sampanno samannāgato. Tena vuccati “satimā”ti. </div>
</div>
<div class="q" id="p_30Vbh_1344"> <div class="divNumber">362.</div> <div class="p">
<span class="pN">1344</span>“Vineyya loke abhijjhādomanassan”ti. Tattha katamo loko? Sveva kāyo loko. Pañcapi upādānakkhandhā loko. Ayaṁ vuccati “loko”. Tattha katamā abhijjhā? Yo rāgo sārāgo…pe… cittassa sārāgo— ayaṁ vuccati “abhijjhā”. Tattha katamaṁ domanassaṁ? Yaṁ cetasikaṁ asātaṁ cetasikaṁ dukkhaṁ cetosamphassajaṁ asātaṁ dukkhaṁ vedayitaṁ cetosamphassajā asātā dukkhā vedanā— idaṁ vuccati “domanassaṁ”. Iti ayañca abhijjhā idañca domanassaṁ imamhi loke vinītā honti paṭivinītā santā samitā vūpasantā atthaṅgatā abbhatthaṅgatā appitā byappitā sositā visositā byantīkatā. Tena vuccati “vineyya loke abhijjhādomanassan”ti. </div>
</div>
<div class="CENTER" id="p_30Vbh_1345">
<span class="pN">1345</span>Kāyānupassanāniddeso.</div>
</html>
