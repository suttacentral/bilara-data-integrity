<html>
<div class="i">1.4.3.1 Pattasikkhāpada</div>
<div class="h">
Mahāvibhaṅga
</div>
<div class="h">
Nissaggiyakaṇḍa
</div>
<div class="h">
Pattavagga
</div>
<div class="h">
Pattasikkhāpada
</div>
<div class="q" id="p_1V_2252">
<div class="divNumber">
598.
</div>
<div class="p">
<span class="pN">2252</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena chabbaggiyā bhikkhū bahū patte sannicayaṁ karonti. Manussā vihāracārikaṁ āhiṇḍantā passitvā ujjhāyanti khiyyanti vipācenti—  “kathañhi nāma samaṇā sakyaputtiyā bahū patte sannicayaṁ karissanti, pattavāṇijjaṁ vā samaṇā sakyaputtiyā karissanti āmattikāpaṇaṁ vā pasāressantī”ti.
</div>
</div>
<div class="q" id="p_1V_2253">
<div class="p">
<span class="pN">2253</span>Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū atirekapattaṁ dhāressantī”ti.
</div>
</div>
<div class="q" id="p_1V_2254">
<div class="p">
<span class="pN">2254</span>Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṁ ārocesuṁ…pe…  “saccaṁ kira tumhe, bhikkhave, atirekapattaṁ dhārethā”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, atirekapattaṁ dhāressatha. Netaṁ, moghapurisā, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_1V_2255">
<div class="divNumber">
599.
</div>
<div class="p">
<span class="pN">2255</span><span class="bold">“Yo pana bhikkhu atirekapattaṁ dhāreyya, nissaggiyaṁ pācittiyan”</span>ti.
</div>
</div>
<div class="q" id="p_1V_2256">
<div class="p">
<span class="pN">2256</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_1V_2257">
<div class="divNumber">
600.
</div>
<div class="p">
<span class="pN">2257</span>Tena kho pana samayena āyasmato ānandassa atirekapatto uppanno hoti. Āyasmā ca ānando taṁ pattaṁ āyasmato sāriputtassa dātukāmo hoti. Āyasmā ca sāriputto sākete viharati. Atha kho āyasmato ānandassa etadahosi—  “bhagavatā sikkhāpadaṁ paññattaṁ—  ‘na atirekapatto dhāretabbo’ti. Ayañca me atirekapatto uppanno. Ahañcimaṁ pattaṁ āyasmato sāriputtassa dātukāmo. Āyasmā ca sāriputto sākete viharati. Kathaṁ nu kho mayā paṭipajjitabban”ti? Bhagavato etamatthaṁ ārocesi. “Kīvaciraṁ panānanda, sāriputto āgacchissatī”ti? “Navamaṁ vā, bhagavā, divasaṁ dasamaṁ vā”ti. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—  “anujānāmi, bhikkhave, dasāhaparamaṁ atirekapattaṁ dhāretuṁ. Evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_1V_2258">
<div class="divNumber">
601.
</div>
<div class="p">
<span class="pN">2258</span><span class="bold">“Dasāhaparamaṁ atirekapatto dhāretabbo. Taṁ atikkāmayato nissaggiyaṁ pācittiyan”</span>ti. (<span class="italic">21</span>:<span class="bold">40</span>)
</div>
</div>
<div class="q" id="p_1V_2259">
<div class="divNumber">
602.
</div>
<div class="p">
<span class="pN">2259</span><span class="bold">Dasāhaparaman</span>ti dasāhaparamatā dhāretabbo.
</div>
</div>
<div class="q" id="p_1V_2260">
<div class="p">
<span class="pN">2260</span><span class="bold">Atirekapatto</span> nāma anadhiṭṭhito avikappito.
</div>
</div>
<div class="q" id="p_1V_2261">
<div class="p">
<span class="pN">2261</span><span class="bold">Patto</span> nāma dve pattā ayopatto mattikāpattoti.
</div>
</div>
<div class="q" id="p_1V_2262">
<div class="p">
<span class="pN">2262</span>Tayo pattassa vaṇṇā ukkaṭṭho patto majjhimo patto omako patto. <span class="bold">Ukkaṭṭho</span> nāma <span class="bold">patto</span> aḍḍhāḷhakodanaṁ gaṇhāti catubhāgaṁ khādanaṁ tadupiyaṁ byañjanaṁ. <span class="bold">Majjhimo</span> nāma <span class="bold">patto</span> nāḷikodanaṁ gaṇhāti catubhāgaṁ khādanaṁ tadupiyaṁ byañjanaṁ. <span class="bold">Omako</span> nāma <span class="bold">patto</span> patthodanaṁ gaṇhāti catubhāgaṁ khādanaṁ tadupiyaṁ byañjanaṁ. Tato ukkaṭṭho apatto, omako apatto.
</div>
</div>
<div class="q" id="p_1V_2263">
<div class="p">
<span class="pN">2263</span><span class="bold">Taṁ atikkāmayato nissaggiyo hotī</span>ti ekādase aruṇuggamane nissaggiyo hoti. Nissajjitabbo saṁghassa vā gaṇassa vā puggalassa vā. Evañca pana, bhikkhave, nissajjitabbo. Tena bhikkhunā saṁghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo—  “ayaṁ me, bhante, patto dasāhātikkanto nissaggiyo. Imāhaṁ saṁghassa nissajjāmī”ti. Nissajjitvā āpatti desetabbā. Byattena bhikkhunā paṭibalena āpatti paṭiggahetabbā, nissaṭṭhapatto dātabbo— 
</div>
</div>
<div class="q" id="p_1V_2264">
<div class="divNumber">
603.
</div>
<div class="p">
<span class="pN">2264</span>“Suṇātu me, bhante, saṁgho. Ayaṁ patto itthannāmassa bhikkhuno nissaggiyo saṁghassa nissaṭṭho. Yadi saṁghassa pattakallaṁ, saṁgho imaṁ pattaṁ itthannāmassa bhikkhuno dadeyyā”ti.
</div>
</div>
<div class="q" id="p_1V_2265">
<div class="divNumber">
604.
</div>
<div class="p">
<span class="pN">2265</span>Tena bhikkhunā sambahule bhikkhū upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassu vacanīyā—  “ayaṁ me, bhante, patto dasāhātikkanto nissaggiyo. Imāhaṁ āyasmantānaṁ nissajjāmī”ti. Nissajjitvā āpatti desetabbā. Byattena bhikkhunā paṭibalena āpatti paṭiggahetabbā, nissaṭṭhapatto dātabbo— 
</div>
</div>
<div class="q" id="p_1V_2266">
<div class="divNumber">
605.
</div>
<div class="p">
<span class="pN">2266</span>“Suṇantu me āyasmantā. Ayaṁ patto itthannāmassa bhikkhuno nissaggiyo āyasmantānaṁ nissaṭṭho. Yadāyasmantānaṁ pattakallaṁ, āyasmantā imaṁ pattaṁ itthannāmassa bhikkhuno dadeyyun”ti.
</div>
</div>
<div class="q" id="p_1V_2267">
<div class="divNumber">
606.
</div>
<div class="p">
<span class="pN">2267</span>Tena bhikkhunā ekaṁ bhikkhuṁ upasaṅkamitvā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā evamassa vacanīyo—  “ayaṁ me, āvuso, patto dasāhātikkanto nissaggiyo. Imāhaṁ āyasmato nissajjāmī”ti. Nissajjitvā āpatti desetabbā. Tena bhikkhunā āpatti paṭiggahetabbā, nissaṭṭhapatto dātabbo—  “imaṁ pattaṁ āyasmato dammī”ti.
</div>
</div>
<div class="q" id="p_1V_2268">
<div class="divNumber">
607.
</div>
<div class="p">
<span class="pN">2268</span>Dasāhātikkante atikkantasaññī, nissaggiyaṁ pācittiyaṁ. Dasāhātikkante vematiko, nissaggiyaṁ pācittiyaṁ. Dasāhātikkante anatikkantasaññī, nissaggiyaṁ pācittiyaṁ. Anadhiṭṭhite adhiṭṭhitasaññī, nissaggiyaṁ pācittiyaṁ. Avikappite vikappitasaññī, nissaggiyaṁ pācittiyaṁ. Avissajjite vissajjitasaññī, nissaggiyaṁ pācittiyaṁ. Anaṭṭhe naṭṭhasaññī nissaggiyaṁ pācittiyaṁ. Avinaṭṭhe vinaṭṭhasaññī, nissaggiyaṁ pācittiyaṁ. Abhinne bhinnasaññī, nissaggiyaṁ pācittiyaṁ. Avilutte viluttasaññī, nissaggiyaṁ pācittiyaṁ.
</div>
</div>
<div class="q" id="p_1V_2269">
<div class="p">
<span class="pN">2269</span>Nissaggiyaṁ pattaṁ anissajjitvā paribhuñjati, āpatti dukkaṭassa. Dasāhānatikkante atikkantasaññī, āpatti dukkaṭassa. Dasāhānatikkante vematiko, āpatti dukkaṭassa. Dasāhānatikkante anatikkantasaññī, anāpatti.
</div>
</div>
<div class="q" id="p_1V_2270">
<div class="divNumber">
608.
</div>
<div class="p">
<span class="pN">2270</span>Anāpatti—  antodasāhaṁ adhiṭṭheti, vikappeti, vissajjeti, nassati, vinassati, bhijjati, acchinditvā gaṇhanti, vissāsaṁ gaṇhanti, ummattakassa, ādikammikassāti.
</div>
</div>
<div class="q" id="p_1V_2271">
<div class="p">
<span class="pN">2271</span>Tena kho pana samayena chabbaggiyā bhikkhū nissaṭṭhapattaṁ na denti. Bhagavato etamatthaṁ ārocesuṁ. “Na, bhikkhave, nissaṭṭhapatto na dātabbo. Yo na dadeyya, āpatti dukkaṭassā”ti.
</div>
</div>
<div class="CENTER" id="p_1V_2272">
<span class="pN">2272</span>Pattasikkhāpadaṁ niṭṭhitaṁ paṭhamaṁ.
</div>
</html>
