<html>
<div class="i">7.1.5 Dabbhapupphajātaka</div>
<div class="h">Sattakanipāta</div>
<div class="h">Kukkuvagga</div>
<div class="h">Dabbhapupphajātaka</div>
<div class="q" id="p_22J_1517"> <div class="divNumber">29.</div> <div class="p"> <table class="singleColumn"> <tr> <td> <div class="pN">1517</div> <div class="G">“Anutīracārī bhaddante,</div> </td> </tr> <tr> <td> <div class="G">sahāyamanudhāva maṁ;</div> </td> </tr> <tr> <td> <div class="G">Mahā me gahito maccho,</div> </td> </tr> <tr> <td> <div class="G">so maṁ harati vegasā”.</div> </td> </tr> </table> </div>
</div>
<div class="q" id="p_22J_1518"> <div class="divNumber">30.</div> <div class="p"> <table class="singleColumn"> <tr> <td> <div class="pN">1518</div> <div class="G">“Gambhīracārī bhaddante,</div> </td> </tr> <tr> <td> <div class="G">daḷhaṁ gaṇhāhi thāmasā;</div> </td> </tr> <tr> <td> <div class="G">Ahaṁ taṁ uddharissāmi,</div> </td> </tr> <tr> <td> <div class="G">supaṇṇo uragāmiva”.</div> </td> </tr> </table> </div>
</div>
<div class="q" id="p_22J_1519"> <div class="divNumber">31.</div> <div class="p"> <table class="singleColumn"> <tr> <td> <div class="pN">1519</div> <div class="G">“Vivādo no samuppanno,</div> </td> </tr> <tr> <td> <div class="G">dabbhapuppha suṇohi me;</div> </td> </tr> <tr> <td> <div class="G">Samehi medhagaṁ samma,</div> </td> </tr> <tr> <td> <div class="G">vivādo vūpasammataṁ”.</div> </td> </tr> </table> </div>
</div>
<div class="q" id="p_22J_1520"> <div class="divNumber">32.</div> <div class="p"> <table class="singleColumn"> <tr> <td> <div class="pN">1520</div> <div class="G">“Dhammaṭṭhohaṁ pure āsiṁ,</div> </td> </tr> <tr> <td> <div class="G">bahū aḍḍā me tīritā;</div> </td> </tr> <tr> <td> <div class="G">Samemi medhagaṁ samma,</div> </td> </tr> <tr> <td> <div class="G">vivādo vūpasammataṁ.</div> </td> </tr> </table> </div>
</div>
<div class="q" id="p_22J_1521"> <div class="divNumber">33.</div> <div class="p"> <table class="singleColumn"> <tr> <td> <div class="pN">1521</div> <div class="G">Anutīracāri naṅguṭṭhaṁ,</div> </td> </tr> <tr> <td> <div class="G">sīsaṁ gambhīracārino;</div> </td> </tr> <tr> <td> <div class="G">Accāyaṁ majjhimo khaṇḍo,</div> </td> </tr> <tr> <td> <div class="G">dhammaṭṭhassa bhavissati”.</div> </td> </tr> </table> </div>
</div>
<div class="q" id="p_22J_1522"> <div class="divNumber">34.</div> <div class="p"> <table class="singleColumn"> <tr> <td> <div class="pN">1522</div> <div class="G">“Cirampi bhakkho abhavissa,</div> </td> </tr> <tr> <td> <div class="G">sace na vivademase;</div> </td> </tr> <tr> <td> <div class="G">Asīsakaṁ anaṅguṭṭhaṁ,</div> </td> </tr> <tr> <td> <div class="G">siṅgālo harati rohitaṁ”.</div> </td> </tr> </table> </div>
</div>
<div class="q" id="p_22J_1523"> <div class="divNumber">35.</div> <div class="p"> <table class="singleColumn"> <tr> <td> <div class="pN">1523</div> <div class="G">“Yathāpi rājā nandeyya,</div> </td> </tr> <tr> <td> <div class="G">rajjaṁ laddhāna khattiyo;</div> </td> </tr> <tr> <td> <div class="G">Evāhamajja nandāmi,</div> </td> </tr> <tr> <td> <div class="G">disvā puṇṇamukhaṁ patiṁ.</div> </td> </tr> </table> </div>
</div>
<div class="q" id="p_22J_1524"> <div class="divNumber">36.</div> <div class="p"> <table class="singleColumn"> <tr> <td> <div class="pN">1524</div> <div class="G">Kathaṁ nu thalajo santo,</div> </td> </tr> <tr> <td> <div class="G">udake macchaṁ parāmasi;</div> </td> </tr> <tr> <td> <div class="G">Puṭṭho me samma akkhāhi,</div> </td> </tr> <tr> <td> <div class="G">kathaṁ adhigataṁ tayā”.</div> </td> </tr> </table> </div>
</div>
<div class="q" id="p_22J_1525"> <div class="divNumber">37.</div> <div class="p"> <table class="singleColumn"> <tr> <td> <div class="pN">1525</div> <div class="G">“Vivādena kisā honti,</div> </td> </tr> <tr> <td> <div class="G">vivādena dhanakkhayā;</div> </td> </tr> <tr> <td> <div class="G">Jīnā uddā vivādena,</div> </td> </tr> <tr> <td> <div class="G">bhuñja māyāvi rohitaṁ.</div> </td> </tr> </table> </div>
</div>
<div class="q" id="p_22J_1526"> <div class="divNumber">38.</div> <div class="p"> <table class="singleColumn"> <tr> <td> <div class="pN">1526</div> <div class="G">Evameva manussesu,</div> </td> </tr> <tr> <td> <div class="G">vivādo yattha jāyati;</div> </td> </tr> <tr> <td> <div class="G">Dhammaṭṭhaṁ paṭidhāvanti,</div> </td> </tr> <tr> <td> <div class="G">so hi nesaṁ vināyako;</div> </td> </tr> <tr> <td> <div class="G">Dhanāpi tattha jīyanti,</div> </td> </tr> <tr> <td> <div class="G">rājakoso pavaḍḍhatī”ti.</div> </td> </tr> </table> </div>
</div>
<div class="CENTER" id="p_22J_1527">
<span class="pN">1527</span>Dabbhapupphajātakaṁ pañcamaṁ.</div>
</html>
