<html>
<div class="i">34.5 Phusitakampiyattheraapadāna</div>
<div class="h">Gandhodakavagga</div>
<div class="h">Phusitakampiyattheraapadāna</div>
<div class="q" id="p_20Ap1_3760"> <div class="divNumber">38.</div> <div class="p"> <table class="singleColumn"> <tr> <td> <div class="pN">3760</div> <div class="G">“Vipassī nāma sambuddho,</div> </td> </tr> <tr> <td> <div class="G">lokajeṭṭho narāsabho;</div> </td> </tr> <tr> <td> <div class="G">Khīṇāsavehi sahito,</div> </td> </tr> <tr> <td> <div class="G">saṁghārāme vasī tadā.</div> </td> </tr> </table> </div>
</div>
<div class="q" id="p_20Ap1_3761"> <div class="divNumber">39.</div> <div class="p"> <table class="singleColumn"> <tr> <td> <div class="pN">3761</div> <div class="G">Ārāmadvārā nikkhamma,</div> </td> </tr> <tr> <td> <div class="G">vipassī lokanāyako;</div> </td> </tr> <tr> <td> <div class="G">Saha satasahassehi,</div> </td> </tr> <tr> <td> <div class="G">aṭṭha khīṇāsavehi so.</div> </td> </tr> </table> </div>
</div>
<div class="q" id="p_20Ap1_3762"> <div class="divNumber">40.</div> <div class="p"> <table class="singleColumn"> <tr> <td> <div class="pN">3762</div> <div class="G">Ajinena nivatthohaṁ,</div> </td> </tr> <tr> <td> <div class="G">vākacīradharopi ca;</div> </td> </tr> <tr> <td> <div class="G">Kusumodakamādāya,</div> </td> </tr> <tr> <td> <div class="G">sambuddhaṁ upasaṅkamiṁ.</div> </td> </tr> </table> </div>
</div>
<div class="q" id="p_20Ap1_3763"> <div class="divNumber">41.</div> <div class="p"> <table class="singleColumn"> <tr> <td> <div class="pN">3763</div> <div class="G">Sakaṁ cittaṁ pasādetvā,</div> </td> </tr> <tr> <td> <div class="G">vedajāto katañjalī;</div> </td> </tr> <tr> <td> <div class="G">Kusumodakamādāya,</div> </td> </tr> <tr> <td> <div class="G">buddhamabbhukkiriṁ ahaṁ.</div> </td> </tr> </table> </div>
</div>
<div class="q" id="p_20Ap1_3764"> <div class="divNumber">42.</div> <div class="p"> <table class="singleColumn"> <tr> <td> <div class="pN">3764</div> <div class="G">Tena kammena sambuddho,</div> </td> </tr> <tr> <td> <div class="G">jalajuttamanāmako;</div> </td> </tr> <tr> <td> <div class="G">Mama kammaṁ pakittetvā,</div> </td> </tr> <tr> <td> <div class="G">agamā yena patthitaṁ.</div> </td> </tr> </table> </div>
</div>
<div class="q" id="p_20Ap1_3765"> <div class="divNumber">43.</div> <div class="p"> <table class="singleColumn"> <tr> <td> <div class="pN">3765</div> <div class="G">Phusitā pañcasahassā,</div> </td> </tr> <tr> <td> <div class="G">yehi pūjesahaṁ jinaṁ;</div> </td> </tr> <tr> <td> <div class="G">Aḍḍhateyyasahassehi,</div> </td> </tr> <tr> <td> <div class="G">devarajjaṁ akārayiṁ.</div> </td> </tr> </table> </div>
</div>
<div class="q" id="p_20Ap1_3766"> <div class="divNumber">44.</div> <div class="p"> <table class="singleColumn"> <tr> <td> <div class="pN">3766</div> <div class="G">Aḍḍhateyyasahassehi,</div> </td> </tr> <tr> <td> <div class="G">cakkavattī ahosahaṁ;</div> </td> </tr> <tr> <td> <div class="G">Avasesena kammena,</div> </td> </tr> <tr> <td> <div class="G">arahattamapāpuṇiṁ.</div> </td> </tr> </table> </div>
</div>
<div class="q" id="p_20Ap1_3767"> <div class="divNumber">45.</div> <div class="p"> <table class="singleColumn"> <tr> <td> <div class="pN">3767</div> <div class="G">Devarājā yadā homi,</div> </td> </tr> <tr> <td> <div class="G">manujādhipatī yadā;</div> </td> </tr> <tr> <td> <div class="G">Tameva nāmadheyyaṁ me,</div> </td> </tr> <tr> <td> <div class="G">phusito nāma homahaṁ.</div> </td> </tr> </table> </div>
</div>
<div class="q" id="p_20Ap1_3768"> <div class="divNumber">46.</div> <div class="p"> <table class="singleColumn"> <tr> <td> <div class="pN">3768</div> <div class="G">Devabhūtassa santassa,</div> </td> </tr> <tr> <td> <div class="G">athāpi mānusassa vā;</div> </td> </tr> <tr> <td> <div class="G">Samantā byāmato mayhaṁ,</div> </td> </tr> <tr> <td> <div class="G">phusitaṁva pavassati.</div> </td> </tr> </table> </div>
</div>
<div class="q" id="p_20Ap1_3769"> <div class="divNumber">47.</div> <div class="p"> <table class="singleColumn"> <tr> <td> <div class="pN">3769</div> <div class="G">Bhavā ugghāṭitā mayhaṁ,</div> </td> </tr> <tr> <td> <div class="G">kilesā jhāpitā mama;</div> </td> </tr> <tr> <td> <div class="G">Sabbāsavaparikkhīṇo,</div> </td> </tr> <tr> <td> <div class="G">phusitassa idaṁ phalaṁ.</div> </td> </tr> </table> </div>
</div>
<div class="q" id="p_20Ap1_3770"> <div class="divNumber">48.</div> <div class="p"> <table class="singleColumn"> <tr> <td> <div class="pN">3770</div> <div class="G">Candanasseva me kāyā,</div> </td> </tr> <tr> <td> <div class="G">tathā gandho pavāyati;</div> </td> </tr> <tr> <td> <div class="G">Sarīrato mama gandho,</div> </td> </tr> <tr> <td> <div class="G">aḍḍhakose pavāyati.</div> </td> </tr> </table> </div>
</div>
<div class="q" id="p_20Ap1_3771"> <div class="divNumber">49.</div> <div class="p"> <table class="singleColumn"> <tr> <td> <div class="pN">3771</div> <div class="G">Dibbagandhaṁ sampavantaṁ,</div> </td> </tr> <tr> <td> <div class="G">puññakammasamaṅginaṁ;</div> </td> </tr> <tr> <td> <div class="G">Gandhaṁ ghatvāna jānanti,</div> </td> </tr> <tr> <td> <div class="G">phusito āgato idha.</div> </td> </tr> </table> </div>
</div>
<div class="q" id="p_20Ap1_3772"> <div class="divNumber">50.</div> <div class="p"> <table class="singleColumn"> <tr> <td> <div class="pN">3772</div> <div class="G">Sākhāpalāsakaṭṭhāni,</div> </td> </tr> <tr> <td> <div class="G">tiṇānipi ca sabbaso;</div> </td> </tr> <tr> <td> <div class="G">Mama saṅkappamaññāya,</div> </td> </tr> <tr> <td> <div class="G">gandho sampajjate khaṇe.</div> </td> </tr> </table> </div>
</div>
<div class="q" id="p_20Ap1_3773"> <div class="divNumber">51.</div> <div class="p"> <table class="singleColumn"> <tr> <td> <div class="pN">3773</div> <div class="G">Satasahassito kappe,</div> </td> </tr> <tr> <td> <div class="G">candanaṁ abhipūjayiṁ;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">phusitassa idaṁ phalaṁ.</div> </td> </tr> </table> </div>
</div>
<div class="q" id="p_20Ap1_3774"> <div class="divNumber">52.</div> <div class="p"> <table class="singleColumn"> <tr> <td> <div class="pN">3774</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_3775"> <div class="p">
<span class="pN">3775</span>Itthaṁ sudaṁ āyasmā phusitakampiyo thero imā gāthāyo abhāsitthāti. </div>
</div>
<div class="CENTER" id="p_20Ap1_3776">
<span class="pN">3776</span>Phusitakampiyattherassāpadānaṁ pañcamaṁ.</div>
</html>
