<html>
<div class="i">5.6 Mittākāḷītherīgāthā</div>
<div class="h">Pañcakanipāta</div>
<div class="h">Mittākāḷītherīgāthā</div>
<div class="q" id="p_19Th2_139"> <div class="divNumber">92.</div> <div class="p"> <table class="singleColumn"> <tr> <td> <div class="pN">139</div> <div class="G">“Saddhāya pabbajitvāna,</div> </td> </tr> <tr> <td> <div class="G">agārasmānagāriyaṁ;</div> </td> </tr> <tr> <td> <div class="G">Vicariṁhaṁ tena tena,</div> </td> </tr> <tr> <td> <div class="G">lābhasakkāraussukā.</div> </td> </tr> </table> </div>
</div>
<div class="q" id="p_19Th2_140"> <div class="divNumber">93.</div> <div class="p"> <table class="singleColumn"> <tr> <td> <div class="pN">140</div> <div class="G">Riñcitvā paramaṁ atthaṁ,</div> </td> </tr> <tr> <td> <div class="G">hīnamatthaṁ asevihaṁ;</div> </td> </tr> <tr> <td> <div class="G">Kilesānaṁ vasaṁ gantvā,</div> </td> </tr> <tr> <td> <div class="G">sāmaññatthaṁ na bujjhihaṁ.</div> </td> </tr> </table> </div>
</div>
<div class="q" id="p_19Th2_141"> <div class="divNumber">94.</div> <div class="p"> <table class="singleColumn"> <tr> <td> <div class="pN">141</div> <div class="G">Tassā me ahu saṁvego,</div> </td> </tr> <tr> <td> <div class="G">nisinnāya vihārake;</div> </td> </tr> <tr> <td> <div class="G">Ummaggapaṭipannāmhi,</div> </td> </tr> <tr> <td> <div class="G">taṇhāya vasamāgatā.</div> </td> </tr> </table> </div>
</div>
<div class="q" id="p_19Th2_142"> <div class="divNumber">95.</div> <div class="p"> <table class="singleColumn"> <tr> <td> <div class="pN">142</div> <div class="G">Appakaṁ jīvitaṁ mayhaṁ,</div> </td> </tr> <tr> <td> <div class="G">jarā byādhi ca maddati;</div> </td> </tr> <tr> <td> <div class="G">Purāyaṁ bhijjati kāyo,</div> </td> </tr> <tr> <td> <div class="G">na me kālo pamajjituṁ.</div> </td> </tr> </table> </div>
</div>
<div class="q" id="p_19Th2_143"> <div class="divNumber">96.</div> <div class="p"> <table class="singleColumn"> <tr> <td> <div class="pN">143</div> <div class="G">Yathābhūtamavekkhantī,</div> </td> </tr> <tr> <td> <div class="G">khandhānaṁ udayabbayaṁ;</div> </td> </tr> <tr> <td> <div class="G">Vimuttacittā uṭṭhāsiṁ,</div> </td> </tr> <tr> <td> <div class="G">kataṁ buddhassa sāsanan”ti.</div> </td> </tr> </table> </div>
</div>
<div class="CENTER" id="p_19Th2_144">
<span class="pN">144</span>… Mittā kāḷī therī….</div>
</html>
