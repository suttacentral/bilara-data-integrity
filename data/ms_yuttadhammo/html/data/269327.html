<html>
<div class="i">9.1.8 Cakkavākajātaka</div>
<div class="h">Navakanipāta</div>
<div class="h">Gijjhavagga</div>
<div class="h">Cakkavākajātaka</div>
<div class="q" id="p_22J_1856"> <div class="divNumber">69.</div> <div class="p"> <table class="singleColumn"> <tr> <td> <div class="pN">1856</div> <div class="G">“Kāsāyavatthe sakuṇe vadāmi,</div> </td> </tr> <tr> <td> <div class="G">Duve duve nandamane carante;</div> </td> </tr> <tr> <td> <div class="G">Kaṁ aṇḍajaṁ aṇḍajā mānusesu,</div> </td> </tr> <tr> <td> <div class="G">Jātiṁ pasaṁsanti tadiṅgha brūtha”.</div> </td> </tr> </table> </div>
</div>
<div class="q" id="p_22J_1857"> <div class="divNumber">70.</div> <div class="p"> <table class="singleColumn"> <tr> <td> <div class="pN">1857</div> <div class="G">“Amhe manussesu manussahiṁsa,</div> </td> </tr> <tr> <td> <div class="G">Anubbate cakkavāke vadanti;</div> </td> </tr> <tr> <td> <div class="G">Kalyāṇabhāvamhe dijesu sammatā,</div> </td> </tr> <tr> <td> <div class="G">Abhirūpā vicarāma aṇṇave”.</div> </td> </tr> <tr> <td> <div class="G">( )</div> </td> </tr> </table> </div>
</div>
<div class="q" id="p_22J_1858"> <div class="divNumber">71.</div> <div class="p"> <table class="singleColumn"> <tr> <td> <div class="pN">1858</div> <div class="G">“Kiṁ aṇṇave kāni phalāni bhuñje,</div> </td> </tr> <tr> <td> <div class="G">Maṁsaṁ kuto khādatha cakkavākā;</div> </td> </tr> <tr> <td> <div class="G">Kiṁ bhojanaṁ bhuñjatha vo anomā,</div> </td> </tr> <tr> <td> <div class="G">Balañca vaṇṇo ca anapparūpā”.</div> </td> </tr> </table> </div>
</div>
<div class="q" id="p_22J_1859"> <div class="divNumber">72.</div> <div class="p"> <table class="singleColumn"> <tr> <td> <div class="pN">1859</div> <div class="G">“Na aṇṇave santi phalāni dhaṅka,</div> </td> </tr> <tr> <td> <div class="G">Maṁsaṁ kuto khādituṁ cakkavāke;</div> </td> </tr> <tr> <td> <div class="G">Sevālabhakkhamha apāṇabhojanā,</div> </td> </tr> <tr> <td> <div class="G">Na ghāsahetūpi karoma pāpaṁ”.</div> </td> </tr> </table> </div>
</div>
<div class="q" id="p_22J_1860"> <div class="divNumber">73.</div> <div class="p"> <table class="singleColumn"> <tr> <td> <div class="pN">1860</div> <div class="G">“Na me idaṁ ruccati cakkavāka,</div> </td> </tr> <tr> <td> <div class="G">Asmiṁ bhave bhojanasannikāso;</div> </td> </tr> <tr> <td> <div class="G">Ahosi pubbe tato me aññathā,</div> </td> </tr> <tr> <td> <div class="G">Icceva me vimati ettha jātā.</div> </td> </tr> </table> </div>
</div>
<div class="q" id="p_22J_1861"> <div class="divNumber">74.</div> <div class="p"> <table class="singleColumn"> <tr> <td> <div class="pN">1861</div> <div class="G">Ahampi maṁsāni phalāni bhuñje,</div> </td> </tr> <tr> <td> <div class="G">Annāni ca loṇiyateliyāni;</div> </td> </tr> <tr> <td> <div class="G">Rasaṁ manussesu labhāmi bhottuṁ,</div> </td> </tr> <tr> <td> <div class="G">Sūrova saṅgāmamukhaṁ vijetvā;</div> </td> </tr> <tr> <td> <div class="G">Na ca me tādiso vaṇṇo,</div> </td> </tr> <tr> <td> <div class="G">Cakkavāka yathā tava”.</div> </td> </tr> </table> </div>
</div>
<div class="q" id="p_22J_1862"> <div class="divNumber">75.</div> <div class="p"> <table class="singleColumn"> <tr> <td> <div class="pN">1862</div> <div class="G">“Asuddhabhakkhosi khaṇānupātī,</div> </td> </tr> <tr> <td> <div class="G">Kicchena te labbhati annapānaṁ;</div> </td> </tr> <tr> <td> <div class="G">Na tussasī rukkhaphalehi dhaṅka,</div> </td> </tr> <tr> <td> <div class="G">Maṁsāni vā yāni susānamajjhe.</div> </td> </tr> </table> </div>
</div>
<div class="q" id="p_22J_1863"> <div class="divNumber">76.</div> <div class="p"> <table class="singleColumn"> <tr> <td> <div class="pN">1863</div> <div class="G">Yo sāhasena adhigamma bhoge,</div> </td> </tr> <tr> <td> <div class="G">Paribhuñjati dhaṅka khaṇānupātī;</div> </td> </tr> <tr> <td> <div class="G">Tato upakkosati naṁ sabhāvo,</div> </td> </tr> <tr> <td> <div class="G">Upakkuṭṭho vaṇṇabalaṁ jahāti.</div> </td> </tr> </table> </div>
</div>
<div class="q" id="p_22J_1864"> <div class="divNumber">77.</div> <div class="p"> <table class="singleColumn"> <tr> <td> <div class="pN">1864</div> <div class="G">Appampi ce nibbutiṁ bhuñjatī yadi,</div> </td> </tr> <tr> <td> <div class="G">Asāhasena aparūpaghātī;</div> </td> </tr> <tr> <td> <div class="G">Balañca vaṇṇo ca tadassa hoti,</div> </td> </tr> <tr> <td> <div class="G">Na hi sabbo āhāramayena vaṇṇo”ti.</div> </td> </tr> </table> </div>
</div>
<div class="CENTER" id="p_22J_1865">
<span class="pN">1865</span>Cakkavākajātakaṁ aṭṭhamaṁ.</div>
</html>
