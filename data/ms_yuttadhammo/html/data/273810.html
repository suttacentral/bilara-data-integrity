<html>
<div class="i">7.1.10 Bahudhītarasutta</div>
<div class="h">Brāhmaṇasaṁyutta</div>
<div class="h">Arahantavagga</div>
<div class="h">Bahudhītarasutta</div>
<div class="q" id="p_12S1_1200"> <div class="divNumber">196.</div> <div class="p">
<span class="pN">1200</span>Ekaṁ samayaṁ bhagavā kosalesu viharati aññatarasmiṁ vanasaṇḍe. Tena kho pana samayena aññatarassa bhāradvājagottassa brāhmaṇassa catuddasa balībaddā naṭṭhā honti. Atha kho bhāradvājagotto brāhmaṇo te balībadde gavesanto yena so vanasaṇḍo tenupasaṅkami; upasaṅkamitvā addasa bhagavantaṁ tasmiṁ vanasaṇḍe nisinnaṁ pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. Disvāna yena bhagavā tenupasaṅkami; upasaṅkamitvā bhagavato santike imā gāthāyo abhāsi—  </div>
</div>
<div class="q" id="p_12S1_1201"> <div class="p"> <table class="singleColumn"> <tr> <td> <div class="pN">1201</div> <div class="G">“Na hi nūnimassa samaṇassa,</div> </td> </tr> <tr> <td> <div class="G">Balībaddā catuddasa;</div> </td> </tr> <tr> <td> <div class="G">Ajjasaṭṭhiṁ na dissanti,</div> </td> </tr> <tr> <td> <div class="G">Tenāyaṁ samaṇo sukhī.</div> </td> </tr> </table> </div>
</div>
<div class="q" id="p_12S1_1202"> <div class="p"> <table class="singleColumn"> <tr> <td> <div class="pN">1202</div> <div class="G">Na hi nūnimassa samaṇassa,</div> </td> </tr> <tr> <td> <div class="G">Tilākhettasmi pāpakā;</div> </td> </tr> <tr> <td> <div class="G">Ekapaṇṇā dupaṇṇā ca,</div> </td> </tr> <tr> <td> <div class="G">Tenāyaṁ samaṇo sukhī.</div> </td> </tr> </table> </div>
</div>
<div class="q" id="p_12S1_1203"> <div class="p"> <table class="singleColumn"> <tr> <td> <div class="pN">1203</div> <div class="G">Na hi nūnimassa samaṇassa,</div> </td> </tr> <tr> <td> <div class="G">Tucchakoṭṭhasmi mūsikā;</div> </td> </tr> <tr> <td> <div class="G">Ussoḷhikāya naccanti,</div> </td> </tr> <tr> <td> <div class="G">Tenāyaṁ samaṇo sukhī.</div> </td> </tr> </table> </div>
</div>
<div class="q" id="p_12S1_1204"> <div class="p"> <table class="singleColumn"> <tr> <td> <div class="pN">1204</div> <div class="G">Na hi nūnimassa samaṇassa,</div> </td> </tr> <tr> <td> <div class="G">Santhāro sattamāsiko;</div> </td> </tr> <tr> <td> <div class="G">Uppāṭakehi sañchanno,</div> </td> </tr> <tr> <td> <div class="G">Tenāyaṁ samaṇo sukhī.</div> </td> </tr> </table> </div>
</div>
<div class="q" id="p_12S1_1205"> <div class="p"> <table class="singleColumn"> <tr> <td> <div class="pN">1205</div> <div class="G">Na hi nūnimassa samaṇassa,</div> </td> </tr> <tr> <td> <div class="G">Vidhavā satta dhītaro;</div> </td> </tr> <tr> <td> <div class="G">Ekaputtā duputtā ca,</div> </td> </tr> <tr> <td> <div class="G">Tenāyaṁ samaṇo sukhī.</div> </td> </tr> </table> </div>
</div>
<div class="q" id="p_12S1_1206"> <div class="p"> <table class="singleColumn"> <tr> <td> <div class="pN">1206</div> <div class="G">Na hi nūnimassa samaṇassa,</div> </td> </tr> <tr> <td> <div class="G">Piṅgalā tilakāhatā;</div> </td> </tr> <tr> <td> <div class="G">Sottaṁ pādena bodheti,</div> </td> </tr> <tr> <td> <div class="G">Tenāyaṁ samaṇo sukhī.</div> </td> </tr> </table> </div>
</div>
<div class="q" id="p_12S1_1207"> <div class="p"> <table class="singleColumn"> <tr> <td> <div class="pN">1207</div> <div class="G">Na hi nūnimassa samaṇassa,</div> </td> </tr> <tr> <td> <div class="G">Paccūsamhi iṇāyikā;</div> </td> </tr> <tr> <td> <div class="G">Detha dethāti codenti,</div> </td> </tr> <tr> <td> <div class="G">Tenāyaṁ samaṇo sukhī”ti.</div> </td> </tr> </table> </div>
</div>
<div class="q" id="p_12S1_1208"> <div class="p"> <table class="singleColumn"> <tr> <td> <div class="pN">1208</div> <div class="G">“Na hi mayhaṁ brāhmaṇa,</div> </td> </tr> <tr> <td> <div class="G">balībaddā catuddasa;</div> </td> </tr> <tr> <td> <div class="G">Ajjasaṭṭhiṁ na dissanti,</div> </td> </tr> <tr> <td> <div class="G">tenāhaṁ brāhmaṇā sukhī.</div> </td> </tr> </table> </div>
</div>
<div class="q" id="p_12S1_1209"> <div class="p"> <table class="singleColumn"> <tr> <td> <div class="pN">1209</div> <div class="G">Na hi mayhaṁ brāhmaṇa,</div> </td> </tr> <tr> <td> <div class="G">tilākhettasmi pāpakā;</div> </td> </tr> <tr> <td> <div class="G">Ekapaṇṇā dupaṇṇā ca,</div> </td> </tr> <tr> <td> <div class="G">tenāhaṁ brāhmaṇā sukhī.</div> </td> </tr> </table> </div>
</div>
<div class="q" id="p_12S1_1210"> <div class="p"> <table class="singleColumn"> <tr> <td> <div class="pN">1210</div> <div class="G">Na hi mayhaṁ brāhmaṇa,</div> </td> </tr> <tr> <td> <div class="G">tucchakoṭṭhasmi mūsikā;</div> </td> </tr> <tr> <td> <div class="G">Ussoḷhikāya naccanti,</div> </td> </tr> <tr> <td> <div class="G">tenāhaṁ brāhmaṇā sukhī.</div> </td> </tr> </table> </div>
</div>
<div class="q" id="p_12S1_1211"> <div class="p"> <table class="singleColumn"> <tr> <td> <div class="pN">1211</div> <div class="G">Na hi mayhaṁ brāhmaṇa,</div> </td> </tr> <tr> <td> <div class="G">santhāro sattamāsiko;</div> </td> </tr> <tr> <td> <div class="G">Uppāṭakehi sañchanno,</div> </td> </tr> <tr> <td> <div class="G">tenāhaṁ brāhmaṇā sukhī.</div> </td> </tr> </table> </div>
</div>
<div class="q" id="p_12S1_1212"> <div class="p"> <table class="singleColumn"> <tr> <td> <div class="pN">1212</div> <div class="G">Na hi mayhaṁ brāhmaṇa,</div> </td> </tr> <tr> <td> <div class="G">vidhavā satta dhītaro;</div> </td> </tr> <tr> <td> <div class="G">Ekaputtā duputtā ca,</div> </td> </tr> <tr> <td> <div class="G">tenāhaṁ brāhmaṇā sukhī.</div> </td> </tr> </table> </div>
</div>
<div class="q" id="p_12S1_1213"> <div class="p"> <table class="singleColumn"> <tr> <td> <div class="pN">1213</div> <div class="G">Na hi mayhaṁ brāhmaṇa,</div> </td> </tr> <tr> <td> <div class="G">piṅgalā tilakāhatā;</div> </td> </tr> <tr> <td> <div class="G">Sottaṁ pādena bodheti,</div> </td> </tr> <tr> <td> <div class="G">tenāhaṁ brāhmaṇā sukhī.</div> </td> </tr> </table> </div>
</div>
<div class="q" id="p_12S1_1214"> <div class="p"> <table class="singleColumn"> <tr> <td> <div class="pN">1214</div> <div class="G">Na hi mayhaṁ brāhmaṇa,</div> </td> </tr> <tr> <td> <div class="G">paccūsamhi iṇāyikā;</div> </td> </tr> <tr> <td> <div class="G">Detha dethāti codenti,</div> </td> </tr> <tr> <td> <div class="G">tenāhaṁ brāhmaṇā sukhī”ti.</div> </td> </tr> </table> </div>
</div>
<div class="q" id="p_12S1_1215"> <div class="p">
<span class="pN">1215</span>Evaṁ vutte, bhāradvājagotto brāhmaṇo bhagavantaṁ etadavoca—  “abhikkantaṁ, bho gotama, abhikkantaṁ, bho gotama. Seyyathāpi, bho gotama, nikkujjitaṁ vā ukkujjeyya, paṭicchannaṁ vā vivareyya, mūḷhassa vā maggaṁ ācikkheyya, andhakāre vā telapajjotaṁ dhāreyya—  ‘cakkhumanto rūpāni dakkhantī’ti; evameva bhotā gotamena anekapariyāyena dhammo pakāsito. Esāhaṁ bhavantaṁ gotamaṁ saraṇaṁ gacchāmi dhammañca bhikkhusaṁghañca. Labheyyāhaṁ bhoto gotamassa santike pabbajjaṁ, labheyyaṁ upasampadan”ti. </div>
</div>
<div class="q" id="p_12S1_1216"> <div class="p">
<span class="pN">1216</span>Alattha kho bhāradvājagotto brāhmaṇo bhagavato santike pabbajjaṁ, alattha upasampadaṁ. Acirūpasampanno panāyasmā bhāradvājo eko vūpakaṭṭho appamatto ātāpī pahitatto viharanto nacirasseva—  yassatthāya kulaputtā sammadeva agārasmā anagāriyaṁ pabbajanti, tadanuttaraṁ—  brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi. “Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti abbhaññāsi. Aññataro ca panāyasmā bhāradvājo arahataṁ ahosīti. </div>
</div>
<div class="CENTER" id="p_12S1_1217">
<span class="pN">1217</span>Arahantavaggo paṭhamo.</div>
<div class="SUMMARY" id="p_12S1_1218">
<span class="pN">1218</span><span class="firstLetter">T</span>assuddānaṁ</div>
<div class="q" id="p_12S1_1219"> <div class="p"> <table class="singleColumn"> <tr> <td> <div class="pN">1219</div> <div class="G">Dhanañjānī ca akkosaṁ,</div> </td> </tr> <tr> <td> <div class="G">asurindaṁ bilaṅgikaṁ;</div> </td> </tr> <tr> <td> <div class="G">Ahiṁsakaṁ jaṭā ceva,</div> </td> </tr> <tr> <td> <div class="G">suddhikañceva aggikā;</div> </td> </tr> <tr> <td> <div class="G">Sundarikaṁ bahudhīta-</div> </td> </tr> <tr> <td> <div class="G">rena ca te dasāti.</div> </td> </tr> </table> </div>
</div>
</html>
