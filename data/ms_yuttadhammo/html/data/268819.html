<html>
<div class="i">15.1.2 Udāyittheragāthā</div>
<div class="h">Soḷasakanipāta</div>
<div class="h">Paṭhamavagga</div>
<div class="h">Udāyittheragāthā</div>
<div class="q" id="p_19Th1_1021"> <div class="divNumber">689.</div> <div class="p"> <table class="singleColumn"> <tr> <td> <div class="pN">1021</div> <div class="G">“Manussabhūtaṁ sambuddhaṁ,</div> </td> </tr> <tr> <td> <div class="G">Attadantaṁ samāhitaṁ;</div> </td> </tr> <tr> <td> <div class="G">Iriyamānaṁ brahmapathe,</div> </td> </tr> <tr> <td> <div class="G">Cittassūpasame rataṁ.</div> </td> </tr> </table> </div>
</div>
<div class="q" id="p_19Th1_1022"> <div class="divNumber">690.</div> <div class="p"> <table class="singleColumn"> <tr> <td> <div class="pN">1022</div> <div class="G">Yaṁ manussā namassanti,</div> </td> </tr> <tr> <td> <div class="G">sabbadhammāna pāraguṁ;</div> </td> </tr> <tr> <td> <div class="G">Devāpi taṁ namassanti,</div> </td> </tr> <tr> <td> <div class="G">iti me arahato sutaṁ.</div> </td> </tr> </table> </div>
</div>
<div class="q" id="p_19Th1_1023"> <div class="divNumber">691.</div> <div class="p"> <table class="singleColumn"> <tr> <td> <div class="pN">1023</div> <div class="G">Sabbasaṁyojanātītaṁ,</div> </td> </tr> <tr> <td> <div class="G">vanā nibbanamāgataṁ;</div> </td> </tr> <tr> <td> <div class="G">Kāmehi nekkhammarataṁ,</div> </td> </tr> <tr> <td> <div class="G">muttaṁ selāva kañcanaṁ.</div> </td> </tr> </table> </div>
</div>
<div class="q" id="p_19Th1_1024"> <div class="divNumber">692.</div> <div class="p"> <table class="singleColumn"> <tr> <td> <div class="pN">1024</div> <div class="G">Sa ve accaruci nāgo,</div> </td> </tr> <tr> <td> <div class="G">himavāvaññe siluccaye;</div> </td> </tr> <tr> <td> <div class="G">Sabbesaṁ nāganāmānaṁ,</div> </td> </tr> <tr> <td> <div class="G">saccanāmo anuttaro.</div> </td> </tr> </table> </div>
</div>
<div class="q" id="p_19Th1_1025"> <div class="divNumber">693.</div> <div class="p"> <table class="singleColumn"> <tr> <td> <div class="pN">1025</div> <div class="G">Nāgaṁ vo kittayissāmi,</div> </td> </tr> <tr> <td> <div class="G">na hi āguṁ karoti so;</div> </td> </tr> <tr> <td> <div class="G">Soraccaṁ avihiṁsā ca,</div> </td> </tr> <tr> <td> <div class="G">pādā nāgassa te duve.</div> </td> </tr> </table> </div>
</div>
<div class="q" id="p_19Th1_1026"> <div class="divNumber">694.</div> <div class="p"> <table class="singleColumn"> <tr> <td> <div class="pN">1026</div> <div class="G">Sati ca sampajaññañca,</div> </td> </tr> <tr> <td> <div class="G">caraṇā nāgassa tepare;</div> </td> </tr> <tr> <td> <div class="G">Saddhāhattho mahānāgo,</div> </td> </tr> <tr> <td> <div class="G">upekkhāsetadantavā.</div> </td> </tr> </table> </div>
</div>
<div class="q" id="p_19Th1_1027"> <div class="divNumber">695.</div> <div class="p"> <table class="singleColumn"> <tr> <td> <div class="pN">1027</div> <div class="G">Sati gīvā siro paññā,</div> </td> </tr> <tr> <td> <div class="G">vīmaṁsā dhammacintanā;</div> </td> </tr> <tr> <td> <div class="G">Dhammakucchisamāvāso,</div> </td> </tr> <tr> <td> <div class="G">viveko tassa vāladhi.</div> </td> </tr> </table> </div>
</div>
<div class="q" id="p_19Th1_1028"> <div class="divNumber">696.</div> <div class="p"> <table class="singleColumn"> <tr> <td> <div class="pN">1028</div> <div class="G">So jhāyī assāsarato,</div> </td> </tr> <tr> <td> <div class="G">ajjhattaṁ susamāhito;</div> </td> </tr> <tr> <td> <div class="G">Gacchaṁ samāhito nāgo,</div> </td> </tr> <tr> <td> <div class="G">ṭhito nāgo samāhito.</div> </td> </tr> </table> </div>
</div>
<div class="q" id="p_19Th1_1029"> <div class="divNumber">697.</div> <div class="p"> <table class="singleColumn"> <tr> <td> <div class="pN">1029</div> <div class="G">Sayaṁ samāhito nāgo,</div> </td> </tr> <tr> <td> <div class="G">nisinnopi samāhito;</div> </td> </tr> <tr> <td> <div class="G">Sabbattha saṁvuto nāgo,</div> </td> </tr> <tr> <td> <div class="G">esā nāgassa sampadā.</div> </td> </tr> </table> </div>
</div>
<div class="q" id="p_19Th1_1030"> <div class="divNumber">698.</div> <div class="p"> <table class="singleColumn"> <tr> <td> <div class="pN">1030</div> <div class="G">Bhuñjati anavajjāni,</div> </td> </tr> <tr> <td> <div class="G">sāvajjāni na bhuñjati;</div> </td> </tr> <tr> <td> <div class="G">Ghāsamacchādanaṁ laddhā,</div> </td> </tr> <tr> <td> <div class="G">sannidhiṁ parivajjayaṁ.</div> </td> </tr> </table> </div>
</div>
<div class="q" id="p_19Th1_1031"> <div class="divNumber">699.</div> <div class="p"> <table class="singleColumn"> <tr> <td> <div class="pN">1031</div> <div class="G">Saṁyojanaṁ aṇuṁ thūlaṁ,</div> </td> </tr> <tr> <td> <div class="G">sabbaṁ chetvāna bandhanaṁ;</div> </td> </tr> <tr> <td> <div class="G">Yena yeneva gacchati,</div> </td> </tr> <tr> <td> <div class="G">anapekkhova gacchati.</div> </td> </tr> </table> </div>
</div>
<div class="q" id="p_19Th1_1032"> <div class="divNumber">700.</div> <div class="p"> <table class="singleColumn"> <tr> <td> <div class="pN">1032</div> <div class="G">Yathāpi udake jātaṁ,</div> </td> </tr> <tr> <td> <div class="G">puṇḍarīkaṁ pavaḍḍhati;</div> </td> </tr> <tr> <td> <div class="G">Nopalippati toyena,</div> </td> </tr> <tr> <td> <div class="G">sucigandhaṁ manoramaṁ.</div> </td> </tr> </table> </div>
</div>
<div class="q" id="p_19Th1_1033"> <div class="divNumber">701.</div> <div class="p"> <table class="singleColumn"> <tr> <td> <div class="pN">1033</div> <div class="G">Tatheva ca loke jāto,</div> </td> </tr> <tr> <td> <div class="G">buddho loke viharati;</div> </td> </tr> <tr> <td> <div class="G">Nopalippati lokena,</div> </td> </tr> <tr> <td> <div class="G">toyena padumaṁ yathā.</div> </td> </tr> </table> </div>
</div>
<div class="q" id="p_19Th1_1034"> <div class="divNumber">702.</div> <div class="p"> <table class="singleColumn"> <tr> <td> <div class="pN">1034</div> <div class="G">Mahāgini pajjalito,</div> </td> </tr> <tr> <td> <div class="G">anāhāropasammati;</div> </td> </tr> <tr> <td> <div class="G">Aṅgāresu ca santesu,</div> </td> </tr> <tr> <td> <div class="G">nibbutoti pavuccati.</div> </td> </tr> </table> </div>
</div>
<div class="q" id="p_19Th1_1035"> <div class="divNumber">703.</div> <div class="p"> <table class="singleColumn"> <tr> <td> <div class="pN">1035</div> <div class="G">Atthassāyaṁ viññāpanī,</div> </td> </tr> <tr> <td> <div class="G">upamā viññūhi desitā;</div> </td> </tr> <tr> <td> <div class="G">Viññissanti mahānāgā,</div> </td> </tr> <tr> <td> <div class="G">nāgaṁ nāgena desitaṁ.</div> </td> </tr> </table> </div>
</div>
<div class="q" id="p_19Th1_1036"> <div class="divNumber">704.</div> <div class="p"> <table class="singleColumn"> <tr> <td> <div class="pN">1036</div> <div class="G">Vītarāgo vītadoso,</div> </td> </tr> <tr> <td> <div class="G">Vītamoho anāsavo;</div> </td> </tr> <tr> <td> <div class="G">Sarīraṁ vijahaṁ nāgo,</div> </td> </tr> <tr> <td> <div class="G">Parinibbissatyanāsavo”ti.</div> </td> </tr> </table> </div>
</div>
<div class="CENTER" id="p_19Th1_1037">
<span class="pN">1037</span>…  Udāyī thero… .</div>
<div class="ENDH3" id="p_19Th1_1038">
<span class="pN">1038</span>Soḷasakanipāto niṭṭhito.</div>
<div class="SUMMARY" id="p_19Th1_1039">
<span class="pN">1039</span><span class="firstLetter">T</span>atruddānaṁ</div>
<div class="q" id="p_19Th1_1040"> <div class="p"> <table class="singleColumn"> <tr> <td> <div class="pN">1040</div> <div class="G">Koṇḍañño ca udāyī ca,</div> </td> </tr> <tr> <td> <div class="G">therā dve te mahiddhikā;</div> </td> </tr> <tr> <td> <div class="G">Soḷasamhi nipātamhi,</div> </td> </tr> <tr> <td> <div class="G">gāthāyo dve ca tiṁsa cāti.</div> </td> </tr> </table> </div>
</div>
</html>
