<html>
<div class="i">1.4.10 Dutiyapajjunnadhītusuttaṁ</div>
<div class="h">Devatāsaṁyutta</div>
<div class="h">Satullapakāyikavagga</div>
<div class="h">Dutiyapajjunnadhītusuttaṁ</div>
<div class="q" id="p_12S1_231"> <div class="divNumber">40.</div> <div class="p">
<span class="pN">231</span>Evaṁ me sutaṁ—  ekaṁ samayaṁ bhagavā vesāliyaṁ viharati mahāvane kūṭāgārasālāyaṁ. Atha kho cūḷakokanadā pajjunnassa dhītā abhikkantāya rattiyā abhikkantavaṇṇā kevalakappaṁ mahāvanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. Ekamantaṁ ṭhitā kho sā devatā cūḷakokanadā pajjunnassa dhītā bhagavato santike imā gāthāyo abhāsi—  </div>
</div>
<div class="q" id="p_12S1_232"> <div class="p"> <table class="singleColumn"> <tr> <td> <div class="pN">232</div> <div class="G">“Idhāgamā vijjupabhāsavaṇṇā,</div> </td> </tr> <tr> <td> <div class="G">Kokanadā pajjunnassa dhītā;</div> </td> </tr> <tr> <td> <div class="G">Buddhañca dhammañca namassamānā,</div> </td> </tr> <tr> <td> <div class="G">Gāthācimā atthavatī abhāsi.</div> </td> </tr> </table> </div>
</div>
<div class="q" id="p_12S1_233"> <div class="p"> <table class="singleColumn"> <tr> <td> <div class="pN">233</div> <div class="G">Bahunāpi kho taṁ vibhajeyyaṁ,</div> </td> </tr> <tr> <td> <div class="G">Pariyāyena tādiso dhammo;</div> </td> </tr> <tr> <td> <div class="G">Saṁkhittamatthaṁ lapayissāmi,</div> </td> </tr> <tr> <td> <div class="G">Yāvatā me manasā pariyattaṁ.</div> </td> </tr> </table> </div>
</div>
<div class="q" id="p_12S1_234"> <div class="p"> <table class="singleColumn"> <tr> <td> <div class="pN">234</div> <div class="G">Pāpaṁ na kayirā vacasā manasā,</div> </td> </tr> <tr> <td> <div class="G">Kāyena vā kiñcana sabbaloke;</div> </td> </tr> <tr> <td> <div class="G">Kāme pahāya satimā sampajāno,</div> </td> </tr> <tr> <td> <div class="G">Dukkhaṁ na sevetha anatthasaṁhitan”ti.</div> </td> </tr> </table> </div>
</div>
<div class="CENTER" id="p_12S1_235">
<span class="pN">235</span>Satullapakāyikavaggo catuttho.</div>
<div class="SUMMARY" id="p_12S1_236">
<span class="pN">236</span><span class="firstLetter">T</span>assuddānaṁ</div>
<div class="q" id="p_12S1_237"> <div class="p"> <table class="singleColumn"> <tr> <td> <div class="pN">237</div> <div class="G">Sabbhimaccharinā sādhu,</div> </td> </tr> <tr> <td> <div class="G">na santujjhānasaññino;</div> </td> </tr> <tr> <td> <div class="G">Saddhā samayo sakalikaṁ,</div> </td> </tr> <tr> <td> <div class="G">ubho pajjunnadhītaroti.</div> </td> </tr> </table> </div>
</div>
</html>
