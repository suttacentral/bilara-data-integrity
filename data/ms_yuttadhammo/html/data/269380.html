<html>
<div class="i">14.1.4 Uddālakajātaka</div>
<div class="h">Pakiṇṇakanipāta</div>
<div class="h">Sālikedāravagga</div>
<div class="h">Uddālakajātaka</div>
<div class="q" id="p_22J_2612"> <div class="divNumber">62.</div> <div class="p"> <table class="singleColumn"> <tr> <td> <div class="pN">2612</div> <div class="G">“Kharājinā jaṭilā paṅkadantā,</div> </td> </tr> <tr> <td> <div class="G">Dummakkharūpā ye mantaṁ jappanti;</div> </td> </tr> <tr> <td> <div class="G">Kaccinnu te mānusake payoge,</div> </td> </tr> <tr> <td> <div class="G">Idaṁ vidū parimuttā apāyā”.</div> </td> </tr> </table> </div>
</div>
<div class="q" id="p_22J_2613"> <div class="divNumber">63.</div> <div class="p"> <table class="singleColumn"> <tr> <td> <div class="pN">2613</div> <div class="G">“Pāpāni kammāni karetha rāja,</div> </td> </tr> <tr> <td> <div class="G">Bahussuto ce na careyya dhammaṁ;</div> </td> </tr> <tr> <td> <div class="G">Sahassavedopi na taṁ paṭicca,</div> </td> </tr> <tr> <td> <div class="G">Dukkhā pamucce caraṇaṁ apatvā”.</div> </td> </tr> </table> </div>
</div>
<div class="q" id="p_22J_2614"> <div class="divNumber">64.</div> <div class="p"> <table class="singleColumn"> <tr> <td> <div class="pN">2614</div> <div class="G">“Sahassavedopi na taṁ paṭicca,</div> </td> </tr> <tr> <td> <div class="G">Dukkhā pamucce caraṇaṁ apatvā;</div> </td> </tr> <tr> <td> <div class="G">Maññāmi vedā aphalā bhavanti,</div> </td> </tr> <tr> <td> <div class="G">Sasaṁyamaṁ caraṇaññeva saccaṁ”.</div> </td> </tr> </table> </div>
</div>
<div class="q" id="p_22J_2615"> <div class="divNumber">65.</div> <div class="p"> <table class="singleColumn"> <tr> <td> <div class="pN">2615</div> <div class="G">“Na heva vedā aphalā bhavanti,</div> </td> </tr> <tr> <td> <div class="G">Sasaṁyamaṁ caraṇaññeva saccaṁ;</div> </td> </tr> <tr> <td> <div class="G">Kittiñhi pappoti adhicca vede,</div> </td> </tr> <tr> <td> <div class="G">Santiṁ puṇāti caraṇena danto”.</div> </td> </tr> </table> </div>
</div>
<div class="q" id="p_22J_2616"> <div class="divNumber">66.</div> <div class="p"> <table class="singleColumn"> <tr> <td> <div class="pN">2616</div> <div class="G">“Bhaccā mātā pitā bandhū,</div> </td> </tr> <tr> <td> <div class="G">yena jāto sayeva so;</div> </td> </tr> <tr> <td> <div class="G">Uddālako ahaṁ bhoto,</div> </td> </tr> <tr> <td> <div class="G">sottiyākulavaṁsako”.</div> </td> </tr> </table> </div>
</div>
<div class="q" id="p_22J_2617"> <div class="divNumber">67.</div> <div class="p"> <table class="singleColumn"> <tr> <td> <div class="pN">2617</div> <div class="G">“Kathaṁ bho brāhmaṇo hoti,</div> </td> </tr> <tr> <td> <div class="G">kathaṁ bhavati kevalī;</div> </td> </tr> <tr> <td> <div class="G">Kathañca parinibbānaṁ,</div> </td> </tr> <tr> <td> <div class="G">dhammaṭṭho kinti vuccati”.</div> </td> </tr> </table> </div>
</div>
<div class="q" id="p_22J_2618"> <div class="divNumber">68.</div> <div class="p"> <table class="singleColumn"> <tr> <td> <div class="pN">2618</div> <div class="G">“Niraṁkatvā aggimādāya brāhmaṇo,</div> </td> </tr> <tr> <td> <div class="G">Āpo siñcaṁ yajaṁ usseti yūpaṁ;</div> </td> </tr> <tr> <td> <div class="G">Evaṁkaro brāhmaṇo hoti khemī,</div> </td> </tr> <tr> <td> <div class="G">Dhamme ṭhitaṁ tena amāpayiṁsu”.</div> </td> </tr> </table> </div>
</div>
<div class="q" id="p_22J_2619"> <div class="divNumber">69.</div> <div class="p"> <table class="singleColumn"> <tr> <td> <div class="pN">2619</div> <div class="G">“Na suddhi secanenatthi,</div> </td> </tr> <tr> <td> <div class="G">nāpi kevalī brāhmaṇo;</div> </td> </tr> <tr> <td> <div class="G">Na khantī nāpi soraccaṁ,</div> </td> </tr> <tr> <td> <div class="G">nāpi so parinibbuto”.</div> </td> </tr> </table> </div>
</div>
<div class="q" id="p_22J_2620"> <div class="divNumber">70.</div> <div class="p"> <table class="singleColumn"> <tr> <td> <div class="pN">2620</div> <div class="G">“Kathaṁ so brāhmaṇo hoti,</div> </td> </tr> <tr> <td> <div class="G">kathaṁ bhavati kevalī;</div> </td> </tr> <tr> <td> <div class="G">Kathañca parinibbānaṁ,</div> </td> </tr> <tr> <td> <div class="G">dhammaṭṭho kinti vuccati”.</div> </td> </tr> </table> </div>
</div>
<div class="q" id="p_22J_2621"> <div class="divNumber">71.</div> <div class="p"> <table class="singleColumn"> <tr> <td> <div class="pN">2621</div> <div class="G">“Akhettabandhū amamo nirāso,</div> </td> </tr> <tr> <td> <div class="G">Nillobhapāpo bhavalobhakhīṇo;</div> </td> </tr> <tr> <td> <div class="G">Evaṁkaro brāhmaṇo hoti khemī,</div> </td> </tr> <tr> <td> <div class="G">Dhamme ṭhitaṁ tena amāpayiṁsu”.</div> </td> </tr> </table> </div>
</div>
<div class="q" id="p_22J_2622"> <div class="divNumber">72.</div> <div class="p"> <table class="singleColumn"> <tr> <td> <div class="pN">2622</div> <div class="G">“Khattiyā brāhmaṇā vessā,</div> </td> </tr> <tr> <td> <div class="G">suddā caṇḍālapukkusā;</div> </td> </tr> <tr> <td> <div class="G">Sabbeva soratā dantā,</div> </td> </tr> <tr> <td> <div class="G">sabbeva parinibbutā;</div> </td> </tr> <tr> <td> <div class="G">Sabbesaṁ sītibhūtānaṁ,</div> </td> </tr> <tr> <td> <div class="G">atthi seyyotha pāpiyo”.</div> </td> </tr> </table> </div>
</div>
<div class="q" id="p_22J_2623"> <div class="divNumber">73.</div> <div class="p"> <table class="singleColumn"> <tr> <td> <div class="pN">2623</div> <div class="G">“Khattiyā brāhmaṇā vessā,</div> </td> </tr> <tr> <td> <div class="G">suddā caṇḍālapukkusā;</div> </td> </tr> <tr> <td> <div class="G">Sabbeva soratā dantā,</div> </td> </tr> <tr> <td> <div class="G">sabbeva parinibbutā;</div> </td> </tr> <tr> <td> <div class="G">Sabbesaṁ sītibhūtānaṁ,</div> </td> </tr> <tr> <td> <div class="G">natthi seyyotha pāpiyo”.</div> </td> </tr> </table> </div>
</div>
<div class="q" id="p_22J_2624"> <div class="divNumber">74.</div> <div class="p"> <table class="singleColumn"> <tr> <td> <div class="pN">2624</div> <div class="G">“Khattiyā brāhmaṇā vessā,</div> </td> </tr> <tr> <td> <div class="G">suddā caṇḍālapukkusā;</div> </td> </tr> <tr> <td> <div class="G">Sabbeva soratā dantā,</div> </td> </tr> <tr> <td> <div class="G">sabbeva parinibbutā.</div> </td> </tr> </table> </div>
</div>
<div class="q" id="p_22J_2625"> <div class="divNumber">75.</div> <div class="p"> <table class="singleColumn"> <tr> <td> <div class="pN">2625</div> <div class="G">Sabbesaṁ sītibhūtānaṁ,</div> </td> </tr> <tr> <td> <div class="G">Natthi seyyotha pāpiyo;</div> </td> </tr> <tr> <td> <div class="G">Panatthaṁ carasi brahmaññaṁ,</div> </td> </tr> <tr> <td> <div class="G">Sottiyākulavaṁsataṁ”.</div> </td> </tr> </table> </div>
</div>
<div class="q" id="p_22J_2626"> <div class="divNumber">76.</div> <div class="p"> <table class="singleColumn"> <tr> <td> <div class="pN">2626</div> <div class="G">“Nānārattehi vatthehi,</div> </td> </tr> <tr> <td> <div class="G">vimānaṁ bhavati chāditaṁ;</div> </td> </tr> <tr> <td> <div class="G">Na tesaṁ chāyā vatthānaṁ,</div> </td> </tr> <tr> <td> <div class="G">so rāgo anupajjatha.</div> </td> </tr> </table> </div>
</div>
<div class="q" id="p_22J_2627"> <div class="divNumber">77.</div> <div class="p"> <table class="singleColumn"> <tr> <td> <div class="pN">2627</div> <div class="G">Evameva manussesu,</div> </td> </tr> <tr> <td> <div class="G">yadā sujjhanti māṇavā;</div> </td> </tr> <tr> <td> <div class="G">Te sajātiṁ pamuñcanti,</div> </td> </tr> <tr> <td> <div class="G">dhammamaññāya subbatā”ti.</div> </td> </tr> </table> </div>
</div>
<div class="CENTER" id="p_22J_2628">
<span class="pN">2628</span>Uddālakajātakaṁ catutthaṁ.</div>
</html>
