<html>
<div class="i">2.7.1 Aṭṭhikamahapphalasutta</div> <div class="h">Bojjhaṅgasaṁyutta</div>
<div class="h">Ānāpānavagga</div>
<div class="h">Aṭṭhikamahapphalasutta</div>
<div class="q" id="p_14S5_665"> <div class="divNumber">238.</div> <div class="p">
<span class="pN">665</span>Sāvatthinidānaṁ. “Aṭṭhikasaññā, bhikkhave, bhāvitā bahulīkatā mahapphalā hoti mahānisaṁsā. Kathaṁ bhāvitā ca, bhikkhave, aṭṭhikasaññā kathaṁ bahulīkatā mahapphalā hoti mahānisaṁsā? Idha, bhikkhave, bhikkhu aṭṭhikasaññāsahagataṁ satisambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ…pe… aṭṭhikasaññāsahagataṁ upekkhāsambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ. Evaṁ bhāvitā kho, bhikkhave, aṭṭhikasaññā evaṁ bahulīkatā mahapphalā hoti mahānisaṁsā”ti. </div>
</div>
</html>
