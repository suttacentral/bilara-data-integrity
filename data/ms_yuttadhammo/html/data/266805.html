<html>
<div class="i">1.4 Huṁhuṅkasutta</div>
<div class="h">Bodhivagga</div>
<div class="h">Huṁhuṅkasutta</div>
<div class="q" id="p_18Ud_18"> <div class="divNumber">4.</div> <div class="p">
<span class="pN">18</span>Evaṁ me sutaṁ— ekaṁ samayaṁ bhagavā uruvelāyaṁ viharati najjā nerañjarāya tīre ajapālanigrodhe paṭhamābhisambuddho. Tena kho pana samayena bhagavā sattāhaṁ ekapallaṅkena nisinno hoti vimuttisukhapaṭisaṁvedī. Atha kho bhagavā tassa sattāhassa accayena tamhā samādhimhā vuṭṭhāsi. </div>
</div>
<div class="q" id="p_18Ud_19"> <div class="p">
<span class="pN">19</span>Atha kho aññataro huṁhuṅkajātiko brāhmaṇo yena bhagavā tenupasaṅkami; upasaṅkamitvā bhagavatā saddhiṁ sammodi. Sammodanīyaṁ kathaṁ sāraṇīyaṁ vītisāretvā ekamantaṁ aṭṭhāsi. Ekamantaṁ ṭhito kho so brāhmaṇo bhagavantaṁ etadavoca— “kittāvatā nu kho, bho gotama, brāhmaṇo hoti, katame ca pana brāhmaṇakaraṇā dhammā”ti? </div>
</div>
<div class="q" id="p_18Ud_20"> <div class="p">
<span class="pN">20</span>Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi— </div>
</div>
<div class="q" id="p_18Ud_21"> <div class="p"> <table class="singleColumn"> <tr> <td> <div class="pN">21</div> <div class="G">“Yo brāhmaṇo bāhitapāpadhammo,</div> </td> </tr> <tr> <td> <div class="G">Nihuṁhuṅko nikkasāvo yatatto;</div> </td> </tr> <tr> <td> <div class="G">Vedantagū vūsitabrahmacariyo,</div> </td> </tr> <tr> <td> <div class="G">Dhammena so brahmavādaṁ vadeyya;</div> </td> </tr> <tr> <td> <div class="G">Yassussadā natthi kuhiñci loke”ti. (4)</div> </td> </tr> </table> </div>
</div>
<div class="CENTER" id="p_18Ud_22">
<span class="pN">22</span>Catutthaṁ.</div>
</html>
