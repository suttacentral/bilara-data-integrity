<html>
<div class="i">3.7 Bhaddākāpilānītherīapadāna</div>
<div class="h">Kuṇḍalakesīvagga</div>
<div class="h">Bhaddākāpilānītherīapadāna</div>
<div class="q" id="p_20Ap2_950"> <div class="divNumber">244.</div> <div class="p"> <table class="singleColumn"> <tr> <td> <div class="pN">950</div> <div class="G">“Padumuttaro nāma jino,</div> </td> </tr> <tr> <td> <div class="G">sabbadhammāna pāragū;</div> </td> </tr> <tr> <td> <div class="G">Ito satasahassamhi,</div> </td> </tr> <tr> <td> <div class="G">kappe uppajji nāyako.</div> </td> </tr> </table> </div>
</div>
<div class="q" id="p_20Ap2_951"> <div class="divNumber">245.</div> <div class="p"> <table class="singleColumn"> <tr> <td> <div class="pN">951</div> <div class="G">Tadāhu haṁsavatiyaṁ,</div> </td> </tr> <tr> <td> <div class="G">videho nāma nāmato;</div> </td> </tr> <tr> <td> <div class="G">Seṭṭhī pahūtaratano,</div> </td> </tr> <tr> <td> <div class="G">tassa jāyā ahosahaṁ.</div> </td> </tr> </table> </div>
</div>
<div class="q" id="p_20Ap2_952"> <div class="divNumber">246.</div> <div class="p"> <table class="singleColumn"> <tr> <td> <div class="pN">952</div> <div class="G">Kadāci so narādiccaṁ,</div> </td> </tr> <tr> <td> <div class="G">Upecca saparijjano;</div> </td> </tr> <tr> <td> <div class="G">Dhammamassosi buddhassa,</div> </td> </tr> <tr> <td> <div class="G">Sabbadukkhabhayappahaṁ.</div> </td> </tr> </table> </div>
</div>
<div class="q" id="p_20Ap2_953"> <div class="divNumber">247.</div> <div class="p"> <table class="singleColumn"> <tr> <td> <div class="pN">953</div> <div class="G">Sāvakaṁ dhutavādānaṁ,</div> </td> </tr> <tr> <td> <div class="G">aggaṁ kittesi nāyako;</div> </td> </tr> <tr> <td> <div class="G">Sutvā sattāhikaṁ dānaṁ,</div> </td> </tr> <tr> <td> <div class="G">datvā buddhassa tādino.</div> </td> </tr> </table> </div>
</div>
<div class="q" id="p_20Ap2_954"> <div class="divNumber">248.</div> <div class="p"> <table class="singleColumn"> <tr> <td> <div class="pN">954</div> <div class="G">Nipacca sirasā pāde,</div> </td> </tr> <tr> <td> <div class="G">taṁ ṭhānamabhipatthayiṁ;</div> </td> </tr> <tr> <td> <div class="G">Sa hāsayanto parisaṁ,</div> </td> </tr> <tr> <td> <div class="G">tadā hi narapuṅgavo.</div> </td> </tr> </table> </div>
</div>
<div class="q" id="p_20Ap2_955"> <div class="divNumber">249.</div> <div class="p"> <table class="singleColumn"> <tr> <td> <div class="pN">955</div> <div class="G">Seṭṭhino anukampāya,</div> </td> </tr> <tr> <td> <div class="G">imā gāthā abhāsatha;</div> </td> </tr> <tr> <td> <div class="G">‘Lacchase patthitaṁ ṭhānaṁ,</div> </td> </tr> <tr> <td> <div class="G">nibbuto hohi puttaka.</div> </td> </tr> </table> </div>
</div>
<div class="q" id="p_20Ap2_956"> <div class="divNumber">250.</div> <div class="p"> <table class="singleColumn"> <tr> <td> <div class="pN">956</div> <div class="G">Satasahassito kappe,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap2_957"> <div class="divNumber">251.</div> <div class="p"> <table class="singleColumn"> <tr> <td> <div class="pN">957</div> <div class="G">Tassa dhammesu dāyādo,</div> </td> </tr> <tr> <td> <div class="G">oraso dhammanimmito;</div> </td> </tr> <tr> <td> <div class="G">Kassapo nāma gottena,</div> </td> </tr> <tr> <td> <div class="G">hessati satthu sāvako’.</div> </td> </tr> </table> </div>
</div>
<div class="q" id="p_20Ap2_958"> <div class="divNumber">252.</div> <div class="p"> <table class="singleColumn"> <tr> <td> <div class="pN">958</div> <div class="G">Taṁ sutvā mudito hutvā,</div> </td> </tr> <tr> <td> <div class="G">yāvajīvaṁ tadā jinaṁ;</div> </td> </tr> <tr> <td> <div class="G">Mettacitto paricari,</div> </td> </tr> <tr> <td> <div class="G">paccayehi vināyakaṁ.</div> </td> </tr> </table> </div>
</div>
<div class="q" id="p_20Ap2_959"> <div class="divNumber">253.</div> <div class="p"> <table class="singleColumn"> <tr> <td> <div class="pN">959</div> <div class="G">Sāsanaṁ jotayitvāna,</div> </td> </tr> <tr> <td> <div class="G">so madditvā kutitthiye;</div> </td> </tr> <tr> <td> <div class="G">Veneyyaṁ vinayitvā ca,</div> </td> </tr> <tr> <td> <div class="G">nibbuto so sasāvako.</div> </td> </tr> </table> </div>
</div>
<div class="q" id="p_20Ap2_960"> <div class="divNumber">254.</div> <div class="p"> <table class="singleColumn"> <tr> <td> <div class="pN">960</div> <div class="G">Nibbute tamhi lokagge,</div> </td> </tr> <tr> <td> <div class="G">pūjanatthāya satthuno;</div> </td> </tr> <tr> <td> <div class="G">Ñātimitte samānetvā,</div> </td> </tr> <tr> <td> <div class="G">saha tehi akārayi.</div> </td> </tr> </table> </div>
</div>
<div class="q" id="p_20Ap2_961"> <div class="divNumber">255.</div> <div class="p"> <table class="singleColumn"> <tr> <td> <div class="pN">961</div> <div class="G">Sattayojanikaṁ thūpaṁ,</div> </td> </tr> <tr> <td> <div class="G">ubbiddhaṁ ratanāmayaṁ;</div> </td> </tr> <tr> <td> <div class="G">Jalantaṁ sataraṁsiṁva,</div> </td> </tr> <tr> <td> <div class="G">sālarājaṁva phullitaṁ.</div> </td> </tr> </table> </div>
</div>
<div class="q" id="p_20Ap2_962"> <div class="divNumber">256.</div> <div class="p"> <table class="singleColumn"> <tr> <td> <div class="pN">962</div> <div class="G">Sattasatasahassāni,</div> </td> </tr> <tr> <td> <div class="G">pātiyo tattha kārayi;</div> </td> </tr> <tr> <td> <div class="G">Naḷaggī viya jotantī,</div> </td> </tr> <tr> <td> <div class="G">rataneheva sattahi.</div> </td> </tr> </table> </div>
</div>
<div class="q" id="p_20Ap2_963"> <div class="divNumber">257.</div> <div class="p"> <table class="singleColumn"> <tr> <td> <div class="pN">963</div> <div class="G">Gandhatelena pūretvā,</div> </td> </tr> <tr> <td> <div class="G">dīpānujjalayī tahiṁ;</div> </td> </tr> <tr> <td> <div class="G">Pūjanatthāya mahesissa,</div> </td> </tr> <tr> <td> <div class="G">sabbabhūtānukampino.</div> </td> </tr> </table> </div>
</div>
<div class="q" id="p_20Ap2_964"> <div class="divNumber">258.</div> <div class="p"> <table class="singleColumn"> <tr> <td> <div class="pN">964</div> <div class="G">Sattasatasahassāni,</div> </td> </tr> <tr> <td> <div class="G">puṇṇakumbhāni kārayi;</div> </td> </tr> <tr> <td> <div class="G">Rataneheva puṇṇāni,</div> </td> </tr> <tr> <td> <div class="G">pūjanatthāya mahesino.</div> </td> </tr> </table> </div>
</div>
<div class="q" id="p_20Ap2_965"> <div class="divNumber">259.</div> <div class="p"> <table class="singleColumn"> <tr> <td> <div class="pN">965</div> <div class="G">Majjhe aṭṭhaṭṭhakumbhīnaṁ,</div> </td> </tr> <tr> <td> <div class="G">ussitā kañcanagghiyo;</div> </td> </tr> <tr> <td> <div class="G">Atirocanti vaṇṇena,</div> </td> </tr> <tr> <td> <div class="G">saradeva divākaro.</div> </td> </tr> </table> </div>
</div>
<div class="q" id="p_20Ap2_966"> <div class="divNumber">260.</div> <div class="p"> <table class="singleColumn"> <tr> <td> <div class="pN">966</div> <div class="G">Catudvāresu sobhanti,</div> </td> </tr> <tr> <td> <div class="G">toraṇā ratanāmayā;</div> </td> </tr> <tr> <td> <div class="G">Ussitā phalakā rammā,</div> </td> </tr> <tr> <td> <div class="G">sobhanti ratanāmayā.</div> </td> </tr> </table> </div>
</div>
<div class="q" id="p_20Ap2_967"> <div class="divNumber">261.</div> <div class="p"> <table class="singleColumn"> <tr> <td> <div class="pN">967</div> <div class="G">Virocanti parikkhittā,</div> </td> </tr> <tr> <td> <div class="G">avaṭaṁsā sunimmitā;</div> </td> </tr> <tr> <td> <div class="G">Ussitāni paṭākāni,</div> </td> </tr> <tr> <td> <div class="G">ratanāni virocare.</div> </td> </tr> </table> </div>
</div>
<div class="q" id="p_20Ap2_968"> <div class="divNumber">262.</div> <div class="p"> <table class="singleColumn"> <tr> <td> <div class="pN">968</div> <div class="G">Surattaṁ sukataṁ cittaṁ,</div> </td> </tr> <tr> <td> <div class="G">cetiyaṁ ratanāmayaṁ;</div> </td> </tr> <tr> <td> <div class="G">Atirocati vaṇṇena,</div> </td> </tr> <tr> <td> <div class="G">sasañjhova divākaro.</div> </td> </tr> </table> </div>
</div>
<div class="q" id="p_20Ap2_969"> <div class="divNumber">263.</div> <div class="p"> <table class="singleColumn"> <tr> <td> <div class="pN">969</div> <div class="G">Thūpassa vediyo tisso,</div> </td> </tr> <tr> <td> <div class="G">haritālena pūrayi;</div> </td> </tr> <tr> <td> <div class="G">Ekaṁ manosilāyekaṁ,</div> </td> </tr> <tr> <td> <div class="G">añjanena ca ekikaṁ.</div> </td> </tr> </table> </div>
</div>
<div class="q" id="p_20Ap2_970"> <div class="divNumber">264.</div> <div class="p"> <table class="singleColumn"> <tr> <td> <div class="pN">970</div> <div class="G">Pūjaṁ etādisaṁ rammaṁ,</div> </td> </tr> <tr> <td> <div class="G">kāretvā varavādino;</div> </td> </tr> <tr> <td> <div class="G">Adāsi dānaṁ saṁghassa,</div> </td> </tr> <tr> <td> <div class="G">yāvajīvaṁ yathābalaṁ.</div> </td> </tr> </table> </div>
</div>
<div class="q" id="p_20Ap2_971"> <div class="divNumber">265.</div> <div class="p"> <table class="singleColumn"> <tr> <td> <div class="pN">971</div> <div class="G">Sahāva seṭṭhinā tena,</div> </td> </tr> <tr> <td> <div class="G">tāni puññāni sabbaso;</div> </td> </tr> <tr> <td> <div class="G">Yāvajīvaṁ karitvāna,</div> </td> </tr> <tr> <td> <div class="G">sahāva sugatiṁ gatā.</div> </td> </tr> </table> </div>
</div>
<div class="q" id="p_20Ap2_972"> <div class="divNumber">266.</div> <div class="p"> <table class="singleColumn"> <tr> <td> <div class="pN">972</div> <div class="G">Sampattiyonubhotvāna,</div> </td> </tr> <tr> <td> <div class="G">devatte atha mānuse;</div> </td> </tr> <tr> <td> <div class="G">Chāyā viya sarīrena,</div> </td> </tr> <tr> <td> <div class="G">saha teneva saṁsariṁ.</div> </td> </tr> </table> </div>
</div>
<div class="q" id="p_20Ap2_973"> <div class="divNumber">267.</div> <div class="p"> <table class="singleColumn"> <tr> <td> <div class="pN">973</div> <div class="G">Ekanavutito kappe,</div> </td> </tr> <tr> <td> <div class="G">vipassī nāma nāyako;</div> </td> </tr> <tr> <td> <div class="G">Uppajji cārudassano,</div> </td> </tr> <tr> <td> <div class="G">sabbadhammavipassako.</div> </td> </tr> </table> </div>
</div>
<div class="q" id="p_20Ap2_974"> <div class="divNumber">268.</div> <div class="p"> <table class="singleColumn"> <tr> <td> <div class="pN">974</div> <div class="G">Tadāyaṁ bandhumatiyaṁ,</div> </td> </tr> <tr> <td> <div class="G">brāhmaṇo sādhusammato;</div> </td> </tr> <tr> <td> <div class="G">Aḍḍho santo guṇenāpi,</div> </td> </tr> <tr> <td> <div class="G">dhanena ca suduggato.</div> </td> </tr> </table> </div>
</div>
<div class="q" id="p_20Ap2_975"> <div class="divNumber">269.</div> <div class="p"> <table class="singleColumn"> <tr> <td> <div class="pN">975</div> <div class="G">Tadāpi tassāhaṁ āsiṁ,</div> </td> </tr> <tr> <td> <div class="G">brāhmaṇī samacetasā;</div> </td> </tr> <tr> <td> <div class="G">Kadāci so dijavaro,</div> </td> </tr> <tr> <td> <div class="G">saṅgamesi mahāmuniṁ.</div> </td> </tr> </table> </div>
</div>
<div class="q" id="p_20Ap2_976"> <div class="divNumber">270.</div> <div class="p"> <table class="singleColumn"> <tr> <td> <div class="pN">976</div> <div class="G">Nisinnaṁ janakāyamhi,</div> </td> </tr> <tr> <td> <div class="G">desentaṁ amataṁ padaṁ;</div> </td> </tr> <tr> <td> <div class="G">Sutvā dhammaṁ pamudito,</div> </td> </tr> <tr> <td> <div class="G">adāsi ekasāṭakaṁ.</div> </td> </tr> </table> </div>
</div>
<div class="q" id="p_20Ap2_977"> <div class="divNumber">271.</div> <div class="p"> <table class="singleColumn"> <tr> <td> <div class="pN">977</div> <div class="G">Gharamekena vatthena,</div> </td> </tr> <tr> <td> <div class="G">Gantvānetaṁ sa mabravi;</div> </td> </tr> <tr> <td> <div class="G">‘Anumoda mahāpuññaṁ,</div> </td> </tr> <tr> <td> <div class="G">Dinnaṁ buddhassa sāṭakaṁ’.</div> </td> </tr> </table> </div>
</div>
<div class="q" id="p_20Ap2_978"> <div class="divNumber">272.</div> <div class="p"> <table class="singleColumn"> <tr> <td> <div class="pN">978</div> <div class="G">Tadāhaṁ añjaliṁ katvā,</div> </td> </tr> <tr> <td> <div class="G">anumodiṁ supīṇitā;</div> </td> </tr> <tr> <td> <div class="G">‘Sudinno sāṭako sāmi,</div> </td> </tr> <tr> <td> <div class="G">buddhaseṭṭhassa tādino’.</div> </td> </tr> </table> </div>
</div>
<div class="q" id="p_20Ap2_979"> <div class="divNumber">273.</div> <div class="p"> <table class="singleColumn"> <tr> <td> <div class="pN">979</div> <div class="G">Sukhito sajjito hutvā,</div> </td> </tr> <tr> <td> <div class="G">saṁsaranto bhavābhave;</div> </td> </tr> <tr> <td> <div class="G">Bārāṇasipure ramme,</div> </td> </tr> <tr> <td> <div class="G">rājā āsi mahīpati.</div> </td> </tr> </table> </div>
</div>
<div class="q" id="p_20Ap2_980"> <div class="divNumber">274.</div> <div class="p"> <table class="singleColumn"> <tr> <td> <div class="pN">980</div> <div class="G">Tadā tassa mahesīhaṁ,</div> </td> </tr> <tr> <td> <div class="G">itthigumbassa uttamā;</div> </td> </tr> <tr> <td> <div class="G">Tassāti dayitā āsiṁ,</div> </td> </tr> <tr> <td> <div class="G">pubbasnehena bhattuno.</div> </td> </tr> </table> </div>
</div>
<div class="q" id="p_20Ap2_981"> <div class="divNumber">275.</div> <div class="p"> <table class="singleColumn"> <tr> <td> <div class="pN">981</div> <div class="G">Piṇḍāya vicarante te,</div> </td> </tr> <tr> <td> <div class="G">aṭṭha paccekanāyake;</div> </td> </tr> <tr> <td> <div class="G">Disvā pamudito hutvā,</div> </td> </tr> <tr> <td> <div class="G">datvā piṇḍaṁ mahārahaṁ.</div> </td> </tr> </table> </div>
</div>
<div class="q" id="p_20Ap2_982"> <div class="divNumber">276.</div> <div class="p"> <table class="singleColumn"> <tr> <td> <div class="pN">982</div> <div class="G">Puno nimantayitvāna,</div> </td> </tr> <tr> <td> <div class="G">katvā ratanamaṇḍapaṁ;</div> </td> </tr> <tr> <td> <div class="G">Kammārehi kataṁ pattaṁ,</div> </td> </tr> <tr> <td> <div class="G">sovaṇṇaṁ vata tattakaṁ.</div> </td> </tr> </table> </div>
</div>
<div class="q" id="p_20Ap2_983"> <div class="divNumber">277.</div> <div class="p"> <table class="singleColumn"> <tr> <td> <div class="pN">983</div> <div class="G">Samānetvāna te sabbe,</div> </td> </tr> <tr> <td> <div class="G">tesaṁ dānamadāsi so;</div> </td> </tr> <tr> <td> <div class="G">Soṇṇāsane paviṭṭhānaṁ,</div> </td> </tr> <tr> <td> <div class="G">pasanno sehi pāṇibhi.</div> </td> </tr> </table> </div>
</div>
<div class="q" id="p_20Ap2_984"> <div class="divNumber">278.</div> <div class="p"> <table class="singleColumn"> <tr> <td> <div class="pN">984</div> <div class="G">Tampi dānaṁ sahādāsiṁ,</div> </td> </tr> <tr> <td> <div class="G">kāsirājenahaṁ tadā;</div> </td> </tr> <tr> <td> <div class="G">Punāhaṁ bārāṇasiyaṁ,</div> </td> </tr> <tr> <td> <div class="G">jātā kāsikagāmake.</div> </td> </tr> </table> </div>
</div>
<div class="q" id="p_20Ap2_985"> <div class="divNumber">279.</div> <div class="p"> <table class="singleColumn"> <tr> <td> <div class="pN">985</div> <div class="G">Kuṭumbikakule phīte,</div> </td> </tr> <tr> <td> <div class="G">sukhito so sabhātuko;</div> </td> </tr> <tr> <td> <div class="G">Jeṭṭhassa bhātuno jāyā,</div> </td> </tr> <tr> <td> <div class="G">ahosiṁ supatibbatā.</div> </td> </tr> </table> </div>
</div>
<div class="q" id="p_20Ap2_986"> <div class="divNumber">280.</div> <div class="p"> <table class="singleColumn"> <tr> <td> <div class="pN">986</div> <div class="G">Paccekabuddhaṁ disvāna,</div> </td> </tr> <tr> <td> <div class="G">kaniyassa mama bhattuno;</div> </td> </tr> <tr> <td> <div class="G">Bhāgannaṁ tassa datvāna,</div> </td> </tr> <tr> <td> <div class="G">āgate tamhi pāvadiṁ.</div> </td> </tr> </table> </div>
</div>
<div class="q" id="p_20Ap2_987"> <div class="divNumber">281.</div> <div class="p"> <table class="singleColumn"> <tr> <td> <div class="pN">987</div> <div class="G">Nābhinandittha so dānaṁ,</div> </td> </tr> <tr> <td> <div class="G">tato tassa adāsahaṁ;</div> </td> </tr> <tr> <td> <div class="G">Ukhā āniya taṁ annaṁ,</div> </td> </tr> <tr> <td> <div class="G">puno tasseva so adā.</div> </td> </tr> </table> </div>
</div>
<div class="q" id="p_20Ap2_988"> <div class="divNumber">282.</div> <div class="p"> <table class="singleColumn"> <tr> <td> <div class="pN">988</div> <div class="G">Tadannaṁ chaḍḍayitvāna,</div> </td> </tr> <tr> <td> <div class="G">duṭṭhā buddhassahaṁ tadā;</div> </td> </tr> <tr> <td> <div class="G">Pattaṁ kalalapuṇṇaṁ taṁ,</div> </td> </tr> <tr> <td> <div class="G">adāsiṁ tassa tādino.</div> </td> </tr> </table> </div>
</div>
<div class="q" id="p_20Ap2_989"> <div class="divNumber">283.</div> <div class="p"> <table class="singleColumn"> <tr> <td> <div class="pN">989</div> <div class="G">Dāne ca gahaṇe ceva,</div> </td> </tr> <tr> <td> <div class="G">apace padusepi ca;</div> </td> </tr> <tr> <td> <div class="G">Samacittamukhaṁ disvā,</div> </td> </tr> <tr> <td> <div class="G">tadāhaṁ saṁvijiṁ bhusaṁ.</div> </td> </tr> </table> </div>
</div>
<div class="q" id="p_20Ap2_990"> <div class="divNumber">284.</div> <div class="p"> <table class="singleColumn"> <tr> <td> <div class="pN">990</div> <div class="G">Puno pattaṁ gahetvāna,</div> </td> </tr> <tr> <td> <div class="G">sodhayitvā sugandhinā;</div> </td> </tr> <tr> <td> <div class="G">Pasannacittā pūretvā,</div> </td> </tr> <tr> <td> <div class="G">saghataṁ sakkaraṁ adaṁ.</div> </td> </tr> </table> </div>
</div>
<div class="q" id="p_20Ap2_991"> <div class="divNumber">285.</div> <div class="p"> <table class="singleColumn"> <tr> <td> <div class="pN">991</div> <div class="G">Yattha yatthūpapajjāmi,</div> </td> </tr> <tr> <td> <div class="G">surūpā homi dānato;</div> </td> </tr> <tr> <td> <div class="G">Buddhassa apakārena,</div> </td> </tr> <tr> <td> <div class="G">duggandhā vadanena ca.</div> </td> </tr> </table> </div>
</div>
<div class="q" id="p_20Ap2_992"> <div class="divNumber">286.</div> <div class="p"> <table class="singleColumn"> <tr> <td> <div class="pN">992</div> <div class="G">Puna kassapavīrassa,</div> </td> </tr> <tr> <td> <div class="G">nidhāyantamhi cetiye;</div> </td> </tr> <tr> <td> <div class="G">Sovaṇṇaṁ iṭṭhakaṁ varaṁ,</div> </td> </tr> <tr> <td> <div class="G">adāsiṁ muditā ahaṁ.</div> </td> </tr> </table> </div>
</div>
<div class="q" id="p_20Ap2_993"> <div class="divNumber">287.</div> <div class="p"> <table class="singleColumn"> <tr> <td> <div class="pN">993</div> <div class="G">Catujjātena gandhena,</div> </td> </tr> <tr> <td> <div class="G">nicayitvā tamiṭṭhakaṁ;</div> </td> </tr> <tr> <td> <div class="G">Muttā duggandhadosamhā,</div> </td> </tr> <tr> <td> <div class="G">sabbaṅgasusamāgatā.</div> </td> </tr> </table> </div>
</div>
<div class="q" id="p_20Ap2_994"> <div class="divNumber">288.</div> <div class="p"> <table class="singleColumn"> <tr> <td> <div class="pN">994</div> <div class="G">Sattapātisahassāni,</div> </td> </tr> <tr> <td> <div class="G">rataneheva sattahi;</div> </td> </tr> <tr> <td> <div class="G">Kāretvā ghatapūrāni,</div> </td> </tr> <tr> <td> <div class="G">vaṭṭīni ca sahassaso.</div> </td> </tr> </table> </div>
</div>
<div class="q" id="p_20Ap2_995"> <div class="divNumber">289.</div> <div class="p"> <table class="singleColumn"> <tr> <td> <div class="pN">995</div> <div class="G">Pakkhipitvā padīpetvā,</div> </td> </tr> <tr> <td> <div class="G">ṭhapayiṁ sattapantiyo;</div> </td> </tr> <tr> <td> <div class="G">Pūjanatthaṁ lokanāthassa,</div> </td> </tr> <tr> <td> <div class="G">vippasannena cetasā.</div> </td> </tr> </table> </div>
</div>
<div class="q" id="p_20Ap2_996"> <div class="divNumber">290.</div> <div class="p"> <table class="singleColumn"> <tr> <td> <div class="pN">996</div> <div class="G">Tadāpi tamhi puññamhi,</div> </td> </tr> <tr> <td> <div class="G">bhāginīhaṁ visesato;</div> </td> </tr> <tr> <td> <div class="G">Puna kāsīsu sañjāto,</div> </td> </tr> <tr> <td> <div class="G">sumitto iti vissuto.</div> </td> </tr> </table> </div>
</div>
<div class="q" id="p_20Ap2_997"> <div class="divNumber">291.</div> <div class="p"> <table class="singleColumn"> <tr> <td> <div class="pN">997</div> <div class="G">Tassāhaṁ bhariyā āsiṁ,</div> </td> </tr> <tr> <td> <div class="G">sukhitā sajjitā piyā;</div> </td> </tr> <tr> <td> <div class="G">Tadā paccekamunino,</div> </td> </tr> <tr> <td> <div class="G">adāsiṁ ghanaveṭhanaṁ.</div> </td> </tr> </table> </div>
</div>
<div class="q" id="p_20Ap2_998"> <div class="divNumber">292.</div> <div class="p"> <table class="singleColumn"> <tr> <td> <div class="pN">998</div> <div class="G">Tassāpi bhāginī āsiṁ,</div> </td> </tr> <tr> <td> <div class="G">moditvā dānamuttamaṁ;</div> </td> </tr> <tr> <td> <div class="G">Punāpi kāsiraṭṭhamhi,</div> </td> </tr> <tr> <td> <div class="G">jāto koliyajātiyā.</div> </td> </tr> </table> </div>
</div>
<div class="q" id="p_20Ap2_999"> <div class="divNumber">293.</div> <div class="p"> <table class="singleColumn"> <tr> <td> <div class="pN">999</div> <div class="G">Tadā koliyaputtānaṁ,</div> </td> </tr> <tr> <td> <div class="G">satehi saha pañcahi;</div> </td> </tr> <tr> <td> <div class="G">Pañcapaccekabuddhānaṁ,</div> </td> </tr> <tr> <td> <div class="G">satāni samupaṭṭhahi.</div> </td> </tr> </table> </div>
</div>
<div class="q" id="p_20Ap2_1000"> <div class="divNumber">294.</div> <div class="p"> <table class="singleColumn"> <tr> <td> <div class="pN">1000</div> <div class="G">Temāsaṁ tappayitvāna,</div> </td> </tr> <tr> <td> <div class="G">adāsi ca ticīvaraṁ;</div> </td> </tr> <tr> <td> <div class="G">Jāyā tassa tadā āsiṁ,</div> </td> </tr> <tr> <td> <div class="G">puññakammapathānugā.</div> </td> </tr> </table> </div>
</div>
<div class="q" id="p_20Ap2_1001"> <div class="divNumber">295.</div> <div class="p"> <table class="singleColumn"> <tr> <td> <div class="pN">1001</div> <div class="G">Tato cuto ahu rājā,</div> </td> </tr> <tr> <td> <div class="G">nando nāma mahāyaso;</div> </td> </tr> <tr> <td> <div class="G">Tassāpi mahesī āsiṁ,</div> </td> </tr> <tr> <td> <div class="G">sabbakāmasamiddhinī.</div> </td> </tr> </table> </div>
</div>
<div class="q" id="p_20Ap2_1002"> <div class="divNumber">296.</div> <div class="p"> <table class="singleColumn"> <tr> <td> <div class="pN">1002</div> <div class="G">Tadā rājā bhavitvāna,</div> </td> </tr> <tr> <td> <div class="G">brahmadatto mahīpati;</div> </td> </tr> <tr> <td> <div class="G">Padumavatīputtānaṁ,</div> </td> </tr> <tr> <td> <div class="G">paccekamuninaṁ tadā.</div> </td> </tr> </table> </div>
</div>
<div class="q" id="p_20Ap2_1003"> <div class="divNumber">297.</div> <div class="p"> <table class="singleColumn"> <tr> <td> <div class="pN">1003</div> <div class="G">Satāni pañcanūnāni,</div> </td> </tr> <tr> <td> <div class="G">yāvajīvaṁ upaṭṭhahiṁ;</div> </td> </tr> <tr> <td> <div class="G">Rājuyyāne nivāsetvā,</div> </td> </tr> <tr> <td> <div class="G">nibbutāni ca pūjayiṁ.</div> </td> </tr> </table> </div>
</div>
<div class="q" id="p_20Ap2_1004"> <div class="divNumber">298.</div> <div class="p"> <table class="singleColumn"> <tr> <td> <div class="pN">1004</div> <div class="G">Cetiyāni ca kāretvā,</div> </td> </tr> <tr> <td> <div class="G">pabbajitvā ubho mayaṁ;</div> </td> </tr> <tr> <td> <div class="G">Bhāvetvā appamaññāyo,</div> </td> </tr> <tr> <td> <div class="G">brahmalokaṁ agamhase.</div> </td> </tr> </table> </div>
</div>
<div class="q" id="p_20Ap2_1005"> <div class="divNumber">299.</div> <div class="p"> <table class="singleColumn"> <tr> <td> <div class="pN">1005</div> <div class="G">Tato cuto mahātitthe,</div> </td> </tr> <tr> <td> <div class="G">sujāto pipphalāyano;</div> </td> </tr> <tr> <td> <div class="G">Mātā sumanadevīti,</div> </td> </tr> <tr> <td> <div class="G">kosigotto dijo pitā.</div> </td> </tr> </table> </div>
</div>
<div class="q" id="p_20Ap2_1006"> <div class="divNumber">300.</div> <div class="p"> <table class="singleColumn"> <tr> <td> <div class="pN">1006</div> <div class="G">Ahaṁ madde janapade,</div> </td> </tr> <tr> <td> <div class="G">sākalāya puruttame;</div> </td> </tr> <tr> <td> <div class="G">Kappilassa dijassāsiṁ,</div> </td> </tr> <tr> <td> <div class="G">dhītā mātā sucīmati.</div> </td> </tr> </table> </div>
</div>
<div class="q" id="p_20Ap2_1007"> <div class="divNumber">301.</div> <div class="p"> <table class="singleColumn"> <tr> <td> <div class="pN">1007</div> <div class="G">Ghanakañcanabimbena,</div> </td> </tr> <tr> <td> <div class="G">nimminitvāna maṁ pitā;</div> </td> </tr> <tr> <td> <div class="G">Adā kassapadhīrassa,</div> </td> </tr> <tr> <td> <div class="G">kāmehi vajjitassamaṁ.</div> </td> </tr> </table> </div>
</div>
<div class="q" id="p_20Ap2_1008"> <div class="divNumber">302.</div> <div class="p"> <table class="singleColumn"> <tr> <td> <div class="pN">1008</div> <div class="G">Kadāci so kāruṇiko,</div> </td> </tr> <tr> <td> <div class="G">gantvā kammantapekkhako;</div> </td> </tr> <tr> <td> <div class="G">Kākādikehi khajjante,</div> </td> </tr> <tr> <td> <div class="G">pāṇe disvāna saṁviji.</div> </td> </tr> </table> </div>
</div>
<div class="q" id="p_20Ap2_1009"> <div class="divNumber">303.</div> <div class="p"> <table class="singleColumn"> <tr> <td> <div class="pN">1009</div> <div class="G">Gharevāhaṁ tile jāte,</div> </td> </tr> <tr> <td> <div class="G">disvānātapatāpane;</div> </td> </tr> <tr> <td> <div class="G">Kimī kākehi khajjante,</div> </td> </tr> <tr> <td> <div class="G">saṁvegamalabhiṁ tadā.</div> </td> </tr> </table> </div>
</div>
<div class="q" id="p_20Ap2_1010"> <div class="divNumber">304.</div> <div class="p"> <table class="singleColumn"> <tr> <td> <div class="pN">1010</div> <div class="G">Tadā so pabbajī dhīro,</div> </td> </tr> <tr> <td> <div class="G">ahaṁ tamanupabbajiṁ;</div> </td> </tr> <tr> <td> <div class="G">Pañcavassāni nivasiṁ,</div> </td> </tr> <tr> <td> <div class="G">paribbājavate ahaṁ.</div> </td> </tr> </table> </div>
</div>
<div class="q" id="p_20Ap2_1011"> <div class="divNumber">305.</div> <div class="p"> <table class="singleColumn"> <tr> <td> <div class="pN">1011</div> <div class="G">Yadā pabbajitā āsi,</div> </td> </tr> <tr> <td> <div class="G">gotamī jinaposikā;</div> </td> </tr> <tr> <td> <div class="G">Tadāhaṁ tamupagantvā,</div> </td> </tr> <tr> <td> <div class="G">buddhena anusāsitā.</div> </td> </tr> </table> </div>
</div>
<div class="q" id="p_20Ap2_1012"> <div class="divNumber">306.</div> <div class="p"> <table class="singleColumn"> <tr> <td> <div class="pN">1012</div> <div class="G">Na cireneva kālena,</div> </td> </tr> <tr> <td> <div class="G">arahattamapāpuṇiṁ;</div> </td> </tr> <tr> <td> <div class="G">Aho kalyāṇamittattaṁ,</div> </td> </tr> <tr> <td> <div class="G">kassapassa sirīmato.</div> </td> </tr> </table> </div>
</div>
<div class="q" id="p_20Ap2_1013"> <div class="divNumber">307.</div> <div class="p"> <table class="singleColumn"> <tr> <td> <div class="pN">1013</div> <div class="G">Suto buddhassa dāyādo,</div> </td> </tr> <tr> <td> <div class="G">kassapo susamāhito;</div> </td> </tr> <tr> <td> <div class="G">Pubbenivāsaṁ yo vedi,</div> </td> </tr> <tr> <td> <div class="G">saggāpāyañca passati.</div> </td> </tr> </table> </div>
</div>
<div class="q" id="p_20Ap2_1014"> <div class="divNumber">308.</div> <div class="p"> <table class="singleColumn"> <tr> <td> <div class="pN">1014</div> <div class="G">Atho jātikkhayaṁ patto,</div> </td> </tr> <tr> <td> <div class="G">abhiññāvosito muni;</div> </td> </tr> <tr> <td> <div class="G">Etāhi tīhi vijjāhi,</div> </td> </tr> <tr> <td> <div class="G">tevijjo hoti brāhmaṇo.</div> </td> </tr> </table> </div>
</div>
<div class="q" id="p_20Ap2_1015"> <div class="divNumber">309.</div> <div class="p"> <table class="singleColumn"> <tr> <td> <div class="pN">1015</div> <div class="G">Tatheva bhaddākāpilānī,</div> </td> </tr> <tr> <td> <div class="G">tevijjā maccuhāyinī;</div> </td> </tr> <tr> <td> <div class="G">Dhāreti antimaṁ dehaṁ,</div> </td> </tr> <tr> <td> <div class="G">jitvā māraṁ savāhanaṁ.</div> </td> </tr> </table> </div>
</div>
<div class="q" id="p_20Ap2_1016"> <div class="divNumber">310.</div> <div class="p"> <table class="singleColumn"> <tr> <td> <div class="pN">1016</div> <div class="G">Disvā ādīnavaṁ loke,</div> </td> </tr> <tr> <td> <div class="G">ubho pabbajitā mayaṁ;</div> </td> </tr> <tr> <td> <div class="G">Tyamha khīṇāsavā dantā,</div> </td> </tr> <tr> <td> <div class="G">sītibhūtāmha nibbutā.</div> </td> </tr> </table> </div>
</div>
<div class="q" id="p_20Ap2_1017"> <div class="divNumber">311.</div> <div class="p"> <table class="singleColumn"> <tr> <td> <div class="pN">1017</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">viharāmi anāsavā.</div> </td> </tr> </table> </div>
</div>
<div class="q" id="p_20Ap2_1018"> <div class="divNumber">312.</div> <div class="p"> <table class="singleColumn"> <tr> <td> <div class="pN">1018</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap2_1019"> <div class="divNumber">313.</div> <div class="p"> <table class="singleColumn"> <tr> <td> <div class="pN">1019</div> <div class="G">Paṭisambhidā catasso,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap2_1020"> <div class="p">
<span class="pN">1020</span>Itthaṁ sudaṁ bhaddākāpilānī bhikkhunī imā gāthāyo abhāsitthāti. </div>
</div>
<div class="CENTER" id="p_20Ap2_1021">
<span class="pN">1021</span>Bhaddākāpilānītheriyāpadānaṁ sattamaṁ.</div>
</html>
