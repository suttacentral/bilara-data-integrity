<html>
<div class="i">1.3.4 Dutiyapaṭipadāsutta</div>
<div class="h">Maggasaṁyutta</div>
<div class="h">Micchattavagga</div>
<div class="h">Dutiyapaṭipadāsutta</div>
<div class="q" id="p_14S5_94"> <div class="divNumber">24.</div> <div class="p">
<span class="pN">94</span>Sāvatthinidānaṁ. “Gihino vāhaṁ, bhikkhave, pabbajitassa vā micchāpaṭipadaṁ na vaṇṇemi. Gihi vā, bhikkhave, pabbajito vā micchāpaṭipanno micchāpaṭipattādhikaraṇahetu nārādhako hoti ñāyaṁ dhammaṁ kusalaṁ. </div>
</div>
<div class="q" id="p_14S5_95"> <div class="p">
<span class="pN">95</span>Katamā ca, bhikkhave, micchāpaṭipadā? Seyyathidaṁ—  micchādiṭṭhi…pe…  micchāsamādhi. Ayaṁ vuccati, bhikkhave, micchāpaṭipadā. Gihino vāhaṁ, bhikkhave, pabbajitassa vā micchāpaṭipadaṁ na vaṇṇemi. Gihi vā, bhikkhave, pabbajito vā micchāpaṭipanno micchāpaṭipattādhikaraṇahetu nārādhako hoti ñāyaṁ dhammaṁ kusalaṁ. </div>
</div>
<div class="q" id="p_14S5_96"> <div class="p">
<span class="pN">96</span>Gihino vāhaṁ, bhikkhave, pabbajitassa vā sammāpaṭipadaṁ vaṇṇemi. Gihi vā, bhikkhave, pabbajito vā sammāpaṭipanno sammāpaṭipattādhikaraṇahetu ārādhako hoti ñāyaṁ dhammaṁ kusalaṁ. Katamā ca, bhikkhave, sammāpaṭipadā? Seyyathidaṁ—  sammādiṭṭhi…pe…  sammāsamādhi. Ayaṁ vuccati, bhikkhave, sammāpaṭipadā. Gihino vāhaṁ, bhikkhave, pabbajitassa vā sammāpaṭipadaṁ vaṇṇemi. Gihi vā, bhikkhave, pabbajito vā sammāpaṭipanno sammāpaṭipattādhikaraṇahetu ārādhako hoti ñāyaṁ dhammaṁ kusalan”ti. </div>
</div>
<div class="CENTER" id="p_14S5_97">
<span class="pN">97</span>Catutthaṁ.</div>
</html>
