<html>
<div class="i">12.6.9 Paṭhamapabbatūpamasutta</div>
<div class="h">Saccasaṁyutta</div>
<div class="h">Abhisamayavagga</div>
<div class="h">Paṭhamapabbatūpamasutta</div>
<div class="q" id="p_14S5_2425"> <div class="divNumber">1129.</div> <div class="p">
<span class="pN">2425</span>“Seyyathāpi, bhikkhave, puriso himavato pabbatarājassa satta sāsapamattiyo pāsāṇasakkharā upanikkhipeyya. Taṁ kiṁ maññatha, bhikkhave, katamaṁ nu kho bahutaraṁ—  yā vā satta sāsapamattiyo pāsāṇasakkharā upanikkhittā, ayaṁ vā himavā pabbatarājā”ti? “Etadeva, bhante, bahutaraṁ, yadidaṁ—  himavā pabbatarājā; appamattikā satta sāsapamattiyo pāsāṇasakkharā upanikkhittā. Saṅkhampi na upenti, upanidhampi na upenti, kalabhāgampi na upenti himavantaṁ pabbatarājānaṁ upanidhāya satta sāsapamattiyo pāsāṇasakkharā upanikkhittā”ti. “Evameva kho, bhikkhave, ariyasāvakassa…pe…  yogo karaṇīyo”ti. </div>
</div>
<div class="CENTER" id="p_14S5_2426">
<span class="pN">2426</span>Navamaṁ.</div>
</html>
