<html>
<div class="i">1.4.2.4 Chabbassasikkhāpada</div>
<div class="h">
Mahāvibhaṅga
</div>
<div class="h">
Nissaggiyakaṇḍa
</div>
<div class="h">
Kosiyavagga
</div>
<div class="h">
Chabbassasikkhāpada
</div>
<div class="q" id="p_1V_2135">
<div class="divNumber">
557.
</div>
<div class="p">
<span class="pN">2135</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena bhikkhū anuvassaṁ santhataṁ kārāpenti. Te yācanabahulā viññattibahulā viharanti— “eḷakalomāni detha. Eḷakalomehi attho”ti. Manussā ujjhāyanti khiyyanti vipācenti— “kathañhi nāma samaṇā sakyaputtiyā anuvassaṁ santhataṁ kārāpessanti, yācanabahulā viññattibahulā viharissanti— ‘eḷakalomāni detha, eḷakalomehi attho’ti. Amhākaṁ pana sakiṁ katāni santhatāni pañcapi chapi vassāni honti, yesaṁ no dārakā uhadantipi ummihantipi undūrehipi khajjanti. Ime pana samaṇā sakyaputtiyā anuvassaṁ santhataṁ kārāpenti, yācanabahulā viññattibahulā viharanti— ‘eḷakalomāni detha, eḷakalomehi attho’”ti.
</div>
</div>
<div class="q" id="p_1V_2136">
<div class="p">
<span class="pN">2136</span>Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. Ye te bhikkhū appicchā…pe… te ujjhāyanti khiyyanti vipācenti— “kathañhi nāma bhikkhū anuvassaṁ santhataṁ kārāpessanti, yācanabahulā viññattibahulā viharissanti— ‘eḷakalomāni detha, eḷakalomehi attho’”ti.
</div>
</div>
<div class="q" id="p_1V_2137">
<div class="p">
<span class="pN">2137</span>Atha kho te bhikkhū te anekapariyāyena vigarahitvā bhagavato etamatthaṁ ārocesuṁ…pe… “saccaṁ kira, bhikkhave, bhikkhū anuvassaṁ santhataṁ kārāpenti, yācanabahulā viññattibahulā viharanti— ‘eḷakalomāni detha, eḷakalomehi attho’”ti? “Saccaṁ, bhagavā”ti. Vigarahi buddho bhagavā…pe… kathañhi nāma te, bhikkhave, moghapurisā anuvassaṁ santhataṁ kārāpessanti, yācanabahulā viññattibahulā viharissanti— ‘eḷakalomāni detha, eḷakalomehi attho’ti. Netaṁ, bhikkhave, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_1V_2138">
<div class="divNumber">
558.
</div>
<div class="p">
<span class="pN">2138</span><span class="bold">“Navaṁ pana bhikkhunā santhataṁ kārāpetvā chabbassāni dhāretabbaṁ. Orena ce channaṁ vassānaṁ taṁ santhataṁ vissajjetvā vā avissajjetvā vā aññaṁ navaṁ santhataṁ kārāpeyya, nissaggiyaṁ pācittiyan”</span>ti.
</div>
</div>
<div class="q" id="p_1V_2139">
<div class="p">
<span class="pN">2139</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_1V_2140">
<div class="divNumber">
559.
</div>
<div class="p">
<span class="pN">2140</span>Tena kho pana samayena aññataro bhikkhu kosambiyaṁ gilāno hoti. Ñātakā tassa bhikkhuno santike dūtaṁ pāhesuṁ— “āgacchatu bhadanto mayaṁ upaṭṭhahissāmā”ti. Bhikkhūpi evamāhaṁsu— “gacchāvuso, ñātakā taṁ upaṭṭhahissantī”ti. So evamāha— “bhagavatā, āvuso, sikkhāpadaṁ paññattaṁ— ‘navaṁ pana bhikkhunā santhataṁ kārāpetvā chabbassāni dhāretabban’ti. Ahañcamhi gilāno, na sakkomi santhataṁ ādāya pakkamituṁ. Mayhañca vinā santhatā na phāsu hoti. Nāhaṁ gamissāmī”ti. Bhagavato etamatthaṁ ārocesuṁ.
</div>
</div>
<div class="q" id="p_1V_2141">
<div class="p">
<span class="pN">2141</span>Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi— “anujānāmi, bhikkhave, gilānassa bhikkhuno santhatasammutiṁ dātuṁ. Evañca pana, bhikkhave, dātabbā. Tena gilānena bhikkhunā saṁghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo— ‘ahaṁ, bhante, gilāno na sakkomi santhataṁ ādāya pakkamituṁ. Sohaṁ, bhante, saṁghaṁ santhatasammutiṁ yācāmī’ti. Dutiyampi yācitabbā. Tatiyampi yācitabbā. Byattena bhikkhunā paṭibalena saṁgho ñāpetabbo—
</div>
</div>
<div class="q" id="p_1V_2142">
<div class="divNumber">
560.
</div>
<div class="p">
<span class="pN">2142</span>‘Suṇātu me, bhante, saṁgho. Ayaṁ itthannāmo bhikkhu gilāno na sakkoti santhataṁ ādāya pakkamituṁ. So saṁghaṁ santhatasammutiṁ yācati. Yadi saṁghassa pattakallaṁ, saṁgho itthannāmassa bhikkhuno santhatasammutiṁ dadeyya. Esā ñatti.
</div>
</div>
<div class="q" id="p_1V_2143">
<div class="p">
<span class="pN">2143</span>Suṇātu me, bhante, saṁgho. Ayaṁ itthannāmo bhikkhu gilāno na sakkoti santhataṁ ādāya pakkamituṁ. So saṁghaṁ santhatasammutiṁ yācati. Saṁgho itthannāmassa bhikkhuno santhatasammutiṁ deti. Yassāyasmato khamati itthannāmassa bhikkhuno santhatasammutiyā dānaṁ, so tuṇhassa; yassa nakkhamati, so bhāseyya.
</div>
</div>
<div class="q" id="p_1V_2144">
<div class="p">
<span class="pN">2144</span>Dinnā saṁghena itthannāmassa bhikkhuno santhatasammuti. Khamati saṁghassa, tasmā tuṇhī, evametaṁ dhārayāmī’ti.
</div>
</div>
<div class="q" id="p_1V_2145">
<div class="p">
<span class="pN">2145</span>Evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_1V_2146">
<div class="divNumber">
561.
</div>
<div class="p">
<span class="pN">2146</span><span class="bold">“Navaṁ pana bhikkhunā santhataṁ kārāpetvā chabbassāni dhāretabbaṁ. Orena ce channaṁ vassānaṁ taṁ santhataṁ vissajjetvā vā avissajjetvā vā aññaṁ navaṁ santhataṁ kārāpeyya, aññatra bhikkhusammutiyā, nissaggiyaṁ pācittiyan”</span>ti. (<span class="italic">14</span>:<span class="bold">33</span>)
</div>
</div>
<div class="q" id="p_1V_2147">
<div class="divNumber">
562.
</div>
<div class="p">
<span class="pN">2147</span><span class="bold">Navaṁ</span> nāma karaṇaṁ upādāya vuccati.
</div>
</div>
<div class="q" id="p_1V_2148">
<div class="p">
<span class="pN">2148</span><span class="bold">Santhataṁ</span> nāma santharitvā kataṁ hoti avāyimaṁ.
</div>
</div>
<div class="q" id="p_1V_2149">
<div class="p">
<span class="pN">2149</span><span class="bold">Kārāpetvā</span>ti karitvā vā kārāpetvā vā.
</div>
</div>
<div class="q" id="p_1V_2150">
<div class="p">
<span class="pN">2150</span><span class="bold">Chabbassāni dhāretabban</span>ti chabbassaparamatā dhāretabbaṁ.
</div>
</div>
<div class="q" id="p_1V_2151">
<div class="p">
<span class="pN">2151</span><span class="bold">Orena ce channaṁ vassānan</span>ti ūnakachabbassāni.
</div>
</div>
<div class="q" id="p_1V_2152">
<div class="p">
<span class="pN">2152</span><span class="bold">Taṁ santhataṁ vissajjetvā</span>ti aññesaṁ datvā.
</div>
</div>
<div class="q" id="p_1V_2153">
<div class="p">
<span class="pN">2153</span><span class="bold">Avissajjetvā</span>ti na kassaci datvā.
</div>
</div>
<div class="q" id="p_1V_2154">
<div class="p">
<span class="pN">2154</span><span class="bold">Aññatra bhikkhusammutiyā</span>ti ṭhapetvā bhikkhusammutiṁ aññaṁ navaṁ santhataṁ karoti vā kārāpeti vā, payoge dukkaṭaṁ. Paṭilābhena nissaggiyaṁ hoti. Nissajjitabbaṁ saṁghassa vā gaṇassa vā puggalassa vā. Evañca pana, bhikkhave, nissajjitabbaṁ…pe… “idaṁ me, bhante, santhataṁ ūnakachabbassāni kārāpitaṁ, aññatra bhikkhusammutiyā, nissaggiyaṁ. Imāhaṁ saṁghassa nissajjāmī”ti…pe… dadeyyāti…pe… dadeyyunti…pe… āyasmato dammīti.
</div>
</div>
<div class="q" id="p_1V_2155">
<div class="divNumber">
563.
</div>
<div class="p">
<span class="pN">2155</span>Attanā vippakataṁ attanā pariyosāpeti, nissaggiyaṁ pācittiyaṁ. Attanā vippakataṁ parehi pariyosāpeti, nissaggiyaṁ pācittiyaṁ. Parehi vippakataṁ attanā pariyosāpeti, nissaggiyaṁ pācittiyaṁ. Parehi vippakataṁ parehi pariyosāpeti, nissaggiyaṁ pācittiyaṁ.
</div>
</div>
<div class="q" id="p_1V_2156">
<div class="divNumber">
564.
</div>
<div class="p">
<span class="pN">2156</span>Anāpatti— chabbassāni karoti, atirekachabbassāni karoti, aññassatthāya karoti vā kārāpeti vā, aññena kataṁ paṭilabhitvā paribhuñjati, vitānaṁ vā bhūmattharaṇaṁ vā sāṇipākāraṁ vā bhisiṁ vā bibbohanaṁ vā karoti, bhikkhusammutiyā, ummattakassa, ādikammikassāti.
</div>
</div>
<div class="CENTER" id="p_1V_2157">
<span class="pN">2157</span>Chabbassasikkhāpadaṁ niṭṭhitaṁ catutthaṁ.
</div>
</html>
