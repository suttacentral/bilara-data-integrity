<html>
<div class="i">40.1.3 Dānokāsayācanā</div>
<div class="h">Pilindavacchavagga</div>
<div class="h">Pilindavacchattheraapadāna</div>
<div class="h">Dānokāsayācanā</div>
<div class="q" id="p_20Ap1_4326"> <div class="divNumber">29.</div> <div class="p"> <table class="singleColumn"> <tr> <td> <div class="pN">4326</div> <div class="G">‘Ekato jātasaṁvaddhā,</div> </td> </tr> <tr> <td> <div class="G">ubhinnaṁ ekato manaṁ;</div> </td> </tr> <tr> <td> <div class="G">Sādhāraṇā sukhadukkhe,</div> </td> </tr> <tr> <td> <div class="G">ubho ca anuvattakā.</div> </td> </tr> </table> </div>
</div>
<div class="q" id="p_20Ap1_4327"> <div class="divNumber">30.</div> <div class="p"> <table class="singleColumn"> <tr> <td> <div class="pN">4327</div> <div class="G">Atthi cetasikaṁ dukkhaṁ,</div> </td> </tr> <tr> <td> <div class="G">tavādheyyaṁ arindama;</div> </td> </tr> <tr> <td> <div class="G">Yadi sakkosi taṁ dukkhaṁ,</div> </td> </tr> <tr> <td> <div class="G">vinodeyyāsi khattiya’.</div> </td> </tr> </table> </div>
</div>
<div class="q" id="p_20Ap1_4328"> <div class="divNumber">31.</div> <div class="p"> <table class="singleColumn"> <tr> <td> <div class="pN">4328</div> <div class="G">‘Tava dukkhaṁ mama dukkhaṁ,</div> </td> </tr> <tr> <td> <div class="G">Ubhinnaṁ ekato mano;</div> </td> </tr> <tr> <td> <div class="G">Niṭṭhitanti vijānāhi,</div> </td> </tr> <tr> <td> <div class="G">Mamādheyyaṁ sace tuvaṁ’.</div> </td> </tr> </table> </div>
</div>
<div class="q" id="p_20Ap1_4329"> <div class="divNumber">32.</div> <div class="p"> <table class="singleColumn"> <tr> <td> <div class="pN">4329</div> <div class="G">‘Jānāhi kho mahārāja,</div> </td> </tr> <tr> <td> <div class="G">dukkhaṁ me dubbinodayaṁ;</div> </td> </tr> <tr> <td> <div class="G">Pahu samāno gajjasu,</div> </td> </tr> <tr> <td> <div class="G">ekaṁ te duccajaṁ varaṁ.</div> </td> </tr> </table> </div>
</div>
<div class="q" id="p_20Ap1_4330"> <div class="divNumber">33.</div> <div class="p"> <table class="singleColumn"> <tr> <td> <div class="pN">4330</div> <div class="G">Yāvatā vijite atthi,</div> </td> </tr> <tr> <td> <div class="G">yāvatā mama jīvitaṁ;</div> </td> </tr> <tr> <td> <div class="G">Etehi yadi te attho,</div> </td> </tr> <tr> <td> <div class="G">dassāmi avikampito.</div> </td> </tr> </table> </div>
</div>
<div class="q" id="p_20Ap1_4331"> <div class="divNumber">34.</div> <div class="p"> <table class="singleColumn"> <tr> <td> <div class="pN">4331</div> <div class="G">Gajjitaṁ kho tayā deva,</div> </td> </tr> <tr> <td> <div class="G">micchā taṁ bahu gajjitaṁ;</div> </td> </tr> <tr> <td> <div class="G">Jānissāmi tuvaṁ ajja,</div> </td> </tr> <tr> <td> <div class="G">sabbadhamme patiṭṭhitaṁ’.</div> </td> </tr> </table> </div>
</div>
<div class="q" id="p_20Ap1_4332"> <div class="divNumber">35.</div> <div class="p"> <table class="singleColumn"> <tr> <td> <div class="pN">4332</div> <div class="G">‘Atibāḷhaṁ nipīḷesi,</div> </td> </tr> <tr> <td> <div class="G">dadamānassa me sato;</div> </td> </tr> <tr> <td> <div class="G">Kiṁ te me pīḷitenattho,</div> </td> </tr> <tr> <td> <div class="G">patthitaṁ te kathehi me’.</div> </td> </tr> </table> </div>
</div>
<div class="q" id="p_20Ap1_4333"> <div class="divNumber">36.</div> <div class="p"> <table class="singleColumn"> <tr> <td> <div class="pN">4333</div> <div class="G">‘Icchāmahaṁ mahārāja,</div> </td> </tr> <tr> <td> <div class="G">buddhaseṭṭhaṁ anuttaraṁ;</div> </td> </tr> <tr> <td> <div class="G">Bhojayissāmi sambuddhaṁ,</div> </td> </tr> <tr> <td> <div class="G">vajjaṁ me māhu jīvitaṁ’.</div> </td> </tr> </table> </div>
</div>
<div class="q" id="p_20Ap1_4334"> <div class="divNumber">37.</div> <div class="p"> <table class="singleColumn"> <tr> <td> <div class="pN">4334</div> <div class="G">‘Aññaṁ tehaṁ varaṁ dammi,</div> </td> </tr> <tr> <td> <div class="G">mā yācittho tathāgataṁ;</div> </td> </tr> <tr> <td> <div class="G">Adeyyo kassaci buddho,</div> </td> </tr> <tr> <td> <div class="G">maṇi jotiraso yathā’.</div> </td> </tr> </table> </div>
</div>
<div class="q" id="p_20Ap1_4335"> <div class="divNumber">38.</div> <div class="p"> <table class="singleColumn"> <tr> <td> <div class="pN">4335</div> <div class="G">‘Nanu te gajjitaṁ deva,</div> </td> </tr> <tr> <td> <div class="G">yāva jīvitamattano;</div> </td> </tr> <tr> <td> <div class="G">Jīvitaṁ dadamānena,</div> </td> </tr> <tr> <td> <div class="G">yuttaṁ dātuṁ tathāgataṁ’.</div> </td> </tr> </table> </div>
</div>
<div class="q" id="p_20Ap1_4336"> <div class="divNumber">39.</div> <div class="p"> <table class="singleColumn"> <tr> <td> <div class="pN">4336</div> <div class="G">‘Ṭhapanīyo mahāvīro,</div> </td> </tr> <tr> <td> <div class="G">adeyyo kassaci jino;</div> </td> </tr> <tr> <td> <div class="G">Na me paṭissuto buddho,</div> </td> </tr> <tr> <td> <div class="G">varassu amitaṁ dhanaṁ’.</div> </td> </tr> </table> </div>
</div>
<div class="q" id="p_20Ap1_4337"> <div class="divNumber">40.</div> <div class="p"> <table class="singleColumn"> <tr> <td> <div class="pN">4337</div> <div class="G">‘Vinicchayaṁ pāpuṇāma,</div> </td> </tr> <tr> <td> <div class="G">pucchissāma vinicchaye;</div> </td> </tr> <tr> <td> <div class="G">Yathāsaṇṭhaṁ kathessanti,</div> </td> </tr> <tr> <td> <div class="G">paṭipucchāma taṁ tathā’.</div> </td> </tr> </table> </div>
</div>
<div class="q" id="p_20Ap1_4338"> <div class="divNumber">41.</div> <div class="p"> <table class="singleColumn"> <tr> <td> <div class="pN">4338</div> <div class="G">Rañño hatthe gahetvāna,</div> </td> </tr> <tr> <td> <div class="G">agamāsiṁ vinicchayaṁ;</div> </td> </tr> <tr> <td> <div class="G">Purato akkhadassānaṁ,</div> </td> </tr> <tr> <td> <div class="G">idaṁ vacanamabraviṁ.</div> </td> </tr> </table> </div>
</div>
<div class="q" id="p_20Ap1_4339"> <div class="divNumber">42.</div> <div class="p"> <table class="singleColumn"> <tr> <td> <div class="pN">4339</div> <div class="G">‘Suṇantu me akkhadassā,</div> </td> </tr> <tr> <td> <div class="G">rājā varamadāsi me;</div> </td> </tr> <tr> <td> <div class="G">Na kiñci ṭhapayitvāna,</div> </td> </tr> <tr> <td> <div class="G">jīvitampi pavārayi.</div> </td> </tr> </table> </div>
</div>
<div class="q" id="p_20Ap1_4340"> <div class="divNumber">43.</div> <div class="p"> <table class="singleColumn"> <tr> <td> <div class="pN">4340</div> <div class="G">Tassa me varadinnassa,</div> </td> </tr> <tr> <td> <div class="G">buddhaseṭṭhaṁ variṁ ahaṁ;</div> </td> </tr> <tr> <td> <div class="G">Sudinno hoti me buddho,</div> </td> </tr> <tr> <td> <div class="G">chindatha saṁsayaṁ mama’.</div> </td> </tr> </table> </div>
</div>
<div class="q" id="p_20Ap1_4341"> <div class="divNumber">44.</div> <div class="p"> <table class="singleColumn"> <tr> <td> <div class="pN">4341</div> <div class="G">‘Sossāma tava vacanaṁ,</div> </td> </tr> <tr> <td> <div class="G">bhūmipālassa rājino;</div> </td> </tr> <tr> <td> <div class="G">Ubhinnaṁ vacanaṁ sutvā,</div> </td> </tr> <tr> <td> <div class="G">chindissāmettha saṁsayaṁ.</div> </td> </tr> </table> </div>
</div>
<div class="q" id="p_20Ap1_4342"> <div class="divNumber">45.</div> <div class="p"> <table class="singleColumn"> <tr> <td> <div class="pN">4342</div> <div class="G">Sabbaṁ deva tayā dinnaṁ,</div> </td> </tr> <tr> <td> <div class="G">imassa sabbagāhikaṁ;</div> </td> </tr> <tr> <td> <div class="G">Na kiñci ṭhapayitvāna,</div> </td> </tr> <tr> <td> <div class="G">jīvitampi pavārayi’.</div> </td> </tr> </table> </div>
</div>
<div class="q" id="p_20Ap1_4343"> <div class="divNumber">46.</div> <div class="p"> <table class="singleColumn"> <tr> <td> <div class="pN">4343</div> <div class="G">‘Kicchappattova hutvāna,</div> </td> </tr> <tr> <td> <div class="G">yācī varamanuttaraṁ;</div> </td> </tr> <tr> <td> <div class="G">Imaṁ sudukkhitaṁ ñatvā,</div> </td> </tr> <tr> <td> <div class="G">adāsiṁ sabbagāhikaṁ’.</div> </td> </tr> </table> </div>
</div>
<div class="q" id="p_20Ap1_4344"> <div class="divNumber">47.</div> <div class="p"> <table class="singleColumn"> <tr> <td> <div class="pN">4344</div> <div class="G">‘Parājayo tuvaṁ deva,</div> </td> </tr> <tr> <td> <div class="G">assa deyyo tathāgato;</div> </td> </tr> <tr> <td> <div class="G">Ubhinnaṁ saṁsayo chinno,</div> </td> </tr> <tr> <td> <div class="G">yathāsaṇṭhamhi tiṭṭhatha’.</div> </td> </tr> </table> </div>
</div>
<div class="q" id="p_20Ap1_4345"> <div class="divNumber">48.</div> <div class="p"> <table class="singleColumn"> <tr> <td> <div class="pN">4345</div> <div class="G">Rājā tattheva ṭhatvāna,</div> </td> </tr> <tr> <td> <div class="G">akkhadassetadabravi;</div> </td> </tr> <tr> <td> <div class="G">‘Sammā mayhampi deyyātha,</div> </td> </tr> <tr> <td> <div class="G">puna buddhaṁ labhāmahaṁ’.</div> </td> </tr> </table> </div>
</div>
<div class="q" id="p_20Ap1_4346"> <div class="divNumber">49.</div> <div class="p"> <table class="singleColumn"> <tr> <td> <div class="pN">4346</div> <div class="G">‘Pūretvā tava saṅkappaṁ,</div> </td> </tr> <tr> <td> <div class="G">bhojayitvā tathāgataṁ;</div> </td> </tr> <tr> <td> <div class="G">Puna deyyāsi sambuddhaṁ,</div> </td> </tr> <tr> <td> <div class="G">ānandassa yasassino’.</div> </td> </tr> </table> </div>
</div>
</html>
