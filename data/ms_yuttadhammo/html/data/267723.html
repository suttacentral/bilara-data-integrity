<html>
<div class="i">3.8 Yasodharātherīapadāna</div>
<div class="h">Kuṇḍalakesīvagga</div>
<div class="h">Yasodharātherīapadāna</div>
<div class="q" id="p_20Ap2_1022"> <div class="divNumber">314.</div> <div class="p"> <table class="singleColumn"> <tr> <td> <div class="pN">1022</div> <div class="G">Ekasmiṁ samaye ramme,</div> </td> </tr> <tr> <td> <div class="G">iddhe rājagahe pure;</div> </td> </tr> <tr> <td> <div class="G">Pabbhāramhi varekamhi,</div> </td> </tr> <tr> <td> <div class="G">vasante naranāyake.</div> </td> </tr> </table> </div>
</div>
<div class="q" id="p_20Ap2_1023"> <div class="divNumber">315.</div> <div class="p"> <table class="singleColumn"> <tr> <td> <div class="pN">1023</div> <div class="G">Vasantiyā tamhi nagare,</div> </td> </tr> <tr> <td> <div class="G">ramme bhikkhunupassaye;</div> </td> </tr> <tr> <td> <div class="G">Yasodharābhikkhuniyā,</div> </td> </tr> <tr> <td> <div class="G">evaṁ āsi vitakkitaṁ.</div> </td> </tr> </table> </div>
</div>
<div class="q" id="p_20Ap2_1024"> <div class="divNumber">316.</div> <div class="p"> <table class="singleColumn"> <tr> <td> <div class="pN">1024</div> <div class="G">“Suddhodano mahārājā,</div> </td> </tr> <tr> <td> <div class="G">gotamī ca pajāpatī;</div> </td> </tr> <tr> <td> <div class="G">Abhiññātā mahātherā,</div> </td> </tr> <tr> <td> <div class="G">theriyo ca mahiddhikā.</div> </td> </tr> </table> </div>
</div>
<div class="q" id="p_20Ap2_1025"> <div class="divNumber">317.</div> <div class="p"> <table class="singleColumn"> <tr> <td> <div class="pN">1025</div> <div class="G">Santiṁ gatāva āsuṁ te,</div> </td> </tr> <tr> <td> <div class="G">dīpaccīva nirāsavā;</div> </td> </tr> <tr> <td> <div class="G">Lokanāthe dharanteva,</div> </td> </tr> <tr> <td> <div class="G">ahampi ca sivaṁ padaṁ.</div> </td> </tr> </table> </div>
</div>
<div class="q" id="p_20Ap2_1026"> <div class="divNumber">318.</div> <div class="p"> <table class="singleColumn"> <tr> <td> <div class="pN">1026</div> <div class="G">Gamissāmī”ti cintetvā,</div> </td> </tr> <tr> <td> <div class="G">passantī āyumattano;</div> </td> </tr> <tr> <td> <div class="G">Passitvā āyusaṅkhāraṁ,</div> </td> </tr> <tr> <td> <div class="G">tadaheva khayaṁ gataṁ.</div> </td> </tr> </table> </div>
</div>
<div class="q" id="p_20Ap2_1027"> <div class="divNumber">319.</div> <div class="p"> <table class="singleColumn"> <tr> <td> <div class="pN">1027</div> <div class="G">Pattacīvaramādāya,</div> </td> </tr> <tr> <td> <div class="G">nikkhamitvā sakassamā;</div> </td> </tr> <tr> <td> <div class="G">Purakkhatā bhikkhunībhi,</div> </td> </tr> <tr> <td> <div class="G">satehi sahassehi sā.</div> </td> </tr> </table> </div>
</div>
<div class="q" id="p_20Ap2_1028"> <div class="divNumber">320.</div> <div class="p"> <table class="singleColumn"> <tr> <td> <div class="pN">1028</div> <div class="G">Mahiddhikā mahāpaññā,</div> </td> </tr> <tr> <td> <div class="G">sambuddhaṁ upasaṅkami;</div> </td> </tr> <tr> <td> <div class="G">Sambuddhaṁ abhivādetvā,</div> </td> </tr> <tr> <td> <div class="G">satthuno cakkalakkhaṇe;</div> </td> </tr> <tr> <td> <div class="G">Nisinnā ekamantamhi,</div> </td> </tr> <tr> <td> <div class="G">idaṁ vacanamabravi.</div> </td> </tr> </table> </div>
</div>
<div class="q" id="p_20Ap2_1029"> <div class="divNumber">321.</div> <div class="p"> <table class="singleColumn"> <tr> <td> <div class="pN">1029</div> <div class="G">“Aṭṭhasattativassāhaṁ,</div> </td> </tr> <tr> <td> <div class="G">pacchimo vattate vayo;</div> </td> </tr> <tr> <td> <div class="G">Pabbhāramhi anuppattā,</div> </td> </tr> <tr> <td> <div class="G">ārocemi mahāmuni.</div> </td> </tr> </table> </div>
</div>
<div class="q" id="p_20Ap2_1030"> <div class="divNumber">322.</div> <div class="p"> <table class="singleColumn"> <tr> <td> <div class="pN">1030</div> <div class="G">Paripakko vayo mayhaṁ,</div> </td> </tr> <tr> <td> <div class="G">parittaṁ mama jīvitaṁ;</div> </td> </tr> <tr> <td> <div class="G">Pahāya vo gamissāmi,</div> </td> </tr> <tr> <td> <div class="G">kataṁ me saraṇamattano.</div> </td> </tr> </table> </div>
</div>
<div class="q" id="p_20Ap2_1031"> <div class="divNumber">323.</div> <div class="p"> <table class="singleColumn"> <tr> <td> <div class="pN">1031</div> <div class="G">Vayamhi pacchime kāle,</div> </td> </tr> <tr> <td> <div class="G">maraṇaṁ uparuddhati;</div> </td> </tr> <tr> <td> <div class="G">Ajjarattiṁ mahāvīra,</div> </td> </tr> <tr> <td> <div class="G">pāpuṇissāmi nibbutiṁ.</div> </td> </tr> </table> </div>
</div>
<div class="q" id="p_20Ap2_1032"> <div class="divNumber">324.</div> <div class="p"> <table class="singleColumn"> <tr> <td> <div class="pN">1032</div> <div class="G">Natthi jāti jarā byādhi,</div> </td> </tr> <tr> <td> <div class="G">maraṇañca mahāmune;</div> </td> </tr> <tr> <td> <div class="G">Ajarāmaraṇaṁ puraṁ,</div> </td> </tr> <tr> <td> <div class="G">gamissāmi asaṅkhataṁ.</div> </td> </tr> </table> </div>
</div>
<div class="q" id="p_20Ap2_1033"> <div class="divNumber">325.</div> <div class="p"> <table class="singleColumn"> <tr> <td> <div class="pN">1033</div> <div class="G">Yāvatā parisā nāma,</div> </td> </tr> <tr> <td> <div class="G">samupāsanti satthuno;</div> </td> </tr> <tr> <td> <div class="G">Aparādhamajānantī,</div> </td> </tr> <tr> <td> <div class="G">khamantaṁ sammukhā mune.</div> </td> </tr> </table> </div>
</div>
<div class="q" id="p_20Ap2_1034"> <div class="divNumber">326.</div> <div class="p"> <table class="singleColumn"> <tr> <td> <div class="pN">1034</div> <div class="G">Saṁsaritvā ca saṁsāre,</div> </td> </tr> <tr> <td> <div class="G">khalitañce mamaṁ tayi;</div> </td> </tr> <tr> <td> <div class="G">Ārocemi mahāvīra,</div> </td> </tr> <tr> <td> <div class="G">aparādhaṁ khamassu me”.</div> </td> </tr> </table> </div>
</div>
<div class="q" id="p_20Ap2_1035"> <div class="divNumber">327.</div> <div class="p"> <table class="singleColumn"> <tr> <td> <div class="pN">1035</div> <div class="G">Sutvāna vacanaṁ tassā,</div> </td> </tr> <tr> <td> <div class="G">munindo idamabravi;</div> </td> </tr> <tr> <td> <div class="G">“Kimuttaraṁ te vakkhāmi,</div> </td> </tr> <tr> <td> <div class="G">nibbānāya vajantiyā.</div> </td> </tr> </table> </div>
</div>
<div class="q" id="p_20Ap2_1036"> <div class="divNumber">328.</div> <div class="p"> <table class="singleColumn"> <tr> <td> <div class="pN">1036</div> <div class="G">Iddhiñcāpi nidassehi,</div> </td> </tr> <tr> <td> <div class="G">mama sāsanakārike;</div> </td> </tr> <tr> <td> <div class="G">Parisānañca sabbāsaṁ,</div> </td> </tr> <tr> <td> <div class="G">kaṅkhaṁ chindassu yāvatā”.</div> </td> </tr> </table> </div>
</div>
<div class="q" id="p_20Ap2_1037"> <div class="divNumber">329.</div> <div class="p"> <table class="singleColumn"> <tr> <td> <div class="pN">1037</div> <div class="G">Sutvā taṁ munino vācaṁ,</div> </td> </tr> <tr> <td> <div class="G">bhikkhunī sā yasodharā;</div> </td> </tr> <tr> <td> <div class="G">Vanditvā munirājaṁ taṁ,</div> </td> </tr> <tr> <td> <div class="G">idaṁ vacanamabravi.</div> </td> </tr> </table> </div>
</div>
<div class="q" id="p_20Ap2_1038"> <div class="divNumber">330.</div> <div class="p"> <table class="singleColumn"> <tr> <td> <div class="pN">1038</div> <div class="G">“Yasodharā ahaṁ vīra,</div> </td> </tr> <tr> <td> <div class="G">agāre te pajāpati;</div> </td> </tr> <tr> <td> <div class="G">Sākiyamhi kule jātā,</div> </td> </tr> <tr> <td> <div class="G">itthiaṅge patiṭṭhitā.</div> </td> </tr> </table> </div>
</div>
<div class="q" id="p_20Ap2_1039"> <div class="divNumber">331.</div> <div class="p"> <table class="singleColumn"> <tr> <td> <div class="pN">1039</div> <div class="G">Thīnaṁ satasahassānaṁ,</div> </td> </tr> <tr> <td> <div class="G">navutīnaṁ chaduttari;</div> </td> </tr> <tr> <td> <div class="G">Agāre te ahaṁ vīra,</div> </td> </tr> <tr> <td> <div class="G">pāmokkhā sabbā issarā.</div> </td> </tr> </table> </div>
</div>
<div class="q" id="p_20Ap2_1040"> <div class="divNumber">332.</div> <div class="p"> <table class="singleColumn"> <tr> <td> <div class="pN">1040</div> <div class="G">Rūpācāraguṇūpetā,</div> </td> </tr> <tr> <td> <div class="G">yobbanaṭṭhā piyaṁvadā;</div> </td> </tr> <tr> <td> <div class="G">Sabbā maṁ apacāyanti,</div> </td> </tr> <tr> <td> <div class="G">devatā viya mānusā.</div> </td> </tr> </table> </div>
</div>
<div class="q" id="p_20Ap2_1041"> <div class="divNumber">333.</div> <div class="p"> <table class="singleColumn"> <tr> <td> <div class="pN">1041</div> <div class="G">Kaññāsatasahassapamukhā,</div> </td> </tr> <tr> <td> <div class="G">Sakyaputtanivesane;</div> </td> </tr> <tr> <td> <div class="G">Samānasukhadukkhatā,</div> </td> </tr> <tr> <td> <div class="G">Devatā viya nandane.</div> </td> </tr> </table> </div>
</div>
<div class="q" id="p_20Ap2_1042"> <div class="divNumber">334.</div> <div class="p"> <table class="singleColumn"> <tr> <td> <div class="pN">1042</div> <div class="G">Kāmadhātumatikkamma,</div> </td> </tr> <tr> <td> <div class="G">saṇṭhitā rūpadhātuyā;</div> </td> </tr> <tr> <td> <div class="G">Rūpena sadisā natthi,</div> </td> </tr> <tr> <td> <div class="G">ṭhapetvā lokanāyakaṁ”.</div> </td> </tr> </table> </div>
</div>
<div class="q" id="p_20Ap2_1043"> <div class="divNumber">335.</div> <div class="p"> <table class="singleColumn"> <tr> <td> <div class="pN">1043</div> <div class="G">Sambuddhaṁ abhivādetvā,</div> </td> </tr> <tr> <td> <div class="G">iddhiṁ dassesi satthuno;</div> </td> </tr> <tr> <td> <div class="G">Nekā nānāvidhākārā,</div> </td> </tr> <tr> <td> <div class="G">mahāiddhīpi dassayī.</div> </td> </tr> </table> </div>
</div>
<div class="q" id="p_20Ap2_1044"> <div class="divNumber">336.</div> <div class="p"> <table class="singleColumn"> <tr> <td> <div class="pN">1044</div> <div class="G">Cakkavāḷasamaṁ kāyaṁ,</div> </td> </tr> <tr> <td> <div class="G">sīsaṁ uttarato kuru;</div> </td> </tr> <tr> <td> <div class="G">Ubho pakkhā duve dīpā,</div> </td> </tr> <tr> <td> <div class="G">jambudīpaṁ sarīrato.</div> </td> </tr> </table> </div>
</div>
<div class="q" id="p_20Ap2_1045"> <div class="divNumber">337.</div> <div class="p"> <table class="singleColumn"> <tr> <td> <div class="pN">1045</div> <div class="G">Dakkhiṇañca saraṁ piñchaṁ,</div> </td> </tr> <tr> <td> <div class="G">nānāsākhā tu pattakā;</div> </td> </tr> <tr> <td> <div class="G">Candañca sūriyañcakkhi,</div> </td> </tr> <tr> <td> <div class="G">merupabbatato sikhaṁ.</div> </td> </tr> </table> </div>
</div>
<div class="q" id="p_20Ap2_1046"> <div class="divNumber">338.</div> <div class="p"> <table class="singleColumn"> <tr> <td> <div class="pN">1046</div> <div class="G">Cakkavāḷagiriṁ tuṇḍaṁ,</div> </td> </tr> <tr> <td> <div class="G">jamburukkhaṁ samūlakaṁ;</div> </td> </tr> <tr> <td> <div class="G">Bījamānā upāgantvā,</div> </td> </tr> <tr> <td> <div class="G">vandantī lokanāyakaṁ.</div> </td> </tr> </table> </div>
</div>
<div class="q" id="p_20Ap2_1047"> <div class="divNumber">339.</div> <div class="p"> <table class="singleColumn"> <tr> <td> <div class="pN">1047</div> <div class="G">Hatthivaṇṇaṁ tathevassaṁ,</div> </td> </tr> <tr> <td> <div class="G">pabbataṁ jaladhiṁ tathā;</div> </td> </tr> <tr> <td> <div class="G">Candimaṁ sūriyaṁ meruṁ,</div> </td> </tr> <tr> <td> <div class="G">sakkavaṇṇañca dassayi.</div> </td> </tr> </table> </div>
</div>
<div class="q" id="p_20Ap2_1048"> <div class="divNumber">340.</div> <div class="p"> <table class="singleColumn"> <tr> <td> <div class="pN">1048</div> <div class="G">“Yasodharā ahaṁ vīra,</div> </td> </tr> <tr> <td> <div class="G">pāde vandāmi cakkhuma”;</div> </td> </tr> <tr> <td> <div class="G">Sahassalokadhātūnaṁ,</div> </td> </tr> <tr> <td> <div class="G">phullapadmena chādayi.</div> </td> </tr> </table> </div>
</div>
<div class="q" id="p_20Ap2_1049"> <div class="divNumber">341.</div> <div class="p"> <table class="singleColumn"> <tr> <td> <div class="pN">1049</div> <div class="G">Brahmavaṇṇañca māpetvā,</div> </td> </tr> <tr> <td> <div class="G">dhammaṁ desesi suññataṁ;</div> </td> </tr> <tr> <td> <div class="G">“Yasodharā ahaṁ vīra,</div> </td> </tr> <tr> <td> <div class="G">pāde vandāmi cakkhuma.</div> </td> </tr> </table> </div>
</div>
<div class="q" id="p_20Ap2_1050"> <div class="divNumber">342.</div> <div class="p"> <table class="singleColumn"> <tr> <td> <div class="pN">1050</div> <div class="G">Iddhīsu ca vasī homi,</div> </td> </tr> <tr> <td> <div class="G">dibbāya sotadhātuyā;</div> </td> </tr> <tr> <td> <div class="G">Cetopariyañāṇassa,</div> </td> </tr> <tr> <td> <div class="G">vasī homi mahāmuni.</div> </td> </tr> </table> </div>
</div>
<div class="q" id="p_20Ap2_1051"> <div class="divNumber">343.</div> <div class="p"> <table class="singleColumn"> <tr> <td> <div class="pN">1051</div> <div class="G">Pubbenivāsaṁ jānāmi,</div> </td> </tr> <tr> <td> <div class="G">dibbacakkhu visodhitaṁ;</div> </td> </tr> <tr> <td> <div class="G">Sabbāsavā parikkhīṇā,</div> </td> </tr> <tr> <td> <div class="G">natthi dāni punabbhavo.</div> </td> </tr> </table> </div>
</div>
<div class="q" id="p_20Ap2_1052"> <div class="divNumber">344.</div> <div class="p"> <table class="singleColumn"> <tr> <td> <div class="pN">1052</div> <div class="G">Atthadhammaniruttīsu,</div> </td> </tr> <tr> <td> <div class="G">paṭibhāne tatheva ca;</div> </td> </tr> <tr> <td> <div class="G">Ñāṇaṁ mayhaṁ mahāvīra,</div> </td> </tr> <tr> <td> <div class="G">uppannaṁ tava santike.</div> </td> </tr> </table> </div>
</div>
<div class="q" id="p_20Ap2_1053"> <div class="divNumber">345.</div> <div class="p"> <table class="singleColumn"> <tr> <td> <div class="pN">1053</div> <div class="G">Pubbānaṁ lokanāthānaṁ,</div> </td> </tr> <tr> <td> <div class="G">saṅgamaṁ te nidassitaṁ;</div> </td> </tr> <tr> <td> <div class="G">Adhikāraṁ bahuṁ mayhaṁ,</div> </td> </tr> <tr> <td> <div class="G">tuyhatthāya mahāmune.</div> </td> </tr> </table> </div>
</div>
<div class="q" id="p_20Ap2_1054"> <div class="divNumber">346.</div> <div class="p"> <table class="singleColumn"> <tr> <td> <div class="pN">1054</div> <div class="G">Yaṁ mayhaṁ pūritaṁ kammaṁ,</div> </td> </tr> <tr> <td> <div class="G">Kusalaṁ sarase mune;</div> </td> </tr> <tr> <td> <div class="G">Tuyhatthāya mahāvīra,</div> </td> </tr> <tr> <td> <div class="G">Puññaṁ upacitaṁ mayā.</div> </td> </tr> </table> </div>
</div>
<div class="q" id="p_20Ap2_1055"> <div class="divNumber">347.</div> <div class="p"> <table class="singleColumn"> <tr> <td> <div class="pN">1055</div> <div class="G">Abhabbaṭṭhāne vajjetvā,</div> </td> </tr> <tr> <td> <div class="G">vārayitvā anācaraṁ;</div> </td> </tr> <tr> <td> <div class="G">Tuyhatthāya mahāvīra,</div> </td> </tr> <tr> <td> <div class="G">sañcattaṁ jīvitaṁ mayā.</div> </td> </tr> </table> </div>
</div>
<div class="q" id="p_20Ap2_1056"> <div class="divNumber">348.</div> <div class="p"> <table class="singleColumn"> <tr> <td> <div class="pN">1056</div> <div class="G">Nekakoṭisahassāni,</div> </td> </tr> <tr> <td> <div class="G">bhariyatthāyadāsi maṁ;</div> </td> </tr> <tr> <td> <div class="G">Na tattha vimanā homi,</div> </td> </tr> <tr> <td> <div class="G">tuyhatthāya mahāmuni.</div> </td> </tr> </table> </div>
</div>
<div class="q" id="p_20Ap2_1057"> <div class="divNumber">349.</div> <div class="p"> <table class="singleColumn"> <tr> <td> <div class="pN">1057</div> <div class="G">Nekakoṭisahassāni,</div> </td> </tr> <tr> <td> <div class="G">upakārāyadāsi maṁ;</div> </td> </tr> <tr> <td> <div class="G">Na tattha vimanā homi,</div> </td> </tr> <tr> <td> <div class="G">tuyhatthāya mahāmuni.</div> </td> </tr> </table> </div>
</div>
<div class="q" id="p_20Ap2_1058"> <div class="divNumber">350.</div> <div class="p"> <table class="singleColumn"> <tr> <td> <div class="pN">1058</div> <div class="G">Nekakoṭisahassāni,</div> </td> </tr> <tr> <td> <div class="G">bhojanatthāyadāsi maṁ;</div> </td> </tr> <tr> <td> <div class="G">Na tattha vimanā homi,</div> </td> </tr> <tr> <td> <div class="G">tuyhatthāya mahāmuni.</div> </td> </tr> </table> </div>
</div>
<div class="q" id="p_20Ap2_1059"> <div class="divNumber">351.</div> <div class="p"> <table class="singleColumn"> <tr> <td> <div class="pN">1059</div> <div class="G">Nekakoṭisahassāni,</div> </td> </tr> <tr> <td> <div class="G">jīvitāni pariccajiṁ;</div> </td> </tr> <tr> <td> <div class="G">Bhayamokkhaṁ karissanti,</div> </td> </tr> <tr> <td> <div class="G">dadāmi mama jīvitaṁ.</div> </td> </tr> </table> </div>
</div>
<div class="q" id="p_20Ap2_1060"> <div class="divNumber">352.</div> <div class="p"> <table class="singleColumn"> <tr> <td> <div class="pN">1060</div> <div class="G">Aṅgagate alaṅkāre,</div> </td> </tr> <tr> <td> <div class="G">vatthe nānāvidhe bahū;</div> </td> </tr> <tr> <td> <div class="G">Itthimaṇḍe na gūhāmi,</div> </td> </tr> <tr> <td> <div class="G">tuyhatthāya mahāmuni.</div> </td> </tr> </table> </div>
</div>
<div class="q" id="p_20Ap2_1061"> <div class="divNumber">353.</div> <div class="p"> <table class="singleColumn"> <tr> <td> <div class="pN">1061</div> <div class="G">Dhanadhaññapariccāgaṁ,</div> </td> </tr> <tr> <td> <div class="G">gāmāni nigamāni ca;</div> </td> </tr> <tr> <td> <div class="G">Khettaṁ puttā ca dhītā ca,</div> </td> </tr> <tr> <td> <div class="G">pariccattā mahāmuni.</div> </td> </tr> </table> </div>
</div>
<div class="q" id="p_20Ap2_1062"> <div class="divNumber">354.</div> <div class="p"> <table class="singleColumn"> <tr> <td> <div class="pN">1062</div> <div class="G">Hatthī assā gavā cāpi,</div> </td> </tr> <tr> <td> <div class="G">dāsiyo paricārikā;</div> </td> </tr> <tr> <td> <div class="G">Tuyhatthāya mahāvīra,</div> </td> </tr> <tr> <td> <div class="G">pariccattā asaṅkhiyā.</div> </td> </tr> </table> </div>
</div>
<div class="q" id="p_20Ap2_1063"> <div class="divNumber">355.</div> <div class="p"> <table class="singleColumn"> <tr> <td> <div class="pN">1063</div> <div class="G">Yaṁ mayhaṁ paṭimantesi,</div> </td> </tr> <tr> <td> <div class="G">dānaṁ dassāmi yācake;</div> </td> </tr> <tr> <td> <div class="G">Vimanaṁ me na passāmi,</div> </td> </tr> <tr> <td> <div class="G">dadato dānamuttamaṁ.</div> </td> </tr> </table> </div>
</div>
<div class="q" id="p_20Ap2_1064"> <div class="divNumber">356.</div> <div class="p"> <table class="singleColumn"> <tr> <td> <div class="pN">1064</div> <div class="G">Nānāvidhaṁ bahuṁ dukkhaṁ,</div> </td> </tr> <tr> <td> <div class="G">saṁsāre ca bahubbidhe;</div> </td> </tr> <tr> <td> <div class="G">Tuyhatthāya mahāvīra,</div> </td> </tr> <tr> <td> <div class="G">anubhuttaṁ asaṅkhiyaṁ.</div> </td> </tr> </table> </div>
</div>
<div class="q" id="p_20Ap2_1065"> <div class="divNumber">357.</div> <div class="p"> <table class="singleColumn"> <tr> <td> <div class="pN">1065</div> <div class="G">Sukhappattānumodāmi,</div> </td> </tr> <tr> <td> <div class="G">na ca dukkhesu dummanā;</div> </td> </tr> <tr> <td> <div class="G">Sabbattha tulitā homi,</div> </td> </tr> <tr> <td> <div class="G">tuyhatthāya mahāmuni.</div> </td> </tr> </table> </div>
</div>
<div class="q" id="p_20Ap2_1066"> <div class="divNumber">358.</div> <div class="p"> <table class="singleColumn"> <tr> <td> <div class="pN">1066</div> <div class="G">Anumaggena sambuddho,</div> </td> </tr> <tr> <td> <div class="G">yaṁ dhammaṁ abhinīhari;</div> </td> </tr> <tr> <td> <div class="G">Anubhotvā sukhaṁ dukkhaṁ,</div> </td> </tr> <tr> <td> <div class="G">patto bodhiṁ mahāmuni.</div> </td> </tr> </table> </div>
</div>
<div class="q" id="p_20Ap2_1067"> <div class="divNumber">359.</div> <div class="p"> <table class="singleColumn"> <tr> <td> <div class="pN">1067</div> <div class="G">Brahmadevañca sambuddhaṁ,</div> </td> </tr> <tr> <td> <div class="G">gotamaṁ lokanāyakaṁ;</div> </td> </tr> <tr> <td> <div class="G">Aññesaṁ lokanāthānaṁ,</div> </td> </tr> <tr> <td> <div class="G">saṅgamaṁ te bahuṁ mayā.</div> </td> </tr> </table> </div>
</div>
<div class="q" id="p_20Ap2_1068"> <div class="divNumber">360.</div> <div class="p"> <table class="singleColumn"> <tr> <td> <div class="pN">1068</div> <div class="G">Adhikāraṁ bahuṁ mayhaṁ,</div> </td> </tr> <tr> <td> <div class="G">tuyhatthāya mahāmuni;</div> </td> </tr> <tr> <td> <div class="G">Gavesato buddhadhamme,</div> </td> </tr> <tr> <td> <div class="G">ahaṁ te paricārikā.</div> </td> </tr> </table> </div>
</div>
<div class="q" id="p_20Ap2_1069"> <div class="divNumber">361.</div> <div class="p"> <table class="singleColumn"> <tr> <td> <div class="pN">1069</div> <div class="G">Kappe ca satasahasse,</div> </td> </tr> <tr> <td> <div class="G">caturo ca asaṅkhiye;</div> </td> </tr> <tr> <td> <div class="G">Dīpaṅkaro mahāvīro,</div> </td> </tr> <tr> <td> <div class="G">uppajji lokanāyako.</div> </td> </tr> </table> </div>
</div>
<div class="q" id="p_20Ap2_1070"> <div class="divNumber">362.</div> <div class="p"> <table class="singleColumn"> <tr> <td> <div class="pN">1070</div> <div class="G">Paccantadesavisaye,</div> </td> </tr> <tr> <td> <div class="G">nimantetvā tathāgataṁ;</div> </td> </tr> <tr> <td> <div class="G">Tassa āgamanaṁ maggaṁ,</div> </td> </tr> <tr> <td> <div class="G">sodhenti tuṭṭhamānasā.</div> </td> </tr> </table> </div>
</div>
<div class="q" id="p_20Ap2_1071"> <div class="divNumber">363.</div> <div class="p"> <table class="singleColumn"> <tr> <td> <div class="pN">1071</div> <div class="G">Tena kālena so āsi,</div> </td> </tr> <tr> <td> <div class="G">sumedho nāma brāhmaṇo;</div> </td> </tr> <tr> <td> <div class="G">Maggañca paṭiyādesi,</div> </td> </tr> <tr> <td> <div class="G">āyato sabbadassino.</div> </td> </tr> </table> </div>
</div>
<div class="q" id="p_20Ap2_1072"> <div class="divNumber">364.</div> <div class="p"> <table class="singleColumn"> <tr> <td> <div class="pN">1072</div> <div class="G">Tena kālenahaṁ āsiṁ,</div> </td> </tr> <tr> <td> <div class="G">kaññā brāhmaṇasambhavā;</div> </td> </tr> <tr> <td> <div class="G">Sumittā nāma nāmena,</div> </td> </tr> <tr> <td> <div class="G">upagacchiṁ samāgamaṁ.</div> </td> </tr> </table> </div>
</div>
<div class="q" id="p_20Ap2_1073"> <div class="divNumber">365.</div> <div class="p"> <table class="singleColumn"> <tr> <td> <div class="pN">1073</div> <div class="G">Aṭṭha uppalahatthāni,</div> </td> </tr> <tr> <td> <div class="G">pūjanatthāya satthuno;</div> </td> </tr> <tr> <td> <div class="G">Ādāya janasammajjhe,</div> </td> </tr> <tr> <td> <div class="G">addasaṁ isimuggataṁ.</div> </td> </tr> </table> </div>
</div>
<div class="q" id="p_20Ap2_1074"> <div class="divNumber">366.</div> <div class="p"> <table class="singleColumn"> <tr> <td> <div class="pN">1074</div> <div class="G">Cirānugataṁ dayitaṁ,</div> </td> </tr> <tr> <td> <div class="G">atikkantaṁ manoharaṁ;</div> </td> </tr> <tr> <td> <div class="G">Disvā tadā amaññissaṁ,</div> </td> </tr> <tr> <td> <div class="G">saphalaṁ jīvitaṁ mama.</div> </td> </tr> </table> </div>
</div>
<div class="q" id="p_20Ap2_1075"> <div class="divNumber">367.</div> <div class="p"> <table class="singleColumn"> <tr> <td> <div class="pN">1075</div> <div class="G">Parakkamaṁ taṁ saphalaṁ,</div> </td> </tr> <tr> <td> <div class="G">addasaṁ isino tadā;</div> </td> </tr> <tr> <td> <div class="G">Pubbakammena sambuddhe,</div> </td> </tr> <tr> <td> <div class="G">cittañcāpi pasīdi me.</div> </td> </tr> </table> </div>
</div>
<div class="q" id="p_20Ap2_1076"> <div class="divNumber">368.</div> <div class="p"> <table class="singleColumn"> <tr> <td> <div class="pN">1076</div> <div class="G">Bhiyyo cittaṁ pasādesiṁ,</div> </td> </tr> <tr> <td> <div class="G">ise uggatamānase;</div> </td> </tr> <tr> <td> <div class="G">Deyyaṁ aññaṁ na passāmi,</div> </td> </tr> <tr> <td> <div class="G">demi pupphāni te isi.</div> </td> </tr> </table> </div>
</div>
<div class="q" id="p_20Ap2_1077"> <div class="divNumber">369.</div> <div class="p"> <table class="singleColumn"> <tr> <td> <div class="pN">1077</div> <div class="G">‘Pañca hatthā tava hontu,</div> </td> </tr> <tr> <td> <div class="G">tayo hontu mamaṁ ise;</div> </td> </tr> <tr> <td> <div class="G">Tena saddhiṁ samā hontu,</div> </td> </tr> <tr> <td> <div class="G">bodhatthāya tavaṁ ise’.</div> </td> </tr> </table> </div>
</div>
<div class="CENTER" id="p_20Ap2_1078">
<span class="pN">1078</span>Catutthaṁ bhāṇavāraṁ.</div>
<div class="q" id="p_20Ap2_1079"> <div class="divNumber">370.</div> <div class="p"> <table class="singleColumn"> <tr> <td> <div class="pN">1079</div> <div class="G">Isi gahetvā pupphāni,</div> </td> </tr> <tr> <td> <div class="G">āgacchantaṁ mahāyasaṁ;</div> </td> </tr> <tr> <td> <div class="G">Pūjesi janasammajjhe,</div> </td> </tr> <tr> <td> <div class="G">bodhatthāya mahāisi.</div> </td> </tr> </table> </div>
</div>
<div class="q" id="p_20Ap2_1080"> <div class="divNumber">371.</div> <div class="p"> <table class="singleColumn"> <tr> <td> <div class="pN">1080</div> <div class="G">Passitvā janasammajjhe,</div> </td> </tr> <tr> <td> <div class="G">dīpaṅkaro mahāmuni;</div> </td> </tr> <tr> <td> <div class="G">Viyākāsi mahāvīro,</div> </td> </tr> <tr> <td> <div class="G">isi muggatamānasaṁ.</div> </td> </tr> </table> </div>
</div>
<div class="q" id="p_20Ap2_1081"> <div class="divNumber">372.</div> <div class="p"> <table class="singleColumn"> <tr> <td> <div class="pN">1081</div> <div class="G">Aparimeyye ito kappe,</div> </td> </tr> <tr> <td> <div class="G">dīpaṅkaro mahāmuni;</div> </td> </tr> <tr> <td> <div class="G">Mama kammaṁ viyākāsi,</div> </td> </tr> <tr> <td> <div class="G">ujubhāvaṁ mahāmuni.</div> </td> </tr> </table> </div>
</div>
<div class="q" id="p_20Ap2_1082"> <div class="divNumber">373.</div> <div class="p"> <table class="singleColumn"> <tr> <td> <div class="pN">1082</div> <div class="G">‘Samacittā samakammā,</div> </td> </tr> <tr> <td> <div class="G">samakārī bhavissati;</div> </td> </tr> <tr> <td> <div class="G">Piyā hessati kammena,</div> </td> </tr> <tr> <td> <div class="G">tuyhatthāya mahāisi.</div> </td> </tr> </table> </div>
</div>
<div class="q" id="p_20Ap2_1083"> <div class="divNumber">374.</div> <div class="p"> <table class="singleColumn"> <tr> <td> <div class="pN">1083</div> <div class="G">Sudassanā supiyā ca,</div> </td> </tr> <tr> <td> <div class="G">manāpā piyavādinī;</div> </td> </tr> <tr> <td> <div class="G">Tassa dhammesu dāyādā,</div> </td> </tr> <tr> <td> <div class="G">viharissati iddhikā.</div> </td> </tr> </table> </div>
</div>
<div class="q" id="p_20Ap2_1084"> <div class="divNumber">375.</div> <div class="p"> <table class="singleColumn"> <tr> <td> <div class="pN">1084</div> <div class="G">Yathāpi bhaṇḍasāmuggaṁ,</div> </td> </tr> <tr> <td> <div class="G">anurakkhati sāmino;</div> </td> </tr> <tr> <td> <div class="G">Evaṁ kusaladhammānaṁ,</div> </td> </tr> <tr> <td> <div class="G">anurakkhissate ayaṁ.</div> </td> </tr> </table> </div>
</div>
<div class="q" id="p_20Ap2_1085"> <div class="divNumber">376.</div> <div class="p"> <table class="singleColumn"> <tr> <td> <div class="pN">1085</div> <div class="G">Tassa te anukampantī,</div> </td> </tr> <tr> <td> <div class="G">pūrayissati pāramī;</div> </td> </tr> <tr> <td> <div class="G">Sīhova pañjaraṁ bhetvā,</div> </td> </tr> <tr> <td> <div class="G">pāpuṇissati bodhiyaṁ’.</div> </td> </tr> </table> </div>
</div>
<div class="q" id="p_20Ap2_1086"> <div class="divNumber">377.</div> <div class="p"> <table class="singleColumn"> <tr> <td> <div class="pN">1086</div> <div class="G">Aparimeyye ito kappe,</div> </td> </tr> <tr> <td> <div class="G">yaṁ maṁ buddho viyākarī;</div> </td> </tr> <tr> <td> <div class="G">Taṁ vācaṁ anumodentī,</div> </td> </tr> <tr> <td> <div class="G">evaṁkārī bhaviṁ ahaṁ.</div> </td> </tr> </table> </div>
</div>
<div class="q" id="p_20Ap2_1087"> <div class="divNumber">378.</div> <div class="p"> <table class="singleColumn"> <tr> <td> <div class="pN">1087</div> <div class="G">Tassa kammassa sukatassa,</div> </td> </tr> <tr> <td> <div class="G">tattha cittaṁ pasādayiṁ;</div> </td> </tr> <tr> <td> <div class="G">Devamanussakaṁ yoniṁ,</div> </td> </tr> <tr> <td> <div class="G">anubhotvā asaṅkhiyaṁ.</div> </td> </tr> </table> </div>
</div>
<div class="q" id="p_20Ap2_1088"> <div class="divNumber">379.</div> <div class="p"> <table class="singleColumn"> <tr> <td> <div class="pN">1088</div> <div class="G">Sukhadukkhenubhotvāhaṁ,</div> </td> </tr> <tr> <td> <div class="G">devesu mānusesu ca;</div> </td> </tr> <tr> <td> <div class="G">Pacchime bhave sampatte,</div> </td> </tr> <tr> <td> <div class="G">ajāyiṁ sākiye kule.</div> </td> </tr> </table> </div>
</div>
<div class="q" id="p_20Ap2_1089"> <div class="divNumber">380.</div> <div class="p"> <table class="singleColumn"> <tr> <td> <div class="pN">1089</div> <div class="G">Rūpavatī bhogavatī,</div> </td> </tr> <tr> <td> <div class="G">yasasīlavatī tato;</div> </td> </tr> <tr> <td> <div class="G">Sabbaṅgasampadā homi,</div> </td> </tr> <tr> <td> <div class="G">kulesu abhisakkatā.</div> </td> </tr> </table> </div>
</div>
<div class="q" id="p_20Ap2_1090"> <div class="divNumber">381.</div> <div class="p"> <table class="singleColumn"> <tr> <td> <div class="pN">1090</div> <div class="G">Lābhaṁ silokaṁ sakkāraṁ,</div> </td> </tr> <tr> <td> <div class="G">lokadhammasamāgamaṁ;</div> </td> </tr> <tr> <td> <div class="G">Cittañca dukkhitaṁ natthi,</div> </td> </tr> <tr> <td> <div class="G">vasāmi akutobhayā.</div> </td> </tr> </table> </div>
</div>
<div class="q" id="p_20Ap2_1091"> <div class="divNumber">382.</div> <div class="p"> <table class="singleColumn"> <tr> <td> <div class="pN">1091</div> <div class="G">Vuttañhetaṁ bhagavatā,</div> </td> </tr> <tr> <td> <div class="G">‘rañño antepure tadā;</div> </td> </tr> <tr> <td> <div class="G">Khattiyānaṁ pure vīra,</div> </td> </tr> <tr> <td> <div class="G">upakārañca niddisi.</div> </td> </tr> </table> </div>
</div>
<div class="q" id="p_20Ap2_1092"> <div class="divNumber">383.</div> <div class="p"> <table class="singleColumn"> <tr> <td> <div class="pN">1092</div> <div class="G">Upakārā ca yā nārī,</div> </td> </tr> <tr> <td> <div class="G">yā ca nārī sukhe dukhe;</div> </td> </tr> <tr> <td> <div class="G">Atthakkhāyī ca yā nārī,</div> </td> </tr> <tr> <td> <div class="G">yā ca nārīnukampikā’.</div> </td> </tr> </table> </div>
</div>
<div class="q" id="p_20Ap2_1093"> <div class="divNumber">384.</div> <div class="p"> <table class="singleColumn"> <tr> <td> <div class="pN">1093</div> <div class="G">Pañcakoṭisatā buddhā,</div> </td> </tr> <tr> <td> <div class="G">navakoṭisatāni ca;</div> </td> </tr> <tr> <td> <div class="G">Etesaṁ devadevānaṁ,</div> </td> </tr> <tr> <td> <div class="G">mahādānaṁ pavattayiṁ.</div> </td> </tr> </table> </div>
</div>
<div class="q" id="p_20Ap2_1094"> <div class="divNumber">385.</div> <div class="p"> <table class="singleColumn"> <tr> <td> <div class="pN">1094</div> <div class="G">Adhikāraṁ mahā mayhaṁ,</div> </td> </tr> <tr> <td> <div class="G">dhammarāja suṇohi me;</div> </td> </tr> <tr> <td> <div class="G">Ekādasakoṭisatā,</div> </td> </tr> <tr> <td> <div class="G">buddhā dvādasa koṭiyo.</div> </td> </tr> </table> </div>
</div>
<div class="q" id="p_20Ap2_1095"> <div class="divNumber">386.</div> <div class="p"> <table class="singleColumn"> <tr> <td> <div class="pN">1095</div> <div class="G">Etesaṁ devadevānaṁ,</div> </td> </tr> <tr> <td> <div class="G">mahādānaṁ pavattayiṁ;</div> </td> </tr> <tr> <td> <div class="G">Adhikāraṁ mahā mayhaṁ,</div> </td> </tr> <tr> <td> <div class="G">dhammarāja suṇohi me.</div> </td> </tr> </table> </div>
</div>
<div class="q" id="p_20Ap2_1096"> <div class="divNumber">387.</div> <div class="p"> <table class="singleColumn"> <tr> <td> <div class="pN">1096</div> <div class="G">Vīsakoṭisatā buddhā,</div> </td> </tr> <tr> <td> <div class="G">tiṁsakoṭisatāni ca;</div> </td> </tr> <tr> <td> <div class="G">Etesaṁ devadevānaṁ,</div> </td> </tr> <tr> <td> <div class="G">mahādānaṁ pavattayiṁ.</div> </td> </tr> </table> </div>
</div>
<div class="q" id="p_20Ap2_1097"> <div class="divNumber">388.</div> <div class="p"> <table class="singleColumn"> <tr> <td> <div class="pN">1097</div> <div class="G">Adhikāraṁ mahā mayhaṁ,</div> </td> </tr> <tr> <td> <div class="G">dhammarāja suṇohi me;</div> </td> </tr> <tr> <td> <div class="G">Cattālīsakoṭisatā,</div> </td> </tr> <tr> <td> <div class="G">paññāsa koṭisatāni ca.</div> </td> </tr> </table> </div>
</div>
<div class="q" id="p_20Ap2_1098"> <div class="divNumber">389.</div> <div class="p"> <table class="singleColumn"> <tr> <td> <div class="pN">1098</div> <div class="G">Etesaṁ devadevānaṁ,</div> </td> </tr> <tr> <td> <div class="G">mahādānaṁ pavattayiṁ;</div> </td> </tr> <tr> <td> <div class="G">Adhikāraṁ mahā mayhaṁ,</div> </td> </tr> <tr> <td> <div class="G">dhammarāja suṇohi me.</div> </td> </tr> </table> </div>
</div>
<div class="q" id="p_20Ap2_1099"> <div class="divNumber">390.</div> <div class="p"> <table class="singleColumn"> <tr> <td> <div class="pN">1099</div> <div class="G">Saṭṭhikoṭisatā buddhā,</div> </td> </tr> <tr> <td> <div class="G">sattatikoṭisatāni ca;</div> </td> </tr> <tr> <td> <div class="G">Etesaṁ devadevānaṁ,</div> </td> </tr> <tr> <td> <div class="G">mahādānaṁ pavattayiṁ.</div> </td> </tr> </table> </div>
</div>
<div class="q" id="p_20Ap2_1100"> <div class="divNumber">391.</div> <div class="p"> <table class="singleColumn"> <tr> <td> <div class="pN">1100</div> <div class="G">Adhikāraṁ mahā mayhaṁ,</div> </td> </tr> <tr> <td> <div class="G">dhammarāja suṇohi me;</div> </td> </tr> <tr> <td> <div class="G">Asītikoṭisatā buddhā,</div> </td> </tr> <tr> <td> <div class="G">navutikoṭisatāni ca.</div> </td> </tr> </table> </div>
</div>
<div class="q" id="p_20Ap2_1101"> <div class="divNumber">392.</div> <div class="p"> <table class="singleColumn"> <tr> <td> <div class="pN">1101</div> <div class="G">Etesaṁ devadevānaṁ,</div> </td> </tr> <tr> <td> <div class="G">mahādānaṁ pavattayiṁ;</div> </td> </tr> <tr> <td> <div class="G">Adhikāraṁ mahā mayhaṁ,</div> </td> </tr> <tr> <td> <div class="G">dhammarāja suṇohi me.</div> </td> </tr> </table> </div>
</div>
<div class="q" id="p_20Ap2_1102"> <div class="divNumber">393.</div> <div class="p"> <table class="singleColumn"> <tr> <td> <div class="pN">1102</div> <div class="G">Koṭisatasahassāni,</div> </td> </tr> <tr> <td> <div class="G">honti lokagganāyakā;</div> </td> </tr> <tr> <td> <div class="G">Etesaṁ devadevānaṁ,</div> </td> </tr> <tr> <td> <div class="G">mahādānaṁ pavattayiṁ.</div> </td> </tr> </table> </div>
</div>
<div class="q" id="p_20Ap2_1103"> <div class="divNumber">394.</div> <div class="p"> <table class="singleColumn"> <tr> <td> <div class="pN">1103</div> <div class="G">Adhikāraṁ mahā mayhaṁ,</div> </td> </tr> <tr> <td> <div class="G">dhammarāja suṇohi me;</div> </td> </tr> <tr> <td> <div class="G">Navakoṭisahassāni,</div> </td> </tr> <tr> <td> <div class="G">apare lokanāyakā.</div> </td> </tr> </table> </div>
</div>
<div class="q" id="p_20Ap2_1104"> <div class="divNumber">395.</div> <div class="p"> <table class="singleColumn"> <tr> <td> <div class="pN">1104</div> <div class="G">Etesaṁ devadevānaṁ,</div> </td> </tr> <tr> <td> <div class="G">mahādānaṁ pavattayiṁ;</div> </td> </tr> <tr> <td> <div class="G">Adhikāraṁ mahā mayhaṁ,</div> </td> </tr> <tr> <td> <div class="G">dhammarāja suṇohi me.</div> </td> </tr> </table> </div>
</div>
<div class="q" id="p_20Ap2_1105"> <div class="divNumber">396.</div> <div class="p"> <table class="singleColumn"> <tr> <td> <div class="pN">1105</div> <div class="G">Koṭisatasahassāni,</div> </td> </tr> <tr> <td> <div class="G">pañcāsītimahesinaṁ;</div> </td> </tr> <tr> <td> <div class="G">Pañcāsītikoṭisatā,</div> </td> </tr> <tr> <td> <div class="G">sattatiṁsā ca koṭiyo.</div> </td> </tr> </table> </div>
</div>
<div class="q" id="p_20Ap2_1106"> <div class="divNumber">397.</div> <div class="p"> <table class="singleColumn"> <tr> <td> <div class="pN">1106</div> <div class="G">Etesaṁ devadevānaṁ,</div> </td> </tr> <tr> <td> <div class="G">mahādānaṁ pavattayiṁ;</div> </td> </tr> <tr> <td> <div class="G">Adhikāraṁ mahā mayhaṁ,</div> </td> </tr> <tr> <td> <div class="G">dhammarāja suṇohi me.</div> </td> </tr> </table> </div>
</div>
<div class="q" id="p_20Ap2_1107"> <div class="divNumber">398.</div> <div class="p"> <table class="singleColumn"> <tr> <td> <div class="pN">1107</div> <div class="G">Paccekabuddhā vītarāgā,</div> </td> </tr> <tr> <td> <div class="G">aṭṭhaṭṭhamakakoṭiyo;</div> </td> </tr> <tr> <td> <div class="G">Adhikāraṁ mahā mayhaṁ,</div> </td> </tr> <tr> <td> <div class="G">dhammarāja suṇohi me.</div> </td> </tr> </table> </div>
</div>
<div class="q" id="p_20Ap2_1108"> <div class="divNumber">399.</div> <div class="p"> <table class="singleColumn"> <tr> <td> <div class="pN">1108</div> <div class="G">Khīṇāsavā vītamalā,</div> </td> </tr> <tr> <td> <div class="G">asaṅkhiyā buddhasāvakā;</div> </td> </tr> <tr> <td> <div class="G">Adhikāraṁ mahā mayhaṁ,</div> </td> </tr> <tr> <td> <div class="G">dhammarāja suṇohi me.</div> </td> </tr> </table> </div>
</div>
<div class="q" id="p_20Ap2_1109"> <div class="divNumber">400.</div> <div class="p"> <table class="singleColumn"> <tr> <td> <div class="pN">1109</div> <div class="G">Evaṁ dhamme suciṇṇānaṁ,</div> </td> </tr> <tr> <td> <div class="G">sadā dhammassa cārinaṁ;</div> </td> </tr> <tr> <td> <div class="G">Dhammacārī sukhaṁ seti,</div> </td> </tr> <tr> <td> <div class="G">asmiṁ loke paramhi ca.</div> </td> </tr> </table> </div>
</div>
<div class="q" id="p_20Ap2_1110"> <div class="divNumber">401.</div> <div class="p"> <table class="singleColumn"> <tr> <td> <div class="pN">1110</div> <div class="G">Dhammaṁ care sucaritaṁ,</div> </td> </tr> <tr> <td> <div class="G">na naṁ duccaritaṁ care;</div> </td> </tr> <tr> <td> <div class="G">Dhammacārī sukhaṁ seti,</div> </td> </tr> <tr> <td> <div class="G">asmiṁ loke paramhi ca.</div> </td> </tr> </table> </div>
</div>
<div class="q" id="p_20Ap2_1111"> <div class="divNumber">402.</div> <div class="p"> <table class="singleColumn"> <tr> <td> <div class="pN">1111</div> <div class="G">Nibbinditvāna saṁsāre,</div> </td> </tr> <tr> <td> <div class="G">pabbajiṁ anagāriyaṁ;</div> </td> </tr> <tr> <td> <div class="G">Sahassaparivārena,</div> </td> </tr> <tr> <td> <div class="G">pabbajitvā akiñcanā.</div> </td> </tr> </table> </div>
</div>
<div class="q" id="p_20Ap2_1112"> <div class="divNumber">403.</div> <div class="p"> <table class="singleColumn"> <tr> <td> <div class="pN">1112</div> <div class="G">Agāraṁ vijahitvāna,</div> </td> </tr> <tr> <td> <div class="G">pabbajiṁ anagāriyaṁ;</div> </td> </tr> <tr> <td> <div class="G">Aḍḍhamāse asampatte,</div> </td> </tr> <tr> <td> <div class="G">catusaccamapāpuṇiṁ.</div> </td> </tr> </table> </div>
</div>
<div class="q" id="p_20Ap2_1113"> <div class="divNumber">404.</div> <div class="p"> <table class="singleColumn"> <tr> <td> <div class="pN">1113</div> <div class="G">Cīvaraṁ piṇḍapātañca,</div> </td> </tr> <tr> <td> <div class="G">paccayaṁ sayanāsanaṁ;</div> </td> </tr> <tr> <td> <div class="G">Upanenti bahū janā,</div> </td> </tr> <tr> <td> <div class="G">sāgareyeva ūmiyo.</div> </td> </tr> </table> </div>
</div>
<div class="q" id="p_20Ap2_1114"> <div class="divNumber">405.</div> <div class="p"> <table class="singleColumn"> <tr> <td> <div class="pN">1114</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">viharāmi anāsavā.</div> </td> </tr> </table> </div>
</div>
<div class="q" id="p_20Ap2_1115"> <div class="divNumber">406.</div> <div class="p"> <table class="singleColumn"> <tr> <td> <div class="pN">1115</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap2_1116"> <div class="divNumber">407.</div> <div class="p"> <table class="singleColumn"> <tr> <td> <div class="pN">1116</div> <div class="G">Paṭisambhidā catasso,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap2_1117"> <div class="divNumber">408.</div> <div class="p"> <table class="singleColumn"> <tr> <td> <div class="pN">1117</div> <div class="G">Evaṁ bahuvidhaṁ dukkhaṁ,</div> </td> </tr> <tr> <td> <div class="G">sampattī ca bahubbidhā;</div> </td> </tr> <tr> <td> <div class="G">Visuddhibhāvaṁ sampattā,</div> </td> </tr> <tr> <td> <div class="G">labhāmi sabbasampadā.</div> </td> </tr> </table> </div>
</div>
<div class="q" id="p_20Ap2_1118"> <div class="divNumber">409.</div> <div class="p"> <table class="singleColumn"> <tr> <td> <div class="pN">1118</div> <div class="G">Yā dadāti sakattānaṁ,</div> </td> </tr> <tr> <td> <div class="G">puññatthāya mahesino;</div> </td> </tr> <tr> <td> <div class="G">Sahāyasampadā honti,</div> </td> </tr> <tr> <td> <div class="G">nibbānapadamasaṅkhataṁ.</div> </td> </tr> </table> </div>
</div>
<div class="q" id="p_20Ap2_1119"> <div class="divNumber">410.</div> <div class="p"> <table class="singleColumn"> <tr> <td> <div class="pN">1119</div> <div class="G">Parikkhīṇaṁ atītañca,</div> </td> </tr> <tr> <td> <div class="G">Paccuppannaṁ anāgataṁ;</div> </td> </tr> <tr> <td> <div class="G">Sabbakammaṁ mamaṁ khīṇaṁ,</div> </td> </tr> <tr> <td> <div class="G">Pāde vandāmi cakkhuma”.</div> </td> </tr> </table> </div>
</div>
<div class="q" id="p_20Ap2_1120"> <div class="p">
<span class="pN">1120</span>Itthaṁ sudaṁ yasodharā bhikkhunī bhagavato sammukhā imā gāthāyo abhāsitthāti. </div>
</div>
<div class="CENTER" id="p_20Ap2_1121">
<span class="pN">1121</span>Yasodharātheriyāpadānaṁ aṭṭhamaṁ.</div>
</html>
