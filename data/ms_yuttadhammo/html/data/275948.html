<html>
<div class="i">3.5.8 Sappurisadānasutta</div>
<div class="h">Tatiyapaṇṇāsaka</div>
<div class="h">Tikaṇḍakīvagga</div>
<div class="h">Sappurisadānasutta</div>
<div class="q" id="p_16A5_857"> <div class="divNumber">148.</div> <div class="p">
<span class="pN">857</span>“Pañcimāni, bhikkhave, sappurisadānāni. Katamāni pañca? Saddhāya dānaṁ deti, sakkaccaṁ dānaṁ deti, kālena dānaṁ deti, anuggahitacitto dānaṁ deti, attānañca parañca anupahacca dānaṁ deti. </div>
</div>
<div class="q" id="p_16A5_858"> <div class="p">
<span class="pN">858</span>Saddhāya kho pana, bhikkhave, dānaṁ datvā yattha yattha tassa dānassa vipāko nibbattati, aḍḍho ca hoti mahaddhano mahābhogo, abhirūpo ca hoti dassanīyo pāsādiko paramāya vaṇṇapokkharatāya samannāgato. </div>
</div>
<div class="q" id="p_16A5_859"> <div class="p">
<span class="pN">859</span>Sakkaccaṁ kho pana, bhikkhave, dānaṁ datvā yattha yattha tassa dānassa vipāko nibbattati, aḍḍho ca hoti mahaddhano mahābhogo. Yepissa te honti puttāti vā dārāti vā dāsāti vā pessāti vā kammakarāti vā, tepi sussūsanti sotaṁ odahanti aññā cittaṁ upaṭṭhapenti. </div>
</div>
<div class="q" id="p_16A5_860"> <div class="p">
<span class="pN">860</span>Kālena kho pana, bhikkhave, dānaṁ datvā yattha yattha tassa dānassa vipāko nibbattati, aḍḍho ca hoti mahaddhano mahābhogo; kālāgatā cassa atthā pacurā honti. </div>
</div>
<div class="q" id="p_16A5_861"> <div class="p">
<span class="pN">861</span>Anuggahitacitto kho pana, bhikkhave, dānaṁ datvā yattha yattha tassa dānassa vipāko nibbattati, aḍḍho ca hoti mahaddhano mahābhogo; uḷāresu ca pañcasu kāmaguṇesu bhogāya cittaṁ namati. </div>
</div>
<div class="q" id="p_16A5_862"> <div class="p">
<span class="pN">862</span>Attānañca parañca anupahacca kho pana, bhikkhave, dānaṁ datvā yattha yattha tassa dānassa vipāko nibbattati, aḍḍho ca hoti mahaddhano mahābhogo; na cassa kutoci bhogānaṁ upaghāto āgacchati aggito vā udakato vā rājato vā corato vā appiyato vā dāyādato. Imāni kho, bhikkhave, pañca sappurisadānānī”ti. </div>
</div>
<div class="CENTER" id="p_16A5_863">
<span class="pN">863</span>Aṭṭhamaṁ.</div>
</html>
