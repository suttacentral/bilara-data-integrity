<html>
<div class="i">6.2.6 Hetucatukka</div>
<div class="h">Paṭiccasamuppādavibhaṅga</div>
<div class="h">Abhidhammabhājanīya</div>
<div class="h">Hetucatukka</div>
<div class="q" id="p_30Vbh_1027"> <div class="divNumber">256.</div> <div class="p">
<span class="pN">1027</span>Tasmiṁ samaye avijjāpaccayā saṅkhāro avijjāhetuko, saṅkhārapaccayā viññāṇaṁ saṅkhārahetukaṁ, viññāṇapaccayā nāmaṁ viññāṇahetukaṁ, nāmapaccayā chaṭṭhāyatanaṁ nāmahetukaṁ, chaṭṭhāyatanapaccayā phasso chaṭṭhāyatanahetuko, phassapaccayā vedanā phassahetukā, vedanāpaccayā taṇhā vedanāhetukā, taṇhāpaccayā upādānaṁ taṇhāhetukaṁ; upādānapaccayā bhavo, bhavapaccayā jāti, jātipaccayā jarāmaraṇaṁ. Evametassa kevalassa dukkhakkhandhassa samudayo hoti. </div>
</div>
<div class="q" id="p_30Vbh_1028"> <div class="divNumber">257.</div> <div class="p">
<span class="pN">1028</span>Tattha katamā avijjā? Yaṁ aññāṇaṁ adassanaṁ…pe…  avijjālaṅgī moho akusalamūlaṁ—  ayaṁ vuccati “avijjā”. </div>
</div>
<div class="q" id="p_30Vbh_1029"> <div class="p">
<span class="pN">1029</span>Tattha katamo avijjāpaccayā saṅkhāro avijjāhetuko? Yā cetanā sañcetanā sañcetayitattaṁ—  ayaṁ vuccati “avijjāpaccayā saṅkhāro avijjāhetuko”. </div>
</div>
<div class="q" id="p_30Vbh_1030"> <div class="p">
<span class="pN">1030</span>Tattha katamaṁ saṅkhārapaccayā viññāṇaṁ saṅkhārahetukaṁ? Yaṁ cittaṁ mano mānasaṁ…pe…  tajjāmanoviññāṇadhātu—  idaṁ vuccati “saṅkhārapaccayā viññāṇaṁ saṅkhārahetukaṁ”. </div>
</div>
<div class="q" id="p_30Vbh_1031"> <div class="p">
<span class="pN">1031</span>Tattha katamaṁ viññāṇapaccayā nāmaṁ viññāṇahetukaṁ? Vedanākkhandho, saññākkhandho, saṅkhārakkhandho—  idaṁ vuccati “viññāṇapaccayā nāmaṁ viññāṇahetukaṁ”. </div>
</div>
<div class="q" id="p_30Vbh_1032"> <div class="p">
<span class="pN">1032</span>Tattha katamaṁ nāmapaccayā chaṭṭhāyatanaṁ nāmahetukaṁ? Yaṁ cittaṁ mano mānasaṁ…pe…  tajjāmanoviññāṇadhātu—  idaṁ vuccati “nāmapaccayā chaṭṭhāyatanaṁ nāmahetukaṁ”. </div>
</div>
<div class="q" id="p_30Vbh_1033"> <div class="p">
<span class="pN">1033</span>Tattha katamo chaṭṭhāyatanapaccayā phasso chaṭṭhāyatanahetuko? Yo phasso phusanā samphusanā samphusitattaṁ—  ayaṁ vuccati “chaṭṭhāyatanapaccayā phasso chaṭṭhāyatanahetuko”. </div>
</div>
<div class="q" id="p_30Vbh_1034"> <div class="p">
<span class="pN">1034</span>Tattha katamā phassapaccayā vedanā phassahetukā? Yaṁ cetasikaṁ sātaṁ cetasikaṁ sukhaṁ cetosamphassajaṁ sātaṁ sukhaṁ vedayitaṁ cetosamphassajā sātā sukhā vedanā—  ayaṁ vuccati “phassapaccayā vedanā phassahetukā”. </div>
</div>
<div class="q" id="p_30Vbh_1035"> <div class="p">
<span class="pN">1035</span>Tattha katamā vedanāpaccayā taṇhā vedanāhetukā? Yo rāgo sārāgo…pe…  cittassa sārāgo—  ayaṁ vuccati “vedanāpaccayā taṇhā vedanāhetukā”. </div>
</div>
<div class="q" id="p_30Vbh_1036"> <div class="p">
<span class="pN">1036</span>Tattha katamaṁ taṇhāpaccayā upādānaṁ taṇhāhetukaṁ? Yā diṭṭhi diṭṭhigataṁ…pe…  titthāyatanaṁ vipariyāsaggāho—  idaṁ vuccati “taṇhāpaccayā upādānaṁ taṇhāhetukaṁ” …pe…  tena vuccati “evametassa kevalassa dukkhakkhandhassa samudayo hotī”ti. (1:<span class="italic">5</span>) </div>
</div>
<div class="q" id="p_30Vbh_1037"> <div class="divNumber">258.</div> <div class="p">
<span class="pN">1037</span>Tasmiṁ samaye avijjāpaccayā saṅkhāro avijjāhetuko, saṅkhārapaccayā viññāṇaṁ saṅkhārahetukaṁ, viññāṇapaccayā nāmaṁ viññāṇahetukaṁ, nāmapaccayā phasso nāmahetuko, phassapaccayā vedanā phassahetukā, vedanāpaccayā taṇhā vedanāhetukā, taṇhāpaccayā upādānaṁ taṇhāhetukaṁ; upādānapaccayā bhavo, bhavapaccayā jāti, jātipaccayā jarāmaraṇaṁ. Evametassa kevalassa dukkhakkhandhassa samudayo hoti. </div>
</div>
<div class="q" id="p_30Vbh_1038"> <div class="divNumber">259.</div> <div class="p">
<span class="pN">1038</span>Tattha katamā avijjā? Yaṁ aññāṇaṁ adassanaṁ…pe…  avijjālaṅgī moho akusalamūlaṁ—  ayaṁ vuccati “avijjā”. </div>
</div>
<div class="q" id="p_30Vbh_1039"> <div class="p">
<span class="pN">1039</span>Tattha katamo avijjāpaccayā saṅkhāro avijjāhetuko? Yā cetanā sañcetanā sañcetayitattaṁ—  ayaṁ vuccati “avijjāpaccayā saṅkhāro avijjāhetuko”. </div>
</div>
<div class="q" id="p_30Vbh_1040"> <div class="p">
<span class="pN">1040</span>Tattha katamaṁ saṅkhārapaccayā viññāṇaṁ saṅkhārahetukaṁ? Yaṁ cittaṁ mano mānasaṁ…pe…  tajjāmanoviññāṇadhātu—  idaṁ vuccati saṅkhārapaccayā viññāṇaṁ saṅkhārahetukaṁ. </div>
</div>
<div class="q" id="p_30Vbh_1041"> <div class="p">
<span class="pN">1041</span>Tattha katamaṁ viññāṇapaccayā nāmaṁ viññāṇahetukaṁ? Vedanākkhandho, saññākkhandho, saṅkhārakkhandho—  idaṁ vuccati “viññāṇapaccayā nāmaṁ viññāṇahetukaṁ”. </div>
</div>
<div class="q" id="p_30Vbh_1042"> <div class="p">
<span class="pN">1042</span>Nāmapaccayā phasso nāmahetukoti. Tattha katamaṁ nāmaṁ? Ṭhapetvā phassaṁ, vedanākkhandho saññākkhandho saṅkhārakkhandho viññāṇakkhandho—  idaṁ vuccati “nāmaṁ”. </div>
</div>
<div class="q" id="p_30Vbh_1043"> <div class="p">
<span class="pN">1043</span>Tattha katamo nāmapaccayā phasso nāmahetuko? Yo phasso phusanā samphusanā samphusitattaṁ—  ayaṁ vuccati “nāmapaccayā phasso nāmahetuko” …pe…  tena vuccati “evametassa kevalassa dukkhakkhandhassa samudayo hotī”ti. (2:<span class="italic">6</span>) </div>
</div>
<div class="q" id="p_30Vbh_1044"> <div class="divNumber">260.</div> <div class="p">
<span class="pN">1044</span>Tasmiṁ samaye avijjāpaccayā saṅkhāro avijjāhetuko, saṅkhārapaccayā viññāṇaṁ saṅkhārahetukaṁ, viññāṇapaccayā nāmarūpaṁ viññāṇahetukaṁ, nāmarūpapaccayā chaṭṭhāyatanaṁ nāmarūpahetukaṁ, chaṭṭhāyatanapaccayā phasso chaṭṭhāyatanahetuko, phassapaccayā vedanā phassahetukā, vedanāpaccayā taṇhā vedanāhetukā, taṇhāpaccayā upādānaṁ taṇhāhetukaṁ; upādānapaccayā bhavo, bhavapaccayā jāti, jātipaccayā jarāmaraṇaṁ. Evametassa kevalassa dukkhakkhandhassa samudayo hoti. </div>
</div>
<div class="q" id="p_30Vbh_1045"> <div class="divNumber">261.</div> <div class="p">
<span class="pN">1045</span>Tattha katamā avijjā? Yaṁ aññāṇaṁ adassanaṁ…pe…  avijjālaṅgī moho akusalamūlaṁ—  ayaṁ vuccati “avijjā”. </div>
</div>
<div class="q" id="p_30Vbh_1046"> <div class="p">
<span class="pN">1046</span>Tattha katamo avijjāpaccayā saṅkhāro avijjāhetuko? Yā cetanā sañcetanā sañcetayitattaṁ—  ayaṁ vuccati “avijjāpaccayā saṅkhāro avijjāhetuko”. </div>
</div>
<div class="q" id="p_30Vbh_1047"> <div class="p">
<span class="pN">1047</span>Tattha katamaṁ saṅkhārapaccayā viññāṇaṁ saṅkhārahetukaṁ? Yaṁ cittaṁ mano mānasaṁ…pe…  tajjāmanoviññāṇadhātu—  idaṁ vuccati “saṅkhārapaccayā viññāṇaṁ saṅkhārahetukaṁ”. </div>
</div>
<div class="q" id="p_30Vbh_1048"> <div class="p">
<span class="pN">1048</span>Tattha katamaṁ viññāṇapaccayā nāmarūpaṁ viññāṇahetukaṁ? Atthi nāmaṁ, atthi rūpaṁ. Tattha katamaṁ nāmaṁ? Vedanākkhandho, saññākkhandho, saṅkhārakkhandho—  idaṁ vuccati “nāmaṁ”. Tattha katamaṁ rūpaṁ? Cakkhāyatanassa upacayo, sotāyatanassa upacayo, ghānāyatanassa upacayo, jivhāyatanassa upacayo, kāyāyatanassa upacayo, yaṁ vā panaññampi atthi rūpaṁ cittajaṁ cittahetukaṁ cittasamuṭṭhānaṁ—  idaṁ vuccati “rūpaṁ”. Iti idañca nāmaṁ, idañca rūpaṁ. Idaṁ vuccati “viññāṇapaccayā nāmarūpaṁ viññāṇahetukaṁ”. </div>
</div>
<div class="q" id="p_30Vbh_1049"> <div class="p">
<span class="pN">1049</span>Nāmarūpapaccayā chaṭṭhāyatanaṁ nāmarūpahetukanti. Atthi nāmaṁ, atthi rūpaṁ. Tattha katamaṁ nāmaṁ? Vedanākkhandho, saññākkhandho, saṅkhārakkhandho—  idaṁ vuccati “nāmaṁ”. Tattha katamaṁ rūpaṁ? Yaṁ rūpaṁ nissāya manoviññāṇadhātu vattati—  idaṁ vuccati “rūpaṁ”. Iti idañca nāmaṁ, idañca rūpaṁ. Idaṁ vuccati “nāmarūpaṁ”. </div>
</div>
<div class="q" id="p_30Vbh_1050"> <div class="p">
<span class="pN">1050</span>Tattha katamaṁ nāmarūpapaccayā chaṭṭhāyatanaṁ nāmarūpahetukaṁ? Yaṁ cittaṁ mano mānasaṁ…pe…  tajjāmanoviññāṇadhātu—  idaṁ vuccati “nāmarūpapaccayā chaṭṭhāyatanaṁ nāmarūpahetukaṁ”. </div>
</div>
<div class="q" id="p_30Vbh_1051"> <div class="p">
<span class="pN">1051</span>Tattha katamo chaṭṭhāyatanapaccayā phasso chaṭṭhāyatanahetuko? Yo phasso phusanā samphusanā samphusitattaṁ—  ayaṁ vuccati “chaṭṭhāyatanapaccayā phasso chaṭṭhāyatanahetuko” …pe…  tena vuccati “evametassa kevalassa dukkhakkhandhassa samudayo hotī”ti. (3:<span class="italic">7</span>) </div>
</div>
<div class="q" id="p_30Vbh_1052"> <div class="divNumber">262.</div> <div class="p">
<span class="pN">1052</span>Tasmiṁ samaye avijjāpaccayā saṅkhāro avijjāhetuko, saṅkhārapaccayā viññāṇaṁ saṅkhārahetukaṁ viññāṇapaccayā nāmarūpaṁ viññāṇahetukaṁ, nāmarūpapaccayā saḷāyatanaṁ nāmarūpahetukaṁ, chaṭṭhāyatanapaccayā phasso chaṭṭhāyatanahetuko, phassapaccayā vedanā phassahetukā, vedanāpaccayā taṇhā vedanāhetukā, taṇhāpaccayā upādānaṁ taṇhāhetukaṁ; upādānapaccayā bhavo, bhavapaccayā jāti, jātipaccayā jarāmaraṇaṁ. Evametassa kevalassa dukkhakkhandhassa samudayo hoti. </div>
</div>
<div class="q" id="p_30Vbh_1053"> <div class="divNumber">263.</div> <div class="p">
<span class="pN">1053</span>Tattha katamā avijjā? Yaṁ aññāṇaṁ adassanaṁ…pe…  avijjālaṅgī moho akusalamūlaṁ—  ayaṁ vuccati “avijjā”. </div>
</div>
<div class="q" id="p_30Vbh_1054"> <div class="p">
<span class="pN">1054</span>Tattha katamo avijjāpaccayā saṅkhāro avijjāhetuko? Yā cetanā sañcetanā sañcetayitattaṁ—  ayaṁ vuccati “avijjāpaccayā saṅkhāro avijjāhetuko”. </div>
</div>
<div class="q" id="p_30Vbh_1055"> <div class="p">
<span class="pN">1055</span>Tattha katamaṁ saṅkhārapaccayā viññāṇaṁ saṅkhārahetukaṁ? Yaṁ cittaṁ mano mānasaṁ…pe…  tajjāmanoviññāṇadhātu—  idaṁ vuccati “saṅkhārapaccayā viññāṇaṁ saṅkhārahetukaṁ”. </div>
</div>
<div class="q" id="p_30Vbh_1056"> <div class="p">
<span class="pN">1056</span>Tattha katamaṁ viññāṇapaccayā nāmarūpaṁ viññāṇahetukaṁ? Atthi nāmaṁ, atthi rūpaṁ. Tattha katamaṁ nāmaṁ? Vedanākkhandho, saññākkhandho, saṅkhārakkhandho—  idaṁ vuccati “nāmaṁ”. Tattha katamaṁ rūpaṁ? Cakkhāyatanassa upacayo, sotāyatanassa upacayo, ghānāyatanassa upacayo, jivhāyatanassa upacayo, kāyāyatanassa upacayo, yaṁ vā panaññampi atthi rūpaṁ cittajaṁ cittahetukaṁ cittasamuṭṭhānaṁ—  idaṁ vuccati “rūpaṁ”. Iti idañca nāmaṁ, idañca rūpaṁ. Idaṁ vuccati “viññāṇapaccayā nāmarūpaṁ viññāṇahetukaṁ”. </div>
</div>
<div class="q" id="p_30Vbh_1057"> <div class="p">
<span class="pN">1057</span>Nāmarūpapaccayā saḷāyatanaṁ nāmarūpahetukanti. Atthi nāmaṁ, atthi rūpaṁ. Tattha katamaṁ nāmaṁ? Vedanākkhandho, saññākkhandho, saṅkhārakkhandho—  idaṁ vuccati “nāmaṁ”. Tattha katamaṁ rūpaṁ? Cattāro ca mahābhūtā, yañca rūpaṁ nissāya manoviññāṇadhātu vattati—  idaṁ vuccati “rūpaṁ”. Iti idañca nāmaṁ, idañca rūpaṁ. Idaṁ vuccati “nāmarūpaṁ”. </div>
</div>
<div class="q" id="p_30Vbh_1058"> <div class="p">
<span class="pN">1058</span>Tattha katamaṁ nāmarūpapaccayā saḷāyatanaṁ nāmarūpahetukaṁ? Cakkhāyatanaṁ, sotāyatanaṁ, ghānāyatanaṁ, jivhāyatanaṁ, kāyāyatanaṁ, manāyatanaṁ—  idaṁ vuccati “nāmarūpapaccayā saḷāyatanaṁ nāmarūpahetukaṁ”. </div>
</div>
<div class="q" id="p_30Vbh_1059"> <div class="p">
<span class="pN">1059</span>Tattha katamo chaṭṭhāyatanapaccayā phasso chaṭṭhāyatanahetuko? Yo phasso phusanā samphusanā samphusitattaṁ—  ayaṁ vuccati “chaṭṭhāyatanapaccayā phasso chaṭṭhāyatanahetuko”. </div>
</div>
<div class="q" id="p_30Vbh_1060"> <div class="p">
<span class="pN">1060</span>Tattha katamā phassapaccayā vedanā phassahetukā? Yaṁ cetasikaṁ sātaṁ cetasikaṁ sukhaṁ cetosamphassajaṁ sātaṁ sukhaṁ vedayitaṁ cetosamphassajā sātā sukhā vedanā—  ayaṁ vuccati “phassapaccayā vedanā phassahetukā”. </div>
</div>
<div class="q" id="p_30Vbh_1061"> <div class="p">
<span class="pN">1061</span>Tattha katamā vedanāpaccayā taṇhā vedanāhetukā? Yo rāgo sārāgo…pe…  cittassa sārāgo—  ayaṁ vuccati “vedanāpaccayā taṇhā vedanāhetukā”. </div>
</div>
<div class="q" id="p_30Vbh_1062"> <div class="p">
<span class="pN">1062</span>Tattha katamaṁ taṇhāpaccayā upādānaṁ taṇhāhetukaṁ? Yā diṭṭhi diṭṭhigataṁ…pe…  titthāyatanaṁ vipariyāsaggāho—  idaṁ vuccati “taṇhāpaccayā upādānaṁ taṇhāhetukaṁ” …pe…  tena vuccati “evametassa kevalassa dukkhakkhandhassa samudayo hotī”ti. (4:<span class="italic">8</span>) </div>
</div>
<div class="CENTER" id="p_30Vbh_1063">
<span class="pN">1063</span>Hetucatukkaṁ.</div>
</html>
