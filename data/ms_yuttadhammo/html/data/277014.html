<html>
<div class="i">1.2.3.5 Dutiyaarahantasutta</div>
<div class="h">Khandhasaṁyutta</div>
<div class="h">Majjhimapaṇṇāsaka</div>
<div class="h">Khajjanīyavagga</div>
<div class="h">Dutiyaarahantasutta</div>
<div class="q" id="p_13S3_397"> <div class="divNumber">77.</div> <div class="p">
<span class="pN">397</span>Sāvatthinidānaṁ. “Rūpaṁ, bhikkhave, aniccaṁ. Yadaniccaṁ taṁ dukkhaṁ; yaṁ dukkhaṁ tadanattā; yadanattā taṁ ‘netaṁ mama, nesohamasmi, na meso attā’ti…pe… evametaṁ yathābhūtaṁ sammappaññāya daṭṭhabbaṁ. </div>
</div>
<div class="q" id="p_13S3_398"> <div class="p">
<span class="pN">398</span>Evaṁ passaṁ, bhikkhave, sutavā ariyasāvako rūpasmimpi nibbindati, vedanāyapi… saññāyapi… saṅkhāresupi… viññāṇasmimpi nibbindati. Nibbindaṁ virajjati; virāgā vimuccati. Vimuttasmiṁ vimuttamiti ñāṇaṁ hoti. ‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāti. Yāvatā, bhikkhave, sattāvāsā, yāvatā bhavaggaṁ, ete aggā, ete seṭṭhā lokasmiṁ yadidaṁ arahanto”ti. </div>
</div>
<div class="CENTER" id="p_13S3_399">
<span class="pN">399</span>Pañcamaṁ.</div>
</html>
