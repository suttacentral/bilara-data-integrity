<html>
<div class="i">1.4.8 Niyāmokkantikathā</div>
<div class="h">Mahāpaṇṇāsaka</div>
<div class="h">Catutthavagga</div>
<div class="h">Niyāmokkantikathā</div>
<div class="q" id="p_32Kv_1396"> <div class="divNumber">403.</div> <div class="p">
<span class="pN">1396</span>๐Bodhisatto kassapassa bhagavato pāvacane okkantaniyāmo caritabrahmacariyoti? Āmantā. Bodhisatto kassapassa bhagavato sāvakoti? Na hevaṁ vattabbe…pe…. </div>
</div>
<div class="q" id="p_32Kv_1397"> <div class="p">
<span class="pN">1397</span>๐Bodhisatto kassapassa bhagavato sāvakoti? Āmantā. Sāvako hutvā buddho hotīti? Na hevaṁ vattabbe…pe…. </div>
</div>
<div class="q" id="p_32Kv_1398"> <div class="p">
<span class="pN">1398</span>๐Sāvako hutvā buddho hotīti? Āmantā. Anussaviyoti? Na hevaṁ vattabbe…pe…. </div>
</div>
<div class="q" id="p_32Kv_1399"> <div class="p">
<span class="pN">1399</span>๐Anussaviyoti? Āmantā. Nanu bhagavā sayambhūti? Āmantā. Hañci bhagavā sayambhū, no ca vata re vattabbe— “anussaviyo”ti. </div>
</div>
<div class="q" id="p_32Kv_1400"> <div class="p">
<span class="pN">1400</span>๐Bodhisatto kassapassa bhagavato pāvacane okkantaniyāmo caritabrahmacariyoti? Āmantā. Bhagavatā bodhiyā mūle tīṇeva sāmaññaphalāni abhisambuddhānīti? Na hevaṁ vattabbe…pe…. </div>
</div>
<div class="q" id="p_32Kv_1401"> <div class="p">
<span class="pN">1401</span>๐Nanu bhagavatā bodhiyā mūle cattāri sāmaññaphalāni abhisambuddhānīti? Āmantā. Hañci bhagavatā bodhiyā mūle cattāri sāmaññaphalāni abhisambuddhāni, no ca vata re vattabbe— “bodhisatto kassapassa bhagavato pāvacane okkantaniyāmo caritabrahmacariyo”ti. </div>
</div>
<div class="q" id="p_32Kv_1402"> <div class="divNumber">404.</div> <div class="p">
<span class="pN">1402</span>๐Bodhisatto kassapassa bhagavato pāvacane okkantaniyāmo caritabrahmacariyoti? Āmantā. Bodhisatto dukkarakāriyaṁ akāsīti? Āmantā. Dassanasampanno puggalo dukkarakāriyaṁ kareyyāti? Na hevaṁ vattabbe…pe…. </div>
</div>
<div class="q" id="p_32Kv_1403"> <div class="p">
<span class="pN">1403</span>๐Bodhisatto aparantapaṁ akāsi, aññaṁ satthāraṁ uddisīti? Āmantā. Dassanasampanno puggalo aññaṁ satthāraṁ uddiseyyāti? Na hevaṁ vattabbe…pe…. </div>
</div>
<div class="q" id="p_32Kv_1404"> <div class="p">
<span class="pN">1404</span>๐Āyasmā ānando bhagavato pāvacane okkantaniyāmo caritabrahmacariyo, āyasmā ānando bhagavato sāvakoti? Āmantā. Bodhisatto kassapassa bhagavato pāvacane okkantaniyāmo caritabrahmacariyo, bodhisatto kassapassa bhagavato sāvakoti? Na hevaṁ vattabbe…pe…. </div>
</div>
<div class="q" id="p_32Kv_1405"> <div class="p">
<span class="pN">1405</span>๐Citto gahapati hatthako āḷavako bhagavato pāvacane okkantaniyāmo caritabrahmacariyo, citto gahapati hatthako āḷavako bhagavato sāvakoti? Āmantā. Bodhisatto kassapassa bhagavato pāvacane okkantaniyāmo caritabrahmacariyo, bodhisatto kassapassa bhagavato sāvakoti? Na hevaṁ vattabbe…pe…. </div>
</div>
<div class="q" id="p_32Kv_1406"> <div class="p">
<span class="pN">1406</span>๐Bodhisatto kassapassa bhagavato pāvacane okkantaniyāmo caritabrahmacariyo, na ca kassapassa bhagavato sāvakoti? Āmantā. Āyasmā ānando bhagavato pāvacane okkantaniyāmo caritabrahmacariyo, na ca bhagavato sāvakoti? Na hevaṁ vattabbe…pe…. </div>
</div>
<div class="q" id="p_32Kv_1407"> <div class="p">
<span class="pN">1407</span>๐Bodhisatto kassapassa bhagavato pāvacane okkantaniyāmo caritabrahmacariyo, na ca kassapassa bhagavato sāvakoti? Āmantā. Citto gahapati hatthako āḷavako bhagavato pāvacane okkantaniyāmo caritabrahmacariyo, na ca bhagavato sāvakoti? Na hevaṁ vattabbe…pe…. </div>
</div>
<div class="q" id="p_32Kv_1408"> <div class="p">
<span class="pN">1408</span>๐Bodhisatto kassapassa bhagavato pāvacane okkantaniyāmo caritabrahmacariyo, na ca kassapassa bhagavato sāvakoti? Āmantā. Sāvako jātiṁ vītivatto asāvako hotīti? Na hevaṁ vattabbe…pe…. </div>
</div>
<div class="q" id="p_32Kv_1409"> <div class="divNumber">405.</div> <div class="p">
<span class="pN">1409</span>×Na vattabbaṁ— “bodhisatto kassapassa bhagavato pāvacane okkantaniyāmo caritabrahmacariyo”ti? Āmantā. Nanu vuttaṁ bhagavatā— “kassape ahaṁ, ānanda, bhagavati brahmacariyaṁ acariṁ āyatiṁ sambodhāyā”ti. Attheva suttantoti? Āmantā. Tena hi na vattabbaṁ— “bodhisatto kassapassa bhagavato pāvacane okkantaniyāmo caritabrahmacariyo”ti. </div>
</div>
<div class="q" id="p_32Kv_1410"> <div class="p">
<span class="pN">1410</span>๐Bodhisatto kassapassa bhagavato pāvacane okkantaniyāmo caritabrahmacariyoti? Āmantā. Nanu vuttaṁ bhagavatā— </div>
</div>
<div class="q" id="p_32Kv_1411"> <div class="p"> <table class="singleColumn"> <tr> <td> <div class="pN">1411</div> <div class="G">“Sabbābhibhū sabbavidūhamasmi,</div> </td> </tr> <tr> <td> <div class="G">Sabbesu dhammesu anupalitto;</div> </td> </tr> <tr> <td> <div class="G">Sabbañjaho taṇhakkhaye vimutto,</div> </td> </tr> <tr> <td> <div class="G">Sayaṁ abhiññāya kamuddiseyyaṁ.</div> </td> </tr> </table> </div>
</div>
<div class="q" id="p_32Kv_1412"> <div class="p"> <table class="singleColumn"> <tr> <td> <div class="pN">1412</div> <div class="G">Na me ācariyo atthi,</div> </td> </tr> <tr> <td> <div class="G">sadiso me na vijjati;</div> </td> </tr> <tr> <td> <div class="G">Sadevakasmiṁ lokasmiṁ,</div> </td> </tr> <tr> <td> <div class="G">natthi me paṭipuggalo.</div> </td> </tr> </table> </div>
</div>
<div class="q" id="p_32Kv_1413"> <div class="p"> <table class="singleColumn"> <tr> <td> <div class="pN">1413</div> <div class="G">Ahañhi arahā loke,</div> </td> </tr> <tr> <td> <div class="G">ahaṁ satthā anuttaro;</div> </td> </tr> <tr> <td> <div class="G">Ekomhi sammāsambuddho,</div> </td> </tr> <tr> <td> <div class="G">sītibhūtosmi nibbuto.</div> </td> </tr> </table> </div>
</div>
<div class="q" id="p_32Kv_1414"> <div class="p"> <table class="singleColumn"> <tr> <td> <div class="pN">1414</div> <div class="G">Dhammacakkaṁ pavattetuṁ,</div> </td> </tr> <tr> <td> <div class="G">Gacchāmi kāsinaṁ puraṁ;</div> </td> </tr> <tr> <td> <div class="G">Andhībhūtasmiṁ lokasmiṁ,</div> </td> </tr> <tr> <td> <div class="G">Āhañchaṁ amatadundubhin”ti.</div> </td> </tr> </table> </div>
</div>
<div class="q" id="p_32Kv_1415"> <div class="p">
<span class="pN">1415</span>“Yathā kho tvaṁ, āvuso, paṭijānāsi, arahasi anantajino”ti? </div>
</div>
<div class="q" id="p_32Kv_1416"> <div class="p"> <table class="singleColumn"> <tr> <td> <div class="pN">1416</div> <div class="G">“Mādisā ve jinā honti,</div> </td> </tr> <tr> <td> <div class="G">ye pattā āsavakkhayaṁ;</div> </td> </tr> <tr> <td> <div class="G">Jitā me pāpakā dhammā,</div> </td> </tr> <tr> <td> <div class="G">tasmāhaṁ upaka jino”ti.</div> </td> </tr> </table> </div>
</div>
<div class="q" id="p_32Kv_1417"> <div class="p">
<span class="pN">1417</span>Attheva suttantoti? Āmantā. Tena hi na vattabbaṁ— “bodhisatto kassapassa bhagavato pāvacane okkantaniyāmo caritabrahmacariyo”ti. </div>
</div>
<div class="q" id="p_32Kv_1418"> <div class="p">
<span class="pN">1418</span>๐Bodhisatto kassapassa bhagavato pāvacane okkantaniyāmo caritabrahmacariyoti? Āmantā. Nanu vuttaṁ bhagavatā— “‘idaṁ dukkhaṁ ariyasaccan’ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi. ‘Taṁ kho panidaṁ dukkhaṁ ariyasaccaṁ pariññeyyan’ti me, bhikkhave…pe… pariññātanti me, bhikkhave, pubbe ananussutesu dhammesu cakkhuṁ udapādi…pe… āloko udapādi. ‘Idaṁ dukkhasamudayaṁ ariyasaccan’ti me, bhikkhave…pe… ‘taṁ kho panidaṁ dukkhasamudayaṁ ariyasaccaṁ pahātabban’ti me, bhikkhave…pe… pahīnanti me, bhikkhave…pe… ‘idaṁ dukkhanirodhaṁ ariyasaccan’ti me, bhikkhave…pe… ‘taṁ kho panidaṁ dukkhanirodhaṁ ariyasaccaṁ sacchikātabban’ti me, bhikkhave…pe… sacchikatanti me, bhikkhave…pe… ‘idaṁ dukkhanirodhagāminī paṭipadā ariyasaccan’ti me, bhikkhave…pe… ‘taṁ kho panidaṁ dukkhanirodhagāminī paṭipadā ariyasaccaṁ bhāvetabban’ti me, bhikkhave…pe… bhāvitanti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādī”ti. Attheva suttantoti? Āmantā. Tena hi na vattabbaṁ— “bodhisatto kassapassa bhagavato pāvacane okkantaniyāmo caritabrahmacariyo”ti. </div>
</div>
<div class="CENTER" id="p_32Kv_1419">
<span class="pN">1419</span>Niyāmokkantikathā niṭṭhitā.</div>
</html>
