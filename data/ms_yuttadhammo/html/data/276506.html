<html>
<div class="i">1.5.7.7 Saṁvidhānasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Sappāṇakavagga
</div>
<div class="h">
Saṁvidhānasikkhāpada
</div>
<div class="q" id="p_2V_1235">
<div class="divNumber">
412.
</div>
<div class="p">
<span class="pN">1235</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena aññataro bhikkhu kosalesu janapade sāvatthiṁ gacchanto aññatarena gāmadvārena atikkamati. Aññatarā itthī sāmikena saha bhaṇḍitvā gāmato nikkhamitvā taṁ bhikkhuṁ passitvā etadavoca— “kahaṁ, bhante, ayyo gamissatī”ti? “Sāvatthiṁ kho ahaṁ, bhagini, gamissāmī”ti. “Ahaṁ ayyena saddhiṁ gamissāmī”ti. “Eyyāsi, bhaginī”ti. Atha kho tassā itthiyā sāmiko gāmato nikkhamitvā manusse pucchi— “apāyyo, evarūpiṁ itthiṁ passeyyāthā”ti? “Esāyyo, pabbajitena saha gacchatī”ti. Atha kho so puriso anubandhitvā taṁ bhikkhuṁ gahetvā ākoṭetvā muñci. Atha kho so bhikkhu aññatarasmiṁ rukkhamūle padhūpento nisīdi. Atha kho sā itthī taṁ purisaṁ etadavoca— “nāyyo, so bhikkhu maṁ nippātesi; api ca ahameva tena bhikkhunā saddhiṁ gacchāmi; akārako so bhikkhu; gaccha, naṁ khamāpehī”ti. Atha kho so puriso taṁ bhikkhuṁ khamāpesi.
</div>
</div>
<div class="q" id="p_2V_1236">
<div class="p">
<span class="pN">1236</span>Atha kho so bhikkhu sāvatthiṁ gantvā bhikkhūnaṁ etamatthaṁ ārocesi. Ye te bhikkhū appicchā…pe… te ujjhāyanti khiyyanti vipācenti— “kathañhi nāma bhikkhu mātugāmena saddhiṁ saṁvidhāya ekaddhānamaggaṁ paṭipajjissatī”ti…pe… “saccaṁ kira tvaṁ, bhikkhu, mātugāmena saddhiṁ saṁvidhāya ekaddhānamaggaṁ paṭipajjasī”ti? “Saccaṁ, bhagavā”ti. Vigarahi buddho bhagavā…pe… kathañhi nāma tvaṁ, moghapurisa, mātugāmena saddhiṁ saṁvidhāya ekaddhānamaggaṁ paṭipajjissasi. Netaṁ, moghapurisa, appasannānaṁ vā pasādāya…pe… evañca pana, bhikkhave, imaṁ sikkhāpadaṁ, uddiseyyātha—
</div>
</div>
<div class="q" id="p_2V_1237">
<div class="divNumber">
413.
</div>
<div class="p">
<span class="pN">1237</span><span class="bold">“Yo pana bhikkhu mātugāmena saddhiṁ saṁvidhāya ekaddhānamaggaṁ paṭipajjeyya, antamaso gāmantarampi, pācittiyan”</span>ti. (<span class="italic">67</span>:<span class="bold">116</span>)
</div>
</div>
<div class="q" id="p_2V_1238">
<div class="divNumber">
414.
</div>
<div class="p">
<span class="pN">1238</span><span class="bold">Yo panā</span>ti yo yādiso…pe… <span class="bold">bhikkhū</span>ti…pe… ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_1239">
<div class="p">
<span class="pN">1239</span><span class="bold">Mātugāmo</span> nāma manussitthī, na yakkhī na petī na tiracchānagatā viññū paṭibalā subhāsitadubbhāsitaṁ duṭṭhullāduṭṭhullaṁ ājānituṁ.
</div>
</div>
<div class="q" id="p_2V_1240">
<div class="p">
<span class="pN">1240</span><span class="bold">Saddhin</span>ti ekato.
</div>
</div>
<div class="q" id="p_2V_1241">
<div class="p">
<span class="pN">1241</span><span class="bold">Saṁvidhāyā</span>ti— “gacchāma bhagini, gacchāmāyya, gacchāmāyya, gacchāma bhagini, ajja vā hiyyo vā pare vā gacchāmā”ti saṁvidahati, āpatti dukkaṭassa.
</div>
</div>
<div class="q" id="p_2V_1242">
<div class="p">
<span class="pN">1242</span><span class="bold">Antamaso gāmantarampī</span>ti kukkuṭasampāte gāme gāmantare gāmantare āpatti pācittiyassa. Agāmake araññe addhayojane addhayojane āpatti pācittiyassa.
</div>
</div>
<div class="q" id="p_2V_1243">
<div class="divNumber">
415.
</div>
<div class="p">
<span class="pN">1243</span>Mātugāme mātugāmasaññī saṁvidhāya ekaddhānamaggaṁ paṭipajjati, antamaso gāmantarampi, āpatti pācittiyassa. Mātugāme vematiko saṁvidhāya ekaddhānamaggaṁ paṭipajjati, antamaso gāmantarampi, āpatti pācittiyassa. Mātugāme amātugāmasaññī saṁvidhāya ekaddhānamaggaṁ paṭipajjati, antamaso gāmantarampi, āpatti pācittiyassa.
</div>
</div>
<div class="q" id="p_2V_1244">
<div class="p">
<span class="pN">1244</span>Bhikkhu saṁvidahati mātugāmo na saṁvidahati, āpatti dukkaṭassa. Yakkhiyā vā petiyā paṇḍakena vā tiracchānagatamanussaviggahitthiyā vā saddhiṁ saṁvidhāya ekaddhānamaggaṁ paṭipajjati, antamaso gāmantarampi, āpatti dukkaṭassa. Amātugāme mātugāmasaññī, āpatti dukkaṭassa. Amātugāme vematiko, āpatti dukkaṭassa. Amātugāme amātugāmasaññī, anāpatti.
</div>
</div>
<div class="q" id="p_2V_1245">
<div class="divNumber">
416.
</div>
<div class="p">
<span class="pN">1245</span>Anāpatti— asaṁvidahitvā gacchati, mātugāmo saṁvidahati bhikkhu na saṁvidahati, visaṅketena gacchati, āpadāsu, ummattakassa, ādikammikassāti.
</div>
</div>
<div class="CENTER" id="p_2V_1246">
<span class="pN">1246</span>Saṁvidhānasikkhāpadaṁ niṭṭhitaṁ sattamaṁ.
</div>
</html>
