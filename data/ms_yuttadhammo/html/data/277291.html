<html>
<div class="i">1.4.4.5 Dutiyadārukkhandhopamasutta</div>
<div class="h">Saḷāyatanasaṁyutta</div>
<div class="h">Catutthapaṇṇāsaka</div>
<div class="h">Āsīvisavagga</div>
<div class="h">Dutiyadārukkhandhopamasutta</div>
<div class="q" id="p_13S4_1035"> <div class="divNumber">242.</div> <div class="p">
<span class="pN">1035</span>Ekaṁ samayaṁ bhagavā kimilāyaṁ viharati gaṅgāya nadiyā tīre. Addasā kho bhagavā mahantaṁ dārukkhandhaṁ gaṅgāya nadiyā sotena vuyhamānaṁ. Disvāna bhikkhū āmantesi— “passatha no tumhe, bhikkhave, amuṁ mahantaṁ dārukkhandhaṁ gaṅgāya nadiyā sotena vuyhamānan”ti? “Evaṁ, bhante” …pe… evaṁ vutte, āyasmā kimilo bhagavantaṁ etadavoca— “kiṁ nu kho, bhante, orimaṁ tīraṁ…pe… “katamo ca, kimila, antopūtibhāvo. Idha, kimila, bhikkhu aññataraṁ saṁkiliṭṭhaṁ āpattiṁ āpanno hoti yathārūpāya āpattiyā na vuṭṭhānaṁ paññāyati. Ayaṁ vuccati, kimila, antopūtibhāvo”ti. </div>
</div>
<div class="CENTER" id="p_13S4_1036">
<span class="pN">1036</span>Pañcamaṁ.</div>
</html>
