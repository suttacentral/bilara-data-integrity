<html>
<div class="i">1.41 Rāhulavatthu</div>
<div class="h">Mahākhandhaka</div>
<div class="h">Rāhulavatthu</div>
<div class="q" id="p_3V_465"> <div class="divNumber">105.</div> <div class="p">
<span class="pN">465</span>Atha kho bhagavā rājagahe yathābhirantaṁ viharitvā yena kapilavatthu tena cārikaṁ pakkāmi. Anupubbena cārikaṁ caramāno yena kapilavatthu tadavasari. Tatra sudaṁ bhagavā sakkesu viharati kapilavatthusmiṁ nigrodhārāme. Atha kho bhagavā pubbaṇhasamayaṁ nivāsetvā pattacīvaramādāya yena suddhodanassa sakkassa nivesanaṁ tenupasaṅkami, upasaṅkamitvā paññatte āsane nisīdi. Atha kho rāhulamātā devī rāhulaṁ kumāraṁ etadavoca—  “eso te, rāhula, pitā. Gacchassu, dāyajjaṁ yācāhī”ti. Atha kho rāhulo kumāro yena bhagavā tenupasaṅkami, upasaṅkamitvā bhagavato purato, aṭṭhāsi—  “sukhā te, samaṇa, chāyā”ti. Atha kho bhagavā uṭṭhāyāsanā pakkāmi. Atha kho rāhulo kumāro bhagavantaṁ piṭṭhito piṭṭhito anubandhi—  “dāyajjaṁ me, samaṇa, dehi; dāyajjaṁ me, samaṇa, dehī”ti. Atha kho bhagavā āyasmantaṁ sāriputtaṁ āmantesi—  “tena hi tvaṁ, sāriputta, rāhulaṁ kumāraṁ pabbājehī”ti. “Kathāhaṁ, bhante, rāhulaṁ kumāraṁ pabbājemī”ti? </div>
</div>
<div class="q" id="p_3V_466"> <div class="p">
<span class="pN">466</span>Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—  “anujānāmi, bhikkhave, tīhi saraṇagamanehi sāmaṇerapabbajjaṁ. Evañca pana, bhikkhave, pabbājetabbo—  paṭhamaṁ kesamassuṁ ohārāpetvā kāsāyāni vatthāni acchādāpetvā ekaṁsaṁ uttarāsaṅgaṁ kārāpetvā bhikkhūnaṁ pāde vandāpetvā ukkuṭikaṁ nisīdāpetvā añjaliṁ paggaṇhāpetvā ‘evaṁ vadehī’ti vattabbo—  </div>
</div>
<div class="q" id="p_3V_467"> <div class="p"> <table class="singleColumn"> <tr> <td> <div class="pN">467</div> <div class="G">‘Buddhaṁ saraṇaṁ gacchāmi,</div> </td> </tr> <tr> <td> <div class="G">Dhammaṁ saraṇaṁ gacchāmi,</div> </td> </tr> <tr> <td> <div class="G">Saṁghaṁ saraṇaṁ gacchāmi.</div> </td> </tr> </table> </div>
</div>
<div class="q" id="p_3V_468"> <div class="p"> <table class="singleColumn"> <tr> <td> <div class="pN">468</div> <div class="G">Dutiyampi buddhaṁ saraṇaṁ gacchāmi,</div> </td> </tr> <tr> <td> <div class="G">Dutiyampi dhammaṁ saraṇaṁ gacchāmi,</div> </td> </tr> <tr> <td> <div class="G">Dutiyampi saṁghaṁ saraṇaṁ gacchāmi.</div> </td> </tr> </table> </div>
</div>
<div class="q" id="p_3V_469"> <div class="p"> <table class="singleColumn"> <tr> <td> <div class="pN">469</div> <div class="G">Tatiyampi buddhaṁ saraṇaṁ gacchāmi,</div> </td> </tr> <tr> <td> <div class="G">Tatiyampi dhammaṁ saraṇaṁ gacchāmi,</div> </td> </tr> <tr> <td> <div class="G">Tatiyampi saṁghaṁ saraṇaṁ gacchāmī’ti.</div> </td> </tr> </table> </div>
</div>
<div class="q" id="p_3V_470"> <div class="p">
<span class="pN">470</span>Anujānāmi, bhikkhave, imehi tīhi saraṇagamanehi sāmaṇerapabbajjan”ti. Atha kho āyasmā sāriputto rāhulaṁ kumāraṁ pabbājesi. </div>
</div>
<div class="q" id="p_3V_471"> <div class="p">
<span class="pN">471</span>Atha kho suddhodano sakko yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho suddhodano sakko bhagavantaṁ etadavoca—  “ekāhaṁ, bhante, bhagavantaṁ varaṁ yācāmī”ti. “Atikkantavarā kho, gotama, tathāgatā”ti. “Yañca, bhante, kappati, yañca anavajjan”ti. “Vadehi, gotamā”ti. “Bhagavati me, bhante, pabbajite anappakaṁ dukkhaṁ ahosi, tathā nande, adhimattaṁ rāhule. Puttapemaṁ, bhante, chaviṁ chindati, chaviṁ chetvā cammaṁ chindati, cammaṁ chetvā maṁsaṁ chindati, maṁsaṁ chetvā nhāruṁ chindati, nhāruṁ chetvā aṭṭhiṁ chindati, aṭṭhiṁ chetvā aṭṭhimiñjaṁ āhacca tiṭṭhati. Sādhu, bhante, ayyā ananuññātaṁ mātāpitūhi puttaṁ na pabbājeyyun”ti. Atha kho bhagavā suddhodanaṁ sakkaṁ dhammiyā kathāya sandassesi samādapesi samuttejesi sampahaṁsesi. Atha kho suddhodano sakko bhagavatā dhammiyā kathāya sandassito samādapito samuttejito sampahaṁsito uṭṭhāyāsanā bhagavantaṁ abhivādetvā padakkhiṇaṁ katvā pakkāmi. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—  “na, bhikkhave, ananuññāto mātāpitūhi putto pabbājetabbo. Yo pabbājeyya, āpatti dukkaṭassā”ti. </div>
</div>
<div class="q" id="p_3V_472"> <div class="p">
<span class="pN">472</span>Atha kho bhagavā kapilavatthusmiṁ yathābhirantaṁ viharitvā yena sāvatthi tena cārikaṁ pakkāmi. Anupubbena cārikaṁ caramāno yena sāvatthi tadavasari. Tatra sudaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena āyasmato sāriputtassa upaṭṭhākakulaṁ āyasmato sāriputtassa santike dārakaṁ pāhesi—  “imaṁ dārakaṁ thero pabbājetū”ti. Atha kho āyasmato sāriputtassa etadahosi—  “bhagavatā paññattaṁ—  ‘na ekena dve sāmaṇerā upaṭṭhāpetabbā’ti. Ayañca me rāhulo sāmaṇero. Kathaṁ nu kho mayā paṭipajjitabban”ti? Bhagavato etamatthaṁ ārocesi. “Anujānāmi, bhikkhave, byattena bhikkhunā paṭibalena ekena dve sāmaṇere upaṭṭhāpetuṁ, yāvatake vā pana ussahati ovadituṁ anusāsituṁ tāvatake upaṭṭhāpetun”ti. </div>
</div>
</html>
