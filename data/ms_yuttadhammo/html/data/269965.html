<html>
<div class="i">4.1.1 Dukkhasacca</div>
<div class="h">Saccavibhaṅga</div>
<div class="h">Suttantabhājanīya</div>
<div class="h">Dukkhasacca</div>
<div class="q" id="p_30Vbh_715"> <div class="divNumber">190.</div> <div class="p">
<span class="pN">715</span>Tattha katamaṁ dukkhaṁ ariyasaccaṁ? Jātipi dukkhā, jarāpi dukkhā, maraṇampi dukkhaṁ, sokaparidevadukkhadomanassupāyāsāpi dukkhā, appiyehi sampayogo dukkho, piyehi vippayogo dukkho, yampicchaṁ na labhati tampi dukkhaṁ, saṁkhittena pañcupādānakkhandhā dukkhā. </div>
</div>
<div class="q" id="p_30Vbh_716"> <div class="divNumber">191.</div> <div class="p">
<span class="pN">716</span>Tattha katamā jāti? Yā tesaṁ tesaṁ sattānaṁ tamhi tamhi sattanikāye jāti sañjāti okkanti abhinibbatti khandhānaṁ pātubhāvo āyatanānaṁ paṭilābho— ayaṁ vuccati “jāti”. </div>
</div>
<div class="q" id="p_30Vbh_717"> <div class="divNumber">192.</div> <div class="p">
<span class="pN">717</span>Tattha katamā jarā? Yā tesaṁ tesaṁ sattānaṁ tamhi tamhi sattanikāye jarā jīraṇatā khaṇḍiccaṁ pāliccaṁ valittacatā āyuno saṁhāni indriyānaṁ paripāko— ayaṁ vuccati “jarā”. </div>
</div>
<div class="q" id="p_30Vbh_718"> <div class="divNumber">193.</div> <div class="p">
<span class="pN">718</span>Tattha katamaṁ maraṇaṁ? Yā tesaṁ tesaṁ sattānaṁ tamhā tamhā sattanikāyā cuti cavanatā bhedo antaradhānaṁ maccu maraṇaṁ kālakiriyā khandhānaṁ bhedo kaḷevarassa nikkhepo jīvitindriyassupacchedo— idaṁ vuccati “maraṇaṁ”. </div>
</div>
<div class="q" id="p_30Vbh_719"> <div class="divNumber">194.</div> <div class="p">
<span class="pN">719</span>Tattha katamo soko? Ñātibyasanena vā phuṭṭhassa bhogabyasanena vā phuṭṭhassa rogabyasanena vā phuṭṭhassa sīlabyasanena vā phuṭṭhassa diṭṭhibyasanena vā phuṭṭhassa aññataraññatarena byasanena samannāgatassa aññataraññatarena dukkhadhammena phuṭṭhassa soko socanā socitattaṁ antosoko antoparisoko cetaso parijjhāyanā domanassaṁ sokasallaṁ— ayaṁ vuccati “soko”. </div>
</div>
<div class="q" id="p_30Vbh_720"> <div class="divNumber">195.</div> <div class="p">
<span class="pN">720</span>Tattha katamo paridevo? Ñātibyasanena vā phuṭṭhassa bhogabyasanena vā phuṭṭhassa rogabyasanena vā phuṭṭhassa sīlabyasanena vā phuṭṭhassa diṭṭhibyasanena vā phuṭṭhassa aññataraññatarena byasanena samannāgatassa aññataraññatarena dukkhadhammena phuṭṭhassa ādevo paridevo ādevanā paridevanā ādevitattaṁ paridevitattaṁ vācā palāpo vippalāpo lālappo lālappanā lālappitattaṁ— ayaṁ vuccati “paridevo”. </div>
</div>
<div class="q" id="p_30Vbh_721"> <div class="divNumber">196.</div> <div class="p">
<span class="pN">721</span>Tattha katamaṁ dukkhaṁ? Yaṁ kāyikaṁ asātaṁ kāyikaṁ dukkhaṁ kāyasamphassajaṁ asātaṁ dukkhaṁ vedayitaṁ kāyasamphassajā asātā dukkhā vedanā— idaṁ vuccati “dukkhaṁ”. </div>
</div>
<div class="q" id="p_30Vbh_722"> <div class="divNumber">197.</div> <div class="p">
<span class="pN">722</span>Tattha katamaṁ domanassaṁ? Yaṁ cetasikaṁ asātaṁ cetasikaṁ dukkhaṁ cetosamphassajaṁ asātaṁ dukkhaṁ vedayitaṁ cetosamphassajā asātā dukkhā vedanā— idaṁ vuccati “domanassaṁ”. </div>
</div>
<div class="q" id="p_30Vbh_723"> <div class="divNumber">198.</div> <div class="p">
<span class="pN">723</span>Tattha katamo upāyāso? Ñātibyasanena vā phuṭṭhassa bhogabyasanena vā phuṭṭhassa rogabyasanena vā phuṭṭhassa sīlabyasanena vā phuṭṭhassa diṭṭhibyasanena vā phuṭṭhassa aññataraññatarena byasanena samannāgatassa aññataraññatarena dukkhadhammena phuṭṭhassa āyāso upāyāso āyāsitattaṁ upāyāsitattaṁ— ayaṁ vuccati “upāyāso”. </div>
</div>
<div class="q" id="p_30Vbh_724"> <div class="divNumber">199.</div> <div class="p">
<span class="pN">724</span>Tattha katamo appiyehi sampayogo dukkho? Idha yassa te honti aniṭṭhā akantā amanāpā rūpā saddā gandhā rasā phoṭṭhabbā, ye vā panassa te honti anatthakāmā ahitakāmā aphāsukakāmā ayogakkhemakāmā; yā tehi saṅgati samāgamo samodhānaṁ missībhāvo— ayaṁ vuccati “appiyehi sampayogo dukkho”. </div>
</div>
<div class="q" id="p_30Vbh_725"> <div class="divNumber">200.</div> <div class="p">
<span class="pN">725</span>Tattha katamo piyehi vippayogo dukkho? Idha yassa te honti iṭṭhā kantā manāpā rūpā saddā gandhā rasā phoṭṭhabbā, ye vā panassa te honti atthakāmā hitakāmā phāsukakāmā yogakkhemakāmā mātā vā pitā vā bhātā vā bhaginī vā mittā vā amaccā vā ñātī vā sālohitā vā; yā tehi asaṅgati asamāgamo asamodhānaṁ amissībhāvo— ayaṁ vuccati “piyehi vippayogo dukkho”. </div>
</div>
<div class="q" id="p_30Vbh_726"> <div class="divNumber">201.</div> <div class="p">
<span class="pN">726</span>Tattha katamaṁ yampicchaṁ na labhati tampi dukkhaṁ? Jātidhammānaṁ sattānaṁ evaṁ icchā uppajjati— “aho vata, mayaṁ na jātidhammā assāma; na ca, vata, no jāti āgaccheyyā”ti. Na kho panetaṁ icchāya pattabbaṁ. Idampi “yampicchaṁ na labhati tampi dukkhaṁ”. </div>
</div>
<div class="q" id="p_30Vbh_727"> <div class="p">
<span class="pN">727</span>Jarādhammānaṁ sattānaṁ…pe… byādhidhammānaṁ sattānaṁ…pe… maraṇadhammānaṁ sattānaṁ…pe… sokaparidevadukkhadomanassupāyāsadhammānaṁ sattānaṁ evaṁ icchā uppajjati— “aho vata, mayaṁ na sokaparidevadukkhadomanassupāyāsadhammā assāma; na ca, vata, no sokaparidevadukkhadomanassupāyāsā āgaccheyyun”ti. Na kho panetaṁ icchāya pattabbaṁ. Idampi “yampicchaṁ na labhati tampi dukkhaṁ”. </div>
</div>
<div class="q" id="p_30Vbh_728"> <div class="divNumber">202.</div> <div class="p">
<span class="pN">728</span>Tattha katame saṁkhittena pañcupādānakkhandhā dukkhā? Seyyathidaṁ— rūpupādānakkhandho, vedanupādānakkhandho, saññupādānakkhandho, saṅkhārupādānakkhandho, viññāṇupādānakkhandho. Ime vuccanti “saṁkhittena pañcupādānakkhandhā dukkhā”. </div>
</div>
<div class="CENTER" id="p_30Vbh_729">
<span class="pN">729</span>Idaṁ vuccati “dukkhaṁ ariyasaccaṁ”.</div>
</html>
