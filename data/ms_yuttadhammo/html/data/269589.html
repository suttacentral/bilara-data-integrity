<html>
<div class="i">4.1.11 Paññattihāravibhaṅga</div>
<div class="h">Paṭiniddesavāra</div>
<div class="h">Vibhaṅga</div>
<div class="h">Paññattihāravibhaṅga</div>
<div class="q" id="p_27Ne_297"> <div class="divNumber">39.</div> <div class="p">
<span class="pN">297</span>Tattha katamo paññattihāro? “Ekaṁ bhagavā dhammaṁ paññattīhi vividhāhi desetī”ti. </div>
</div>
<div class="q" id="p_27Ne_298"> <div class="p">
<span class="pN">298</span>Yā pakatikathāya desanā. Ayaṁ nikkhepapaññatti. Kā ca pakatikathāya desanā, cattāri saccāni. Yathā bhagavā āha—  “idaṁ dukkhan”ti ayaṁ paññatti pañcannaṁ khandhānaṁ channaṁ dhātūnaṁ aṭṭhārasannaṁ dhātūnaṁ dvādasannaṁ āyatanānaṁ dasannaṁ indriyānaṁ nikkhepapaññatti. </div>
</div>
<div class="q" id="p_27Ne_299"> <div class="p">
<span class="pN">299</span>Kabaḷīkāre ce, bhikkhave, āhāre atthi rāgo atthi nandī atthi taṇhā, patiṭṭhitaṁ tattha viññāṇaṁ virūḷhaṁ. Yattha patiṭṭhitaṁ viññāṇaṁ virūḷhaṁ, atthi tattha nāmarūpassa avakkanti. Yattha atthi nāmarūpassa avakkanti, atthi tattha saṅkhārānaṁ vuddhi. Yattha atthi saṅkhārānaṁ vuddhi, atthi tattha āyatiṁ punabbhavābhinibbatti. Yattha atthi āyatiṁ punabbhavābhinibbatti, atthi tattha āyatiṁ jātijarāmaraṇaṁ. Yattha atthi āyatiṁ jātijarāmaraṇaṁ, sasokaṁ taṁ, bhikkhave, sadaraṁ saupāyāsanti vadāmi. </div>
</div>
<div class="q" id="p_27Ne_300"> <div class="p">
<span class="pN">300</span>Phasse ce…pe…  manosañcetanāya ce, bhikkhave, āhāre. Viññāṇe ce, bhikkhave, āhāre atthi rāgo atthi nandī atthi taṇhā, patiṭṭhitaṁ tattha viññāṇaṁ virūḷhaṁ. Yattha patiṭṭhitaṁ viññāṇaṁ virūḷhaṁ, atthi tattha nāmarūpassa avakkanti. Yattha atthi nāmarūpassa avakkanti, atthi tattha saṅkhārānaṁ vuddhi. Yattha atthi saṅkhārānaṁ vuddhi, atthi tattha āyatiṁ punabbhavābhinibbatti. Yattha atthi āyatiṁ punabbhavābhinibbatti, atthi tattha āyatiṁ jātijarāmaraṇaṁ. Yattha atthi āyatiṁ jātijarāmaraṇaṁ, sasokaṁ taṁ, bhikkhave, sadaraṁ saupāyāsanti vadāmi. Ayaṁ pabhavapaññatti dukkhassa ca samudayassa ca. </div>
</div>
<div class="q" id="p_27Ne_301"> <div class="p">
<span class="pN">301</span>Kabaḷīkāre ce, bhikkhave, āhāre natthi rāgo natthi nandī natthi taṇhā, appatiṭṭhitaṁ tattha viññāṇaṁ avirūḷhaṁ. Yattha appatiṭṭhitaṁ viññāṇaṁ avirūḷhaṁ, natthi tattha nāmarūpassa avakkanti. Yattha natthi nāmarūpassa avakkanti, natthi tattha saṅkhārānaṁ vuddhi. Yattha natthi saṅkhārānaṁ vuddhi, natthi tattha āyatiṁ punabbhavābhinibbatti. Yattha natthi āyatiṁ punabbhavābhinibbatti, natthi tattha āyatiṁ jātijarāmaraṇaṁ. Yattha natthi āyatiṁ jātijarāmaraṇaṁ, asokaṁ taṁ, bhikkhave, adaraṁ anupāyāsanti vadāmi. </div>
</div>
<div class="q" id="p_27Ne_302"> <div class="p">
<span class="pN">302</span>Phasse ce…pe…  manosañcetanāya ce, bhikkhave, āhāre. Viññāṇe ce, bhikkhave, āhāre natthi rāgo natthi nandī natthi taṇhā, appatiṭṭhitaṁ tattha viññāṇaṁ avirūḷhaṁ. Yattha appatiṭṭhitaṁ viññāṇaṁ avirūḷhaṁ, natthi tattha nāmarūpassa avakkanti. Yattha natthi nāmarūpassa avakkanti, natthi tattha saṅkhārānaṁ vuddhi. Yattha natthi saṅkhārānaṁ vuddhi, natthi tattha āyatiṁ punabbhavābhinibbatti. Yattha natthi āyatiṁ punabbhavābhinibbatti, natthi tattha āyatiṁ jātijarāmaraṇaṁ. Yattha natthi āyatiṁ jātijarāmaraṇaṁ, asokaṁ taṁ, bhikkhave, adaraṁ anupāyāsanti vadāmi. </div>
</div>
<div class="q" id="p_27Ne_303"> <div class="p">
<span class="pN">303</span>Ayaṁ pariññāpaññatti dukkhassa, pahānapaññatti samudayassa, bhāvanāpaññatti maggassa, sacchikiriyāpaññatti nirodhassa. </div>
</div>
<div class="q" id="p_27Ne_304"> <div class="divNumber">40.</div> <div class="p">
<span class="pN">304</span>Samādhiṁ, bhikkhave, bhāvetha. Appamatto nipako sato, samāhito, bhikkhave, bhikkhu yathābhūtaṁ pajānāti. Kiñca yathābhūtaṁ pajānāti? “Cakkhu aniccan”ti yathābhūtaṁ pajānāti. “Rūpā aniccā”ti yathābhūtaṁ pajānāti “cakkhuviññāṇaṁ aniccan”ti yathābhūtaṁ pajānāti. “Cakkhusamphasso anicco”ti yathābhūtaṁ pajānāti. Yampidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā, tampi aniccanti yathābhūtaṁ pajānāti. </div>
</div>
<div class="q" id="p_27Ne_305"> <div class="p">
<span class="pN">305</span>Sotaṁ…pe…  ghānaṁ…  jivhā…  kāyo…  “mano anicco”ti yathābhūtaṁ pajānāti. “Dhammā aniccā”ti yathābhūtaṁ pajānāti. “Manoviññāṇaṁ aniccan”ti yathābhūtaṁ pajānāti. “Manosamphasso anicco”ti yathābhūtaṁ pajānāti. Yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā, tampi aniccanti yathābhūtaṁ pajānāti. </div>
</div>
<div class="q" id="p_27Ne_306"> <div class="p">
<span class="pN">306</span>Ayaṁ bhāvanāpaññatti maggassa, pariññāpaññatti dukkhassa, pahānapaññatti samudayassa, sacchikiriyāpaññatti nirodhassa. </div>
</div>
<div class="q" id="p_27Ne_307"> <div class="p">
<span class="pN">307</span>Rūpaṁ, rādha, vikiratha vidhamatha viddhaṁsetha vikīḷaniyaṁ karotha, paññāya taṇhakkhayāya paṭipajjatha. Taṇhakkhayā dukkhakkhayo, dukkhakkhayā nibbānaṁ. Vedanaṁ…pe…  saññaṁ…  saṅkhāre viññāṇaṁ vikiratha vidhamatha viddhaṁsetha vikīḷaniyaṁ karotha, paññāya taṇhakkhayāya paṭipajjatha. Taṇhakkhayā dukkhakkhayo, dukkhakkhayā nibbānaṁ. </div>
</div>
<div class="q" id="p_27Ne_308"> <div class="p">
<span class="pN">308</span>Ayaṁ nirodhapaññatti nirodhassa, nibbidāpaññatti assādassa, pariññāpaññatti dukkhassa, pahānapaññatti samudayassa, bhāvanāpaññatti maggassa, sacchikiriyāpaññatti nirodhassa. </div>
</div>
<div class="q" id="p_27Ne_309"> <div class="p">
<span class="pN">309</span>“So idaṁ dukkhan”ti yathābhūtaṁ pajānāti, “ayaṁ dukkhasamudayo”ti yathābhūtaṁ pajānāti, “ayaṁ dukkhanirodho”ti yathābhūtaṁ pajānāti “ayaṁ dukkhanirodhagāminī paṭipadā”ti yathābhūtaṁ pajānāti. </div>
</div>
<div class="q" id="p_27Ne_310"> <div class="p">
<span class="pN">310</span>Ayaṁ paṭivedhapaññatti saccānaṁ, nikkhepapaññatti dassanabhūmiyā, bhāvanāpaññatti maggassa, sacchikiriyāpaññatti sotāpattiphalassa. “So ime āsavā”ti yathābhūtaṁ pajānāti, “ayaṁ āsavasamudayo”ti yathābhūtaṁ pajānāti, “ayaṁ āsavanirodho”ti yathābhūtaṁ pajānāti. “Ayaṁ āsavanirodhagāminī paṭipadā”ti yathābhūtaṁ pajānāti. “Ime āsavā asesaṁ nirujjhantī”ti yathābhūtaṁ pajānāti. </div>
</div>
<div class="q" id="p_27Ne_311"> <div class="p">
<span class="pN">311</span>Ayaṁ uppādapaññatti khaye ñāṇassa, okāsapaññatti anuppāde ñāṇassa, bhāvanāpaññatti maggassa, pariññāpaññatti dukkhassa, pahānapaññatti samudayassa, ārambhapaññatti vīriyindriyassa, āhaṭanāpaññatti āsāṭikānaṁ, nikkhepapaññatti bhāvanābhūmiyā, abhinighātapaññatti pāpakānaṁ akusalānaṁ dhammānaṁ. </div>
</div>
<div class="q" id="p_27Ne_312"> <div class="divNumber">41.</div> <div class="p">
<span class="pN">312</span>Idaṁ “dukkhan”ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi. Ayaṁ “dukkhasamudayo”ti me, bhikkhave…pe…  ayaṁ “dukkhanirodho”ti me, bhikkhave… . Ayaṁ “dukkhanirodhagāminī paṭipadā”ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi. </div>
</div>
<div class="q" id="p_27Ne_313"> <div class="p">
<span class="pN">313</span>Ayaṁ desanāpaññatti saccānaṁ, nikkhepapaññatti sutamayiyā paññāya sacchikiriyāpaññatti anaññātaññassāmītindriyassa, pavattanāpaññatti dhammacakkassa. </div>
</div>
<div class="q" id="p_27Ne_314"> <div class="p">
<span class="pN">314</span>“Taṁ kho panidaṁ dukkhaṁ pariññeyyan”ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi. “So kho panāyaṁ dukkhasamudayo pahātabbo”ti me, bhikkhave…pe…  “so kho panāyaṁ dukkhanirodho sacchikātabbo”ti me, bhikkhave…pe…  “sā kho panāyaṁ dukkhanirodhagāminī paṭipadā bhāvetabbā”ti me, bhikkhave pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi. </div>
</div>
<div class="q" id="p_27Ne_315"> <div class="p">
<span class="pN">315</span>Ayaṁ bhāvanāpaññatti maggassa, nikkhepapaññatti cintāmayiyā paññāya, sacchikiriyāpaññatti aññindriyassa. </div>
</div>
<div class="q" id="p_27Ne_316"> <div class="p">
<span class="pN">316</span>“Taṁ kho panidaṁ dukkhaṁ pariññātan”ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi. “So kho panāyaṁ dukkhasamudayo pahīno”ti me, bhikkhave…pe…  so kho panāyaṁ dukkhanirodho sacchikato”ti me, bhikkhave…pe…  “sā kho panāyaṁ dukkhanirodhagāminī paṭipadā bhāvitā”ti me, bhikkhave, pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi. </div>
</div>
<div class="q" id="p_27Ne_317"> <div class="p">
<span class="pN">317</span>Ayaṁ bhāvanāpaññatti maggassa, nikkhepapaññatti bhāvanāmayiyā paññāya, sacchikiriyāpaññatti aññātāvino indriyassa, pavattanāpaññatti dhammacakkassa. </div>
</div>
<div class="q" id="p_27Ne_318"> <div class="p"> <table class="singleColumn"> <tr> <td> <div class="pN">318</div> <div class="G">“Tulamatulañca sambhavaṁ,</div> </td> </tr> <tr> <td> <div class="G">Bhavasaṅkhāramavassaji muni;</div> </td> </tr> <tr> <td> <div class="G">Ajjhattarato samāhito,</div> </td> </tr> <tr> <td> <div class="G">Abhindi kavacamivattasambhavan”ti.</div> </td> </tr> </table> </div>
</div>
<div class="q" id="p_27Ne_319"> <div class="p">
<span class="pN">319</span>“Tulan”ti saṅkhāradhātu. “Atulan”ti nibbānadhātu, “tulamatulañca sambhavan”ti abhiññāpaññatti sabbadhammānaṁ. Nikkhepapaññatti dhammapaṭisambhidāya. “Bhavasaṅkhāramavassaji munī”ti pariccāgapaññatti samudayassa. Pariññāpaññatti dukkhassa. “Ajjhattarato samāhito”ti bhāvanāpaññatti kāyagatāya satiyā. Ṭhitipaññatti cittekaggatāya. “Abhindi kavacamivattasambhavan”ti abhinibbidāpaññatti cittassa, upādānapaññatti sabbaññutāya, padālanāpaññatti avijjaṇḍakosānaṁ. Tenāha bhagavā “tulamatulañca sambhavan”ti. </div>
</div>
<div class="q" id="p_27Ne_320"> <div class="p"> <table class="singleColumn"> <tr> <td> <div class="pN">320</div> <div class="G">“Yo dukkhamaddakkhi yatonidānaṁ,</div> </td> </tr> <tr> <td> <div class="G">Kāmesu so jantu kathaṁ nameyya;</div> </td> </tr> <tr> <td> <div class="G">Kāmā hi loke saṅgoti ñatvā,</div> </td> </tr> <tr> <td> <div class="G">Tesaṁ satīmā vinayāya sikkhe”ti.</div> </td> </tr> </table> </div>
</div>
<div class="q" id="p_27Ne_321"> <div class="p">
<span class="pN">321</span><span class="bold">“Yo dukkhan”</span>ti vevacanapaññatti ca dukkhassa pariññāpaññatti ca. <span class="bold">“Yatonidānan”</span>ti pabhavapaññatti ca samudayassa pahānapaññatti ca. <span class="bold">“Addakkhī”</span>ti vevacanapaññatti ca ñāṇacakkhussa paṭivedhapaññatti ca. <span class="bold">“Kāmesu so jantu kathaṁ nameyyā”</span>ti vevacanapaññatti ca kāmataṇhāya abhinivesapaññatti ca. <span class="bold">“Kāmā hi loke saṅgoti ñatvā”</span>ti paccatthikato dassanapaññatti kāmānaṁ. Kāmā hi aṅgārakāsūpamā maṁsapesūpamā pāvakakappā papātauragopamā ca. <span class="bold">“Tesaṁ satīmā”</span>ti apacayapaññatti pahānāya, nikkhepapaññatti kāyagatāya satiyā, bhāvanāpaññatti maggassa. <span class="bold">“Vinayāya sikkhe”</span>ti paṭivedhapaññatti rāgavinayassa dosavinayassa mohavinayassa. <span class="bold">“Jantū”</span>ti vevacanapaññatti yogissa. Yadā hi yogī kāmā saṅgoti pajānāti. So kāmānaṁ anuppādāya kusale dhamme uppādayati, so anuppannānaṁ kusalānaṁ dhammānaṁ uppādāya vāyamati. Ayaṁ vāyāmapaññatti appattassa pattiyā. Nikkhepapaññatti oramattikāya asantuṭṭhiyā. Tattha so uppannānaṁ kusalānaṁ dhammānaṁ ṭhitiyā vāyamatīti ayaṁ appamādapaññatti bhāvanāya, nikkhepapaññatti vīriyindriyassa, ārakkhapaññatti kusalānaṁ dhammānaṁ, ṭhitipaññatti adhicittasikkhāya. Tenāha bhagavā “yo dukkhamaddakkhi yatonidānan”ti. </div>
</div>
<div class="q" id="p_27Ne_322"> <div class="p"> <table class="singleColumn"> <tr> <td> <div class="pN">322</div> <div class="G">“Mohasambandhano loko,</div> </td> </tr> <tr> <td> <div class="G">bhabbarūpova dissati;</div> </td> </tr> <tr> <td> <div class="G">Upadhibandhano bālo,</div> </td> </tr> <tr> <td> <div class="G">tamasā parivārito;</div> </td> </tr> <tr> <td> <div class="G">Assirī viya khāyati,</div> </td> </tr> <tr> <td> <div class="G">passato natthi kiñcanan”ti.</div> </td> </tr> </table> </div>
</div>
<div class="q" id="p_27Ne_323"> <div class="p">
<span class="pN">323</span><span class="bold">“Mohasambandhano loko”</span>ti desanāpaññatti vipallāsānaṁ. <span class="bold">“Bhabbarūpova dissatī”</span>ti viparītapaññatti lokassa. <span class="bold">“Upadhibandhano bālo”</span>ti pabhavapaññatti pāpakānaṁ icchāvacarānaṁ, kiccapaññatti pariyuṭṭhānānaṁ. Balavapaññatti kilesānaṁ. Virūhanāpaññatti saṅkhārānaṁ. <span class="bold">“Tamasā parivārito”</span>ti desanāpaññatti avijjandhakārassa vevacanapaññatti ca. <span class="bold">“Assirī viya khāyatī”</span>ti dassanapaññatti dibbacakkhussa, nikkhepapaññatti paññācakkhussa. <span class="bold">“Passato natthi kiñcanan”</span>ti paṭivedhapaññatti sattānaṁ, rāgo kiñcanaṁ doso kiñcanaṁ moho kiñcanaṁ. Tenāha bhagavā “mohasambandhano loko”ti. </div>
</div>
<div class="q" id="p_27Ne_324"> <div class="p">
<span class="pN">324</span>“Atthi, bhikkhave, ajātaṁ abhūtaṁ akataṁ asaṅkhataṁ, no cetaṁ, bhikkhave, abhavissa ajātaṁ abhūtaṁ akataṁ asaṅkhataṁ. Nayidha jātassa bhūtassa katassa saṅkhatassa nissaraṇaṁ paññāyetha. Yasmā ca kho, bhikkhave, atthi ajātaṁ abhūtaṁ akataṁ asaṅkhataṁ, tasmā jātassa bhūtassa katassa saṅkhatassa nissaraṇaṁ paññāyatī”ti. </div>
</div>
<div class="q" id="p_27Ne_325"> <div class="p">
<span class="pN">325</span>“No cetaṁ, bhikkhave, abhavissa ajātaṁ abhūtaṁ akataṁ asaṅkhatan”ti desanāpaññatti nibbānassa vevacanapaññatti ca. “Nayidha jātassa bhūtassa katassa saṅkhatassa nissaraṇaṁ paññāyethā”ti vevacanapaññatti saṅkhatassa upanayanapaññatti ca. “Yasmā ca kho, bhikkhave, atthi ajātaṁ abhūtaṁ akataṁ asaṅkhatan”ti vevacanapaññatti nibbānassa jotanāpaññatti ca. “Tasmā jātassa bhūtassa katassa saṅkhatassa nissaraṇaṁ paññāyatī”ti ayaṁ vevacanapaññatti nibbānassa, niyyānikapaññatti maggassa, nissaraṇapaññatti saṁsārato. Tenāha bhagavā “no cetaṁ, bhikkhave, abhavissā”ti. Tenāha āyasmā mahākaccāyano “ekaṁ bhagavā dhammaṁ, paññattīhi vividhāhi desetī”ti. </div>
</div>
<div class="CENTER" id="p_27Ne_326">
<span class="pN">326</span>Niyutto paññatti hāro.</div>
</html>
