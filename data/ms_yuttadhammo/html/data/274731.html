<html>
<div class="i">3.5.3 Maggasutta</div>
<div class="h">Satipaṭṭhānasaṁyutta</div>
<div class="h">Amatavagga</div>
<div class="h">Maggasutta</div>
<div class="q" id="p_14S5_943"> <div class="divNumber">409.</div> <div class="p">
<span class="pN">943</span>Sāvatthinidānaṁ. Tatra kho bhagavā bhikkhū āmantesi— “ekamidāhaṁ, bhikkhave, samayaṁ uruvelāyaṁ viharāmi najjā nerañjarāya tīre ajapālanigrodhe paṭhamābhisambuddho. Tassa mayhaṁ, bhikkhave, rahogatassa paṭisallīnassa evaṁ cetaso parivitakko udapādi— ‘ekāyanvāyaṁ maggo sattānaṁ visuddhiyā sokaparidevānaṁ samatikkamāya dukkhadomanassānaṁ atthaṅgamāya ñāyassa adhigamāya nibbānassa sacchikiriyāya, yadidaṁ— cattāro satipaṭṭhānā. </div>
</div>
<div class="q" id="p_14S5_944"> <div class="p">
<span class="pN">944</span>Katame cattāro? Kāye vā bhikkhu kāyānupassī vihareyya ātāpī sampajāno satimā, vineyya loke abhijjhādomanassaṁ; vedanāsu vā bhikkhu vedanānupassī vihareyya…pe… citte vā bhikkhu cittānupassī vihareyya…pe… dhammesu vā bhikkhu dhammānupassī vihareyya ātāpī sampajāno satimā, vineyya loke abhijjhādomanassaṁ. Ekāyanvāyaṁ maggo sattānaṁ visuddhiyā sokaparidevānaṁ samatikkamāya dukkhadomanassānaṁ atthaṅgamāya ñāyassa adhigamāya nibbānassa sacchikiriyāya, yadidaṁ— cattāro satipaṭṭhānā’ti. </div>
</div>
<div class="q" id="p_14S5_945"> <div class="p">
<span class="pN">945</span>Atha kho, bhikkhave, brahmā sahampati mama cetasā cetoparivitakkamaññāya— seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya; evameva— brahmaloke antarahito mama purato pāturahosi. Atha kho, bhikkhave, brahmā sahampati ekaṁsaṁ uttarāsaṅgaṁ karitvā yenāhaṁ tenañjaliṁ paṇāmetvā maṁ etadavoca— ‘evametaṁ, bhagavā, evametaṁ, sugata. Ekāyanvāyaṁ, bhante, maggo sattānaṁ visuddhiyā sokaparidevānaṁ samatikkamāya dukkhadomanassānaṁ atthaṅgamāya ñāyassa adhigamāya nibbānassa sacchikiriyāya, yadidaṁ— cattāro satipaṭṭhānā. </div>
</div>
<div class="q" id="p_14S5_946"> <div class="p">
<span class="pN">946</span>Katame cattāro? Kāye vā, bhante, bhikkhu kāyānupassī vihareyya ātāpī sampajāno satimā, vineyya loke abhijjhādomanassaṁ; vedanāsu vā…pe… citte vā …pe… dhammesu vā, bhante, bhikkhu dhammānupassī vihareyya ātāpī sampajāno satimā, vineyya loke abhijjhādomanassaṁ. Ekāyanvāyaṁ, bhante, maggo sattānaṁ visuddhiyā sokaparidevānaṁ samatikkamāya dukkhadomanassānaṁ atthaṅgamāya ñāyassa adhigamāya nibbānassa sacchikiriyāya, yadidaṁ— cattāro satipaṭṭhānā’ti. </div>
</div>
<div class="q" id="p_14S5_947"> <div class="p">
<span class="pN">947</span>Idamavoca, bhikkhave, brahmā sahampati. Idaṁ vatvā athāparaṁ etadavoca— </div>
</div>
<div class="q" id="p_14S5_948"> <div class="p"> <table class="singleColumn"> <tr> <td> <div class="pN">948</div> <div class="G">‘Ekāyanaṁ jātikhayantadassī,</div> </td> </tr> <tr> <td> <div class="G">Maggaṁ pajānāti hitānukampī;</div> </td> </tr> <tr> <td> <div class="G">Etena maggena tariṁsu pubbe,</div> </td> </tr> <tr> <td> <div class="G">Tarissanti ye ca taranti oghan’”ti.</div> </td> </tr> </table> </div>
</div>
<div class="CENTER" id="p_14S5_949">
<span class="pN">949</span>Tatiyaṁ.</div>
</html>
