<html>
<div class="i">4.21 Dvevācikādipavāraṇā</div>
<div class="h">Pavāraṇākkhandhaka</div>
<div class="h">Dvevācikādipavāraṇā</div>
<div class="q" id="p_3V_1075"> <div class="divNumber">234.</div> <div class="p">
<span class="pN">1075</span>Tena kho pana samayena kosalesu janapade aññatarasmiṁ āvāse tadahu pavāraṇāya savarabhayaṁ ahosi. Bhikkhū nāsakkhiṁsu tevācikaṁ pavāretuṁ. Bhagavato etamatthaṁ ārocesuṁ. “Anujānāmi, bhikkhave, dvevācikaṁ pavāretun”ti. </div>
</div>
<div class="q" id="p_3V_1076"> <div class="p">
<span class="pN">1076</span>Bāḷhataraṁ savarabhayaṁ ahosi. Bhikkhū nāsakkhiṁsu dvevācikaṁ pavāretuṁ. Bhagavato etamatthaṁ ārocesuṁ. “Anujānāmi, bhikkhave, ekavācikaṁ pavāretun”ti. </div>
</div>
<div class="q" id="p_3V_1077"> <div class="p">
<span class="pN">1077</span>Bāḷhataraṁ savarabhayaṁ ahosi. Bhikkhū nāsakkhiṁsu ekavācikaṁ pavāretuṁ. Bhagavato etamatthaṁ ārocesuṁ. “Anujānāmi, bhikkhave, samānavassikaṁ pavāretun”ti. </div>
</div>
<div class="q" id="p_3V_1078"> <div class="p">
<span class="pN">1078</span>Tena kho pana samayena aññatarasmiṁ āvāse tadahu pavāraṇāya manussehi dānaṁ dentehi yebhuyyena ratti khepitā hoti. Atha kho tesaṁ bhikkhūnaṁ etadahosi— “manussehi dānaṁ dentehi yebhuyyena ratti khepitā. Sace saṁgho tevācikaṁ pavāressati, appavāritova saṁgho bhavissati, athāyaṁ ratti vibhāyissati. Kathaṁ nu kho amhehi paṭipajjitabban”ti? Bhagavato etamatthaṁ ārocesuṁ. </div>
</div>
<div class="q" id="p_3V_1079"> <div class="p">
<span class="pN">1079</span>“Idha pana, bhikkhave, aññatarasmiṁ āvāse tadahu pavāraṇāya manussehi dānaṁ dentehi yebhuyyena ratti khepitā hoti. Tatra ce, bhikkhave, bhikkhūnaṁ evaṁ hoti— ‘manussehi dānaṁ dentehi yebhuyyena ratti khepitā. Sace saṁgho tevācikaṁ pavāressati, appavāritova saṁgho bhavissati, athāyaṁ ratti vibhāyissatī’ti, byattena bhikkhunā paṭibalena saṁgho ñāpetabbo— </div>
</div>
<div class="q" id="p_3V_1080"> <div class="p">
<span class="pN">1080</span>‘Suṇātu me, bhante, saṁgho. Manussehi dānaṁ dentehi yebhuyyena ratti khepitā. Sace saṁgho tevācikaṁ pavāressati, appavāritova saṁgho bhavissati, athāyaṁ ratti vibhāyissati. Yadi saṁghassa pattakallaṁ, saṁgho dvevācikaṁ, ekavācikaṁ, samānavassikaṁ pavāreyyā’ti. </div>
</div>
<div class="q" id="p_3V_1081"> <div class="p">
<span class="pN">1081</span>Idha pana, bhikkhave, aññatarasmiṁ āvāse tadahu pavāraṇāya bhikkhūhi dhammaṁ bhaṇantehi…pe… suttantikehi suttantaṁ saṅgāyantehi… vinayadharehi vinayaṁ vinicchinantehi… dhammakathikehi dhammaṁ sākacchantehi… bhikkhūhi kalahaṁ karontehi yebhuyyena ratti khepitā hoti. Tatra ce bhikkhūnaṁ evaṁ hoti— ‘bhikkhūhi kalahaṁ karontehi yebhuyyena ratti khepitā. Sace saṁgho tevācikaṁ pavāressati, appavāritova saṁgho bhavissati, athāyaṁ ratti vibhāyissatī’ti, byattena bhikkhunā paṭibalena saṁgho ñāpetabbo— </div>
</div>
<div class="q" id="p_3V_1082"> <div class="p">
<span class="pN">1082</span>‘Suṇātu me, bhante, saṁgho. Bhikkhūhi kalahaṁ karontehi yebhuyyena ratti khepitā. Sace saṁgho tevācikaṁ pavāressati, appavāritova saṁgho bhavissati, athāyaṁ ratti vibhāyissati. Yadi saṁghassa pattakallaṁ, saṁgho dvevācikaṁ, ekavācikaṁ, samānavassikaṁ pavāreyyā’”ti. </div>
</div>
<div class="q" id="p_3V_1083"> <div class="p">
<span class="pN">1083</span>Tena kho pana samayena kosalesu janapade aññatarasmiṁ āvāse tadahu pavāraṇāya mahābhikkhusaṁgho sannipatito hoti, parittañca anovassikaṁ hoti, mahā ca megho uggato hoti. Atha kho tesaṁ bhikkhūnaṁ etadahosi— “ayaṁ kho mahābhikkhusaṁgho sannipatito, parittañca anovassikaṁ, mahā ca megho uggato. Sace saṁgho tevācikaṁ pavāressati, appavāritova saṁgho bhavissati, athāyaṁ megho pavassissati. Kathaṁ nu kho amhehi paṭipajjitabban”ti? Bhagavato etamatthaṁ ārocesuṁ. </div>
</div>
<div class="q" id="p_3V_1084"> <div class="p">
<span class="pN">1084</span>“Idha pana, bhikkhave, aññatarasmiṁ āvāse tadahu pavāraṇāya mahābhikkhusaṁgho sannipatito hoti, parittañca anovassikaṁ hoti, mahā ca megho uggato hoti. Tatra ce bhikkhūnaṁ evaṁ hoti— ‘ayaṁ kho mahābhikkhusaṁgho sannipatito, parittañca anovassikaṁ, mahā ca megho uggato. Sace saṁgho tevācikaṁ pavāressati, appavāritova saṁgho bhavissati, athāyaṁ megho pavassissatī’ti. Byattena bhikkhunā paṭibalena saṁgho ñāpetabbo— </div>
</div>
<div class="q" id="p_3V_1085"> <div class="p">
<span class="pN">1085</span>‘Suṇātu me, bhante, saṁgho. Ayaṁ mahābhikkhusaṁgho sannipatito, parittañca anovassikaṁ, mahā ca megho uggato. Sace saṁgho tevācikaṁ pavāressati, appavāritova saṁgho bhavissati, athāyaṁ megho pavassissati. Yadi saṁghassa pattakallaṁ, saṁgho dvevācikaṁ, ekavācikaṁ, samānavassikaṁ pavāreyyā’ti. </div>
</div>
<div class="q" id="p_3V_1086"> <div class="p">
<span class="pN">1086</span>Idha pana, bhikkhave, aññatarasmiṁ āvāse tadahu pavāraṇāya rājantarāyo hoti…pe… corantarāyo hoti… agyantarāyo hoti… udakantarāyo hoti… manussantarāyo hoti… amanussantarāyo hoti… vāḷantarāyo hoti… sarīsapantarāyo hoti… jīvitantarāyo hoti… brahmacariyantarāyo hoti. Tatra ce bhikkhūnaṁ evaṁ hoti— ‘ayaṁ kho brahmacariyantarāyo. Sace saṁgho tevācikaṁ pavāressati, appavāritova saṁgho bhavissati, athāyaṁ brahmacariyantarāyo bhavissatī’ti, byattena bhikkhunā paṭibalena saṁgho ñāpetabbo— </div>
</div>
<div class="q" id="p_3V_1087"> <div class="p">
<span class="pN">1087</span>‘Suṇātu me, bhante, saṁgho. Ayaṁ brahmacariyantarāyo. Sace saṁgho tevācikaṁ pavāressati, appavāritova saṁgho bhavissati, athāyaṁ brahmacariyantarāyo bhavissati. Yadi saṁghassa pattakallaṁ, saṁgho dvevācikaṁ, ekavācikaṁ, samānavassikaṁ pavāreyyā’”ti. </div>
</div>
</html>
