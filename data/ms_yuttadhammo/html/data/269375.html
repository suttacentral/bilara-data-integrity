<html>
<div class="i">13.1.9 Rurumigarājajātaka</div>
<div class="h">Terasakanipāta</div>
<div class="h">Ambavagga</div>
<div class="h">Rurumigarājajātaka</div>
<div class="q" id="p_22J_2508"> <div class="divNumber">117.</div> <div class="p"> <table class="singleColumn"> <tr> <td> <div class="pN">2508</div> <div class="G">“Tassa gāmavaraṁ dammi,</div> </td> </tr> <tr> <td> <div class="G">Nāriyo ca alaṅkatā;</div> </td> </tr> <tr> <td> <div class="G">Yo metaṁ migamakkhāti,</div> </td> </tr> <tr> <td> <div class="G">Migānaṁ migamuttamaṁ”.</div> </td> </tr> </table> </div>
</div>
<div class="q" id="p_22J_2509"> <div class="divNumber">118.</div> <div class="p"> <table class="singleColumn"> <tr> <td> <div class="pN">2509</div> <div class="G">“Mayhaṁ gāmavaraṁ dehi,</div> </td> </tr> <tr> <td> <div class="G">nāriyo ca alaṅkatā;</div> </td> </tr> <tr> <td> <div class="G">Ahaṁ te migamakkhissaṁ,</div> </td> </tr> <tr> <td> <div class="G">migānaṁ migamuttamaṁ.</div> </td> </tr> </table> </div>
</div>
<div class="q" id="p_22J_2510"> <div class="divNumber">119.</div> <div class="p"> <table class="singleColumn"> <tr> <td> <div class="pN">2510</div> <div class="G">Etasmiṁ vanasaṇḍasmiṁ,</div> </td> </tr> <tr> <td> <div class="G">ambā sālā ca pupphitā;</div> </td> </tr> <tr> <td> <div class="G">Indagopakasañchannā,</div> </td> </tr> <tr> <td> <div class="G">ettheso tiṭṭhate migo”.</div> </td> </tr> </table> </div>
</div>
<div class="q" id="p_22J_2511"> <div class="divNumber">120.</div> <div class="p"> <table class="singleColumn"> <tr> <td> <div class="pN">2511</div> <div class="G">“Dhanuṁ advejjhaṁ katvāna,</div> </td> </tr> <tr> <td> <div class="G">usuṁ sannayhupāgami;</div> </td> </tr> <tr> <td> <div class="G">Migo ca disvā rājānaṁ,</div> </td> </tr> <tr> <td> <div class="G">dūrato ajjhabhāsatha.</div> </td> </tr> </table> </div>
</div>
<div class="q" id="p_22J_2512"> <div class="divNumber">121.</div> <div class="p"> <table class="singleColumn"> <tr> <td> <div class="pN">2512</div> <div class="G">Āgamehi mahārāja,</div> </td> </tr> <tr> <td> <div class="G">mā maṁ vijjhi rathesabha;</div> </td> </tr> <tr> <td> <div class="G">Ko nu te idamakkhāsi,</div> </td> </tr> <tr> <td> <div class="G">ettheso tiṭṭhate migo”.</div> </td> </tr> </table> </div>
</div>
<div class="q" id="p_22J_2513"> <div class="divNumber">122.</div> <div class="p"> <table class="singleColumn"> <tr> <td> <div class="pN">2513</div> <div class="G">“Esa pāpacaro poso,</div> </td> </tr> <tr> <td> <div class="G">samma tiṭṭhati ārakā;</div> </td> </tr> <tr> <td> <div class="G">Soyaṁ me idamakkhāsi,</div> </td> </tr> <tr> <td> <div class="G">ettheso tiṭṭhate migo”.</div> </td> </tr> </table> </div>
</div>
<div class="q" id="p_22J_2514"> <div class="divNumber">123.</div> <div class="p"> <table class="singleColumn"> <tr> <td> <div class="pN">2514</div> <div class="G">“Saccaṁ kireva māhaṁsu,</div> </td> </tr> <tr> <td> <div class="G">narā ekacciyā idha;</div> </td> </tr> <tr> <td> <div class="G">Kaṭṭhaṁ niplavitaṁ seyyo,</div> </td> </tr> <tr> <td> <div class="G">na tvevekacciyo naro”.</div> </td> </tr> </table> </div>
</div>
<div class="q" id="p_22J_2515"> <div class="divNumber">124.</div> <div class="p"> <table class="singleColumn"> <tr> <td> <div class="pN">2515</div> <div class="G">“Kiṁ nu ruru garahasi migānaṁ,</div> </td> </tr> <tr> <td> <div class="G">Kiṁ pakkhīnaṁ kiṁ pana mānusānaṁ;</div> </td> </tr> <tr> <td> <div class="G">Bhayañhi maṁ vindatinapparūpaṁ,</div> </td> </tr> <tr> <td> <div class="G">Sutvāna taṁ mānusiṁ bhāsamānaṁ”.</div> </td> </tr> </table> </div>
</div>
<div class="q" id="p_22J_2516"> <div class="divNumber">125.</div> <div class="p"> <table class="singleColumn"> <tr> <td> <div class="pN">2516</div> <div class="G">“Yamuddhariṁ vāhane vuyhamānaṁ,</div> </td> </tr> <tr> <td> <div class="G">Mahodake salile sīghasote;</div> </td> </tr> <tr> <td> <div class="G">Tatonidānaṁ bhayamāgataṁ mama,</div> </td> </tr> <tr> <td> <div class="G">Dukkho have rāja asabbhi saṅgamo”.</div> </td> </tr> </table> </div>
</div>
<div class="q" id="p_22J_2517"> <div class="divNumber">126.</div> <div class="p"> <table class="singleColumn"> <tr> <td> <div class="pN">2517</div> <div class="G">“Sohaṁ catuppattamimaṁ vihaṅgamaṁ,</div> </td> </tr> <tr> <td> <div class="G">Tanucchidaṁ hadaye ossajāmi;</div> </td> </tr> <tr> <td> <div class="G">Hanāmi taṁ mittadubbhiṁ akiccakāriṁ,</div> </td> </tr> <tr> <td> <div class="G">Yo tādisaṁ kammakataṁ na jāne”.</div> </td> </tr> </table> </div>
</div>
<div class="q" id="p_22J_2518"> <div class="divNumber">127.</div> <div class="p"> <table class="singleColumn"> <tr> <td> <div class="pN">2518</div> <div class="G">“Dhīrassa bālassa have janinda,</div> </td> </tr> <tr> <td> <div class="G">Santo vadhaṁ nappasaṁsanti jātu;</div> </td> </tr> <tr> <td> <div class="G">Kāmaṁ gharaṁ gacchatu pāpadhammo,</div> </td> </tr> <tr> <td> <div class="G">Yañcassa bhaṭṭhaṁ tadetassa dehi;</div> </td> </tr> <tr> <td> <div class="G">Ahañca te kāmakaro bhavāmi”.</div> </td> </tr> </table> </div>
</div>
<div class="q" id="p_22J_2519"> <div class="divNumber">128.</div> <div class="p"> <table class="singleColumn"> <tr> <td> <div class="pN">2519</div> <div class="G">“Addhā rurū aññataro sataṁ so,</div> </td> </tr> <tr> <td> <div class="G">Yo dubbhato mānusassa na dubbhi;</div> </td> </tr> <tr> <td> <div class="G">Kāmaṁ gharaṁ gacchatu pāpadhammo,</div> </td> </tr> <tr> <td> <div class="G">Yañcassa bhaṭṭhaṁ tadetassa dammi;</div> </td> </tr> <tr> <td> <div class="G">Ahañca te kāmacāraṁ dadāmi”.</div> </td> </tr> </table> </div>
</div>
<div class="q" id="p_22J_2520"> <div class="divNumber">129.</div> <div class="p"> <table class="singleColumn"> <tr> <td> <div class="pN">2520</div> <div class="G">“Suvijānaṁ siṅgālānaṁ,</div> </td> </tr> <tr> <td> <div class="G">sakuṇānañca vassitaṁ;</div> </td> </tr> <tr> <td> <div class="G">Manussavassitaṁ rāja,</div> </td> </tr> <tr> <td> <div class="G">dubbijānataraṁ tato.</div> </td> </tr> </table> </div>
</div>
<div class="q" id="p_22J_2521"> <div class="divNumber">130.</div> <div class="p"> <table class="singleColumn"> <tr> <td> <div class="pN">2521</div> <div class="G">Api ce maññatī poso,</div> </td> </tr> <tr> <td> <div class="G">ñāti mitto sakhāti vā;</div> </td> </tr> <tr> <td> <div class="G">Yo pubbe sumano hutvā,</div> </td> </tr> <tr> <td> <div class="G">pacchā sampajjate diso”.</div> </td> </tr> </table> </div>
</div>
<div class="q" id="p_22J_2522"> <div class="divNumber">131.</div> <div class="p"> <table class="singleColumn"> <tr> <td> <div class="pN">2522</div> <div class="G">“Samāgatā jānapadā,</div> </td> </tr> <tr> <td> <div class="G">negamā ca samāgatā;</div> </td> </tr> <tr> <td> <div class="G">Migā sassāni khādanti,</div> </td> </tr> <tr> <td> <div class="G">taṁ devo paṭisedhatu”.</div> </td> </tr> </table> </div>
</div>
<div class="q" id="p_22J_2523"> <div class="divNumber">132.</div> <div class="p"> <table class="singleColumn"> <tr> <td> <div class="pN">2523</div> <div class="G">“Kāmaṁ janapado māsi,</div> </td> </tr> <tr> <td> <div class="G">raṭṭhañcāpi vinassatu;</div> </td> </tr> <tr> <td> <div class="G">Na tvevāhaṁ ruruṁ dubbhe,</div> </td> </tr> <tr> <td> <div class="G">datvā abhayadakkhiṇaṁ.</div> </td> </tr> </table> </div>
</div>
<div class="q" id="p_22J_2524"> <div class="divNumber">133.</div> <div class="p"> <table class="singleColumn"> <tr> <td> <div class="pN">2524</div> <div class="G">Mā me janapado āsi,</div> </td> </tr> <tr> <td> <div class="G">raṭṭhañcāpi vinassatu;</div> </td> </tr> <tr> <td> <div class="G">Na tvevāhaṁ migarājassa,</div> </td> </tr> <tr> <td> <div class="G">varaṁ datvā musā bhaṇe”ti.</div> </td> </tr> </table> </div>
</div>
<div class="CENTER" id="p_22J_2525">
<span class="pN">2525</span>Rurumigarājajātakaṁ navamaṁ.</div>
</html>
