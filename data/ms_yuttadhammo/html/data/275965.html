<html>
<div class="i">4.2.5 Pañhapucchāsutta</div>
<div class="h">Catutthapaṇṇāsaka</div>
<div class="h">Āghātavagga</div>
<div class="h">Pañhapucchāsutta</div>
<div class="q" id="p_16A5_949"> <div class="divNumber">165.</div> <div class="p">
<span class="pN">949</span>Tatra kho āyasmā sāriputto bhikkhū āmantesi…pe…  “yo hi koci, āvuso, paraṁ pañhaṁ pucchati, sabbo so pañcahi ṭhānehi, etesaṁ vā aññatarena. Katamehi pañcahi? Mandattā momūhattā paraṁ pañhaṁ pucchati, pāpiccho icchāpakato paraṁ pañhaṁ pucchati, paribhavaṁ paraṁ pañhaṁ pucchati, aññātukāmo paraṁ pañhaṁ pucchati, atha vā panevaṁcitto paraṁ pañhaṁ pucchati—  ‘sace me pañhaṁ puṭṭho sammadeva byākarissati iccetaṁ kusalaṁ, no ce me pañhaṁ puṭṭho sammadeva byākarissati ahamassa sammadeva byākarissāmī’ti. Yo hi koci, āvuso, paraṁ pañhaṁ pucchati, sabbo so imehi pañcahi ṭhānehi, etesaṁ vā aññatarena. Ahaṁ kho panāvuso, evaṁcitto paraṁ pañhaṁ pucchāmi—  ‘sace me pañhaṁ puṭṭho sammadeva byākarissati iccetaṁ kusalaṁ, no ce me pañhaṁ puṭṭho sammadeva byākarissati, ahamassa sammadeva byākarissāmī’”ti. </div>
</div>
<div class="CENTER" id="p_16A5_950">
<span class="pN">950</span>Pañcamaṁ.</div>
</html>
