<html>
<div class="i">10.1.7 Nigrodhajātaka</div>
<div class="h">Dasakanipāta</div>
<div class="h">Catudvāravagga</div>
<div class="h">Nigrodhajātaka</div>
<div class="q" id="p_22J_1986"> <div class="divNumber">72.</div> <div class="p"> <table class="singleColumn"> <tr> <td> <div class="pN">1986</div> <div class="G">“Na vāhametaṁ jānāmi,</div> </td> </tr> <tr> <td> <div class="G">ko vāyaṁ kassa vāti vā;</div> </td> </tr> <tr> <td> <div class="G">Yathā sākho cari evaṁ,</div> </td> </tr> <tr> <td> <div class="G">nigrodha kinti maññasi.</div> </td> </tr> </table> </div>
</div>
<div class="q" id="p_22J_1987"> <div class="divNumber">73.</div> <div class="p"> <table class="singleColumn"> <tr> <td> <div class="pN">1987</div> <div class="G">Tato galavinītena,</div> </td> </tr> <tr> <td> <div class="G">purisā nīhariṁsu maṁ;</div> </td> </tr> <tr> <td> <div class="G">Datvā mukhapahārāni,</div> </td> </tr> <tr> <td> <div class="G">sākhassa vacanaṅkarā.</div> </td> </tr> </table> </div>
</div>
<div class="q" id="p_22J_1988"> <div class="divNumber">74.</div> <div class="p"> <table class="singleColumn"> <tr> <td> <div class="pN">1988</div> <div class="G">Etādisaṁ dummatinā,</div> </td> </tr> <tr> <td> <div class="G">akataññuna dubbhinā;</div> </td> </tr> <tr> <td> <div class="G">Kataṁ anariyaṁ sākhena,</div> </td> </tr> <tr> <td> <div class="G">sakhinā te janādhipa”.</div> </td> </tr> </table> </div>
</div>
<div class="q" id="p_22J_1989"> <div class="divNumber">75.</div> <div class="p"> <table class="singleColumn"> <tr> <td> <div class="pN">1989</div> <div class="G">“Na vāhametaṁ jānāmi,</div> </td> </tr> <tr> <td> <div class="G">napi me koci saṁsati;</div> </td> </tr> <tr> <td> <div class="G">Yaṁ me tvaṁ samma akkhāsi,</div> </td> </tr> <tr> <td> <div class="G">sākhena kāraṇaṁ kataṁ.</div> </td> </tr> </table> </div>
</div>
<div class="q" id="p_22J_1990"> <div class="divNumber">76.</div> <div class="p"> <table class="singleColumn"> <tr> <td> <div class="pN">1990</div> <div class="G">Sakhīnaṁ sājīvakaro,</div> </td> </tr> <tr> <td> <div class="G">mama sākhassa cūbhayaṁ;</div> </td> </tr> <tr> <td> <div class="G">Tvaṁ nosissariyaṁ dātā,</div> </td> </tr> <tr> <td> <div class="G">manussesu mahantataṁ;</div> </td> </tr> <tr> <td> <div class="G">Tayāmā labbhitā iddhī,</div> </td> </tr> <tr> <td> <div class="G">ettha me natthi saṁsayo.</div> </td> </tr> </table> </div>
</div>
<div class="q" id="p_22J_1991"> <div class="divNumber">77.</div> <div class="p"> <table class="singleColumn"> <tr> <td> <div class="pN">1991</div> <div class="G">Yathāpi bījamaggimhi,</div> </td> </tr> <tr> <td> <div class="G">ḍayhati na virūhati;</div> </td> </tr> <tr> <td> <div class="G">Evaṁ kataṁ asappurise,</div> </td> </tr> <tr> <td> <div class="G">nassati na virūhati.</div> </td> </tr> </table> </div>
</div>
<div class="q" id="p_22J_1992"> <div class="divNumber">78.</div> <div class="p"> <table class="singleColumn"> <tr> <td> <div class="pN">1992</div> <div class="G">Kataññumhi ca posamhi,</div> </td> </tr> <tr> <td> <div class="G">Sīlavante ariyavuttine;</div> </td> </tr> <tr> <td> <div class="G">Sukhette viya bījāni,</div> </td> </tr> <tr> <td> <div class="G">Kataṁ tamhi na nassati”.</div> </td> </tr> </table> </div>
</div>
<div class="q" id="p_22J_1993"> <div class="divNumber">79.</div> <div class="p"> <table class="singleColumn"> <tr> <td> <div class="pN">1993</div> <div class="G">“Imaṁ jammaṁ nekatikaṁ,</div> </td> </tr> <tr> <td> <div class="G">asappurisacintakaṁ;</div> </td> </tr> <tr> <td> <div class="G">Hanantu sākhaṁ sattīhi,</div> </td> </tr> <tr> <td> <div class="G">nāssa icchāmi jīvitaṁ”.</div> </td> </tr> </table> </div>
</div>
<div class="q" id="p_22J_1994"> <div class="divNumber">80.</div> <div class="p"> <table class="singleColumn"> <tr> <td> <div class="pN">1994</div> <div class="G">“Khamatassa mahārāja,</div> </td> </tr> <tr> <td> <div class="G">Pāṇā na paṭiānayā;</div> </td> </tr> <tr> <td> <div class="G">Khama deva asappurisassa,</div> </td> </tr> <tr> <td> <div class="G">Nāssa icchāmahaṁ vadhaṁ”.</div> </td> </tr> </table> </div>
</div>
<div class="q" id="p_22J_1995"> <div class="divNumber">81.</div> <div class="p"> <table class="singleColumn"> <tr> <td> <div class="pN">1995</div> <div class="G">“Nigrodhameva seveyya,</div> </td> </tr> <tr> <td> <div class="G">na sākhamupasaṁvase;</div> </td> </tr> <tr> <td> <div class="G">Nigrodhasmiṁ mataṁ seyyo,</div> </td> </tr> <tr> <td> <div class="G">yañce sākhasmi jīvitan”ti.</div> </td> </tr> </table> </div>
</div>
<div class="CENTER" id="p_22J_1996">
<span class="pN">1996</span>Nigrodhajātakaṁ sattamaṁ.</div>
</html>
