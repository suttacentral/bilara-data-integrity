<html>
<div class="i">4.12 Dakkhiṇāvibhaṅgasutta</div>
<div class="h">Vibhaṅgavagga</div>
<div class="h">Dakkhiṇāvibhaṅgasutta</div>
<div class="q" id="p_11M_1075"> <div class="divNumber">376.</div> <div class="p">
<span class="pN">1075</span>Evaṁ me sutaṁ— ekaṁ samayaṁ bhagavā sakkesu viharati kapilavatthusmiṁ nigrodhārāme. Atha kho mahāpajāpati gotamī navaṁ dussayugaṁ ādāya yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinnā kho mahāpajāpati gotamī bhagavantaṁ etadavoca— “idaṁ me, bhante, navaṁ dussayugaṁ bhagavantaṁ uddissa sāmaṁ kantaṁ sāmaṁ vāyitaṁ. Taṁ me, bhante, bhagavā paṭiggaṇhātu anukampaṁ upādāyā”ti. Evaṁ vutte, bhagavā mahāpajāpatiṁ gotamiṁ etadavoca— “saṁghe, gotami, dehi. Saṁghe te dinne ahañceva pūjito bhavissāmi saṁgho cā”ti. </div>
</div>
<div class="q" id="p_11M_1076"> <div class="p">
<span class="pN">1076</span>Dutiyampi kho mahāpajāpati gotamī bhagavantaṁ etadavoca— “idaṁ me, bhante, navaṁ dussayugaṁ bhagavantaṁ uddissa sāmaṁ kantaṁ sāmaṁ vāyitaṁ. Taṁ me, bhante, bhagavā paṭiggaṇhātu anukampaṁ upādāyā”ti. Dutiyampi kho bhagavā mahāpajāpatiṁ gotamiṁ etadavoca— “saṁghe, gotami, dehi. Saṁghe te dinne ahañceva pūjito bhavissāmi saṁgho cā”ti. </div>
</div>
<div class="q" id="p_11M_1077"> <div class="p">
<span class="pN">1077</span>Tatiyampi kho mahāpajāpati gotamī bhagavantaṁ etadavoca— “idaṁ me, bhante, navaṁ dussayugaṁ bhagavantaṁ uddissa sāmaṁ kantaṁ sāmaṁ vāyitaṁ. Taṁ me, bhante, bhagavā paṭiggaṇhātu anukampaṁ upādāyā”ti. Tatiyampi kho bhagavā mahāpajāpatiṁ gotamiṁ etadavoca— “saṁghe, gotami, dehi. Saṁghe te dinne ahañceva pūjito bhavissāmi saṁgho cā”ti. </div>
</div>
<div class="q" id="p_11M_1078"> <div class="divNumber">377.</div> <div class="p">
<span class="pN">1078</span>Evaṁ vutte, āyasmā ānando bhagavantaṁ etadavoca— “paṭiggaṇhātu, bhante, bhagavā mahāpajāpatiyā gotamiyā navaṁ dussayugaṁ. Bahūpakārā, bhante, mahāpajāpati gotamī bhagavato mātucchā āpādikā posikā khīrassa dāyikā; bhagavantaṁ janettiyā kālaṅkatāya thaññaṁ pāyesi. Bhagavāpi, bhante, bahūpakāro mahāpajāpatiyā gotamiyā. Bhagavantaṁ, bhante, āgamma mahāpajāpati gotamī buddhaṁ saraṇaṁ gatā, dhammaṁ saraṇaṁ gatā, saṁghaṁ saraṇaṁ gatā. Bhagavantaṁ, bhante, āgamma mahāpajāpati gotamī pāṇātipātā paṭiviratā adinnādānā paṭiviratā kāmesumicchācārā paṭiviratā musāvādā paṭiviratā surāmerayamajjapamādaṭṭhānā paṭiviratā. Bhagavantaṁ, bhante, āgamma mahāpajāpati gotamī buddhe aveccappasādena samannāgatā, dhamme aveccappasādena samannāgatā, saṁghe aveccappasādena samannāgatā ariyakantehi sīlehi samannāgatā. Bhagavantaṁ, bhante, āgamma mahāpajāpati gotamī dukkhe nikkaṅkhā, dukkhasamudaye nikkaṅkhā, dukkhanirodhe nikkaṅkhā, dukkhanirodhagāminiyā paṭipadāya nikkaṅkhā. Bhagavāpi, bhante, bahūpakāro mahāpajāpatiyā gotamiyā”ti. </div>
</div>
<div class="q" id="p_11M_1079"> <div class="divNumber">378.</div> <div class="p">
<span class="pN">1079</span>“Evametaṁ, ānanda. Yaṁ hānanda, puggalo puggalaṁ āgamma buddhaṁ saraṇaṁ gato hoti, dhammaṁ saraṇaṁ gato hoti, saṁghaṁ saraṇaṁ gato hoti, imassānanda, puggalassa iminā puggalena na suppatikāraṁ vadāmi, yadidaṁ— abhivādanapaccuṭṭhānaañjalikammasāmīcikammacīvarapiṇḍapātasenāsanagilānappaccayabhesajjaparikkhārānuppadānena. </div>
</div>
<div class="q" id="p_11M_1080"> <div class="p">
<span class="pN">1080</span>Yaṁ hānanda, puggalo puggalaṁ āgamma pāṇātipātā paṭivirato hoti, adinnādānā paṭivirato hoti, kāmesumicchācārā paṭivirato hoti, musāvādā paṭivirato hoti, surāmerayamajjapamādaṭṭhānā paṭivirato hoti, imassānanda, puggalassa iminā puggalena na suppatikāraṁ vadāmi, yadidaṁ— abhivādanapaccuṭṭhānaañjalikammasāmīcikammacīvarapiṇḍapātasenāsanagilānappaccayabhesajjaparikkhārānuppadānena. </div>
</div>
<div class="q" id="p_11M_1081"> <div class="p">
<span class="pN">1081</span>Yaṁ hānanda, puggalo puggalaṁ āgamma buddhe aveccappasādena samannāgato hoti, dhamme… saṁghe… ariyakantehi sīlehi samannāgato hoti, imassānanda, puggalassa iminā puggalena na suppatikāraṁ vadāmi, yadidaṁ— abhivādanapaccuṭṭhānaañjalikammasāmīcikammacīvarapiṇḍapātasenāsanagilānappaccayabhesajjaparikkhārānuppadānena. </div>
</div>
<div class="q" id="p_11M_1082"> <div class="p">
<span class="pN">1082</span>Yaṁ hānanda, puggalo puggalaṁ āgamma dukkhe nikkaṅkho hoti, dukkhasamudaye nikkaṅkho hoti, dukkhanirodhe nikkaṅkho hoti, dukkhanirodhagāminiyā paṭipadāya nikkaṅkho hoti, imassānanda, puggalassa iminā puggalena na suppatikāraṁ vadāmi, yadidaṁ— abhivādanapaccuṭṭhānaañjalikammasāmīcikammacīvarapiṇḍapātasenāsanagilānappaccayabhesajjaparikkhārānuppadānena. </div>
</div>
<div class="q" id="p_11M_1083"> <div class="divNumber">379.</div> <div class="p">
<span class="pN">1083</span>Cuddasa kho panimānanda, pāṭipuggalikā dakkhiṇā. Katamā cuddasa? Tathāgate arahante sammāsambuddhe dānaṁ deti— ayaṁ paṭhamā pāṭipuggalikā dakkhiṇā. Paccekasambuddhe dānaṁ deti— ayaṁ dutiyā pāṭipuggalikā dakkhiṇā. Tathāgatasāvake arahante dānaṁ deti— ayaṁ tatiyā pāṭipuggalikā dakkhiṇā. Arahattaphalasacchikiriyāya paṭipanne dānaṁ deti— ayaṁ catutthī pāṭipuggalikā dakkhiṇā. Anāgāmissa dānaṁ deti— ayaṁ pañcamī pāṭipuggalikā dakkhiṇā. Anāgāmiphalasacchikiriyāya paṭipanne dānaṁ deti— ayaṁ chaṭṭhī pāṭipuggalikā dakkhiṇā. Sakadāgāmissa dānaṁ deti— ayaṁ sattamī pāṭipuggalikā dakkhiṇā. Sakadāgāmiphalasacchikiriyāya paṭipanne dānaṁ deti— ayaṁ aṭṭhamī pāṭipuggalikā dakkhiṇā. Sotāpanne dānaṁ deti— ayaṁ navamī pāṭipuggalikā dakkhiṇā. Sotāpattiphalasacchikiriyāya paṭipanne dānaṁ deti— ayaṁ dasamī pāṭipuggalikā dakkhiṇā. Bāhirake kāmesu vītarāge dānaṁ deti— ayaṁ ekādasamī pāṭipuggalikā dakkhiṇā. Puthujjanasīlavante dānaṁ deti— ayaṁ dvādasamī pāṭipuggalikā dakkhiṇā. Puthujjanadussīle dānaṁ deti— ayaṁ terasamī pāṭipuggalikā dakkhiṇā. Tiracchānagate dānaṁ deti— ayaṁ cuddasamī pāṭipuggalikā dakkhiṇāti. </div>
</div>
<div class="q" id="p_11M_1084"> <div class="p">
<span class="pN">1084</span>Tatrānanda, tiracchānagate dānaṁ datvā sataguṇā dakkhiṇā pāṭikaṅkhitabbā, puthujjanadussīle dānaṁ datvā sahassaguṇā dakkhiṇā pāṭikaṅkhitabbā, puthujjanasīlavante dānaṁ datvā satasahassaguṇā dakkhiṇā pāṭikaṅkhitabbā, bāhirake kāmesu vītarāge dānaṁ datvā koṭisatasahassaguṇā dakkhiṇā pāṭikaṅkhitabbā, sotāpattiphalasacchikiriyāya paṭipanne dānaṁ datvā asaṅkheyyā appameyyā dakkhiṇā pāṭikaṅkhitabbā, ko pana vādo sotāpanne, ko pana vādo sakadāgāmiphalasacchikiriyāya paṭipanne, ko pana vādo sakadāgāmissa, ko pana vādo anāgāmiphalasacchikiriyāya paṭipanne, ko pana vādo anāgāmissa, ko pana vādo arahattaphalasacchikiriyāya paṭipanne, ko pana vādo arahante, ko pana vādo paccekasambuddhe, ko pana vādo tathāgate arahante sammāsambuddhe. </div>
</div>
<div class="q" id="p_11M_1085"> <div class="divNumber">380.</div> <div class="p">
<span class="pN">1085</span>Satta kho panimānanda, saṁghagatā dakkhiṇā. Katamā satta? Buddhappamukhe ubhatosaṁghe dānaṁ deti— ayaṁ paṭhamā saṁghagatā dakkhiṇā. Tathāgate parinibbute ubhatosaṁghe dānaṁ deti— ayaṁ dutiyā saṁghagatā dakkhiṇā. Bhikkhusaṁghe dānaṁ deti— ayaṁ tatiyā saṁghagatā dakkhiṇā. Bhikkhunisaṁghe dānaṁ deti— ayaṁ catutthī saṁghagatā dakkhiṇā. ‘Ettakā me bhikkhū ca bhikkhuniyo ca saṁghato uddissathā’ti dānaṁ deti— ayaṁ pañcamī saṁghagatā dakkhiṇā. ‘Ettakā me bhikkhū saṁghato uddissathā’ti dānaṁ deti— ayaṁ chaṭṭhī saṁghagatā dakkhiṇā. ‘Ettakā me bhikkhuniyo saṁghato uddissathā’ti dānaṁ deti— ayaṁ sattamī saṁghagatā dakkhiṇā. </div>
</div>
<div class="q" id="p_11M_1086"> <div class="p">
<span class="pN">1086</span>Bhavissanti kho panānanda, anāgatamaddhānaṁ gotrabhuno kāsāvakaṇṭhā dussīlā pāpadhammā. Tesu dussīlesu saṁghaṁ uddissa dānaṁ dassanti. Tadāpāhaṁ, ānanda, saṁghagataṁ dakkhiṇaṁ asaṅkheyyaṁ appameyyaṁ vadāmi. Na tvevāhaṁ, ānanda, kenaci pariyāyena saṁghagatāya dakkhiṇāya pāṭipuggalikaṁ dānaṁ mahapphalataraṁ vadāmi. </div>
</div>
<div class="q" id="p_11M_1087"> <div class="divNumber">381.</div> <div class="p">
<span class="pN">1087</span>Catasso kho imā, ānanda, dakkhiṇā visuddhiyo. Katamā catasso? Atthānanda, dakkhiṇā dāyakato visujjhati no paṭiggāhakato. Atthānanda, dakkhiṇā paṭiggāhakato visujjhati no dāyakato. Atthānanda, dakkhiṇā neva dāyakato visujjhati no paṭiggāhakato. Atthānanda, dakkhiṇā dāyakato ceva visujjhati paṭiggāhakato ca. </div>
</div>
<div class="q" id="p_11M_1088"> <div class="p">
<span class="pN">1088</span>Kathañcānanda, dakkhiṇā dāyakato visujjhati no paṭiggāhakato? Idhānanda, dāyako hoti sīlavā kalyāṇadhammo, paṭiggāhakā honti dussīlā pāpadhammā— evaṁ kho, ānanda, dakkhiṇā dāyakato visujjhati no paṭiggāhakato. </div>
</div>
<div class="q" id="p_11M_1089"> <div class="p">
<span class="pN">1089</span>Kathañcānanda, dakkhiṇā paṭiggāhakato visujjhati no dāyakato? Idhānanda, dāyako hoti dussīlo pāpadhammo, paṭiggāhakā honti sīlavanto kalyāṇadhammā— evaṁ kho, ānanda, dakkhiṇā paṭiggāhakato visujjhati no dāyakato. </div>
</div>
<div class="q" id="p_11M_1090"> <div class="p">
<span class="pN">1090</span>Kathañcānanda, dakkhiṇā neva dāyakato visujjhati no paṭiggāhakato? Idhānanda, dāyako ca hoti dussīlo pāpadhammo, paṭiggāhakā ca honti dussīlā pāpadhammā— evaṁ kho, ānanda, dakkhiṇā neva dāyakato visujjhati no paṭiggāhakato. </div>
</div>
<div class="q" id="p_11M_1091"> <div class="p">
<span class="pN">1091</span>Kathañcānanda, dakkhiṇā dāyakato ceva visujjhati paṭiggāhakato ca? Idhānanda, dāyako ca hoti sīlavā kalyāṇadhammo, paṭiggāhakā ca honti sīlavanto kalyāṇadhammā— evaṁ kho, ānanda, dakkhiṇā dāyakato ceva visujjhati paṭiggāhakato ca. Imā kho, ānanda, catasso dakkhiṇā visuddhiyo”ti. </div>
</div>
<div class="q" id="p_11M_1092"> <div class="p">
<span class="pN">1092</span>Idamavoca bhagavā. Idaṁ vatvāna sugato athāparaṁ etadavoca satthā— </div>
</div>
<div class="q" id="p_11M_1093"> <div class="divNumber">382.</div> <div class="p"> <table class="singleColumn"> <tr> <td> <div class="pN">1093</div> <div class="G">“Yo sīlavā dussīlesu dadāti dānaṁ,</div> </td> </tr> <tr> <td> <div class="G">Dhammena laddhaṁ supasannacitto;</div> </td> </tr> <tr> <td> <div class="G">Abhisaddahaṁ kammaphalaṁ uḷāraṁ,</div> </td> </tr> <tr> <td> <div class="G">Sā dakkhiṇā dāyakato visujjhati.</div> </td> </tr> </table> </div>
</div>
<div class="q" id="p_11M_1094"> <div class="p"> <table class="singleColumn"> <tr> <td> <div class="pN">1094</div> <div class="G">Yo dussīlo sīlavantesu dadāti dānaṁ,</div> </td> </tr> <tr> <td> <div class="G">Adhammena laddhaṁ appasannacitto;</div> </td> </tr> <tr> <td> <div class="G">Anabhisaddahaṁ kammaphalaṁ uḷāraṁ,</div> </td> </tr> <tr> <td> <div class="G">Sā dakkhiṇā paṭiggāhakato visujjhati.</div> </td> </tr> </table> </div>
</div>
<div class="q" id="p_11M_1095"> <div class="p"> <table class="singleColumn"> <tr> <td> <div class="pN">1095</div> <div class="G">Yo dussīlo dussīlesu dadāti dānaṁ,</div> </td> </tr> <tr> <td> <div class="G">Adhammena laddhaṁ appasannacitto;</div> </td> </tr> <tr> <td> <div class="G">Anabhisaddahaṁ kammaphalaṁ uḷāraṁ,</div> </td> </tr> <tr> <td> <div class="G">Na taṁ dānaṁ vipulapphalanti brūmi.</div> </td> </tr> </table> </div>
</div>
<div class="q" id="p_11M_1096"> <div class="p"> <table class="singleColumn"> <tr> <td> <div class="pN">1096</div> <div class="G">Yo sīlavā sīlavantesu dadāti dānaṁ,</div> </td> </tr> <tr> <td> <div class="G">Dhammena laddhaṁ supasannacitto;</div> </td> </tr> <tr> <td> <div class="G">Abhisaddahaṁ kammaphalaṁ uḷāraṁ,</div> </td> </tr> <tr> <td> <div class="G">Taṁ ve dānaṁ vipulapphalanti brūmi.</div> </td> </tr> </table> </div>
</div>
<div class="q" id="p_11M_1097"> <div class="p"> <table class="singleColumn"> <tr> <td> <div class="pN">1097</div> <div class="G">Yo vītarāgo vītarāgesu dadāti dānaṁ,</div> </td> </tr> <tr> <td> <div class="G">Dhammena laddhaṁ supasannacitto;</div> </td> </tr> <tr> <td> <div class="G">Abhisaddahaṁ kammaphalaṁ uḷāraṁ,</div> </td> </tr> <tr> <td> <div class="G">Taṁ ve dānaṁ āmisadānānamaggan”ti.</div> </td> </tr> </table> </div>
</div>
<div class="CENTER" id="p_11M_1098">
<span class="pN">1098</span>Dakkhiṇāvibhaṅgasuttaṁ niṭṭhitaṁ dvādasamaṁ.</div>
<div class="ENDH3" id="p_11M_1099">
<span class="pN">1099</span>Vibhaṅgavaggo niṭṭhito catuttho.</div>
<div class="SUMMARY" id="p_11M_1100">
<span class="pN">1100</span><span class="firstLetter">T</span>assuddānaṁ</div>
<div class="q" id="p_11M_1101"> <div class="p"> <table class="singleColumn"> <tr> <td> <div class="pN">1101</div> <div class="G">Bhaddekānandakaccāna,</div> </td> </tr> <tr> <td> <div class="G">Lomasakaṅgiyāsubho;</div> </td> </tr> <tr> <td> <div class="G">Mahākammasaḷāyatanavibhaṅgā,</div> </td> </tr> <tr> <td> <div class="G">Uddesaaraṇā dhātu saccaṁ.</div> </td> </tr> </table> </div>
</div>
<div class="CENTER" id="p_11M_1102">
<span class="pN">1102</span>Dakkhiṇāvibhaṅgasuttanti.</div>
</html>
