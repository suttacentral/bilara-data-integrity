<html>
<div class="i">4.3.4 Verasutta</div>
<div class="h">Catutthapaṇṇāsaka</div>
<div class="h">Upāsakavagga</div>
<div class="h">Verasutta</div>
<div class="q" id="p_16A5_1007"> <div class="divNumber">174.</div> <div class="p">
<span class="pN">1007</span>Atha kho anāthapiṇḍiko gahapati yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinnaṁ kho anāthapiṇḍikaṁ gahapatiṁ bhagavā etadavoca— </div>
</div>
<div class="q" id="p_16A5_1008"> <div class="p">
<span class="pN">1008</span>“Pañca, gahapati, bhayāni verāni appahāya ‘dussīlo’ iti vuccati, nirayañca upapajjati. Katamāni pañca? Pāṇātipātaṁ, adinnādānaṁ, kāmesumicchācāraṁ, musāvādaṁ, surāmerayamajjapamādaṭṭhānaṁ— imāni kho, gahapati, pañca bhayāni verāni appahāya ‘dussīlo’ iti vuccati, nirayañca upapajjati. </div>
</div>
<div class="q" id="p_16A5_1009"> <div class="p">
<span class="pN">1009</span>Pañca, gahapati, bhayāni verāni pahāya ‘sīlavā’ iti vuccati, sugatiñca upapajjati. Katamāni pañca? Pāṇātipātaṁ, adinnādānaṁ, kāmesumicchācāraṁ, musāvādaṁ, surāmerayamajjapamādaṭṭhānaṁ— imāni kho, gahapati, pañca bhayāni verāni pahāya ‘sīlavā’ iti vuccati, sugatiñca upapajjati. </div>
</div>
<div class="q" id="p_16A5_1010"> <div class="p">
<span class="pN">1010</span>Yaṁ, gahapati, pāṇātipātī pāṇātipātapaccayā diṭṭhadhammikampi bhayaṁ veraṁ pasavati, samparāyikampi bhayaṁ veraṁ pasavati, cetasikampi dukkhaṁ domanassaṁ paṭisaṁvedeti, pāṇātipātā paṭivirato neva diṭṭhadhammikaṁ bhayaṁ veraṁ pasavati, na samparāyikaṁ bhayaṁ veraṁ pasavati, na cetasikaṁ dukkhaṁ domanassaṁ paṭisaṁvedeti. Pāṇātipātā paṭiviratassa evaṁ taṁ bhayaṁ veraṁ vūpasantaṁ hoti. </div>
</div>
<div class="q" id="p_16A5_1011"> <div class="p">
<span class="pN">1011</span>Yaṁ, gahapati, adinnādāyī…pe…. </div>
</div>
<div class="q" id="p_16A5_1012"> <div class="p">
<span class="pN">1012</span>Yaṁ, gahapati, kāmesumicchācārī…pe…. </div>
</div>
<div class="q" id="p_16A5_1013"> <div class="p">
<span class="pN">1013</span>Yaṁ, gahapati, musāvādī…pe…. </div>
</div>
<div class="q" id="p_16A5_1014"> <div class="p">
<span class="pN">1014</span>Yaṁ, gahapati, surāmerayamajjapamādaṭṭhāyī surāmerayamajjapamādaṭṭhānapaccayā diṭṭhadhammikampi bhayaṁ veraṁ pasavati, samparāyikampi bhayaṁ veraṁ pasavati, cetasikampi dukkhaṁ domanassaṁ paṭisaṁvedeti, surāmerayamajjapamādaṭṭhānā paṭivirato neva diṭṭhadhammikaṁ bhayaṁ veraṁ pasavati, na samparāyikaṁ bhayaṁ veraṁ pasavati, na cetasikaṁ dukkhaṁ domanassaṁ paṭisaṁvedeti. Surāmerayamajjapamādaṭṭhānā paṭiviratassa evaṁ taṁ bhayaṁ veraṁ vūpasantaṁ hotīti. </div>
</div>
<div class="q" id="p_16A5_1015"> <div class="p"> <table class="singleColumn"> <tr> <td> <div class="pN">1015</div> <div class="G">Yo pāṇamatipāteti,</div> </td> </tr> <tr> <td> <div class="G">musāvādañca bhāsati;</div> </td> </tr> <tr> <td> <div class="G">Loke adinnaṁ ādiyati,</div> </td> </tr> <tr> <td> <div class="G">paradārañca gacchati;</div> </td> </tr> <tr> <td> <div class="G">Surāmerayapānañca,</div> </td> </tr> <tr> <td> <div class="G">yo naro anuyuñjati.</div> </td> </tr> </table> </div>
</div>
<div class="q" id="p_16A5_1016"> <div class="p"> <table class="singleColumn"> <tr> <td> <div class="pN">1016</div> <div class="G">Appahāya pañca verāni,</div> </td> </tr> <tr> <td> <div class="G">dussīlo iti vuccati;</div> </td> </tr> <tr> <td> <div class="G">Kāyassa bhedā duppañño,</div> </td> </tr> <tr> <td> <div class="G">nirayaṁ sopapajjati.</div> </td> </tr> </table> </div>
</div>
<div class="q" id="p_16A5_1017"> <div class="p"> <table class="singleColumn"> <tr> <td> <div class="pN">1017</div> <div class="G">Yo pāṇaṁ nātipāteti,</div> </td> </tr> <tr> <td> <div class="G">musāvādaṁ na bhāsati;</div> </td> </tr> <tr> <td> <div class="G">Loke adinnaṁ nādiyati,</div> </td> </tr> <tr> <td> <div class="G">paradāraṁ na gacchati;</div> </td> </tr> <tr> <td> <div class="G">Surāmerayapānañca,</div> </td> </tr> <tr> <td> <div class="G">yo naro nānuyuñjati.</div> </td> </tr> </table> </div>
</div>
<div class="q" id="p_16A5_1018"> <div class="p"> <table class="singleColumn"> <tr> <td> <div class="pN">1018</div> <div class="G">Pahāya pañca verāni,</div> </td> </tr> <tr> <td> <div class="G">sīlavā iti vuccati;</div> </td> </tr> <tr> <td> <div class="G">Kāyassa bhedā sappañño,</div> </td> </tr> <tr> <td> <div class="G">sugatiṁ sopapajjatī”ti.</div> </td> </tr> </table> </div>
</div>
<div class="CENTER" id="p_16A5_1019">
<span class="pN">1019</span>Catutthaṁ.</div>
</html>
