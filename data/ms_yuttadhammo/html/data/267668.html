<html>
<div class="i">54.4 Dabbamallaputtattheraapadāna</div>
<div class="h">Kaccāyanavagga</div>
<div class="h">Dabbamallaputtattheraapadāna</div>
<div class="q" id="p_20Ap1_7061"> <div class="divNumber">108.</div> <div class="p"> <table class="singleColumn"> <tr> <td> <div class="pN">7061</div> <div class="G">“Padumuttaro nāma jino,</div> </td> </tr> <tr> <td> <div class="G">sabbalokavidū muni;</div> </td> </tr> <tr> <td> <div class="G">Ito satasahassamhi,</div> </td> </tr> <tr> <td> <div class="G">kappe uppajji cakkhumā.</div> </td> </tr> </table> </div>
</div>
<div class="q" id="p_20Ap1_7062"> <div class="divNumber">109.</div> <div class="p"> <table class="singleColumn"> <tr> <td> <div class="pN">7062</div> <div class="G">Ovādako viññāpako,</div> </td> </tr> <tr> <td> <div class="G">tārako sabbapāṇinaṁ;</div> </td> </tr> <tr> <td> <div class="G">Desanākusalo buddho,</div> </td> </tr> <tr> <td> <div class="G">tāresi janataṁ bahuṁ.</div> </td> </tr> </table> </div>
</div>
<div class="q" id="p_20Ap1_7063"> <div class="divNumber">110.</div> <div class="p"> <table class="singleColumn"> <tr> <td> <div class="pN">7063</div> <div class="G">Anukampako kāruṇiko,</div> </td> </tr> <tr> <td> <div class="G">hitesī sabbapāṇinaṁ;</div> </td> </tr> <tr> <td> <div class="G">Sampatte titthiye sabbe,</div> </td> </tr> <tr> <td> <div class="G">pañcasīle patiṭṭhapi.</div> </td> </tr> </table> </div>
</div>
<div class="q" id="p_20Ap1_7064"> <div class="divNumber">111.</div> <div class="p"> <table class="singleColumn"> <tr> <td> <div class="pN">7064</div> <div class="G">Evaṁ nirākulaṁ āsi,</div> </td> </tr> <tr> <td> <div class="G">suññataṁ titthiyehi ca;</div> </td> </tr> <tr> <td> <div class="G">Vicittaṁ arahantehi,</div> </td> </tr> <tr> <td> <div class="G">vasībhūtehi tādibhi.</div> </td> </tr> </table> </div>
</div>
<div class="q" id="p_20Ap1_7065"> <div class="divNumber">112.</div> <div class="p"> <table class="singleColumn"> <tr> <td> <div class="pN">7065</div> <div class="G">Ratanānaṭṭhapaññāsaṁ,</div> </td> </tr> <tr> <td> <div class="G">uggato so mahāmuni;</div> </td> </tr> <tr> <td> <div class="G">Kañcanagghiyasaṅkāso,</div> </td> </tr> <tr> <td> <div class="G">bāttiṁsavaralakkhaṇo.</div> </td> </tr> </table> </div>
</div>
<div class="q" id="p_20Ap1_7066"> <div class="divNumber">113.</div> <div class="p"> <table class="singleColumn"> <tr> <td> <div class="pN">7066</div> <div class="G">Vassasatasahassāni,</div> </td> </tr> <tr> <td> <div class="G">āyu vijjati tāvade;</div> </td> </tr> <tr> <td> <div class="G">Tāvatā tiṭṭhamāno so,</div> </td> </tr> <tr> <td> <div class="G">tāresi janataṁ bahuṁ.</div> </td> </tr> </table> </div>
</div>
<div class="q" id="p_20Ap1_7067"> <div class="divNumber">114.</div> <div class="p"> <table class="singleColumn"> <tr> <td> <div class="pN">7067</div> <div class="G">Tadāhaṁ haṁsavatiyaṁ,</div> </td> </tr> <tr> <td> <div class="G">seṭṭhiputto mahāyaso;</div> </td> </tr> <tr> <td> <div class="G">Upetvā lokapajjotaṁ,</div> </td> </tr> <tr> <td> <div class="G">assosiṁ dhammadesanaṁ.</div> </td> </tr> </table> </div>
</div>
<div class="q" id="p_20Ap1_7068"> <div class="divNumber">115.</div> <div class="p"> <table class="singleColumn"> <tr> <td> <div class="pN">7068</div> <div class="G">Senāsanāni bhikkhūnaṁ,</div> </td> </tr> <tr> <td> <div class="G">paññāpentaṁ sasāvakaṁ;</div> </td> </tr> <tr> <td> <div class="G">Kittayantassa vacanaṁ,</div> </td> </tr> <tr> <td> <div class="G">suṇitvā mudito ahaṁ.</div> </td> </tr> </table> </div>
</div>
<div class="q" id="p_20Ap1_7069"> <div class="divNumber">116.</div> <div class="p"> <table class="singleColumn"> <tr> <td> <div class="pN">7069</div> <div class="G">Adhikāraṁ sasaṁghassa,</div> </td> </tr> <tr> <td> <div class="G">katvā tassa mahesino;</div> </td> </tr> <tr> <td> <div class="G">Nipacca sirasā pāde,</div> </td> </tr> <tr> <td> <div class="G">taṁ ṭhānamabhipatthayiṁ.</div> </td> </tr> </table> </div>
</div>
<div class="q" id="p_20Ap1_7070"> <div class="divNumber">117.</div> <div class="p"> <table class="singleColumn"> <tr> <td> <div class="pN">7070</div> <div class="G">Tadāha sa mahāvīro,</div> </td> </tr> <tr> <td> <div class="G">mama kammaṁ pakittayaṁ;</div> </td> </tr> <tr> <td> <div class="G">‘Yo sasaṁghamabhojesi,</div> </td> </tr> <tr> <td> <div class="G">sattāhaṁ lokanāyakaṁ.</div> </td> </tr> </table> </div>
</div>
<div class="q" id="p_20Ap1_7071"> <div class="divNumber">118.</div> <div class="p"> <table class="singleColumn"> <tr> <td> <div class="pN">7071</div> <div class="G">Soyaṁ kamalapattakkho,</div> </td> </tr> <tr> <td> <div class="G">sīhaṁso kanakattaco;</div> </td> </tr> <tr> <td> <div class="G">Mama pādamūle nipati,</div> </td> </tr> <tr> <td> <div class="G">patthayaṁ ṭhānamuttamaṁ.</div> </td> </tr> </table> </div>
</div>
<div class="q" id="p_20Ap1_7072"> <div class="divNumber">119.</div> <div class="p"> <table class="singleColumn"> <tr> <td> <div class="pN">7072</div> <div class="G">Satasahassito kappe,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_7073"> <div class="divNumber">120.</div> <div class="p"> <table class="singleColumn"> <tr> <td> <div class="pN">7073</div> <div class="G">Sāvako tassa buddhassa,</div> </td> </tr> <tr> <td> <div class="G">dabbo nāmena vissuto;</div> </td> </tr> <tr> <td> <div class="G">Senāsanapaññāpako,</div> </td> </tr> <tr> <td> <div class="G">aggo hessatiyaṁ tadā’.</div> </td> </tr> </table> </div>
</div>
<div class="q" id="p_20Ap1_7074"> <div class="divNumber">121.</div> <div class="p"> <table class="singleColumn"> <tr> <td> <div class="pN">7074</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṁ dehaṁ,</div> </td> </tr> <tr> <td> <div class="G">tāvatiṁsamagacchahaṁ.</div> </td> </tr> </table> </div>
</div>
<div class="q" id="p_20Ap1_7075"> <div class="divNumber">122.</div> <div class="p"> <table class="singleColumn"> <tr> <td> <div class="pN">7075</div> <div class="G">Satānaṁ tīṇikkhattuñca,</div> </td> </tr> <tr> <td> <div class="G">devarajjamakārayiṁ;</div> </td> </tr> <tr> <td> <div class="G">Satānaṁ pañcakkhattuñca,</div> </td> </tr> <tr> <td> <div class="G">cakkavattī ahosahaṁ.</div> </td> </tr> </table> </div>
</div>
<div class="q" id="p_20Ap1_7076"> <div class="divNumber">123.</div> <div class="p"> <table class="singleColumn"> <tr> <td> <div class="pN">7076</div> <div class="G">Padesarajjaṁ vipulaṁ,</div> </td> </tr> <tr> <td> <div class="G">gaṇanāto asaṅkhiyaṁ;</div> </td> </tr> <tr> <td> <div class="G">Sabbattha sukhito āsiṁ,</div> </td> </tr> <tr> <td> <div class="G">tassa kammassa vāhasā.</div> </td> </tr> </table> </div>
</div>
<div class="q" id="p_20Ap1_7077"> <div class="divNumber">124.</div> <div class="p"> <table class="singleColumn"> <tr> <td> <div class="pN">7077</div> <div class="G">Ekanavutito kappe,</div> </td> </tr> <tr> <td> <div class="G">vipassī nāma nāyako;</div> </td> </tr> <tr> <td> <div class="G">Uppajji cārudassano,</div> </td> </tr> <tr> <td> <div class="G">sabbadhammavipassako.</div> </td> </tr> </table> </div>
</div>
<div class="q" id="p_20Ap1_7078"> <div class="divNumber">125.</div> <div class="p"> <table class="singleColumn"> <tr> <td> <div class="pN">7078</div> <div class="G">Duṭṭhacitto upavadiṁ,</div> </td> </tr> <tr> <td> <div class="G">sāvakaṁ tassa tādino;</div> </td> </tr> <tr> <td> <div class="G">Sabbāsavaparikkhīṇaṁ,</div> </td> </tr> <tr> <td> <div class="G">suddhoti ca vijāniya.</div> </td> </tr> </table> </div>
</div>
<div class="q" id="p_20Ap1_7079"> <div class="divNumber">126.</div> <div class="p"> <table class="singleColumn"> <tr> <td> <div class="pN">7079</div> <div class="G">Tasseva naravīrassa,</div> </td> </tr> <tr> <td> <div class="G">sāvakānaṁ mahesinaṁ;</div> </td> </tr> <tr> <td> <div class="G">Salākañca gahetvāna,</div> </td> </tr> <tr> <td> <div class="G">khīrodanamadāsahaṁ.</div> </td> </tr> </table> </div>
</div>
<div class="q" id="p_20Ap1_7080"> <div class="divNumber">127.</div> <div class="p"> <table class="singleColumn"> <tr> <td> <div class="pN">7080</div> <div class="G">Imamhi bhaddake kappe,</div> </td> </tr> <tr> <td> <div class="G">brahmabandhu mahāyaso;</div> </td> </tr> <tr> <td> <div class="G">Kassapo nāma gottena,</div> </td> </tr> <tr> <td> <div class="G">uppajji vadataṁ varo.</div> </td> </tr> </table> </div>
</div>
<div class="q" id="p_20Ap1_7081"> <div class="divNumber">128.</div> <div class="p"> <table class="singleColumn"> <tr> <td> <div class="pN">7081</div> <div class="G">Sāsanaṁ jotayitvāna,</div> </td> </tr> <tr> <td> <div class="G">abhibhuyya kutitthiye;</div> </td> </tr> <tr> <td> <div class="G">Vineyye vinayitvāva,</div> </td> </tr> <tr> <td> <div class="G">nibbuto so sasāvako.</div> </td> </tr> </table> </div>
</div>
<div class="q" id="p_20Ap1_7082"> <div class="divNumber">129.</div> <div class="p"> <table class="singleColumn"> <tr> <td> <div class="pN">7082</div> <div class="G">Sasisse nibbute nāthe,</div> </td> </tr> <tr> <td> <div class="G">atthamentamhi sāsane;</div> </td> </tr> <tr> <td> <div class="G">Devā kandiṁsu saṁviggā,</div> </td> </tr> <tr> <td> <div class="G">muttakesā rudammukhā.</div> </td> </tr> </table> </div>
</div>
<div class="q" id="p_20Ap1_7083"> <div class="divNumber">130.</div> <div class="p"> <table class="singleColumn"> <tr> <td> <div class="pN">7083</div> <div class="G">‘Nibbāyissati dhammakkho,</div> </td> </tr> <tr> <td> <div class="G">na passissāma subbate;</div> </td> </tr> <tr> <td> <div class="G">Na suṇissāma saddhammaṁ,</div> </td> </tr> <tr> <td> <div class="G">aho no appapuññatā’.</div> </td> </tr> </table> </div>
</div>
<div class="q" id="p_20Ap1_7084"> <div class="divNumber">131.</div> <div class="p"> <table class="singleColumn"> <tr> <td> <div class="pN">7084</div> <div class="G">Tadāyaṁ pathavī sabbā,</div> </td> </tr> <tr> <td> <div class="G">acalā sā calācalā;</div> </td> </tr> <tr> <td> <div class="G">Sāgaro ca sasokova,</div> </td> </tr> <tr> <td> <div class="G">vinadī karuṇaṁ giraṁ.</div> </td> </tr> </table> </div>
</div>
<div class="q" id="p_20Ap1_7085"> <div class="divNumber">132.</div> <div class="p"> <table class="singleColumn"> <tr> <td> <div class="pN">7085</div> <div class="G">Catuddisā dundubhiyo,</div> </td> </tr> <tr> <td> <div class="G">nādayiṁsu amānusā;</div> </td> </tr> <tr> <td> <div class="G">Samantato asaniyo,</div> </td> </tr> <tr> <td> <div class="G">phaliṁsu ca bhayāvahā.</div> </td> </tr> </table> </div>
</div>
<div class="q" id="p_20Ap1_7086"> <div class="divNumber">133.</div> <div class="p"> <table class="singleColumn"> <tr> <td> <div class="pN">7086</div> <div class="G">Ukkā patiṁsu nabhasā,</div> </td> </tr> <tr> <td> <div class="G">dhūmaketu ca dissati;</div> </td> </tr> <tr> <td> <div class="G">Sadhūmā jālavaṭṭā ca,</div> </td> </tr> <tr> <td> <div class="G">raviṁsu karuṇaṁ migā.</div> </td> </tr> </table> </div>
</div>
<div class="q" id="p_20Ap1_7087"> <div class="divNumber">134.</div> <div class="p"> <table class="singleColumn"> <tr> <td> <div class="pN">7087</div> <div class="G">Uppāde dāruṇe disvā,</div> </td> </tr> <tr> <td> <div class="G">sāsanatthaṅgasūcake;</div> </td> </tr> <tr> <td> <div class="G">Saṁviggā bhikkhavo satta,</div> </td> </tr> <tr> <td> <div class="G">cintayimha mayaṁ tadā.</div> </td> </tr> </table> </div>
</div>
<div class="q" id="p_20Ap1_7088"> <div class="divNumber">135.</div> <div class="p"> <table class="singleColumn"> <tr> <td> <div class="pN">7088</div> <div class="G">‘Sāsanena vināmhākaṁ,</div> </td> </tr> <tr> <td> <div class="G">jīvitena alaṁ mayaṁ;</div> </td> </tr> <tr> <td> <div class="G">Pavisitvā mahāraññaṁ,</div> </td> </tr> <tr> <td> <div class="G">yuñjāma jinasāsanaṁ’.</div> </td> </tr> </table> </div>
</div>
<div class="q" id="p_20Ap1_7089"> <div class="divNumber">136.</div> <div class="p"> <table class="singleColumn"> <tr> <td> <div class="pN">7089</div> <div class="G">Addasamha tadāraññe,</div> </td> </tr> <tr> <td> <div class="G">ubbiddhaṁ selamuttamaṁ;</div> </td> </tr> <tr> <td> <div class="G">Nisseṇiyā tamāruyha,</div> </td> </tr> <tr> <td> <div class="G">nisseṇiṁ pātayimhase.</div> </td> </tr> </table> </div>
</div>
<div class="q" id="p_20Ap1_7090"> <div class="divNumber">137.</div> <div class="p"> <table class="singleColumn"> <tr> <td> <div class="pN">7090</div> <div class="G">Tadā ovadi no thero,</div> </td> </tr> <tr> <td> <div class="G">‘buddhuppādo sudullabho;</div> </td> </tr> <tr> <td> <div class="G">Saddhātidullabhā laddhā,</div> </td> </tr> <tr> <td> <div class="G">thokaṁ sesañca sāsanaṁ.</div> </td> </tr> </table> </div>
</div>
<div class="q" id="p_20Ap1_7091"> <div class="divNumber">138.</div> <div class="p"> <table class="singleColumn"> <tr> <td> <div class="pN">7091</div> <div class="G">Nipatanti khaṇātītā,</div> </td> </tr> <tr> <td> <div class="G">anante dukkhasāgare;</div> </td> </tr> <tr> <td> <div class="G">Tasmā payogo kattabbo,</div> </td> </tr> <tr> <td> <div class="G">yāva ṭhāti mune mataṁ’.</div> </td> </tr> </table> </div>
</div>
<div class="q" id="p_20Ap1_7092"> <div class="divNumber">139.</div> <div class="p"> <table class="singleColumn"> <tr> <td> <div class="pN">7092</div> <div class="G">Arahā āsi so thero,</div> </td> </tr> <tr> <td> <div class="G">anāgāmī tadānugo;</div> </td> </tr> <tr> <td> <div class="G">Susīlā itare yuttā,</div> </td> </tr> <tr> <td> <div class="G">devalokaṁ agamhase.</div> </td> </tr> </table> </div>
</div>
<div class="q" id="p_20Ap1_7093"> <div class="divNumber">140.</div> <div class="p"> <table class="singleColumn"> <tr> <td> <div class="pN">7093</div> <div class="G">Nibbuto tiṇṇasaṁsāro,</div> </td> </tr> <tr> <td> <div class="G">suddhāvāse ca ekako;</div> </td> </tr> <tr> <td> <div class="G">Ahañca pakkusāti ca,</div> </td> </tr> <tr> <td> <div class="G">sabhiyo bāhiyo tathā.</div> </td> </tr> </table> </div>
</div>
<div class="q" id="p_20Ap1_7094"> <div class="divNumber">141.</div> <div class="p"> <table class="singleColumn"> <tr> <td> <div class="pN">7094</div> <div class="G">Kumārakassapo ceva,</div> </td> </tr> <tr> <td> <div class="G">tattha tatthūpagā mayaṁ;</div> </td> </tr> <tr> <td> <div class="G">Saṁsārabandhanā muttā,</div> </td> </tr> <tr> <td> <div class="G">gotamenānukampitā.</div> </td> </tr> </table> </div>
</div>
<div class="q" id="p_20Ap1_7095"> <div class="divNumber">142.</div> <div class="p"> <table class="singleColumn"> <tr> <td> <div class="pN">7095</div> <div class="G">Mallesu kusinārāyaṁ,</div> </td> </tr> <tr> <td> <div class="G">jāto gabbheva me sato;</div> </td> </tr> <tr> <td> <div class="G">Mātā matā citāruḷhā,</div> </td> </tr> <tr> <td> <div class="G">tato nippatito ahaṁ.</div> </td> </tr> </table> </div>
</div>
<div class="q" id="p_20Ap1_7096"> <div class="divNumber">143.</div> <div class="p"> <table class="singleColumn"> <tr> <td> <div class="pN">7096</div> <div class="G">Patito dabbapuñjamhi,</div> </td> </tr> <tr> <td> <div class="G">tato dabboti vissuto;</div> </td> </tr> <tr> <td> <div class="G">Brahmacārībalenāhaṁ,</div> </td> </tr> <tr> <td> <div class="G">vimutto sattavassiko.</div> </td> </tr> </table> </div>
</div>
<div class="q" id="p_20Ap1_7097"> <div class="divNumber">144.</div> <div class="p"> <table class="singleColumn"> <tr> <td> <div class="pN">7097</div> <div class="G">Khīrodanabalenāhaṁ,</div> </td> </tr> <tr> <td> <div class="G">pañcahaṅgehupāgato;</div> </td> </tr> <tr> <td> <div class="G">Khīṇāsavopavādena,</div> </td> </tr> <tr> <td> <div class="G">pāpehi bahucodito.</div> </td> </tr> </table> </div>
</div>
<div class="q" id="p_20Ap1_7098"> <div class="divNumber">145.</div> <div class="p"> <table class="singleColumn"> <tr> <td> <div class="pN">7098</div> <div class="G">Ubho puññañca pāpañca,</div> </td> </tr> <tr> <td> <div class="G">vītivattomhi dānihaṁ;</div> </td> </tr> <tr> <td> <div class="G">Patvāna paramaṁ santiṁ,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_7099"> <div class="divNumber">146.</div> <div class="p"> <table class="singleColumn"> <tr> <td> <div class="pN">7099</div> <div class="G">Senāsanaṁ paññāpayiṁ,</div> </td> </tr> <tr> <td> <div class="G">hāsayitvāna subbate;</div> </td> </tr> <tr> <td> <div class="G">Jino tasmiṁ guṇe tuṭṭho,</div> </td> </tr> <tr> <td> <div class="G">etadagge ṭhapesi maṁ.</div> </td> </tr> </table> </div>
</div>
<div class="q" id="p_20Ap1_7100"> <div class="divNumber">147.</div> <div class="p"> <table class="singleColumn"> <tr> <td> <div class="pN">7100</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_7101"> <div class="divNumber">148.</div> <div class="p"> <table class="singleColumn"> <tr> <td> <div class="pN">7101</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_7102"> <div class="divNumber">149.</div> <div class="p"> <table class="singleColumn"> <tr> <td> <div class="pN">7102</div> <div class="G">Paṭisambhidā catasso,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_7103"> <div class="p">
<span class="pN">7103</span>Itthaṁ sudaṁ āyasmā dabbamallaputto thero imā gāthāyo abhāsitthāti. </div>
</div>
<div class="CENTER" id="p_20Ap1_7104">
<span class="pN">7104</span>Dabbamallaputtattherassāpadānaṁ catutthaṁ.</div>
</html>
