<html>
<div class="i">1.2.4 Caṇḍālivimānavatthu</div>
<div class="h">Itthivimāna</div>
<div class="h">Cittalatāvagga</div>
<div class="h">Caṇḍālivimānavatthu</div>
<div class="q" id="p_19Vv_219"> <div class="divNumber">195.</div> <div class="p"> <table class="singleColumn"> <tr> <td> <div class="pN">219</div> <div class="G">“Caṇḍāli vanda pādāni,</div> </td> </tr> <tr> <td> <div class="G">gotamassa yasassino;</div> </td> </tr> <tr> <td> <div class="G">Tameva anukampāya,</div> </td> </tr> <tr> <td> <div class="G">aṭṭhāsi isisattamo.</div> </td> </tr> </table> </div>
</div>
<div class="q" id="p_19Vv_220"> <div class="divNumber">196.</div> <div class="p"> <table class="singleColumn"> <tr> <td> <div class="pN">220</div> <div class="G">Abhippasādehi manaṁ,</div> </td> </tr> <tr> <td> <div class="G">arahantamhi tādini;</div> </td> </tr> <tr> <td> <div class="G">Khippaṁ pañjalikā vanda,</div> </td> </tr> <tr> <td> <div class="G">parittaṁ tava jīvitan”ti.</div> </td> </tr> </table> </div>
</div>
<div class="q" id="p_19Vv_221"> <div class="divNumber">197.</div> <div class="p"> <table class="singleColumn"> <tr> <td> <div class="pN">221</div> <div class="G">Coditā bhāvitattena,</div> </td> </tr> <tr> <td> <div class="G">sarīrantimadhārinā;</div> </td> </tr> <tr> <td> <div class="G">Caṇḍālī vandi pādāni,</div> </td> </tr> <tr> <td> <div class="G">gotamassa yasassino.</div> </td> </tr> </table> </div>
</div>
<div class="q" id="p_19Vv_222"> <div class="divNumber">198.</div> <div class="p"> <table class="singleColumn"> <tr> <td> <div class="pN">222</div> <div class="G">Tamenaṁ avadhī gāvī,</div> </td> </tr> <tr> <td> <div class="G">caṇḍāliṁ pañjaliṁ ṭhitaṁ;</div> </td> </tr> <tr> <td> <div class="G">Namassamānaṁ sambuddhaṁ,</div> </td> </tr> <tr> <td> <div class="G">andhakāre pabhaṅkaranti.</div> </td> </tr> </table> </div>
</div>
<div class="q" id="p_19Vv_223"> <div class="divNumber">199.</div> <div class="p"> <table class="singleColumn"> <tr> <td> <div class="pN">223</div> <div class="G">“Khīṇāsavaṁ vigatarajaṁ anejaṁ,</div> </td> </tr> <tr> <td> <div class="G">Ekaṁ araññamhi raho nisinnaṁ;</div> </td> </tr> <tr> <td> <div class="G">Deviddhipattā upasaṅkamitvā,</div> </td> </tr> <tr> <td> <div class="G">Vandāmi taṁ vīra mahānubhāvan”ti.</div> </td> </tr> </table> </div>
</div>
<div class="q" id="p_19Vv_224"> <div class="divNumber">200.</div> <div class="p"> <table class="singleColumn"> <tr> <td> <div class="pN">224</div> <div class="G">“Suvaṇṇavaṇṇā jalitā mahāyasā,</div> </td> </tr> <tr> <td> <div class="G">Vimānamoruyha anekacittā;</div> </td> </tr> <tr> <td> <div class="G">Parivāritā accharāsaṅgaṇena,</div> </td> </tr> <tr> <td> <div class="G">Kā tvaṁ subhe devate vandase maman”ti.</div> </td> </tr> </table> </div>
</div>
<div class="q" id="p_19Vv_225"> <div class="divNumber">201.</div> <div class="p"> <table class="singleColumn"> <tr> <td> <div class="pN">225</div> <div class="G">“Ahaṁ bhaddante caṇḍālī,</div> </td> </tr> <tr> <td> <div class="G">tayā vīrena pesitā;</div> </td> </tr> <tr> <td> <div class="G">Vandiṁ arahato pāde,</div> </td> </tr> <tr> <td> <div class="G">gotamassa yasassino.</div> </td> </tr> </table> </div>
</div>
<div class="q" id="p_19Vv_226"> <div class="divNumber">202.</div> <div class="p"> <table class="singleColumn"> <tr> <td> <div class="pN">226</div> <div class="G">Sāhaṁ vanditvā pādāni,</div> </td> </tr> <tr> <td> <div class="G">cutā caṇḍālayoniyā;</div> </td> </tr> <tr> <td> <div class="G">Vimānaṁ sabbato bhaddaṁ,</div> </td> </tr> <tr> <td> <div class="G">upapannamhi nandane.</div> </td> </tr> </table> </div>
</div>
<div class="q" id="p_19Vv_227"> <div class="divNumber">203.</div> <div class="p"> <table class="singleColumn"> <tr> <td> <div class="pN">227</div> <div class="G">Accharānaṁ satasahassaṁ,</div> </td> </tr> <tr> <td> <div class="G">purakkhatvāna tiṭṭhati;</div> </td> </tr> <tr> <td> <div class="G">Tāsāhaṁ pavarā seṭṭhā,</div> </td> </tr> <tr> <td> <div class="G">vaṇṇena yasasāyunā.</div> </td> </tr> </table> </div>
</div>
<div class="q" id="p_19Vv_228"> <div class="divNumber">204.</div> <div class="p"> <table class="singleColumn"> <tr> <td> <div class="pN">228</div> <div class="G">Pahūtakatakalyāṇā,</div> </td> </tr> <tr> <td> <div class="G">Sampajānā paṭissatā;</div> </td> </tr> <tr> <td> <div class="G">Muniṁ kāruṇikaṁ loke,</div> </td> </tr> <tr> <td> <div class="G">Taṁ bhante vanditumāgatā”ti.</div> </td> </tr> </table> </div>
</div>
<div class="q" id="p_19Vv_229"> <div class="divNumber">205.</div> <div class="p"> <table class="singleColumn"> <tr> <td> <div class="pN">229</div> <div class="G">Idaṁ vatvāna caṇḍālī,</div> </td> </tr> <tr> <td> <div class="G">kataññū katavedinī;</div> </td> </tr> <tr> <td> <div class="G">Vanditvā arahato pāde,</div> </td> </tr> <tr> <td> <div class="G">tatthevantaradhāyathāti.</div> </td> </tr> </table> </div>
</div>
<div class="CENTER" id="p_19Vv_230">
<span class="pN">230</span>Caṇḍālivimānaṁ catutthaṁ.</div>
</html>
