<html>
<div class="i">1.1.44--49 Chavivaṭṭañāṇaniddesa</div>
<div class="h">Mahāvagga</div>
<div class="h">Ñāṇakathā</div>
<div class="h">Chavivaṭṭañāṇaniddesa</div>
<div class="q" id="p_26Ps_611"> <div class="divNumber">95.</div> <div class="p">
<span class="pN">611</span>Kathaṁ adhipatattā paññā <span class="bold">saññāvivaṭṭe ñāṇaṁ</span>? Nekkhammādhipatattā paññā kāmacchandato saññāya vivaṭṭatīti—  adhipatattā paññā saññāvivaṭṭe ñāṇaṁ. Abyāpādādhipatattā paññā byāpādato saññāya vivaṭṭatīti—  adhipatattā paññā saññāvivaṭṭe ñāṇaṁ. Ālokasaññādhipatattā paññā thinamiddhato saññāya vivaṭṭatīti—  adhipatattā paññā saññāvivaṭṭe ñāṇaṁ. Avikkhepādhipatattā paññā uddhaccato saññāya vivaṭṭatīti—  adhipatattā paññā saññāvivaṭṭe ñāṇaṁ. Dhammavavatthānādhipatattā paññā vicikicchāya saññāya vivaṭṭatīti—  adhipatattā paññā saññāvivaṭṭe ñāṇaṁ. Ñāṇādhipatattā paññā avijjāya saññāya vivaṭṭatīti—  adhipatattā paññā saññāvivaṭṭe ñāṇaṁ. Pāmojjādhipatattā paññā aratiyā saññāya vivaṭṭatīti—  adhipatattā paññā saññāvivaṭṭe ñāṇaṁ. Paṭhamajjhānādhipatattā paññā nīvaraṇehi saññāya vivaṭṭatīti—  adhipatattā paññā saññāvivaṭṭe ñāṇaṁ…pe…  arahattamaggādhipatattā paññā sabbakilesehi saññāya vivaṭṭatīti—  adhipatattā paññā saññāvivaṭṭe ñāṇaṁ. Taṁ ñātaṭṭhena ñāṇaṁ, pajānanaṭṭhena paññā. Tena vuccati—  “adhipatattā paññā saññāvivaṭṭe ñāṇaṁ”. (1) </div>
</div>
<div class="q" id="p_26Ps_612"> <div class="divNumber">96.</div> <div class="p">
<span class="pN">612</span>Kathaṁ nānatte paññā <span class="bold">cetovivaṭṭe ñāṇaṁ</span>? Kāmacchando nānattaṁ, nekkhammaṁ ekattaṁ. Nekkhammekattaṁ cetayato kāmacchandato cittaṁ vivaṭṭatīti—  nānatte paññā cetovivaṭṭe ñāṇaṁ. Byāpādo nānattaṁ, abyāpādo ekattaṁ. Abyāpādekattaṁ cetayato byāpādato cittaṁ vivaṭṭatīti—  nānatte paññā cetovivaṭṭe ñāṇaṁ. Thinamiddhaṁ nānattaṁ, ālokasaññā ekattaṁ. Ālokasaññekattaṁ cetayato thinamiddhato cittaṁ vivaṭṭatīti—  nānatte paññā cetovivaṭṭe ñāṇaṁ…pe…  sabbakilesā nānattaṁ, arahattamaggo ekattaṁ. Arahattamaggekattaṁ cetayato sabbakilesehi cittaṁ vivaṭṭatīti—  nānatte paññā cetovivaṭṭe ñāṇaṁ. Taṁ ñātaṭṭhena ñāṇaṁ, pajānanaṭṭhena paññā. Tena vuccati—  “nānatte paññā cetovivaṭṭe ñāṇaṁ”. (2) </div>
</div>
<div class="q" id="p_26Ps_613"> <div class="divNumber">97.</div> <div class="p">
<span class="pN">613</span>Kathaṁ adhiṭṭhāne paññā <span class="bold">cittavivaṭṭe ñāṇaṁ</span>? Kāmacchandaṁ pajahanto nekkhammavasena cittaṁ adhiṭṭhātīti—  adhiṭṭhāne paññā cittavivaṭṭe ñāṇaṁ. Byāpādaṁ pajahanto abyāpādavasena cittaṁ adhiṭṭhātīti—  adhiṭṭhāne paññā cittavivaṭṭe ñāṇaṁ. Thinamiddhaṁ pajahanto ālokasaññāvasena cittaṁ adhiṭṭhātīti—  adhiṭṭhāne paññā cittavivaṭṭe ñāṇaṁ…pe…  sabbakilese pajahanto arahattamaggavasena cittaṁ adhiṭṭhātīti—  adhiṭṭhāne paññā cittavivaṭṭe ñāṇaṁ. Taṁ ñātaṭṭhena ñāṇaṁ, pajānanaṭṭhena paññā. Tena vuccati—  “adhiṭṭhāne paññā cittavivaṭṭe ñāṇaṁ”. (3) </div>
</div>
<div class="q" id="p_26Ps_614"> <div class="divNumber">98.</div> <div class="p">
<span class="pN">614</span>Kathaṁ suññate paññā <span class="bold">ñāṇavivaṭṭe ñāṇaṁ</span>? “Cakkhu suññaṁ attena vā attaniyena vā niccena vā dhuvena vā sassatena vā avipariṇāmadhammena vā”ti yathābhūtaṁ jānato passato cakkhābhinivesato ñāṇaṁ vivaṭṭatīti—  suññate paññā ñāṇavivaṭṭe ñāṇaṁ. “Sotaṁ suññaṁ…pe…  ghānaṁ suññaṁ…  jivhā suññā…  kāyo suñño…  mano suñño attena vā attaniyena vā niccena vā dhuvena vā sassatena vā avipariṇāmadhammena vā”ti yathābhūtaṁ jānato passato manābhinivesato ñāṇaṁ vivaṭṭatīti—  suññate paññā ñāṇavivaṭṭe ñāṇaṁ. Taṁ ñātaṭṭhena ñāṇaṁ, pajānanaṭṭhena paññā. Tena vuccati—  “suññate paññā ñāṇavivaṭṭe ñāṇaṁ”. (4) </div>
</div>
<div class="q" id="p_26Ps_615"> <div class="divNumber">99.</div> <div class="p">
<span class="pN">615</span>Kathaṁ vosagge paññā <span class="bold">vimokkhavivaṭṭe ñāṇaṁ</span>? Nekkhammena kāmacchandaṁ vosajjatīti—  vosagge paññā vimokkhavivaṭṭe ñāṇaṁ. Abyāpādena byāpādaṁ vosajjatīti—  vosagge paññā vimokkhavivaṭṭe ñāṇaṁ. Ālokasaññāya thinamiddhaṁ vosajjatīti—  vosagge paññā vimokkhavivaṭṭe ñāṇaṁ. Avikkhepena uddhaccaṁ vosajjatīti—  vosagge paññā vimokkhavivaṭṭe ñāṇaṁ. Dhammavavatthānena vicikicchaṁ vosajjatīti—  vosagge paññā vimokkhavivaṭṭe ñāṇaṁ…pe…  arahattamaggena sabbakilese vosajjatīti—  vosagge paññā vimokkhavivaṭṭe ñāṇaṁ. Taṁ ñātaṭṭhena ñāṇaṁ, pajānanaṭṭhena paññā. Tena vuccati—  “vosagge paññā vimokkhavivaṭṭe ñāṇaṁ”. (5) </div>
</div>
<div class="q" id="p_26Ps_616"> <div class="divNumber">100.</div> <div class="p">
<span class="pN">616</span>Kathaṁ tathaṭṭhe paññā <span class="bold">saccavivaṭṭe ñāṇaṁ</span>? Dukkhassa pīḷanaṭṭhaṁ saṅkhataṭṭhaṁ santāpaṭṭhaṁ vipariṇāmaṭṭhaṁ parijānanto vivaṭṭatīti—  tathaṭṭhe paññā saccavivaṭṭe ñāṇaṁ. Samudayassa āyūhanaṭṭhaṁ nidānaṭṭhaṁ saññogaṭṭhaṁ palibodhaṭṭhaṁ pajahanto vivaṭṭatīti—  tathaṭṭhe paññā saccavivaṭṭe ñāṇaṁ. Nirodhassa nissaraṇaṭṭhaṁ vivekaṭṭhaṁ asaṅkhataṭṭhaṁ amataṭṭhaṁ sacchikaronto vivaṭṭatīti—  tathaṭṭhe paññā saccavivaṭṭe ñāṇaṁ. Maggassa niyyānaṭṭhaṁ hetuṭṭhaṁ dassanaṭṭhaṁ ādhipateyyaṭṭhaṁ bhāvento vivaṭṭatīti—  tathaṭṭhe paññā saccavivaṭṭe ñāṇaṁ. </div>
</div>
<div class="q" id="p_26Ps_617"> <div class="p">
<span class="pN">617</span><span class="bold">Saññāvivaṭṭo, cetovivaṭṭo, cittavivaṭṭo, ñāṇavivaṭṭo, vimokkhavivaṭṭo, saccavivaṭṭo.</span> Sañjānanto vivaṭṭatīti—  saññāvivaṭṭo. Cetayanto vivaṭṭatīti—  cetovivaṭṭo. Vijānanto vivaṭṭatīti—  cittavivaṭṭo. Ñāṇaṁ karonto vivaṭṭatīti—  ñāṇavivaṭṭo. Vosajjanto vivaṭṭatīti—  vimokkhavivaṭṭo. Tathaṭṭhe vivaṭṭatīti—  saccavivaṭṭo. </div>
</div>
<div class="q" id="p_26Ps_618"> <div class="p">
<span class="pN">618</span>Yattha saññāvivaṭṭo, tattha cetovivaṭṭo. Yattha cetovivaṭṭo, tattha saññāvivaṭṭo. Yattha saññāvivaṭṭo cetovivaṭṭo tattha cittavivaṭṭo. Yattha cittavivaṭṭo, tattha saññāvivaṭṭo cetovivaṭṭo. Yattha saññāvivaṭṭo cetovivaṭṭo cittavivaṭṭo, tattha ñāṇavivaṭṭo. Yattha ñāṇavivaṭṭo, tattha saññāvivaṭṭo cetovivaṭṭo cittavivaṭṭo. Yattha saññāvivaṭṭo cetovivaṭṭo cittavivaṭṭo ñāṇavivaṭṭo, tattha vimokkhavivaṭṭo. Yattha vimokkhavivaṭṭo, tattha saññāvivaṭṭo cetovivaṭṭo cittavivaṭṭo ñāṇavivaṭṭo. Yattha saññāvivaṭṭo cetovivaṭṭo cittavivaṭṭo ñāṇavivaṭṭo vimokkhavivaṭṭo, tattha saccavivaṭṭo. Yattha saccavivaṭṭo, tattha saññāvivaṭṭo cetovivaṭṭo cittavivaṭṭo ñāṇavivaṭṭo vimokkhavivaṭṭo. Taṁ ñātaṭṭhena ñāṇaṁ, pajānanaṭṭhena paññā. Tena vuccati—  “tathaṭṭhe paññā saccavivaṭṭe ñāṇaṁ”. (6) </div>
</div>
<div class="CENTER" id="p_26Ps_619">
<span class="pN">619</span>Chavivaṭṭañāṇaniddeso navacattālīsamo.</div>
</html>
