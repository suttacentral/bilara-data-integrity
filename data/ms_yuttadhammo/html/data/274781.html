<html>
<div class="i">4.4.8 Tatiyavibhaṅgasutta</div>
<div class="h">Indriyasaṁyutta</div>
<div class="h">Sukhindriyavagga</div>
<div class="h">Tatiyavibhaṅgasutta</div>
<div class="q" id="p_14S5_1112"> <div class="divNumber">508.</div> <div class="p">
<span class="pN">1112</span>“Pañcimāni, bhikkhave, indriyāni. Katamāni pañca? Sukhindriyaṁ, dukkhindriyaṁ, somanassindriyaṁ, domanassindriyaṁ, upekkhindriyaṁ. </div>
</div>
<div class="q" id="p_14S5_1113"> <div class="p">
<span class="pN">1113</span>Katamañca, bhikkhave, sukhindriyaṁ? Yaṁ kho, bhikkhave, kāyikaṁ sukhaṁ, kāyikaṁ sātaṁ, kāyasamphassajaṁ sukhaṁ sātaṁ vedayitaṁ— idaṁ vuccati, bhikkhave, sukhindriyaṁ. </div>
</div>
<div class="q" id="p_14S5_1114"> <div class="p">
<span class="pN">1114</span>Katamañca, bhikkhave, dukkhindriyaṁ? Yaṁ kho, bhikkhave, kāyikaṁ dukkhaṁ, kāyikaṁ asātaṁ, kāyasamphassajaṁ dukkhaṁ asātaṁ vedayitaṁ— idaṁ vuccati, bhikkhave, dukkhindriyaṁ. </div>
</div>
<div class="q" id="p_14S5_1115"> <div class="p">
<span class="pN">1115</span>Katamañca, bhikkhave, somanassindriyaṁ? Yaṁ kho, bhikkhave, cetasikaṁ sukhaṁ, cetasikaṁ sātaṁ, manosamphassajaṁ sukhaṁ sātaṁ vedayitaṁ— idaṁ vuccati, bhikkhave, somanassindriyaṁ. </div>
</div>
<div class="q" id="p_14S5_1116"> <div class="p">
<span class="pN">1116</span>Katamañca, bhikkhave, domanassindriyaṁ? Yaṁ kho, bhikkhave, cetasikaṁ dukkhaṁ, cetasikaṁ asātaṁ, manosamphassajaṁ dukkhaṁ asātaṁ vedayitaṁ— idaṁ vuccati, bhikkhave, domanassindriyaṁ. </div>
</div>
<div class="q" id="p_14S5_1117"> <div class="p">
<span class="pN">1117</span>Katamañca, bhikkhave, upekkhindriyaṁ? Yaṁ kho, bhikkhave, kāyikaṁ vā cetasikaṁ vā neva sātaṁ nāsātaṁ vedayitaṁ— idaṁ vuccati, bhikkhave, upekkhindriyaṁ. </div>
</div>
<div class="q" id="p_14S5_1118"> <div class="p">
<span class="pN">1118</span>Tatra, bhikkhave, yañca sukhindriyaṁ yañca somanassindriyaṁ, sukhā sā vedanā daṭṭhabbā. Tatra, bhikkhave, yañca dukkhindriyaṁ yañca domanassindriyaṁ, dukkhā sā vedanā daṭṭhabbā. Tatra, bhikkhave, yadidaṁ upekkhindriyaṁ, adukkhamasukhā sā vedanā daṭṭhabbā. Iti kho, bhikkhave, imāni pañcindriyāni pañca hutvā tīṇi honti, tīṇi hutvā pañca honti pariyāyenā”ti. </div>
</div>
<div class="CENTER" id="p_14S5_1119">
<span class="pN">1119</span>Aṭṭhamaṁ.</div>
</html>
