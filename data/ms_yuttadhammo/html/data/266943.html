<html>
<div class="i">4.13 Mahābyūhasutta</div>
<div class="h">Aṭṭhakavagga</div>
<div class="h">Mahābyūhasutta</div>
<div class="q" id="p_18Sn_1075"> <div class="divNumber">902.</div> <div class="p"> <table class="singleColumn"> <tr> <td> <div class="pN">1075</div> <div class="G">“Ye kecime diṭṭhiparibbasānā,</div> </td> </tr> <tr> <td> <div class="G">Idameva saccanti vivādayanti;</div> </td> </tr> <tr> <td> <div class="G">Sabbeva te nindamanvānayanti,</div> </td> </tr> <tr> <td> <div class="G">Atho pasaṁsampi labhanti tattha”. (1)</div> </td> </tr> </table> </div>
</div>
<div class="q" id="p_18Sn_1076"> <div class="divNumber">903.</div> <div class="p"> <table class="singleColumn"> <tr> <td> <div class="pN">1076</div> <div class="G">“Appañhi etaṁ na alaṁ samāya,</div> </td> </tr> <tr> <td> <div class="G">Duve vivādassa phalāni brūmi;</div> </td> </tr> <tr> <td> <div class="G">Etampi disvā na vivādayetha,</div> </td> </tr> <tr> <td> <div class="G">Khemābhipassaṁ avivādabhūmiṁ”. (2)</div> </td> </tr> </table> </div>
</div>
<div class="q" id="p_18Sn_1077"> <div class="divNumber">904.</div> <div class="p"> <table class="singleColumn"> <tr> <td> <div class="pN">1077</div> <div class="G">“Yā kācimā sammutiyo puthujjā,</div> </td> </tr> <tr> <td> <div class="G">Sabbāva etā na upeti vidvā;</div> </td> </tr> <tr> <td> <div class="G">Anūpayo so upayaṁ kimeyya,</div> </td> </tr> <tr> <td> <div class="G">Diṭṭhe sute khantimakubbamāno”. (3)</div> </td> </tr> </table> </div>
</div>
<div class="q" id="p_18Sn_1078"> <div class="divNumber">905.</div> <div class="p"> <table class="singleColumn"> <tr> <td> <div class="pN">1078</div> <div class="G">“Sīluttamā saññamenāhu suddhiṁ,</div> </td> </tr> <tr> <td> <div class="G">Vataṁ samādāya upaṭṭhitāse;</div> </td> </tr> <tr> <td> <div class="G">Idheva sikkhema athassa suddhiṁ,</div> </td> </tr> <tr> <td> <div class="G">Bhavūpanītā kusalāvadānā. (4)</div> </td> </tr> </table> </div>
</div>
<div class="q" id="p_18Sn_1079"> <div class="divNumber">906.</div> <div class="p"> <table class="singleColumn"> <tr> <td> <div class="pN">1079</div> <div class="G">Sace cuto sīlavatato hoti,</div> </td> </tr> <tr> <td> <div class="G">Pavedhatī kamma virādhayitvā;</div> </td> </tr> <tr> <td> <div class="G">Pajappatī patthayatī ca suddhiṁ,</div> </td> </tr> <tr> <td> <div class="G">Satthāva hīno pavasaṁ gharamhā. (5)</div> </td> </tr> </table> </div>
</div>
<div class="q" id="p_18Sn_1080"> <div class="divNumber">907.</div> <div class="p"> <table class="singleColumn"> <tr> <td> <div class="pN">1080</div> <div class="G">Sīlabbataṁ vāpi pahāya sabbaṁ,</div> </td> </tr> <tr> <td> <div class="G">Kammañca sāvajjanavajjametaṁ;</div> </td> </tr> <tr> <td> <div class="G">Suddhiṁ asuddhinti apatthayāno,</div> </td> </tr> <tr> <td> <div class="G">Virato care santimanuggahāya. (6)</div> </td> </tr> </table> </div>
</div>
<div class="q" id="p_18Sn_1081"> <div class="divNumber">908.</div> <div class="p"> <table class="singleColumn"> <tr> <td> <div class="pN">1081</div> <div class="G">Tamūpanissāya jigucchitaṁ vā,</div> </td> </tr> <tr> <td> <div class="G">Atha vāpi diṭṭhaṁ va sutaṁ mutaṁ vā;</div> </td> </tr> <tr> <td> <div class="G">Uddhaṁsarā suddhimanutthunanti,</div> </td> </tr> <tr> <td> <div class="G">Avītataṇhāse bhavābhavesu. (7)</div> </td> </tr> </table> </div>
</div>
<div class="q" id="p_18Sn_1082"> <div class="divNumber">909.</div> <div class="p"> <table class="singleColumn"> <tr> <td> <div class="pN">1082</div> <div class="G">Patthayamānassa hi jappitāni,</div> </td> </tr> <tr> <td> <div class="G">Pavedhitaṁ vāpi pakappitesu;</div> </td> </tr> <tr> <td> <div class="G">Cutūpapāto idha yassa natthi,</div> </td> </tr> <tr> <td> <div class="G">Sa kena vedheyya kuhiṁ va jappe”. (8)</div> </td> </tr> </table> </div>
</div>
<div class="q" id="p_18Sn_1083"> <div class="divNumber">910.</div> <div class="p"> <table class="singleColumn"> <tr> <td> <div class="pN">1083</div> <div class="G">“Yamāhu dhammaṁ paramanti eke,</div> </td> </tr> <tr> <td> <div class="G">Tameva hīnanti panāhu aññe;</div> </td> </tr> <tr> <td> <div class="G">Sacco nu vādo katamo imesaṁ,</div> </td> </tr> <tr> <td> <div class="G">Sabbeva hīme kusalāvadānā”. (9)</div> </td> </tr> </table> </div>
</div>
<div class="q" id="p_18Sn_1084"> <div class="divNumber">911.</div> <div class="p"> <table class="singleColumn"> <tr> <td> <div class="pN">1084</div> <div class="G">“Sakañhi dhammaṁ paripuṇṇamāhu,</div> </td> </tr> <tr> <td> <div class="G">Aññassa dhammaṁ pana hīnamāhu;</div> </td> </tr> <tr> <td> <div class="G">Evampi viggayha vivādayanti,</div> </td> </tr> <tr> <td> <div class="G">Sakaṁ sakaṁ sammutimāhu saccaṁ. (10)</div> </td> </tr> </table> </div>
</div>
<div class="q" id="p_18Sn_1085"> <div class="divNumber">912.</div> <div class="p"> <table class="singleColumn"> <tr> <td> <div class="pN">1085</div> <div class="G">Parassa ce vambhayitena hīno,</div> </td> </tr> <tr> <td> <div class="G">Na koci dhammesu visesi assa;</div> </td> </tr> <tr> <td> <div class="G">Puthū hi aññassa vadanti dhammaṁ,</div> </td> </tr> <tr> <td> <div class="G">Nihīnato samhi daḷhaṁ vadānā. (11)</div> </td> </tr> </table> </div>
</div>
<div class="q" id="p_18Sn_1086"> <div class="divNumber">913.</div> <div class="p"> <table class="singleColumn"> <tr> <td> <div class="pN">1086</div> <div class="G">Saddhammapūjāpi nesaṁ tatheva,</div> </td> </tr> <tr> <td> <div class="G">Yathā pasaṁsanti sakāyanāni;</div> </td> </tr> <tr> <td> <div class="G">Sabbeva vādā tathiyā bhaveyyuṁ,</div> </td> </tr> <tr> <td> <div class="G">Suddhī hi nesaṁ paccattameva. (12)</div> </td> </tr> </table> </div>
</div>
<div class="q" id="p_18Sn_1087"> <div class="divNumber">914.</div> <div class="p"> <table class="singleColumn"> <tr> <td> <div class="pN">1087</div> <div class="G">Na brāhmaṇassa paraneyyamatthi,</div> </td> </tr> <tr> <td> <div class="G">Dhammesu niccheyya samuggahītaṁ;</div> </td> </tr> <tr> <td> <div class="G">Tasmā vivādāni upātivatto,</div> </td> </tr> <tr> <td> <div class="G">Na hi seṭṭhato passati dhammamaññaṁ. (13)</div> </td> </tr> </table> </div>
</div>
<div class="q" id="p_18Sn_1088"> <div class="divNumber">915.</div> <div class="p"> <table class="singleColumn"> <tr> <td> <div class="pN">1088</div> <div class="G">Jānāmi passāmi tatheva etaṁ,</div> </td> </tr> <tr> <td> <div class="G">Diṭṭhiyā eke paccenti suddhiṁ;</div> </td> </tr> <tr> <td> <div class="G">Addakkhi ce kiñhi tumassa tena,</div> </td> </tr> <tr> <td> <div class="G">Atisitvā aññena vadanti suddhiṁ. (14)</div> </td> </tr> </table> </div>
</div>
<div class="q" id="p_18Sn_1089"> <div class="divNumber">916.</div> <div class="p"> <table class="singleColumn"> <tr> <td> <div class="pN">1089</div> <div class="G">Passaṁ naro dakkhati nāmarūpaṁ,</div> </td> </tr> <tr> <td> <div class="G">Disvāna vā ñassati tānimeva;</div> </td> </tr> <tr> <td> <div class="G">Kāmaṁ bahuṁ passatu appakaṁ vā,</div> </td> </tr> <tr> <td> <div class="G">Na hi tena suddhiṁ kusalā vadanti. (15)</div> </td> </tr> </table> </div>
</div>
<div class="q" id="p_18Sn_1090"> <div class="divNumber">917.</div> <div class="p"> <table class="singleColumn"> <tr> <td> <div class="pN">1090</div> <div class="G">Nivissavādī na hi subbināyo,</div> </td> </tr> <tr> <td> <div class="G">Pakappitaṁ diṭṭhi purakkharāno;</div> </td> </tr> <tr> <td> <div class="G">Yaṁ nissito tattha subhaṁ vadāno,</div> </td> </tr> <tr> <td> <div class="G">Suddhiṁ vado tattha tathaddasā so. (16)</div> </td> </tr> </table> </div>
</div>
<div class="q" id="p_18Sn_1091"> <div class="divNumber">918.</div> <div class="p"> <table class="singleColumn"> <tr> <td> <div class="pN">1091</div> <div class="G">Na brāhmaṇo kappamupeti saṅkhā,</div> </td> </tr> <tr> <td> <div class="G">Na diṭṭhisārī napi ñāṇabandhu;</div> </td> </tr> <tr> <td> <div class="G">Ñatvā ca so sammutiyo puthujjā,</div> </td> </tr> <tr> <td> <div class="G">Upekkhatī uggahaṇanti maññe. (17)</div> </td> </tr> </table> </div>
</div>
<div class="q" id="p_18Sn_1092"> <div class="divNumber">919.</div> <div class="p"> <table class="singleColumn"> <tr> <td> <div class="pN">1092</div> <div class="G">Vissajja ganthāni munīdha loke,</div> </td> </tr> <tr> <td> <div class="G">Vivādajātesu na vaggasārī;</div> </td> </tr> <tr> <td> <div class="G">Santo asantesu upekkhako so,</div> </td> </tr> <tr> <td> <div class="G">Anuggaho uggahaṇanti maññe. (18)</div> </td> </tr> </table> </div>
</div>
<div class="q" id="p_18Sn_1093"> <div class="divNumber">920.</div> <div class="p"> <table class="singleColumn"> <tr> <td> <div class="pN">1093</div> <div class="G">Pubbāsave hitvā nave akubbaṁ,</div> </td> </tr> <tr> <td> <div class="G">Na chandagū nopi nivissavādī;</div> </td> </tr> <tr> <td> <div class="G">Sa vippamutto diṭṭhigatehi dhīro,</div> </td> </tr> <tr> <td> <div class="G">Na lippati loke anattagarahī. (19)</div> </td> </tr> </table> </div>
</div>
<div class="q" id="p_18Sn_1094"> <div class="divNumber">921.</div> <div class="p"> <table class="singleColumn"> <tr> <td> <div class="pN">1094</div> <div class="G">Sa sabbadhammesu visenibhūto,</div> </td> </tr> <tr> <td> <div class="G">Yaṁ kiñci diṭṭhaṁ va sutaṁ mutaṁ vā;</div> </td> </tr> <tr> <td> <div class="G">Sa pannabhāro muni vippamutto,</div> </td> </tr> <tr> <td> <div class="G">Na kappiyo nūparato na patthiyo”ti. (20)</div> </td> </tr> </table> </div>
</div>
<div class="CENTER" id="p_18Sn_1095">
<span class="pN">1095</span>Mahābyūhasuttaṁ terasamaṁ.</div>
</html>
