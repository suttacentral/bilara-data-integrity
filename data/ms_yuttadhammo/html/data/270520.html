<html>
<div class="i">1.3.3.1 Paṭhamacchakka</div>
<div class="h">Mahāvagga</div>
<div class="h">Ānāpānassatikathā</div>
<div class="h">Upakkilesañāṇaniddesa</div>
<div class="h">Paṭhamacchakka</div>
<div class="q" id="p_26Ps_869"> <div class="divNumber">154.</div> <div class="p">
<span class="pN">869</span>Imehi ca pana nīvaraṇehi visuddhacittassa soḷasavatthukaṁ ānāpānassatisamādhiṁ bhāvayato khaṇikasamodhānā katame aṭṭhārasa upakkilesā uppajjanti? Assāsādimajjhapariyosānaṁ satiyā anugacchato ajjhattavikkhepagataṁ cittaṁ samādhissa paripantho. Passāsādimajjhapariyosānaṁ satiyā anugacchato bahiddhāvikkhepagataṁ cittaṁ samādhissa paripantho. Assāsapaṭikaṅkhanā nikanti taṇhācariyā samādhissa paripantho. Passāsapaṭikaṅkhanā nikanti taṇhācariyā samādhissa paripantho. Assāsenābhitunnassa passāsapaṭilābhe mucchanā samādhissa paripantho. Passāsenābhitunnassa assāsapaṭilābhe mucchanā samādhissa paripantho. </div>
</div>
<div class="q" id="p_26Ps_870"> <div class="p"> <table class="singleColumn"> <tr> <td> <div class="pN">870</div> <div class="G">Anugacchanā ca assāsaṁ,</div> </td> </tr> <tr> <td> <div class="G">Passāsaṁ anugacchanā;</div> </td> </tr> <tr> <td> <div class="G">Sati ajjhattavikkhepā-</div> </td> </tr> <tr> <td> <div class="G">Kaṅkhanā bahiddhāvikkhepapatthanā.</div> </td> </tr> </table> </div>
</div>
<div class="q" id="p_26Ps_871"> <div class="p"> <table class="singleColumn"> <tr> <td> <div class="pN">871</div> <div class="G">Assāsenābhitunnassa,</div> </td> </tr> <tr> <td> <div class="G">Passāsapaṭilābhe mucchanā;</div> </td> </tr> <tr> <td> <div class="G">Passāsenābhitunnassa,</div> </td> </tr> <tr> <td> <div class="G">Assāsapaṭilābhe mucchanā.</div> </td> </tr> </table> </div>
</div>
<div class="q" id="p_26Ps_872"> <div class="p"> <table class="singleColumn"> <tr> <td> <div class="pN">872</div> <div class="G">Cha ete upakkilesā,</div> </td> </tr> <tr> <td> <div class="G">Ānāpānassatisamādhissa;</div> </td> </tr> <tr> <td> <div class="G">Yehi vikkhippamānassa,</div> </td> </tr> <tr> <td> <div class="G">No ca cittaṁ vimuccati;</div> </td> </tr> <tr> <td> <div class="G">Vimokkhaṁ appajānantā,</div> </td> </tr> <tr> <td> <div class="G">Te honti parapattiyāti.</div> </td> </tr> </table> </div>
</div>
</html>
