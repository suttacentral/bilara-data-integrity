<html>
<div class="i">3.2.11 Appassutamūlakasutta</div>
<div class="h">Dhātusaṁyutta</div>
<div class="h">Dutiyavagga</div>
<div class="h">Appassutamūlakasutta</div>
<div class="q" id="p_12S2_751"> <div class="divNumber">105.</div> <div class="p">
<span class="pN">751</span>Sāvatthiyaṁ viharati. “Dhātusova, bhikkhave, sattā saṁsandanti samenti. Appassutā appassutehi saddhiṁ saṁsandanti samenti; kusītā kusītehi saddhiṁ saṁsandanti samenti; duppaññā duppaññehi saddhiṁ saṁsandanti samenti; bahussutā bahussutehi saddhiṁ saṁsandanti samenti; āraddhavīriyā āraddhavīriyehi saddhiṁ saṁsandanti samenti; paññavanto paññavantehi saddhiṁ saṁsandanti samenti…pe… . (1) </div>
</div>
<div class="q" id="p_12S2_752"> <div class="p">
<span class="pN">752</span>Appassutā appassutehi saddhiṁ saṁsandanti samenti; muṭṭhassatino muṭṭhassatīhi saddhiṁ saṁsandanti samenti; duppaññā duppaññehi saddhiṁ saṁsandanti samenti; bahussutā bahussutehi saddhiṁ saṁsandanti samenti; upaṭṭhitassatino upaṭṭhitassatīhi saddhiṁ saṁsandanti samenti; paññavanto paññavantehi saddhiṁ saṁsandanti samentī”ti…pe… . (2) </div>
</div>
<div class="CENTER" id="p_12S2_753">
<span class="pN">753</span>Ekādasamaṁ.</div>
</html>
