<html>
<div class="i">2.4 Cūḷapanthakattheraapadāna</div>
<div class="h">Sīhāsaniyavagga</div>
<div class="h">Cūḷapanthakattheraapadāna</div>
<div class="q" id="p_20Ap1_736"> <div class="divNumber">35.</div> <div class="p"> <table class="singleColumn"> <tr> <td> <div class="pN">736</div> <div class="G">“Padumuttaro nāma jino,</div> </td> </tr> <tr> <td> <div class="G">āhutīnaṁ paṭiggaho;</div> </td> </tr> <tr> <td> <div class="G">Gaṇamhā vūpakaṭṭho so,</div> </td> </tr> <tr> <td> <div class="G">himavante vasī tadā.</div> </td> </tr> </table> </div>
</div>
<div class="q" id="p_20Ap1_737"> <div class="divNumber">36.</div> <div class="p"> <table class="singleColumn"> <tr> <td> <div class="pN">737</div> <div class="G">Ahampi himavantamhi,</div> </td> </tr> <tr> <td> <div class="G">vasāmi assame tadā;</div> </td> </tr> <tr> <td> <div class="G">Acirāgataṁ mahāvīraṁ,</div> </td> </tr> <tr> <td> <div class="G">upesiṁ lokanāyakaṁ.</div> </td> </tr> </table> </div>
</div>
<div class="q" id="p_20Ap1_738"> <div class="divNumber">37.</div> <div class="p"> <table class="singleColumn"> <tr> <td> <div class="pN">738</div> <div class="G">Pupphacchattaṁ gahetvāna,</div> </td> </tr> <tr> <td> <div class="G">upagacchiṁ narāsabhaṁ;</div> </td> </tr> <tr> <td> <div class="G">Samādhiṁ samāpajjantaṁ,</div> </td> </tr> <tr> <td> <div class="G">antarāyamakāsahaṁ.</div> </td> </tr> </table> </div>
</div>
<div class="q" id="p_20Ap1_739"> <div class="divNumber">38.</div> <div class="p"> <table class="singleColumn"> <tr> <td> <div class="pN">739</div> <div class="G">Ubho hatthehi paggayha,</div> </td> </tr> <tr> <td> <div class="G">pupphacchattaṁ adāsahaṁ;</div> </td> </tr> <tr> <td> <div class="G">Paṭiggahesi bhagavā,</div> </td> </tr> <tr> <td> <div class="G">padumuttaro mahāmuni.</div> </td> </tr> </table> </div>
</div>
<div class="q" id="p_20Ap1_740"> <div class="divNumber">39.</div> <div class="p"> <table class="singleColumn"> <tr> <td> <div class="pN">740</div> <div class="G">Sabbe devā attamanā,</div> </td> </tr> <tr> <td> <div class="G">himavantaṁ upenti te;</div> </td> </tr> <tr> <td> <div class="G">Sādhukāraṁ pavattesuṁ,</div> </td> </tr> <tr> <td> <div class="G">anumodissati cakkhumā.</div> </td> </tr> </table> </div>
</div>
<div class="q" id="p_20Ap1_741"> <div class="divNumber">40.</div> <div class="p"> <table class="singleColumn"> <tr> <td> <div class="pN">741</div> <div class="G">Idaṁ vatvāna te devā,</div> </td> </tr> <tr> <td> <div class="G">upagacchuṁ naruttamaṁ;</div> </td> </tr> <tr> <td> <div class="G">Ākāse dhārayantassa,</div> </td> </tr> <tr> <td> <div class="G">padumacchattamuttamaṁ.</div> </td> </tr> </table> </div>
</div>
<div class="q" id="p_20Ap1_742"> <div class="divNumber">41.</div> <div class="p"> <table class="singleColumn"> <tr> <td> <div class="pN">742</div> <div class="G">Satapattachattaṁ paggayha,</div> </td> </tr> <tr> <td> <div class="G">adāsi tāpaso mama;</div> </td> </tr> <tr> <td> <div class="G">‘Tamahaṁ kittayissāmi,</div> </td> </tr> <tr> <td> <div class="G">suṇātha mama bhāsato.</div> </td> </tr> </table> </div>
</div>
<div class="q" id="p_20Ap1_743"> <div class="divNumber">42.</div> <div class="p"> <table class="singleColumn"> <tr> <td> <div class="pN">743</div> <div class="G">Pañcavīsatikappāni,</div> </td> </tr> <tr> <td> <div class="G">devarajjaṁ karissati;</div> </td> </tr> <tr> <td> <div class="G">Catuttiṁsatikkhattuñca,</div> </td> </tr> <tr> <td> <div class="G">cakkavattī bhavissati.</div> </td> </tr> </table> </div>
</div>
<div class="q" id="p_20Ap1_744"> <div class="divNumber">43.</div> <div class="p"> <table class="singleColumn"> <tr> <td> <div class="pN">744</div> <div class="G">Yaṁ yaṁ yoniṁ saṁsarati,</div> </td> </tr> <tr> <td> <div class="G">devattaṁ atha mānusaṁ;</div> </td> </tr> <tr> <td> <div class="G">Abbhokāse patiṭṭhantaṁ,</div> </td> </tr> <tr> <td> <div class="G">padumaṁ dhārayissati.</div> </td> </tr> </table> </div>
</div>
<div class="q" id="p_20Ap1_745"> <div class="divNumber">44.</div> <div class="p"> <table class="singleColumn"> <tr> <td> <div class="pN">745</div> <div class="G">Kappasatasahassamhi,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_746"> <div class="divNumber">45.</div> <div class="p"> <table class="singleColumn"> <tr> <td> <div class="pN">746</div> <div class="G">Pakāsite pāvacane,</div> </td> </tr> <tr> <td> <div class="G">manussattaṁ labhissati;</div> </td> </tr> <tr> <td> <div class="G">Manomayamhi kāyamhi,</div> </td> </tr> <tr> <td> <div class="G">uttamo so bhavissati.</div> </td> </tr> </table> </div>
</div>
<div class="q" id="p_20Ap1_747"> <div class="divNumber">46.</div> <div class="p"> <table class="singleColumn"> <tr> <td> <div class="pN">747</div> <div class="G">Dve bhātaro bhavissanti,</div> </td> </tr> <tr> <td> <div class="G">ubhopi panthakavhayā;</div> </td> </tr> <tr> <td> <div class="G">Anubhotvā uttamatthaṁ,</div> </td> </tr> <tr> <td> <div class="G">jotayissanti sāsanaṁ’.</div> </td> </tr> </table> </div>
</div>
<div class="q" id="p_20Ap1_748"> <div class="divNumber">47.</div> <div class="p"> <table class="singleColumn"> <tr> <td> <div class="pN">748</div> <div class="G">Sohaṁ aṭṭhārasavasso,</div> </td> </tr> <tr> <td> <div class="G">pabbajiṁ anagāriyaṁ;</div> </td> </tr> <tr> <td> <div class="G">Visesāhaṁ na vindāmi,</div> </td> </tr> <tr> <td> <div class="G">sakyaputtassa sāsane.</div> </td> </tr> </table> </div>
</div>
<div class="q" id="p_20Ap1_749"> <div class="divNumber">48.</div> <div class="p"> <table class="singleColumn"> <tr> <td> <div class="pN">749</div> <div class="G">Dandhā mayhaṁ gatī āsi,</div> </td> </tr> <tr> <td> <div class="G">paribhūto pure ahuṁ;</div> </td> </tr> <tr> <td> <div class="G">Bhātā ca maṁ paṇāmesi,</div> </td> </tr> <tr> <td> <div class="G">gaccha dāni sakaṁ gharaṁ.</div> </td> </tr> </table> </div>
</div>
<div class="q" id="p_20Ap1_750"> <div class="divNumber">49.</div> <div class="p"> <table class="singleColumn"> <tr> <td> <div class="pN">750</div> <div class="G">Sohaṁ paṇāmito santo,</div> </td> </tr> <tr> <td> <div class="G">saṁghārāmassa koṭṭhake;</div> </td> </tr> <tr> <td> <div class="G">Dummano tattha aṭṭhāsiṁ,</div> </td> </tr> <tr> <td> <div class="G">sāmaññasmiṁ apekkhavā.</div> </td> </tr> </table> </div>
</div>
<div class="q" id="p_20Ap1_751"> <div class="divNumber">50.</div> <div class="p"> <table class="singleColumn"> <tr> <td> <div class="pN">751</div> <div class="G">Bhagavā tattha āgacchi,</div> </td> </tr> <tr> <td> <div class="G">sīsaṁ mayhaṁ parāmasi;</div> </td> </tr> <tr> <td> <div class="G">Bāhāya maṁ gahetvāna,</div> </td> </tr> <tr> <td> <div class="G">saṁghārāmaṁ pavesayi.</div> </td> </tr> </table> </div>
</div>
<div class="q" id="p_20Ap1_752"> <div class="divNumber">51.</div> <div class="p"> <table class="singleColumn"> <tr> <td> <div class="pN">752</div> <div class="G">Anukampāya me satthā,</div> </td> </tr> <tr> <td> <div class="G">adāsi pādapuñchaniṁ;</div> </td> </tr> <tr> <td> <div class="G">Evaṁ suddhaṁ adhiṭṭhehi,</div> </td> </tr> <tr> <td> <div class="G">ekamantamadhiṭṭhahaṁ.</div> </td> </tr> </table> </div>
</div>
<div class="q" id="p_20Ap1_753"> <div class="divNumber">52.</div> <div class="p"> <table class="singleColumn"> <tr> <td> <div class="pN">753</div> <div class="G">Hatthehi tamahaṁ gayha,</div> </td> </tr> <tr> <td> <div class="G">sariṁ kokanadaṁ ahaṁ;</div> </td> </tr> <tr> <td> <div class="G">Tattha cittaṁ vimucci me,</div> </td> </tr> <tr> <td> <div class="G">arahattaṁ apāpuṇiṁ.</div> </td> </tr> </table> </div>
</div>
<div class="q" id="p_20Ap1_754"> <div class="divNumber">53.</div> <div class="p"> <table class="singleColumn"> <tr> <td> <div class="pN">754</div> <div class="G">Manomayesu kāyesu,</div> </td> </tr> <tr> <td> <div class="G">sabbattha pāramiṁ gato;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_755"> <div class="divNumber">54.</div> <div class="p"> <table class="singleColumn"> <tr> <td> <div class="pN">755</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_756"> <div class="p">
<span class="pN">756</span>Itthaṁ sudaṁ āyasmā cūḷapanthako thero imā gāthāyo abhāsitthāti. </div>
</div>
<div class="CENTER" id="p_20Ap1_757">
<span class="pN">757</span>Cūḷapanthakattherassāpadānaṁ catutthaṁ.</div>
</html>
