<html>
<div class="i">2.3.1.8 Dassanenapahātabbattika</div>
<div class="h">Niddesa</div>
<div class="h">Nikkhepakaṇḍa</div>
<div class="h">Tikanikkhepa</div>
<div class="h">Dassanenapahātabbattika</div>
<div class="q" id="p_29Dhs_1671"> <div class="divNumber">1006.</div> <div class="p">
<span class="pN">1671</span>Katame dhammā dassanena pahātabbā? Tīṇi saññojanāni—  sakkāyadiṭṭhi, vicikicchā, sīlabbataparāmāso. </div>
</div>
<div class="q" id="p_29Dhs_1672"> <div class="divNumber">1007.</div> <div class="p">
<span class="pN">1672</span>Tattha katamā sakkāyadiṭṭhi? Idha assutavā puthujjano ariyānaṁ adassāvī ariyadhammassa akovido ariyadhamme avinīto sappurisānaṁ adassāvī sappurisadhammassa akovido sappurisadhamme avinīto rūpaṁ attato samanupassati, rūpavantaṁ vā attānaṁ, attani vā rūpaṁ, rūpasmiṁ vā attānaṁ. Vedanaṁ attato samanupassati, vedanāvantaṁ vā attānaṁ, attani vā vedanaṁ, vedanāya vā attānaṁ. Saññaṁ attato samanupassati, saññāvantaṁ vā attānaṁ, attani vā saññaṁ, saññāya vā attānaṁ. Saṅkhāre attato samanupassati, saṅkhāravantaṁ vā attānaṁ, attani vā saṅkhāre, saṅkhāresu vā attānaṁ. Viññāṇaṁ attato samanupassati, viññāṇavantaṁ vā attānaṁ, attani vā viññāṇaṁ, viññāṇasmiṁ vā attānaṁ. Yā evarūpā diṭṭhi diṭṭhigataṁ diṭṭhigahanaṁ diṭṭhikantāro diṭṭhivisūkāyikaṁ diṭṭhivipphanditaṁ diṭṭhisaññojanaṁ gāho paṭiggāho abhiniveso parāmāso kummaggo micchāpatho micchattaṁ titthāyatanaṁ vipariyāsaggāho—  ayaṁ vuccati sakkāyadiṭṭhi. </div>
</div>
<div class="q" id="p_29Dhs_1673"> <div class="divNumber">1008.</div> <div class="p">
<span class="pN">1673</span>Tattha katamā vicikicchā? Satthari kaṅkhati vicikicchati, dhamme kaṅkhati vicikicchati, saṁghe kaṅkhati vicikicchati, sikkhāya kaṅkhati vicikicchati, pubbante kaṅkhati vicikicchati, aparante kaṅkhati vicikicchati, pubbantāparante kaṅkhati vicikicchati, idappaccayatā paṭiccasamuppannesu dhammesu kaṅkhati vicikicchati. Yā evarūpā kaṅkhā kaṅkhāyanā kaṅkhāyitattaṁ vimati vicikicchā dveḷhakaṁ dvedhāpatho saṁsayo anekaṁsaggāho āsappanā parisappanā apariyogāhanā thambhitattaṁ cittassa manovilekho—  ayaṁ vuccati vicikicchā. </div>
</div>
<div class="q" id="p_29Dhs_1674"> <div class="divNumber">1009.</div> <div class="p">
<span class="pN">1674</span>Tattha katamo sīlabbataparāmāso? Ito bahiddhā samaṇabrāhmaṇānaṁ ‘sīlena suddhi, vatena suddhi, sīlabbatena suddhī’ti yā evarūpā diṭṭhi diṭṭhigataṁ diṭṭhigahanaṁ diṭṭhikantāro diṭṭhivisūkāyikaṁ diṭṭhivipphanditaṁ diṭṭhisaññojanaṁ gāho paṭiggāho abhiniveso parāmāso kummaggo micchāpatho micchattaṁ titthāyatanaṁ vipariyāsaggāho—  ayaṁ vuccati sīlabbataparāmāso. </div>
</div>
<div class="q" id="p_29Dhs_1675"> <div class="divNumber">1010.</div> <div class="p">
<span class="pN">1675</span>Imāni tīṇi saññojanāni; tadekaṭṭhā ca kilesā; taṁsampayutto vedanākkhandho…pe…  viññāṇakkhandho; taṁsamuṭṭhānaṁ kāyakammaṁ vacīkammaṁ manokammaṁ—  ime dhammā dassanena pahātabbā. </div>
</div>
<div class="q" id="p_29Dhs_1676"> <div class="divNumber">1011.</div> <div class="p">
<span class="pN">1676</span>Katame dhammā bhāvanāya pahātabbā? Avaseso lobho, doso, moho; tadekaṭṭhā ca kilesā; taṁsampayutto vedanākkhandho…pe…  viññāṇakkhandho; taṁsamuṭṭhānaṁ kāyakammaṁ, vacīkammaṁ, manokammaṁ—  ime dhammā bhāvanāya pahātabbā. </div>
</div>
<div class="q" id="p_29Dhs_1677"> <div class="divNumber">1012.</div> <div class="p">
<span class="pN">1677</span>Katame dhammā neva dassanena na bhāvanāya pahātabbā? Kusalābyākatā dhammā kāmāvacarā, rūpāvacarā, arūpāvacarā, apariyāpannā; vedanākkhandho…pe…  viññāṇakkhandho; sabbañca rūpaṁ, asaṅkhatā ca dhātu—  ime dhammā neva dassanena na bhāvanāya pahātabbā. </div>
</div>
</html>
