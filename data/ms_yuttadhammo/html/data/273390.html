<html>
<div class="i">4.6.3 Ākaṅkhamānachakka</div>
<div class="h">Samathakkhandhaka</div>
<div class="h">Tassapāpiyasikā</div>
<div class="h">Ākaṅkhamānachakka</div>
<div class="q" id="p_4V_863"> <div class="divNumber">210.</div> <div class="p">
<span class="pN">863</span>Tīhi, bhikkhave, aṅgehi samannāgatassa bhikkhuno ākaṅkhamāno saṁgho tassapāpiyasikākammaṁ kareyya. Bhaṇḍanakārako hoti kalahakārako vivādakārako bhassakārako saṁghe adhikaraṇakārako; bālo hoti abyatto āpattibahulo anapadāno; gihisaṁsaṭṭho viharati ananulomikehi gihisaṁsaggehi— imehi kho, bhikkhave, tīhaṅgehi samannāgatassa bhikkhuno ākaṅkhamāno saṁgho tassapāpiyasikākammaṁ kareyya. (1) </div>
</div>
<div class="q" id="p_4V_864"> <div class="p">
<span class="pN">864</span>Aparehipi, bhikkhave, tīhaṅgehi samannāgatassa bhikkhuno ākaṅkhamāno saṁgho tassapāpiyasikākammaṁ kareyya. Adhisīle sīlavipanno hoti, ajjhācāre ācāravipanno hoti, atidiṭṭhiyā diṭṭhivipanno hoti— imehi kho, bhikkhave…pe…. (2) </div>
</div>
<div class="q" id="p_4V_865"> <div class="p">
<span class="pN">865</span>Aparehipi, bhikkhave…pe… buddhassa avaṇṇaṁ bhāsati, dhammassa avaṇṇaṁ bhāsati, saṁghassa avaṇṇaṁ bhāsati— imehi kho, bhikkhave, tīhaṅgehi samannāgatassa bhikkhuno ākaṅkhamāno saṁgho tassapāpiyasikākammaṁ kareyya. (3) </div>
</div>
<div class="q" id="p_4V_866"> <div class="p">
<span class="pN">866</span>Tiṇṇaṁ, bhikkhave, bhikkhūnaṁ ākaṅkhamāno saṁgho tassapāpiyasikākammaṁ kareyya. Eko bhaṇḍanakārako hoti…pe… saṁghe adhikaraṇakārako; eko bālo hoti abyatto āpattibahulo anapadāno; eko gihisaṁsaṭṭho viharati ananulomikehi gihisaṁsaggehi— imesaṁ kho, bhikkhave, tiṇṇaṁ bhikkhūnaṁ ākaṅkhamāno saṁgho tassapāpiyasikākammaṁ kareyya. (4) </div>
</div>
<div class="q" id="p_4V_867"> <div class="p">
<span class="pN">867</span>Aparesampi, bhikkhave, tiṇṇaṁ bhikkhūnaṁ ākaṅkhamāno saṁgho tassapāpiyasikākammaṁ kareyya. Eko adhisīle sīlavipanno hoti, eko ajjhācāre ācāravipanno hoti, eko atidiṭṭhiyā diṭṭhivipanno hoti— imesaṁ kho, bhikkhave…pe…. (5) </div>
</div>
<div class="q" id="p_4V_868"> <div class="p">
<span class="pN">868</span>Aparesampi, bhikkhave…pe… eko buddhassa avaṇṇaṁ bhāsati, eko dhammassa avaṇṇaṁ bhāsati, eko saṁghassa avaṇṇaṁ bhāsati— imesaṁ kho, bhikkhave, tiṇṇaṁ bhikkhūnaṁ ākaṅkhamāno saṁgho tassapāpiyasikākammaṁ kareyya. (6) </div>
</div>
</html>
