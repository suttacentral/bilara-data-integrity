<html>
<div class="i">52.9 Sabbaphaladāyakattheraapadāna</div>
<div class="h">Phaladāyakavagga</div>
<div class="h">Sabbaphaladāyakattheraapadāna</div>
<div class="q" id="p_20Ap1_6757"> <div class="divNumber">51.</div> <div class="p"> <table class="singleColumn"> <tr> <td> <div class="pN">6757</div> <div class="G">“Varuṇo nāma nāmena,</div> </td> </tr> <tr> <td> <div class="G">brāhmaṇo mantapāragū;</div> </td> </tr> <tr> <td> <div class="G">Chaḍḍetvā dasa puttāni,</div> </td> </tr> <tr> <td> <div class="G">vanamajjhogahiṁ tadā.</div> </td> </tr> </table> </div>
</div>
<div class="q" id="p_20Ap1_6758"> <div class="divNumber">52.</div> <div class="p"> <table class="singleColumn"> <tr> <td> <div class="pN">6758</div> <div class="G">Assamaṁ sukataṁ katvā,</div> </td> </tr> <tr> <td> <div class="G">suvibhattaṁ manoramaṁ;</div> </td> </tr> <tr> <td> <div class="G">Paṇṇasālaṁ karitvāna,</div> </td> </tr> <tr> <td> <div class="G">vasāmi vipine ahaṁ.</div> </td> </tr> </table> </div>
</div>
<div class="q" id="p_20Ap1_6759"> <div class="divNumber">53.</div> <div class="p"> <table class="singleColumn"> <tr> <td> <div class="pN">6759</div> <div class="G">Padumuttaro lokavidū,</div> </td> </tr> <tr> <td> <div class="G">āhutīnaṁ paṭiggaho;</div> </td> </tr> <tr> <td> <div class="G">Mamuddharitukāmo so,</div> </td> </tr> <tr> <td> <div class="G">āgacchi mama assamaṁ.</div> </td> </tr> </table> </div>
</div>
<div class="q" id="p_20Ap1_6760"> <div class="divNumber">54.</div> <div class="p"> <table class="singleColumn"> <tr> <td> <div class="pN">6760</div> <div class="G">Yāvatā vanasaṇḍamhi,</div> </td> </tr> <tr> <td> <div class="G">obhāso vipulo ahu;</div> </td> </tr> <tr> <td> <div class="G">Buddhassa ānubhāvena,</div> </td> </tr> <tr> <td> <div class="G">pajjalī vipinaṁ tadā.</div> </td> </tr> </table> </div>
</div>
<div class="q" id="p_20Ap1_6761"> <div class="divNumber">55.</div> <div class="p"> <table class="singleColumn"> <tr> <td> <div class="pN">6761</div> <div class="G">Disvāna taṁ pāṭihīraṁ,</div> </td> </tr> <tr> <td> <div class="G">buddhaseṭṭhassa tādino;</div> </td> </tr> <tr> <td> <div class="G">Pattapuṭaṁ gahetvāna,</div> </td> </tr> <tr> <td> <div class="G">phalena pūjayiṁ ahaṁ.</div> </td> </tr> </table> </div>
</div>
<div class="q" id="p_20Ap1_6762"> <div class="divNumber">56.</div> <div class="p"> <table class="singleColumn"> <tr> <td> <div class="pN">6762</div> <div class="G">Upagantvāna sambuddhaṁ,</div> </td> </tr> <tr> <td> <div class="G">sahakhārimadāsahaṁ;</div> </td> </tr> <tr> <td> <div class="G">Anukampāya me buddho,</div> </td> </tr> <tr> <td> <div class="G">idaṁ vacanamabravi.</div> </td> </tr> </table> </div>
</div>
<div class="q" id="p_20Ap1_6763"> <div class="divNumber">57.</div> <div class="p"> <table class="singleColumn"> <tr> <td> <div class="pN">6763</div> <div class="G">‘Khāribhāraṁ gahetvāna,</div> </td> </tr> <tr> <td> <div class="G">pacchato ehi me tuvaṁ;</div> </td> </tr> <tr> <td> <div class="G">Paribhutte ca saṁghamhi,</div> </td> </tr> <tr> <td> <div class="G">puññaṁ tava bhavissati’.</div> </td> </tr> </table> </div>
</div>
<div class="q" id="p_20Ap1_6764"> <div class="divNumber">58.</div> <div class="p"> <table class="singleColumn"> <tr> <td> <div class="pN">6764</div> <div class="G">Puṭakantaṁ gahetvāna,</div> </td> </tr> <tr> <td> <div class="G">bhikkhusaṁghassadāsahaṁ;</div> </td> </tr> <tr> <td> <div class="G">Tattha cittaṁ pasādetvā,</div> </td> </tr> <tr> <td> <div class="G">tusitaṁ upapajjahaṁ.</div> </td> </tr> </table> </div>
</div>
<div class="q" id="p_20Ap1_6765"> <div class="divNumber">59.</div> <div class="p"> <table class="singleColumn"> <tr> <td> <div class="pN">6765</div> <div class="G">Tattha dibbehi naccehi,</div> </td> </tr> <tr> <td> <div class="G">gītehi vāditehi ca;</div> </td> </tr> <tr> <td> <div class="G">Puññakammena saṁyuttaṁ,</div> </td> </tr> <tr> <td> <div class="G">anubhomi sadā sukhaṁ.</div> </td> </tr> </table> </div>
</div>
<div class="q" id="p_20Ap1_6766"> <div class="divNumber">60.</div> <div class="p"> <table class="singleColumn"> <tr> <td> <div class="pN">6766</div> <div class="G">Yaṁ yaṁ yonupapajjāmi,</div> </td> </tr> <tr> <td> <div class="G">devattaṁ atha mānusaṁ;</div> </td> </tr> <tr> <td> <div class="G">Bhoge me ūnatā natthi,</div> </td> </tr> <tr> <td> <div class="G">phaladānassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_6767"> <div class="divNumber">61.</div> <div class="p"> <table class="singleColumn"> <tr> <td> <div class="pN">6767</div> <div class="G">Yāvatā caturo dīpā,</div> </td> </tr> <tr> <td> <div class="G">sasamuddā sapabbatā;</div> </td> </tr> <tr> <td> <div class="G">Phalaṁ buddhassa datvāna,</div> </td> </tr> <tr> <td> <div class="G">issaraṁ kārayāmahaṁ.</div> </td> </tr> </table> </div>
</div>
<div class="q" id="p_20Ap1_6768"> <div class="divNumber">62.</div> <div class="p"> <table class="singleColumn"> <tr> <td> <div class="pN">6768</div> <div class="G">Yāvatā me pakkhigaṇā,</div> </td> </tr> <tr> <td> <div class="G">ākāse uppatanti ce;</div> </td> </tr> <tr> <td> <div class="G">Tepi maṁ vasamanventi,</div> </td> </tr> <tr> <td> <div class="G">phaladānassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_6769"> <div class="divNumber">63.</div> <div class="p"> <table class="singleColumn"> <tr> <td> <div class="pN">6769</div> <div class="G">Yāvatā vanasaṇḍamhi,</div> </td> </tr> <tr> <td> <div class="G">yakkhā bhūtā ca rakkhasā;</div> </td> </tr> <tr> <td> <div class="G">Kumbhaṇḍā garuḷā cāpi,</div> </td> </tr> <tr> <td> <div class="G">pāricariyaṁ upenti me.</div> </td> </tr> </table> </div>
</div>
<div class="q" id="p_20Ap1_6770"> <div class="divNumber">64.</div> <div class="p"> <table class="singleColumn"> <tr> <td> <div class="pN">6770</div> <div class="G">Kummā soṇā madhukārā,</div> </td> </tr> <tr> <td> <div class="G">ḍaṁsā ca makasā ubho;</div> </td> </tr> <tr> <td> <div class="G">Tepi maṁ vasamanventi,</div> </td> </tr> <tr> <td> <div class="G">phaladānassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_6771"> <div class="divNumber">65.</div> <div class="p"> <table class="singleColumn"> <tr> <td> <div class="pN">6771</div> <div class="G">Supaṇṇā nāma sakuṇā,</div> </td> </tr> <tr> <td> <div class="G">pakkhijātā mahabbalā;</div> </td> </tr> <tr> <td> <div class="G">Tepi maṁ saraṇaṁ yanti,</div> </td> </tr> <tr> <td> <div class="G">phaladānassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_6772"> <div class="divNumber">66.</div> <div class="p"> <table class="singleColumn"> <tr> <td> <div class="pN">6772</div> <div class="G">Yepi dīghāyukā nāgā,</div> </td> </tr> <tr> <td> <div class="G">iddhimanto mahāyasā;</div> </td> </tr> <tr> <td> <div class="G">Tepi maṁ vasamanventi,</div> </td> </tr> <tr> <td> <div class="G">phaladānassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_6773"> <div class="divNumber">67.</div> <div class="p"> <table class="singleColumn"> <tr> <td> <div class="pN">6773</div> <div class="G">Sīhā byagghā ca dīpī ca,</div> </td> </tr> <tr> <td> <div class="G">acchakokataracchakā;</div> </td> </tr> <tr> <td> <div class="G">Tepi maṁ vasamanventi,</div> </td> </tr> <tr> <td> <div class="G">phaladānassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_6774"> <div class="divNumber">68.</div> <div class="p"> <table class="singleColumn"> <tr> <td> <div class="pN">6774</div> <div class="G">Osadhītiṇavāsī ca,</div> </td> </tr> <tr> <td> <div class="G">ye ca ākāsavāsino;</div> </td> </tr> <tr> <td> <div class="G">Sabbe maṁ saraṇaṁ yanti,</div> </td> </tr> <tr> <td> <div class="G">phaladānassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_6775"> <div class="divNumber">69.</div> <div class="p"> <table class="singleColumn"> <tr> <td> <div class="pN">6775</div> <div class="G">Sududdasaṁ sunipuṇaṁ,</div> </td> </tr> <tr> <td> <div class="G">gambhīraṁ suppakāsitaṁ;</div> </td> </tr> <tr> <td> <div class="G">Phassayitvā viharāmi,</div> </td> </tr> <tr> <td> <div class="G">phaladānassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_6776"> <div class="divNumber">70.</div> <div class="p"> <table class="singleColumn"> <tr> <td> <div class="pN">6776</div> <div class="G">Vimokkhe aṭṭha phusitvā,</div> </td> </tr> <tr> <td> <div class="G">viharāmi anāsavo;</div> </td> </tr> <tr> <td> <div class="G">Ātāpī nipako cāhaṁ,</div> </td> </tr> <tr> <td> <div class="G">phaladānassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_6777"> <div class="divNumber">71.</div> <div class="p"> <table class="singleColumn"> <tr> <td> <div class="pN">6777</div> <div class="G">Ye phalaṭṭhā buddhaputtā,</div> </td> </tr> <tr> <td> <div class="G">khīṇadosā mahāyasā;</div> </td> </tr> <tr> <td> <div class="G">Ahamaññataro tesaṁ,</div> </td> </tr> <tr> <td> <div class="G">phaladānassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_6778"> <div class="divNumber">72.</div> <div class="p"> <table class="singleColumn"> <tr> <td> <div class="pN">6778</div> <div class="G">Abhiññāpāramiṁ gantvā,</div> </td> </tr> <tr> <td> <div class="G">sukkamūlena codito;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_6779"> <div class="divNumber">73.</div> <div class="p"> <table class="singleColumn"> <tr> <td> <div class="pN">6779</div> <div class="G">Tevijjā iddhipattā ca,</div> </td> </tr> <tr> <td> <div class="G">buddhaputtā mahāyasā;</div> </td> </tr> <tr> <td> <div class="G">Dibbasotasamāpannā,</div> </td> </tr> <tr> <td> <div class="G">tesaṁ aññataro ahaṁ.</div> </td> </tr> </table> </div>
</div>
<div class="q" id="p_20Ap1_6780"> <div class="divNumber">74.</div> <div class="p"> <table class="singleColumn"> <tr> <td> <div class="pN">6780</div> <div class="G">Satasahassito kappe,</div> </td> </tr> <tr> <td> <div class="G">yaṁ phalaṁ adadiṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">phaladānassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_6781"> <div class="divNumber">75.</div> <div class="p"> <table class="singleColumn"> <tr> <td> <div class="pN">6781</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_6782"> <div class="divNumber">76.</div> <div class="p"> <table class="singleColumn"> <tr> <td> <div class="pN">6782</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_6783"> <div class="divNumber">77.</div> <div class="p"> <table class="singleColumn"> <tr> <td> <div class="pN">6783</div> <div class="G">Paṭisambhidā catasso,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_6784"> <div class="p">
<span class="pN">6784</span>Itthaṁ sudaṁ āyasmā sabbaphaladāyako thero imā gāthāyo abhāsitthāti. </div>
</div>
<div class="CENTER" id="p_20Ap1_6785">
<span class="pN">6785</span>Sabbaphaladāyakattherassāpadānaṁ navamaṁ.</div>
</html>
