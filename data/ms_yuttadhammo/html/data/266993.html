<html>
<div class="i">2.9 Aṅkurapetavatthu</div>
<div class="h">Ubbarivagga</div>
<div class="h">Aṅkurapetavatthu</div>
<div class="q" id="p_19Pv_281"> <div class="divNumber">257.</div> <div class="p"> <table class="singleColumn"> <tr> <td> <div class="pN">281</div> <div class="G">“Yassa atthāya gacchāma,</div> </td> </tr> <tr> <td> <div class="G">kambojaṁ dhanahārakā;</div> </td> </tr> <tr> <td> <div class="G">Ayaṁ kāmadado yakkho,</div> </td> </tr> <tr> <td> <div class="G">imaṁ yakkhaṁ nayāmase.</div> </td> </tr> </table> </div>
</div>
<div class="q" id="p_19Pv_282"> <div class="divNumber">258.</div> <div class="p"> <table class="singleColumn"> <tr> <td> <div class="pN">282</div> <div class="G">Imaṁ yakkhaṁ gahetvāna,</div> </td> </tr> <tr> <td> <div class="G">Sādhukena pasayha vā;</div> </td> </tr> <tr> <td> <div class="G">Yānaṁ āropayitvāna,</div> </td> </tr> <tr> <td> <div class="G">Khippaṁ gacchāma dvārakan”ti.</div> </td> </tr> </table> </div>
</div>
<div class="q" id="p_19Pv_283"> <div class="divNumber">259.</div> <div class="p"> <table class="singleColumn"> <tr> <td> <div class="pN">283</div> <div class="G">“Yassa rukkhassa chāyāya,</div> </td> </tr> <tr> <td> <div class="G">nisīdeyya sayeyya vā;</div> </td> </tr> <tr> <td> <div class="G">Na tassa sākhaṁ bhañjeyya,</div> </td> </tr> <tr> <td> <div class="G">mittadubbho hi pāpako”ti.</div> </td> </tr> </table> </div>
</div>
<div class="q" id="p_19Pv_284"> <div class="divNumber">260.</div> <div class="p"> <table class="singleColumn"> <tr> <td> <div class="pN">284</div> <div class="G">“Yassa rukkhassa chāyāya,</div> </td> </tr> <tr> <td> <div class="G">nisīdeyya sayeyya vā;</div> </td> </tr> <tr> <td> <div class="G">Khandhampi tassa chindeyya,</div> </td> </tr> <tr> <td> <div class="G">attho ce tādiso siyā”ti.</div> </td> </tr> </table> </div>
</div>
<div class="q" id="p_19Pv_285"> <div class="divNumber">261.</div> <div class="p"> <table class="singleColumn"> <tr> <td> <div class="pN">285</div> <div class="G">“Yassa rukkhassa chāyāya,</div> </td> </tr> <tr> <td> <div class="G">nisīdeyya sayeyya vā;</div> </td> </tr> <tr> <td> <div class="G">Na tassa pattaṁ bhindeyya,</div> </td> </tr> <tr> <td> <div class="G">mittadubbho hi pāpako”ti.</div> </td> </tr> </table> </div>
</div>
<div class="q" id="p_19Pv_286"> <div class="divNumber">262.</div> <div class="p"> <table class="singleColumn"> <tr> <td> <div class="pN">286</div> <div class="G">“Yassa rukkhassa chāyāya,</div> </td> </tr> <tr> <td> <div class="G">nisīdeyya sayeyya vā;</div> </td> </tr> <tr> <td> <div class="G">Samūlampi taṁ abbuhe,</div> </td> </tr> <tr> <td> <div class="G">attho ce tādiso siyā”ti.</div> </td> </tr> </table> </div>
</div>
<div class="q" id="p_19Pv_287"> <div class="divNumber">263.</div> <div class="p"> <table class="singleColumn"> <tr> <td> <div class="pN">287</div> <div class="G">“Yassekarattimpi ghare vaseyya,</div> </td> </tr> <tr> <td> <div class="G">Yatthannapānaṁ puriso labhetha;</div> </td> </tr> <tr> <td> <div class="G">Na tassa pāpaṁ manasāpi cintaye,</div> </td> </tr> <tr> <td> <div class="G">Kataññutā sappurisehi vaṇṇitā.</div> </td> </tr> </table> </div>
</div>
<div class="q" id="p_19Pv_288"> <div class="divNumber">264.</div> <div class="p"> <table class="singleColumn"> <tr> <td> <div class="pN">288</div> <div class="G">Yassekarattimpi ghare vaseyya,</div> </td> </tr> <tr> <td> <div class="G">Annena pānena upaṭṭhito siyā;</div> </td> </tr> <tr> <td> <div class="G">Na tassa pāpaṁ manasāpi cintaye,</div> </td> </tr> <tr> <td> <div class="G">Adubbhapāṇī dahate mittadubbhiṁ.</div> </td> </tr> </table> </div>
</div>
<div class="q" id="p_19Pv_289"> <div class="divNumber">265.</div> <div class="p"> <table class="singleColumn"> <tr> <td> <div class="pN">289</div> <div class="G">Yo pubbe katakalyāṇo,</div> </td> </tr> <tr> <td> <div class="G">pacchā pāpena hiṁsati;</div> </td> </tr> <tr> <td> <div class="G">Allapāṇihato poso,</div> </td> </tr> <tr> <td> <div class="G">na so bhadrāni passatī”ti.</div> </td> </tr> </table> </div>
</div>
<div class="q" id="p_19Pv_290"> <div class="divNumber">266.</div> <div class="p"> <table class="singleColumn"> <tr> <td> <div class="pN">290</div> <div class="G">“Nāhaṁ devena vā manussena vā,</div> </td> </tr> <tr> <td> <div class="G">Issariyena vāhaṁ suppasayho;</div> </td> </tr> <tr> <td> <div class="G">Yakkhohamasmi paramiddhipatto,</div> </td> </tr> <tr> <td> <div class="G">Dūraṅgamo vaṇṇabalūpapanno”ti.</div> </td> </tr> </table> </div>
</div>
<div class="q" id="p_19Pv_291"> <div class="divNumber">267.</div> <div class="p"> <table class="singleColumn"> <tr> <td> <div class="pN">291</div> <div class="G">“Pāṇi te sabbaso vaṇṇo,</div> </td> </tr> <tr> <td> <div class="G">pañcadhāro madhussavo;</div> </td> </tr> <tr> <td> <div class="G">Nānārasā paggharanti,</div> </td> </tr> <tr> <td> <div class="G">maññehaṁ taṁ purindadan”ti.</div> </td> </tr> </table> </div>
</div>
<div class="q" id="p_19Pv_292"> <div class="divNumber">268.</div> <div class="p"> <table class="singleColumn"> <tr> <td> <div class="pN">292</div> <div class="G">“Nāmhi devo na gandhabbo,</div> </td> </tr> <tr> <td> <div class="G">nāpi sakko purindado;</div> </td> </tr> <tr> <td> <div class="G">Petaṁ maṁ aṅkura jānāhi,</div> </td> </tr> <tr> <td> <div class="G">roruvamhā idhāgatan”ti.</div> </td> </tr> </table> </div>
</div>
<div class="q" id="p_19Pv_293"> <div class="divNumber">269.</div> <div class="p"> <table class="singleColumn"> <tr> <td> <div class="pN">293</div> <div class="G">“Kiṁsīlo kiṁsamācāro,</div> </td> </tr> <tr> <td> <div class="G">roruvasmiṁ pure tuvaṁ;</div> </td> </tr> <tr> <td> <div class="G">Kena te brahmacariyena,</div> </td> </tr> <tr> <td> <div class="G">puññaṁ pāṇimhi ijjhatī”ti.</div> </td> </tr> </table> </div>
</div>
<div class="q" id="p_19Pv_294"> <div class="divNumber">270.</div> <div class="p"> <table class="singleColumn"> <tr> <td> <div class="pN">294</div> <div class="G">“Tunnavāyo pure āsiṁ,</div> </td> </tr> <tr> <td> <div class="G">roruvasmiṁ tadā ahaṁ;</div> </td> </tr> <tr> <td> <div class="G">Sukicchavutti kapaṇo,</div> </td> </tr> <tr> <td> <div class="G">na me vijjati dātave.</div> </td> </tr> </table> </div>
</div>
<div class="q" id="p_19Pv_295"> <div class="divNumber">271.</div> <div class="p"> <table class="singleColumn"> <tr> <td> <div class="pN">295</div> <div class="G">Nivesanañca me āsi,</div> </td> </tr> <tr> <td> <div class="G">asayhassa upantike;</div> </td> </tr> <tr> <td> <div class="G">Saddhassa dānapatino,</div> </td> </tr> <tr> <td> <div class="G">katapuññassa lajjino.</div> </td> </tr> </table> </div>
</div>
<div class="q" id="p_19Pv_296"> <div class="divNumber">272.</div> <div class="p"> <table class="singleColumn"> <tr> <td> <div class="pN">296</div> <div class="G">Tattha yācanakāyanti,</div> </td> </tr> <tr> <td> <div class="G">nānāgottā vanibbakā;</div> </td> </tr> <tr> <td> <div class="G">Te ca maṁ tattha pucchanti,</div> </td> </tr> <tr> <td> <div class="G">asayhassa nivesanaṁ.</div> </td> </tr> </table> </div>
</div>
<div class="q" id="p_19Pv_297"> <div class="divNumber">273.</div> <div class="p"> <table class="singleColumn"> <tr> <td> <div class="pN">297</div> <div class="G">Kattha gacchāma bhaddaṁ vo,</div> </td> </tr> <tr> <td> <div class="G">kattha dānaṁ padīyati;</div> </td> </tr> <tr> <td> <div class="G">Tesāhaṁ puṭṭho akkhāmi,</div> </td> </tr> <tr> <td> <div class="G">asayhassa nivesanaṁ.</div> </td> </tr> </table> </div>
</div>
<div class="q" id="p_19Pv_298"> <div class="divNumber">274.</div> <div class="p"> <table class="singleColumn"> <tr> <td> <div class="pN">298</div> <div class="G">Paggayha dakkhiṇaṁ bāhuṁ,</div> </td> </tr> <tr> <td> <div class="G">ettha gacchatha bhaddaṁ vo;</div> </td> </tr> <tr> <td> <div class="G">Ettha dānaṁ padīyati,</div> </td> </tr> <tr> <td> <div class="G">asayhassa nivesane.</div> </td> </tr> </table> </div>
</div>
<div class="q" id="p_19Pv_299"> <div class="divNumber">275.</div> <div class="p"> <table class="singleColumn"> <tr> <td> <div class="pN">299</div> <div class="G">Tena pāṇi kāmadado,</div> </td> </tr> <tr> <td> <div class="G">tena pāṇi madhussavo;</div> </td> </tr> <tr> <td> <div class="G">Tena me brahmacariyena,</div> </td> </tr> <tr> <td> <div class="G">puññaṁ pāṇimhi ijjhatī”ti.</div> </td> </tr> </table> </div>
</div>
<div class="q" id="p_19Pv_300"> <div class="divNumber">276.</div> <div class="p"> <table class="singleColumn"> <tr> <td> <div class="pN">300</div> <div class="G">“Na kira tvaṁ adā dānaṁ,</div> </td> </tr> <tr> <td> <div class="G">Sakapāṇīhi kassaci;</div> </td> </tr> <tr> <td> <div class="G">Parassa dānaṁ anumodamāno,</div> </td> </tr> <tr> <td> <div class="G">Pāṇiṁ paggayha pāvadi.</div> </td> </tr> </table> </div>
</div>
<div class="q" id="p_19Pv_301"> <div class="divNumber">277.</div> <div class="p"> <table class="singleColumn"> <tr> <td> <div class="pN">301</div> <div class="G">Tena pāṇi kāmadado,</div> </td> </tr> <tr> <td> <div class="G">tena pāṇi madhussavo;</div> </td> </tr> <tr> <td> <div class="G">Tena te brahmacariyena,</div> </td> </tr> <tr> <td> <div class="G">puññaṁ pāṇimhi ijjhati.</div> </td> </tr> </table> </div>
</div>
<div class="q" id="p_19Pv_302"> <div class="divNumber">278.</div> <div class="p"> <table class="singleColumn"> <tr> <td> <div class="pN">302</div> <div class="G">Yo so dānamadā bhante,</div> </td> </tr> <tr> <td> <div class="G">pasanno sakapāṇibhi;</div> </td> </tr> <tr> <td> <div class="G">So hitvā mānusaṁ dehaṁ,</div> </td> </tr> <tr> <td> <div class="G">kiṁ nu so disataṁ gato”ti.</div> </td> </tr> </table> </div>
</div>
<div class="q" id="p_19Pv_303"> <div class="divNumber">279.</div> <div class="p"> <table class="singleColumn"> <tr> <td> <div class="pN">303</div> <div class="G">“Nāhaṁ pajānāmi asayhasāhino,</div> </td> </tr> <tr> <td> <div class="G">Aṅgīrasassa gatiṁ āgatiṁ vā;</div> </td> </tr> <tr> <td> <div class="G">Sutañca me vessavaṇassa santike,</div> </td> </tr> <tr> <td> <div class="G">Sakkassa sahabyataṁ gato asayho”ti.</div> </td> </tr> </table> </div>
</div>
<div class="q" id="p_19Pv_304"> <div class="divNumber">280.</div> <div class="p"> <table class="singleColumn"> <tr> <td> <div class="pN">304</div> <div class="G">“Alameva kātuṁ kalyāṇaṁ,</div> </td> </tr> <tr> <td> <div class="G">dānaṁ dātuṁ yathārahaṁ;</div> </td> </tr> <tr> <td> <div class="G">Pāṇiṁ kāmadadaṁ disvā,</div> </td> </tr> <tr> <td> <div class="G">ko puññaṁ na karissati.</div> </td> </tr> </table> </div>
</div>
<div class="q" id="p_19Pv_305"> <div class="divNumber">281.</div> <div class="p"> <table class="singleColumn"> <tr> <td> <div class="pN">305</div> <div class="G">So hi nūna ito gantvā,</div> </td> </tr> <tr> <td> <div class="G">anuppatvāna dvārakaṁ;</div> </td> </tr> <tr> <td> <div class="G">Dānaṁ paṭṭhapayissāmi,</div> </td> </tr> <tr> <td> <div class="G">yaṁ mamassa sukhāvahaṁ.</div> </td> </tr> </table> </div>
</div>
<div class="q" id="p_19Pv_306"> <div class="divNumber">282.</div> <div class="p"> <table class="singleColumn"> <tr> <td> <div class="pN">306</div> <div class="G">Dassāmannañca pānañca,</div> </td> </tr> <tr> <td> <div class="G">vatthasenāsanāni ca;</div> </td> </tr> <tr> <td> <div class="G">Papañca udapānañca,</div> </td> </tr> <tr> <td> <div class="G">dugge saṅkamanāni cā”ti.</div> </td> </tr> </table> </div>
</div>
<div class="q" id="p_19Pv_307"> <div class="divNumber">283.</div> <div class="p"> <table class="singleColumn"> <tr> <td> <div class="pN">307</div> <div class="G">“Kena te aṅgulī kuṇā,</div> </td> </tr> <tr> <td> <div class="G">mukhañca kuṇalīkataṁ;</div> </td> </tr> <tr> <td> <div class="G">Akkhīni ca paggharanti,</div> </td> </tr> <tr> <td> <div class="G">kiṁ pāpaṁ pakataṁ tayā”ti.</div> </td> </tr> </table> </div>
</div>
<div class="q" id="p_19Pv_308"> <div class="divNumber">284.</div> <div class="p"> <table class="singleColumn"> <tr> <td> <div class="pN">308</div> <div class="G">“Aṅgīrasassa gahapatino,</div> </td> </tr> <tr> <td> <div class="G">Saddhassa gharamesino;</div> </td> </tr> <tr> <td> <div class="G">Tassāhaṁ dānavissagge,</div> </td> </tr> <tr> <td> <div class="G">Dāne adhikato ahuṁ.</div> </td> </tr> </table> </div>
</div>
<div class="q" id="p_19Pv_309"> <div class="divNumber">285.</div> <div class="p"> <table class="singleColumn"> <tr> <td> <div class="pN">309</div> <div class="G">Tattha yācanake disvā,</div> </td> </tr> <tr> <td> <div class="G">āgate bhojanatthike;</div> </td> </tr> <tr> <td> <div class="G">Ekamantaṁ apakkamma,</div> </td> </tr> <tr> <td> <div class="G">akāsiṁ kuṇaliṁ mukhaṁ.</div> </td> </tr> </table> </div>
</div>
<div class="q" id="p_19Pv_310"> <div class="divNumber">286.</div> <div class="p"> <table class="singleColumn"> <tr> <td> <div class="pN">310</div> <div class="G">Tena me aṅgulī kuṇā,</div> </td> </tr> <tr> <td> <div class="G">mukhañca kuṇalīkataṁ;</div> </td> </tr> <tr> <td> <div class="G">Akkhīni me paggharanti,</div> </td> </tr> <tr> <td> <div class="G">taṁ pāpaṁ pakataṁ mayā”ti.</div> </td> </tr> </table> </div>
</div>
<div class="q" id="p_19Pv_311"> <div class="divNumber">287.</div> <div class="p"> <table class="singleColumn"> <tr> <td> <div class="pN">311</div> <div class="G">“Dhammena te kāpurisa,</div> </td> </tr> <tr> <td> <div class="G">mukhañca kuṇalīkataṁ;</div> </td> </tr> <tr> <td> <div class="G">Akkhīni ca paggharanti,</div> </td> </tr> <tr> <td> <div class="G">yaṁ taṁ parassa dānassa;</div> </td> </tr> <tr> <td> <div class="G">Akāsi kuṇaliṁ mukhaṁ.</div> </td> </tr> </table> </div>
</div>
<div class="q" id="p_19Pv_312"> <div class="divNumber">288.</div> <div class="p"> <table class="singleColumn"> <tr> <td> <div class="pN">312</div> <div class="G">Kathaṁ hi dānaṁ dadamāno,</div> </td> </tr> <tr> <td> <div class="G">kareyya parapattiyaṁ;</div> </td> </tr> <tr> <td> <div class="G">Annaṁ pānaṁ khādanīyaṁ,</div> </td> </tr> <tr> <td> <div class="G">vatthasenāsanāni ca.</div> </td> </tr> </table> </div>
</div>
<div class="q" id="p_19Pv_313"> <div class="divNumber">289.</div> <div class="p"> <table class="singleColumn"> <tr> <td> <div class="pN">313</div> <div class="G">So hi nūna ito gantvā,</div> </td> </tr> <tr> <td> <div class="G">anuppatvāna dvārakaṁ;</div> </td> </tr> <tr> <td> <div class="G">Dānaṁ paṭṭhapayissāmi,</div> </td> </tr> <tr> <td> <div class="G">yaṁ mamassa sukhāvahaṁ.</div> </td> </tr> </table> </div>
</div>
<div class="q" id="p_19Pv_314"> <div class="divNumber">290.</div> <div class="p"> <table class="singleColumn"> <tr> <td> <div class="pN">314</div> <div class="G">Dassāmannañca pānañca,</div> </td> </tr> <tr> <td> <div class="G">vatthasenāsanāni ca;</div> </td> </tr> <tr> <td> <div class="G">Papañca udapānañca,</div> </td> </tr> <tr> <td> <div class="G">dugge saṅkamanāni cā”ti.</div> </td> </tr> </table> </div>
</div>
<div class="q" id="p_19Pv_315"> <div class="divNumber">291.</div> <div class="p"> <table class="singleColumn"> <tr> <td> <div class="pN">315</div> <div class="G">Tato hi so nivattitvā,</div> </td> </tr> <tr> <td> <div class="G">anuppatvāna dvārakaṁ;</div> </td> </tr> <tr> <td> <div class="G">Dānaṁ paṭṭhapayi aṅkuro,</div> </td> </tr> <tr> <td> <div class="G">yaṁtumassa sukhāvahaṁ.</div> </td> </tr> </table> </div>
</div>
<div class="q" id="p_19Pv_316"> <div class="divNumber">292.</div> <div class="p"> <table class="singleColumn"> <tr> <td> <div class="pN">316</div> <div class="G">Adā annañca pānañca,</div> </td> </tr> <tr> <td> <div class="G">vatthasenāsanāni ca;</div> </td> </tr> <tr> <td> <div class="G">Papañca udapānañca,</div> </td> </tr> <tr> <td> <div class="G">vippasannena cetasā.</div> </td> </tr> </table> </div>
</div>
<div class="q" id="p_19Pv_317"> <div class="divNumber">293.</div> <div class="p"> <table class="singleColumn"> <tr> <td> <div class="pN">317</div> <div class="G">Ko chāto ko ca tasito,</div> </td> </tr> <tr> <td> <div class="G">ko vatthaṁ paridahissati;</div> </td> </tr> <tr> <td> <div class="G">Kassa santāni yoggāni,</div> </td> </tr> <tr> <td> <div class="G">ito yojentu vāhanaṁ.</div> </td> </tr> </table> </div>
</div>
<div class="q" id="p_19Pv_318"> <div class="divNumber">294.</div> <div class="p"> <table class="singleColumn"> <tr> <td> <div class="pN">318</div> <div class="G">Ko chatticchati gandhañca,</div> </td> </tr> <tr> <td> <div class="G">ko mālaṁ ko upāhanaṁ;</div> </td> </tr> <tr> <td> <div class="G">Itissu tattha ghosenti,</div> </td> </tr> <tr> <td> <div class="G">kappakā sūdamāgadhā;</div> </td> </tr> <tr> <td> <div class="G">Sadā sāyañca pāto ca,</div> </td> </tr> <tr> <td> <div class="G">aṅkurassa nivesane.</div> </td> </tr> </table> </div>
</div>
<div class="q" id="p_19Pv_319"> <div class="divNumber">295.</div> <div class="p"> <table class="singleColumn"> <tr> <td> <div class="pN">319</div> <div class="G">“‘Sukhaṁ supati aṅkuro’,</div> </td> </tr> <tr> <td> <div class="G">iti jānāti maṁ jano;</div> </td> </tr> <tr> <td> <div class="G">Dukkhaṁ supāmi sindhaka,</div> </td> </tr> <tr> <td> <div class="G">yaṁ na passāmi yācake.</div> </td> </tr> </table> </div>
</div>
<div class="q" id="p_19Pv_320"> <div class="divNumber">296.</div> <div class="p"> <table class="singleColumn"> <tr> <td> <div class="pN">320</div> <div class="G">‘Sukhaṁ supati aṅkuro’,</div> </td> </tr> <tr> <td> <div class="G">iti jānāti maṁ jano;</div> </td> </tr> <tr> <td> <div class="G">Dukkhaṁ sindhaka supāmi,</div> </td> </tr> <tr> <td> <div class="G">appake su vanibbake”ti.</div> </td> </tr> </table> </div>
</div>
<div class="q" id="p_19Pv_321"> <div class="divNumber">297.</div> <div class="p"> <table class="singleColumn"> <tr> <td> <div class="pN">321</div> <div class="G">“Sakko ce te varaṁ dajjā,</div> </td> </tr> <tr> <td> <div class="G">tāvatiṁsānamissaro;</div> </td> </tr> <tr> <td> <div class="G">Kissa sabbassa lokassa,</div> </td> </tr> <tr> <td> <div class="G">varamāno varaṁ vare”ti.</div> </td> </tr> </table> </div>
</div>
<div class="q" id="p_19Pv_322"> <div class="divNumber">298.</div> <div class="p"> <table class="singleColumn"> <tr> <td> <div class="pN">322</div> <div class="G">“Sakko ce me varaṁ dajjā,</div> </td> </tr> <tr> <td> <div class="G">tāvatiṁsānamissaro;</div> </td> </tr> <tr> <td> <div class="G">Kāluṭṭhitassa me sato,</div> </td> </tr> <tr> <td> <div class="G">sūriyuggamanaṁ pati;</div> </td> </tr> <tr> <td> <div class="G">Dibbā bhakkhā pātubhaveyyuṁ,</div> </td> </tr> <tr> <td> <div class="G">sīlavanto ca yācakā.</div> </td> </tr> </table> </div>
</div>
<div class="q" id="p_19Pv_323"> <div class="divNumber">299.</div> <div class="p"> <table class="singleColumn"> <tr> <td> <div class="pN">323</div> <div class="G">Dadato me na khīyetha,</div> </td> </tr> <tr> <td> <div class="G">datvā nānutapeyyahaṁ;</div> </td> </tr> <tr> <td> <div class="G">Dadaṁ cittaṁ pasādeyyaṁ,</div> </td> </tr> <tr> <td> <div class="G">etaṁ sakkaṁ varaṁ vare”ti.</div> </td> </tr> </table> </div>
</div>
<div class="q" id="p_19Pv_324"> <div class="divNumber">300.</div> <div class="p"> <table class="singleColumn"> <tr> <td> <div class="pN">324</div> <div class="G">“Na sabbavittāni pare pavecche,</div> </td> </tr> <tr> <td> <div class="G">Dadeyya dānañca dhanañca rakkhe;</div> </td> </tr> <tr> <td> <div class="G">Tasmā hi dānā dhanameva seyyo,</div> </td> </tr> <tr> <td> <div class="G">Atippadānena kulā na honti.</div> </td> </tr> </table> </div>
</div>
<div class="q" id="p_19Pv_325"> <div class="divNumber">301.</div> <div class="p"> <table class="singleColumn"> <tr> <td> <div class="pN">325</div> <div class="G">Adānamatidānañca,</div> </td> </tr> <tr> <td> <div class="G">Nappasaṁsanti paṇḍitā;</div> </td> </tr> <tr> <td> <div class="G">Tasmā hi dānā dhanameva seyyo,</div> </td> </tr> <tr> <td> <div class="G">Samena vatteyya sa dhīradhammo”ti.</div> </td> </tr> </table> </div>
</div>
<div class="q" id="p_19Pv_326"> <div class="divNumber">302.</div> <div class="p"> <table class="singleColumn"> <tr> <td> <div class="pN">326</div> <div class="G">“Aho vata re ahameva dajjaṁ,</div> </td> </tr> <tr> <td> <div class="G">Santo ca maṁ sappurisā bhajeyyuṁ;</div> </td> </tr> <tr> <td> <div class="G">Meghova ninnāni paripūrayanto,</div> </td> </tr> <tr> <td> <div class="G">Santappaye sabbavanibbakānaṁ.</div> </td> </tr> </table> </div>
</div>
<div class="q" id="p_19Pv_327"> <div class="divNumber">303.</div> <div class="p"> <table class="singleColumn"> <tr> <td> <div class="pN">327</div> <div class="G">Yassa yācanake disvā,</div> </td> </tr> <tr> <td> <div class="G">mukhavaṇṇo pasīdati;</div> </td> </tr> <tr> <td> <div class="G">Datvā attamano hoti,</div> </td> </tr> <tr> <td> <div class="G">taṁ gharaṁ vasato sukhaṁ.</div> </td> </tr> </table> </div>
</div>
<div class="q" id="p_19Pv_328"> <div class="divNumber">304.</div> <div class="p"> <table class="singleColumn"> <tr> <td> <div class="pN">328</div> <div class="G">Yassa yācanake disvā,</div> </td> </tr> <tr> <td> <div class="G">mukhavaṇṇo pasīdati;</div> </td> </tr> <tr> <td> <div class="G">Datvā attamano hoti,</div> </td> </tr> <tr> <td> <div class="G">esā yaññassa sampadā.</div> </td> </tr> </table> </div>
</div>
<div class="q" id="p_19Pv_329"> <div class="divNumber">305.</div> <div class="p"> <table class="singleColumn"> <tr> <td> <div class="pN">329</div> <div class="G">Pubbeva dānā sumano,</div> </td> </tr> <tr> <td> <div class="G">dadaṁ cittaṁ pasādaye;</div> </td> </tr> <tr> <td> <div class="G">Datvā attamano hoti,</div> </td> </tr> <tr> <td> <div class="G">esā yaññassa sampadā”ti.</div> </td> </tr> </table> </div>
</div>
<div class="q" id="p_19Pv_330"> <div class="divNumber">306.</div> <div class="p"> <table class="singleColumn"> <tr> <td> <div class="pN">330</div> <div class="G">Saṭṭhi vāhasahassāni,</div> </td> </tr> <tr> <td> <div class="G">aṅkurassa nivesane;</div> </td> </tr> <tr> <td> <div class="G">Bhojanaṁ dīyate niccaṁ,</div> </td> </tr> <tr> <td> <div class="G">puññapekkhassa jantuno.</div> </td> </tr> </table> </div>
</div>
<div class="q" id="p_19Pv_331"> <div class="divNumber">307.</div> <div class="p"> <table class="singleColumn"> <tr> <td> <div class="pN">331</div> <div class="G">Tisahassāni sūdāni hi,</div> </td> </tr> <tr> <td> <div class="G">āmuttamaṇikuṇḍalā;</div> </td> </tr> <tr> <td> <div class="G">Aṅkuraṁ upajīvanti,</div> </td> </tr> <tr> <td> <div class="G">dāne yaññassa vāvaṭā.</div> </td> </tr> </table> </div>
</div>
<div class="q" id="p_19Pv_332"> <div class="divNumber">308.</div> <div class="p"> <table class="singleColumn"> <tr> <td> <div class="pN">332</div> <div class="G">Saṭṭhi purisasahassāni,</div> </td> </tr> <tr> <td> <div class="G">āmuttamaṇikuṇḍalā;</div> </td> </tr> <tr> <td> <div class="G">Aṅkurassa mahādāne,</div> </td> </tr> <tr> <td> <div class="G">kaṭṭhaṁ phālenti māṇavā.</div> </td> </tr> </table> </div>
</div>
<div class="q" id="p_19Pv_333"> <div class="divNumber">309.</div> <div class="p"> <table class="singleColumn"> <tr> <td> <div class="pN">333</div> <div class="G">Soḷasitthisahassāni,</div> </td> </tr> <tr> <td> <div class="G">sabbālaṅkārabhūsitā;</div> </td> </tr> <tr> <td> <div class="G">Aṅkurassa mahādāne,</div> </td> </tr> <tr> <td> <div class="G">vidhā piṇḍenti nāriyo.</div> </td> </tr> </table> </div>
</div>
<div class="q" id="p_19Pv_334"> <div class="divNumber">310.</div> <div class="p"> <table class="singleColumn"> <tr> <td> <div class="pN">334</div> <div class="G">Soḷasitthisahassāni,</div> </td> </tr> <tr> <td> <div class="G">sabbālaṅkārabhūsitā;</div> </td> </tr> <tr> <td> <div class="G">Aṅkurassa mahādāne,</div> </td> </tr> <tr> <td> <div class="G">dabbigāhā upaṭṭhitā.</div> </td> </tr> </table> </div>
</div>
<div class="q" id="p_19Pv_335"> <div class="divNumber">311.</div> <div class="p"> <table class="singleColumn"> <tr> <td> <div class="pN">335</div> <div class="G">Bahuṁ bahūnaṁ pādāsi,</div> </td> </tr> <tr> <td> <div class="G">ciraṁ pādāsi khattiyo;</div> </td> </tr> <tr> <td> <div class="G">Sakkaccañca sahatthā ca,</div> </td> </tr> <tr> <td> <div class="G">cittīkatvā punappunaṁ.</div> </td> </tr> </table> </div>
</div>
<div class="q" id="p_19Pv_336"> <div class="divNumber">312.</div> <div class="p"> <table class="singleColumn"> <tr> <td> <div class="pN">336</div> <div class="G">Bahū māse ca pakkhe ca,</div> </td> </tr> <tr> <td> <div class="G">utusaṁvaccharāni ca;</div> </td> </tr> <tr> <td> <div class="G">Mahādānaṁ pavattesi,</div> </td> </tr> <tr> <td> <div class="G">aṅkuro dīghamantaraṁ.</div> </td> </tr> </table> </div>
</div>
<div class="q" id="p_19Pv_337"> <div class="divNumber">313.</div> <div class="p"> <table class="singleColumn"> <tr> <td> <div class="pN">337</div> <div class="G">Evaṁ datvā yajitvā ca,</div> </td> </tr> <tr> <td> <div class="G">aṅkuro dīghamantaraṁ;</div> </td> </tr> <tr> <td> <div class="G">So hitvā mānusaṁ dehaṁ,</div> </td> </tr> <tr> <td> <div class="G">tāvatiṁsūpago ahu.</div> </td> </tr> </table> </div>
</div>
<div class="q" id="p_19Pv_338"> <div class="divNumber">314.</div> <div class="p"> <table class="singleColumn"> <tr> <td> <div class="pN">338</div> <div class="G">Kaṭacchubhikkhaṁ datvāna,</div> </td> </tr> <tr> <td> <div class="G">anuruddhassa indako;</div> </td> </tr> <tr> <td> <div class="G">So hitvā mānusaṁ dehaṁ,</div> </td> </tr> <tr> <td> <div class="G">tāvatiṁsūpago ahu.</div> </td> </tr> </table> </div>
</div>
<div class="q" id="p_19Pv_339"> <div class="divNumber">315.</div> <div class="p"> <table class="singleColumn"> <tr> <td> <div class="pN">339</div> <div class="G">Dasahi ṭhānehi aṅkuraṁ,</div> </td> </tr> <tr> <td> <div class="G">indako atirocati;</div> </td> </tr> <tr> <td> <div class="G">Rūpe sadde rase gandhe,</div> </td> </tr> <tr> <td> <div class="G">phoṭṭhabbe ca manorame.</div> </td> </tr> </table> </div>
</div>
<div class="q" id="p_19Pv_340"> <div class="divNumber">316.</div> <div class="p"> <table class="singleColumn"> <tr> <td> <div class="pN">340</div> <div class="G">Āyunā yasasā ceva,</div> </td> </tr> <tr> <td> <div class="G">vaṇṇena ca sukhena ca;</div> </td> </tr> <tr> <td> <div class="G">Ādhipaccena aṅkuraṁ,</div> </td> </tr> <tr> <td> <div class="G">indako atirocati.</div> </td> </tr> </table> </div>
</div>
<div class="q" id="p_19Pv_341"> <div class="p">
<span class="pN">341</span>( ) </div>
</div>
<div class="q" id="p_19Pv_342"> <div class="divNumber">317.</div> <div class="p"> <table class="singleColumn"> <tr> <td> <div class="pN">342</div> <div class="G">Tāvatiṁse yadā buddho,</div> </td> </tr> <tr> <td> <div class="G">silāyaṁ paṇḍukambale;</div> </td> </tr> <tr> <td> <div class="G">Pāricchattakamūlamhi,</div> </td> </tr> <tr> <td> <div class="G">vihāsi purisuttamo.</div> </td> </tr> </table> </div>
</div>
<div class="q" id="p_19Pv_343"> <div class="divNumber">318.</div> <div class="p"> <table class="singleColumn"> <tr> <td> <div class="pN">343</div> <div class="G">Dasasu lokadhātūsu,</div> </td> </tr> <tr> <td> <div class="G">sannipatitvāna devatā;</div> </td> </tr> <tr> <td> <div class="G">Payirupāsanti sambuddhaṁ,</div> </td> </tr> <tr> <td> <div class="G">vasantaṁ nagamuddhani.</div> </td> </tr> </table> </div>
</div>
<div class="q" id="p_19Pv_344"> <div class="divNumber">319.</div> <div class="p"> <table class="singleColumn"> <tr> <td> <div class="pN">344</div> <div class="G">Na koci devo vaṇṇena,</div> </td> </tr> <tr> <td> <div class="G">sambuddhaṁ atirocati;</div> </td> </tr> <tr> <td> <div class="G">Sabbe deve atikkamma,</div> </td> </tr> <tr> <td> <div class="G">sambuddhova virocati.</div> </td> </tr> </table> </div>
</div>
<div class="q" id="p_19Pv_345"> <div class="divNumber">320.</div> <div class="p"> <table class="singleColumn"> <tr> <td> <div class="pN">345</div> <div class="G">Yojanāni dasa dve ca,</div> </td> </tr> <tr> <td> <div class="G">aṅkuroyaṁ tadā ahu;</div> </td> </tr> <tr> <td> <div class="G">Avidūreva buddhassa,</div> </td> </tr> <tr> <td> <div class="G">indako atirocati.</div> </td> </tr> </table> </div>
</div>
<div class="q" id="p_19Pv_346"> <div class="divNumber">321.</div> <div class="p"> <table class="singleColumn"> <tr> <td> <div class="pN">346</div> <div class="G">Oloketvāna sambuddho,</div> </td> </tr> <tr> <td> <div class="G">Aṅkurañcāpi indakaṁ;</div> </td> </tr> <tr> <td> <div class="G">Dakkhiṇeyyaṁ sambhāvento,</div> </td> </tr> <tr> <td> <div class="G">Idaṁ vacanamabravi.</div> </td> </tr> </table> </div>
</div>
<div class="q" id="p_19Pv_347"> <div class="divNumber">322.</div> <div class="p"> <table class="singleColumn"> <tr> <td> <div class="pN">347</div> <div class="G">“Mahādānaṁ tayā dinnaṁ,</div> </td> </tr> <tr> <td> <div class="G">aṅkura dīghamantaraṁ;</div> </td> </tr> <tr> <td> <div class="G">Atidūre nisinnosi,</div> </td> </tr> <tr> <td> <div class="G">āgaccha mama santike”ti.</div> </td> </tr> </table> </div>
</div>
<div class="q" id="p_19Pv_348"> <div class="divNumber">323.</div> <div class="p"> <table class="singleColumn"> <tr> <td> <div class="pN">348</div> <div class="G">Codito bhāvitattena,</div> </td> </tr> <tr> <td> <div class="G">aṅkuro idamabravi;</div> </td> </tr> <tr> <td> <div class="G">“Kiṁ mayhaṁ tena dānena,</div> </td> </tr> <tr> <td> <div class="G">dakkhiṇeyyena suññataṁ.</div> </td> </tr> </table> </div>
</div>
<div class="q" id="p_19Pv_349"> <div class="divNumber">324.</div> <div class="p"> <table class="singleColumn"> <tr> <td> <div class="pN">349</div> <div class="G">Ayaṁ so indako yakkho,</div> </td> </tr> <tr> <td> <div class="G">dajjā dānaṁ parittakaṁ;</div> </td> </tr> <tr> <td> <div class="G">Atirocati amhehi,</div> </td> </tr> <tr> <td> <div class="G">cando tāragaṇe yathā”ti.</div> </td> </tr> </table> </div>
</div>
<div class="q" id="p_19Pv_350"> <div class="divNumber">325.</div> <div class="p"> <table class="singleColumn"> <tr> <td> <div class="pN">350</div> <div class="G">“Ujjaṅgale yathā khette,</div> </td> </tr> <tr> <td> <div class="G">bījaṁ bahumpi ropitaṁ;</div> </td> </tr> <tr> <td> <div class="G">Na vipulaphalaṁ hoti,</div> </td> </tr> <tr> <td> <div class="G">napi toseti kassakaṁ.</div> </td> </tr> </table> </div>
</div>
<div class="q" id="p_19Pv_351"> <div class="divNumber">326.</div> <div class="p"> <table class="singleColumn"> <tr> <td> <div class="pN">351</div> <div class="G">Tatheva dānaṁ bahukaṁ,</div> </td> </tr> <tr> <td> <div class="G">dussīlesu patiṭṭhitaṁ;</div> </td> </tr> <tr> <td> <div class="G">Na vipulaphalaṁ hoti,</div> </td> </tr> <tr> <td> <div class="G">napi toseti dāyakaṁ.</div> </td> </tr> </table> </div>
</div>
<div class="q" id="p_19Pv_352"> <div class="divNumber">327.</div> <div class="p"> <table class="singleColumn"> <tr> <td> <div class="pN">352</div> <div class="G">Yathāpi bhaddake khette,</div> </td> </tr> <tr> <td> <div class="G">bījaṁ appampi ropitaṁ;</div> </td> </tr> <tr> <td> <div class="G">Sammā dhāraṁ pavecchante,</div> </td> </tr> <tr> <td> <div class="G">phalaṁ toseti kassakaṁ.</div> </td> </tr> </table> </div>
</div>
<div class="q" id="p_19Pv_353"> <div class="divNumber">328.</div> <div class="p"> <table class="singleColumn"> <tr> <td> <div class="pN">353</div> <div class="G">Tatheva sīlavantesu,</div> </td> </tr> <tr> <td> <div class="G">guṇavantesu tādisu;</div> </td> </tr> <tr> <td> <div class="G">Appakampi kataṁ kāraṁ,</div> </td> </tr> <tr> <td> <div class="G">puññaṁ hoti mahapphalan”ti.</div> </td> </tr> </table> </div>
</div>
<div class="q" id="p_19Pv_354"> <div class="divNumber">329.</div> <div class="p"> <table class="singleColumn"> <tr> <td> <div class="pN">354</div> <div class="G">Viceyya dānaṁ dātabbaṁ,</div> </td> </tr> <tr> <td> <div class="G">yattha dinnaṁ mahapphalaṁ;</div> </td> </tr> <tr> <td> <div class="G">Viceyya dānaṁ datvāna,</div> </td> </tr> <tr> <td> <div class="G">saggaṁ gacchanti dāyakā.</div> </td> </tr> </table> </div>
</div>
<div class="q" id="p_19Pv_355"> <div class="divNumber">330.</div> <div class="p"> <table class="singleColumn"> <tr> <td> <div class="pN">355</div> <div class="G">Viceyya dānaṁ sugatappasatthaṁ,</div> </td> </tr> <tr> <td> <div class="G">Ye dakkhiṇeyyā idha jīvaloke;</div> </td> </tr> <tr> <td> <div class="G">Etesu dinnāni mahapphalāni,</div> </td> </tr> <tr> <td> <div class="G">Bījāni vuttāni yathā sukhetteti.</div> </td> </tr> </table> </div>
</div>
<div class="CENTER" id="p_19Pv_356">
<span class="pN">356</span>Aṅkurapetavatthu navamaṁ.</div>
</html>
