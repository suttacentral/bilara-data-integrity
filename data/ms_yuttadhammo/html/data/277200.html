<html>
<div class="i">1.3.2.8 Rāhulovādasutta</div>
<div class="h">Saḷāyatanasaṁyutta</div>
<div class="h">Tatiyapaṇṇāsaka</div>
<div class="h">Lokakāmaguṇavagga</div>
<div class="h">Rāhulovādasutta</div>
<div class="q" id="p_13S4_664"> <div class="divNumber">121.</div> <div class="p">
<span class="pN">664</span>Ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Atha kho bhagavato rahogatassa paṭisallīnassa evaṁ cetaso parivitakko udapādi— “paripakkā kho rāhulassa vimuttiparipācaniyā dhammā; yannūnāhaṁ rāhulaṁ uttariṁ āsavānaṁ khaye vineyyan”ti. Atha kho bhagavā pubbaṇhasamayaṁ nivāsetvā pattacīvaramādāya sāvatthiyaṁ piṇḍāya caritvā pacchābhattaṁ piṇḍapātapaṭikkanto āyasmantaṁ rāhulaṁ āmantesi— “gaṇhāhi, rāhula, nisīdanaṁ. Yena andhavanaṁ tenupasaṅkamissāma divāvihārāyā”ti. “Evaṁ, bhante”ti kho āyasmā rāhulo bhagavato paṭissutvā nisīdanaṁ ādāya bhagavantaṁ piṭṭhito piṭṭhito anubandhi. </div>
</div>
<div class="q" id="p_13S4_665"> <div class="p">
<span class="pN">665</span>Tena kho pana samayena anekāni devatāsahassāni bhagavantaṁ anubandhāni honti— “ajja bhagavā āyasmantaṁ rāhulaṁ uttariṁ āsavānaṁ khaye vinessatī”ti. Atha kho bhagavā andhavanaṁ ajjhogāhetvā aññatarasmiṁ rukkhamūle paññatte āsane nisīdi. Āyasmāpi kho rāhulo bhagavantaṁ abhivādetvā ekamantaṁ nisīdi. Ekamantaṁ nisinnaṁ kho āyasmantaṁ rāhulaṁ bhagavā etadavoca— </div>
</div>
<div class="q" id="p_13S4_666"> <div class="p">
<span class="pN">666</span>“Taṁ kiṁ maññasi, rāhula, cakkhu niccaṁ vā aniccaṁ vā”ti? </div>
</div>
<div class="q" id="p_13S4_667"> <div class="p">
<span class="pN">667</span>“Aniccaṁ, bhante”. </div>
</div>
<div class="q" id="p_13S4_668"> <div class="p">
<span class="pN">668</span>“Yaṁ panāniccaṁ dukkhaṁ vā taṁ sukhaṁ vā”ti? </div>
</div>
<div class="q" id="p_13S4_669"> <div class="p">
<span class="pN">669</span>“Dukkhaṁ, bhante”. </div>
</div>
<div class="q" id="p_13S4_670"> <div class="p">
<span class="pN">670</span>“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ— ‘etaṁ mama, esohamasmi, eso me attā’”ti? </div>
</div>
<div class="q" id="p_13S4_671"> <div class="p">
<span class="pN">671</span>“No hetaṁ, bhante”. ( ) </div>
</div>
<div class="q" id="p_13S4_672"> <div class="p">
<span class="pN">672</span>“Rūpā niccā vā aniccā vā”ti? </div>
</div>
<div class="q" id="p_13S4_673"> <div class="p">
<span class="pN">673</span>“Aniccā, bhante” …pe…. </div>
</div>
<div class="q" id="p_13S4_674"> <div class="p">
<span class="pN">674</span>“Cakkhuviññāṇaṁ niccaṁ vā aniccaṁ vā”ti? </div>
</div>
<div class="q" id="p_13S4_675"> <div class="p">
<span class="pN">675</span>“Aniccaṁ, bhante” …pe…. </div>
</div>
<div class="q" id="p_13S4_676"> <div class="p">
<span class="pN">676</span>“Cakkhusamphasso nicco vā anicco vā”ti? </div>
</div>
<div class="q" id="p_13S4_677"> <div class="p">
<span class="pN">677</span>“Anicco, bhante” …pe…. </div>
</div>
<div class="q" id="p_13S4_678"> <div class="p">
<span class="pN">678</span>“Yampidaṁ cakkhusamphassapaccayā uppajjati vedanāgataṁ, saññāgataṁ, saṅkhāragataṁ, viññāṇagataṁ, tampi niccaṁ vā aniccaṁ vā”ti? </div>
</div>
<div class="q" id="p_13S4_679"> <div class="p">
<span class="pN">679</span>“Aniccaṁ, bhante”. </div>
</div>
<div class="q" id="p_13S4_680"> <div class="p">
<span class="pN">680</span>“Yaṁ panāniccaṁ dukkhaṁ vā taṁ sukhaṁ vā”ti? </div>
</div>
<div class="q" id="p_13S4_681"> <div class="p">
<span class="pN">681</span>“Dukkhaṁ, bhante”. </div>
</div>
<div class="q" id="p_13S4_682"> <div class="p">
<span class="pN">682</span>“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ— ‘etaṁ mama, esohamasmi, eso me attā’”ti? </div>
</div>
<div class="q" id="p_13S4_683"> <div class="p">
<span class="pN">683</span>“No hetaṁ, bhante” …pe…. </div>
</div>
<div class="q" id="p_13S4_684"> <div class="p">
<span class="pN">684</span>“Jivhā niccā vā aniccā vā”ti? </div>
</div>
<div class="q" id="p_13S4_685"> <div class="p">
<span class="pN">685</span>“Aniccā, bhante” …pe…. </div>
</div>
<div class="q" id="p_13S4_686"> <div class="p">
<span class="pN">686</span>“Jivhāviññāṇaṁ niccaṁ vā aniccaṁ vā”ti? </div>
</div>
<div class="q" id="p_13S4_687"> <div class="p">
<span class="pN">687</span>“Aniccaṁ, bhante” …pe…. </div>
</div>
<div class="q" id="p_13S4_688"> <div class="p">
<span class="pN">688</span>“Jivhāsamphasso nicco vā anicco vā”ti? </div>
</div>
<div class="q" id="p_13S4_689"> <div class="p">
<span class="pN">689</span>“Anicco, bhante” …pe…. </div>
</div>
<div class="q" id="p_13S4_690"> <div class="p">
<span class="pN">690</span>“Yampidaṁ jivhāsamphassapaccayā uppajjati vedanāgataṁ, saññāgataṁ, saṅkhāragataṁ, viññāṇagataṁ, tampi niccaṁ vā aniccaṁ vā”ti? </div>
</div>
<div class="q" id="p_13S4_691"> <div class="p">
<span class="pN">691</span>“Aniccaṁ, bhante”. </div>
</div>
<div class="q" id="p_13S4_692"> <div class="p">
<span class="pN">692</span>“Yaṁ panāniccaṁ dukkhaṁ vā taṁ sukhaṁ vā”ti? </div>
</div>
<div class="q" id="p_13S4_693"> <div class="p">
<span class="pN">693</span>“Dukkhaṁ, bhante”. </div>
</div>
<div class="q" id="p_13S4_694"> <div class="p">
<span class="pN">694</span>“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ— ‘etaṁ mama, esohamasmi, eso me attā’”ti? </div>
</div>
<div class="q" id="p_13S4_695"> <div class="p">
<span class="pN">695</span>“No hetaṁ, bhante” …pe…. </div>
</div>
<div class="q" id="p_13S4_696"> <div class="p">
<span class="pN">696</span>“Mano nicco vā anicco vā”ti? </div>
</div>
<div class="q" id="p_13S4_697"> <div class="p">
<span class="pN">697</span>“Anicco, bhante”. </div>
</div>
<div class="q" id="p_13S4_698"> <div class="p">
<span class="pN">698</span>“Yaṁ panāniccaṁ dukkhaṁ vā taṁ sukhaṁ vā”ti? </div>
</div>
<div class="q" id="p_13S4_699"> <div class="p">
<span class="pN">699</span>“Dukkhaṁ, bhante”. </div>
</div>
<div class="q" id="p_13S4_700"> <div class="p">
<span class="pN">700</span>“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ ‘etaṁ mama, esohamasmi, eso me attā’”ti? </div>
</div>
<div class="q" id="p_13S4_701"> <div class="p">
<span class="pN">701</span>“No hetaṁ, bhante”. </div>
</div>
<div class="q" id="p_13S4_702"> <div class="p">
<span class="pN">702</span>“Dhammā niccā vā aniccā vā”ti? </div>
</div>
<div class="q" id="p_13S4_703"> <div class="p">
<span class="pN">703</span>“Aniccā, bhante” …pe…. </div>
</div>
<div class="q" id="p_13S4_704"> <div class="p">
<span class="pN">704</span>“Manoviññāṇaṁ niccaṁ vā aniccaṁ vā”ti? </div>
</div>
<div class="q" id="p_13S4_705"> <div class="p">
<span class="pN">705</span>“Aniccaṁ, bhante” …pe…. </div>
</div>
<div class="q" id="p_13S4_706"> <div class="p">
<span class="pN">706</span>“Manosamphasso nicco vā anicco vā”ti? </div>
</div>
<div class="q" id="p_13S4_707"> <div class="p">
<span class="pN">707</span>“Anicco, bhante” …pe…. </div>
</div>
<div class="q" id="p_13S4_708"> <div class="p">
<span class="pN">708</span>“Yampidaṁ manosamphassapaccayā uppajjati vedanāgataṁ, saññāgataṁ, saṅkhāragataṁ, viññāṇagataṁ, tampi niccaṁ vā aniccaṁ vā”ti? </div>
</div>
<div class="q" id="p_13S4_709"> <div class="p">
<span class="pN">709</span>“Aniccaṁ, bhante”. </div>
</div>
<div class="q" id="p_13S4_710"> <div class="p">
<span class="pN">710</span>“Yaṁ panāniccaṁ dukkhaṁ vā taṁ sukhaṁ vā”ti? </div>
</div>
<div class="q" id="p_13S4_711"> <div class="p">
<span class="pN">711</span>“Dukkhaṁ, bhante”. </div>
</div>
<div class="q" id="p_13S4_712"> <div class="p">
<span class="pN">712</span>“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ— ‘etaṁ mama, esohamasmi, eso me attā’”ti? </div>
</div>
<div class="q" id="p_13S4_713"> <div class="p">
<span class="pN">713</span>“No hetaṁ, bhante”. </div>
</div>
<div class="q" id="p_13S4_714"> <div class="p">
<span class="pN">714</span>“Evaṁ passaṁ, rāhula, sutavā ariyasāvako cakkhusmimpi nibbindati, rūpesupi nibbindati, cakkhuviññāṇepi nibbindati, cakkhusamphassepi nibbindati, yampidaṁ cakkhusamphassapaccayā uppajjati vedanāgataṁ saññāgataṁ saṅkhāragataṁ viññāṇagataṁ tasmimpi nibbindati…pe… jivhāyapi nibbindati, rasesupi nibbindati, jivhāviññāṇepi nibbindati, jivhāsamphassepi nibbindati, yampidaṁ jivhāsamphassapaccayā uppajjati vedanāgataṁ saññāgataṁ saṅkhāragataṁ viññāṇagataṁ tasmimpi nibbindati…pe…. </div>
</div>
<div class="q" id="p_13S4_715"> <div class="p">
<span class="pN">715</span>Manasmimpi nibbindati, dhammesupi nibbindati, manoviññāṇepi nibbindati, manosamphassepi nibbindati, yampidaṁ manosamphassapaccayā uppajjati vedanāgataṁ saññāgataṁ saṅkhāragataṁ viññāṇagataṁ tasmimpi nibbindati. Nibbindaṁ virajjati; virāgā vimuccati; vimuttasmiṁ vimuttamiti ñāṇaṁ hoti. ‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānātī”ti. </div>
</div>
<div class="q" id="p_13S4_716"> <div class="p">
<span class="pN">716</span>Idamavoca bhagavā. Attamano āyasmā rāhulo bhagavato bhāsitaṁ abhinandi. Imasmiñca pana veyyākaraṇasmiṁ bhaññamāne āyasmato rāhulassa anupādāya āsavehi cittaṁ vimucci. Anekānañca devatāsahassānaṁ virajaṁ vītamalaṁ dhammacakkhuṁ udapādi— “yaṁ kiñci samudayadhammaṁ sabbaṁ taṁ nirodhadhamman”ti. </div>
</div>
<div class="CENTER" id="p_13S4_717">
<span class="pN">717</span>Aṭṭhamaṁ.</div>
</html>
