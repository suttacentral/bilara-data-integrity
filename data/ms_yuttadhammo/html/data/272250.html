<html>
<div class="i">20.1 Avippavāsapañhā</div>
<div class="h">Sedamocanagāthā</div>
<div class="h">Avippavāsapañhā</div>
<div class="q" id="p_5V_2342"> <div class="divNumber">479.</div> <div class="p"> <table class="singleColumn"> <tr> <td> <div class="pN">2342</div> <div class="G">Asaṁvāso bhikkhūhi ca bhikkhunīhi ca,</div> </td> </tr> <tr> <td> <div class="G">Sambhogo ekacco tahiṁ na labbhati;</div> </td> </tr> <tr> <td> <div class="G">Avippavāsena anāpatti,</div> </td> </tr> <tr> <td> <div class="G">Pañhā mesā kusalehi cintitā.</div> </td> </tr> </table> </div>
</div>
<div class="q" id="p_5V_2343"> <div class="p"> <table class="singleColumn"> <tr> <td> <div class="pN">2343</div> <div class="G">Avissajjiyaṁ avebhaṅgiyaṁ,</div> </td> </tr> <tr> <td> <div class="G">Pañca vuttā mahesinā;</div> </td> </tr> <tr> <td> <div class="G">Vissajjantassa paribhuñjantassa anāpatti,</div> </td> </tr> <tr> <td> <div class="G">Pañhā mesā kusalehi cintitā.</div> </td> </tr> </table> </div>
</div>
<div class="q" id="p_5V_2344"> <div class="p"> <table class="singleColumn"> <tr> <td> <div class="pN">2344</div> <div class="G">Dasa puggale na vadāmi,</div> </td> </tr> <tr> <td> <div class="G">Ekādasa vivajjiya;</div> </td> </tr> <tr> <td> <div class="G">Vuḍḍhaṁ vandantassa āpatti,</div> </td> </tr> <tr> <td> <div class="G">Pañhā mesā kusalehi cintitā.</div> </td> </tr> </table> </div>
</div>
<div class="q" id="p_5V_2345"> <div class="p"> <table class="singleColumn"> <tr> <td> <div class="pN">2345</div> <div class="G">Na ukkhittako na ca pana pārivāsiko,</div> </td> </tr> <tr> <td> <div class="G">Na saṁghabhinno na ca pana pakkhasaṅkanto;</div> </td> </tr> <tr> <td> <div class="G">Samānasaṁvāsakabhūmiyā ṭhito,</div> </td> </tr> <tr> <td> <div class="G">Kathaṁ nu sikkhāya asādhāraṇo siyā;</div> </td> </tr> <tr> <td> <div class="G">Pañhā mesā kusalehi cintitā.</div> </td> </tr> </table> </div>
</div>
<div class="q" id="p_5V_2346"> <div class="p"> <table class="singleColumn"> <tr> <td> <div class="pN">2346</div> <div class="G">Upeti dhammaṁ paripucchamāno,</div> </td> </tr> <tr> <td> <div class="G">Kusalaṁ atthūpasañhitaṁ;</div> </td> </tr> <tr> <td> <div class="G">Na jīvati na mato na nibbuto,</div> </td> </tr> <tr> <td> <div class="G">Taṁ puggalaṁ katamaṁ vadanti buddhā;</div> </td> </tr> <tr> <td> <div class="G">Pañhā mesā kusalehi cintitā.</div> </td> </tr> </table> </div>
</div>
<div class="q" id="p_5V_2347"> <div class="p"> <table class="singleColumn"> <tr> <td> <div class="pN">2347</div> <div class="G">Ubbhakkhake na vadāmi,</div> </td> </tr> <tr> <td> <div class="G">Adho nābhiṁ vivajjiya;</div> </td> </tr> <tr> <td> <div class="G">Methunadhammapaccayā,</div> </td> </tr> <tr> <td> <div class="G">Kathaṁ pārājiko siyā;</div> </td> </tr> <tr> <td> <div class="G">Pañhā mesā kusalehi cintitā.</div> </td> </tr> </table> </div>
</div>
<div class="q" id="p_5V_2348"> <div class="p"> <table class="singleColumn"> <tr> <td> <div class="pN">2348</div> <div class="G">Bhikkhu saññācikāya kuṭiṁ karoti,</div> </td> </tr> <tr> <td> <div class="G">Adesitavatthukaṁ pamāṇātikkantaṁ;</div> </td> </tr> <tr> <td> <div class="G">Sārambhaṁ aparikkamanaṁ anāpatti,</div> </td> </tr> <tr> <td> <div class="G">Pañhā mesā kusalehi cintitā.</div> </td> </tr> </table> </div>
</div>
<div class="q" id="p_5V_2349"> <div class="p"> <table class="singleColumn"> <tr> <td> <div class="pN">2349</div> <div class="G">Bhikkhu saññācikāya kuṭiṁ karoti,</div> </td> </tr> <tr> <td> <div class="G">Desitavatthukaṁ pamāṇikaṁ;</div> </td> </tr> <tr> <td> <div class="G">Anārambhaṁ saparikkamanaṁ āpatti,</div> </td> </tr> <tr> <td> <div class="G">Pañhā mesā kusalehi cintitā.</div> </td> </tr> </table> </div>
</div>
<div class="q" id="p_5V_2350"> <div class="p"> <table class="singleColumn"> <tr> <td> <div class="pN">2350</div> <div class="G">Na kāyikaṁ kiñci payogamācare,</div> </td> </tr> <tr> <td> <div class="G">Na cāpi vācāya pare bhaṇeyya;</div> </td> </tr> <tr> <td> <div class="G">Āpajjeyya garukaṁ chejjavatthuṁ,</div> </td> </tr> <tr> <td> <div class="G">Pañhā mesā kusalehi cintitā.</div> </td> </tr> </table> </div>
</div>
<div class="q" id="p_5V_2351"> <div class="p"> <table class="singleColumn"> <tr> <td> <div class="pN">2351</div> <div class="G">Na kāyikaṁ vācasikañca kiñci,</div> </td> </tr> <tr> <td> <div class="G">Manasāpi santo na kareyya pāpaṁ;</div> </td> </tr> <tr> <td> <div class="G">So nāsito kinti sunāsito bhave,</div> </td> </tr> <tr> <td> <div class="G">Pañhā mesā kusalehi cintitā.</div> </td> </tr> </table> </div>
</div>
<div class="q" id="p_5V_2352"> <div class="p"> <table class="singleColumn"> <tr> <td> <div class="pN">2352</div> <div class="G">Anālapanto manujena kenaci,</div> </td> </tr> <tr> <td> <div class="G">Vācāgiraṁ no ca pare bhaṇeyya;</div> </td> </tr> <tr> <td> <div class="G">Āpajjeyya vācasikaṁ na kāyikaṁ,</div> </td> </tr> <tr> <td> <div class="G">Pañhā mesā kusalehi cintitā.</div> </td> </tr> </table> </div>
</div>
<div class="q" id="p_5V_2353"> <div class="p"> <table class="singleColumn"> <tr> <td> <div class="pN">2353</div> <div class="G">Sikkhāpadā buddhavarena vaṇṇitā,</div> </td> </tr> <tr> <td> <div class="G">Saṁghādisesā caturo bhaveyyuṁ;</div> </td> </tr> <tr> <td> <div class="G">Āpajjeyya ekapayogena sabbe,</div> </td> </tr> <tr> <td> <div class="G">Pañhā mesā kusalehi cintitā.</div> </td> </tr> </table> </div>
</div>
<div class="q" id="p_5V_2354"> <div class="p"> <table class="singleColumn"> <tr> <td> <div class="pN">2354</div> <div class="G">Ubho ekato upasampannā,</div> </td> </tr> <tr> <td> <div class="G">Ubhinnaṁ hatthato cīvaraṁ paṭiggaṇheyya;</div> </td> </tr> <tr> <td> <div class="G">Siyā āpattiyo nānā,</div> </td> </tr> <tr> <td> <div class="G">Pañhā mesā kusalehi cintitā.</div> </td> </tr> </table> </div>
</div>
<div class="q" id="p_5V_2355"> <div class="p"> <table class="singleColumn"> <tr> <td> <div class="pN">2355</div> <div class="G">Caturo janā saṁvidhāya,</div> </td> </tr> <tr> <td> <div class="G">Garubhaṇḍaṁ avāharuṁ;</div> </td> </tr> <tr> <td> <div class="G">Tayo pārājikā eko na pārājiko,</div> </td> </tr> <tr> <td> <div class="G">Pañhā mesā kusalehi cintitā.</div> </td> </tr> </table> </div>
</div>
</html>
