<html>
<div class="i">1.1.8 Vibhaṅgasutta</div>
<div class="h">Maggasaṁyutta</div>
<div class="h">Avijjāvagga</div>
<div class="h">Vibhaṅgasutta</div>
<div class="q" id="p_14S5_40"> <div class="divNumber">8.</div> <div class="p">
<span class="pN">40</span>Sāvatthinidānaṁ. “Ariyaṁ vo, bhikkhave, aṭṭhaṅgikaṁ maggaṁ desessāmi vibhajissāmi. Taṁ suṇātha, sādhukaṁ manasi karotha, bhāsissāmī”ti. “Evaṁ, bhante”ti kho te bhikkhū bhagavato paccassosuṁ. Bhagavā etadavoca—  </div>
</div>
<div class="q" id="p_14S5_41"> <div class="p">
<span class="pN">41</span>“Katamo ca, bhikkhave, ariyo aṭṭhaṅgiko maggo? Seyyathidaṁ—  sammādiṭṭhi…pe…  sammāsamādhi. </div>
</div>
<div class="q" id="p_14S5_42"> <div class="p">
<span class="pN">42</span>Katamā ca, bhikkhave, sammādiṭṭhi? Yaṁ kho, bhikkhave, dukkhe ñāṇaṁ, dukkhasamudaye ñāṇaṁ, dukkhanirodhe ñāṇaṁ, dukkhanirodhagāminiyā paṭipadāya ñāṇaṁ—  ayaṁ vuccati, bhikkhave, sammādiṭṭhi. </div>
</div>
<div class="q" id="p_14S5_43"> <div class="p">
<span class="pN">43</span>Katamo ca, bhikkhave, sammāsaṅkappo? Yo kho, bhikkhave, nekkhammasaṅkappo, abyāpādasaṅkappo, avihiṁsāsaṅkappo—  ayaṁ vuccati, bhikkhave, sammāsaṅkappo. </div>
</div>
<div class="q" id="p_14S5_44"> <div class="p">
<span class="pN">44</span>Katamā ca, bhikkhave, sammāvācā? Yā kho, bhikkhave, musāvādā veramaṇī, pisuṇāya vācāya veramaṇī, pharusāya vācāya veramaṇī, samphappalāpā veramaṇī—  ayaṁ vuccati, bhikkhave, sammāvācā. </div>
</div>
<div class="q" id="p_14S5_45"> <div class="p">
<span class="pN">45</span>Katamo ca, bhikkhave, sammākammanto? Yā kho, bhikkhave, pāṇātipātā veramaṇī, adinnādānā veramaṇī, abrahmacariyā veramaṇī—  ayaṁ vuccati, bhikkhave, sammākammanto. </div>
</div>
<div class="q" id="p_14S5_46"> <div class="p">
<span class="pN">46</span>Katamo ca, bhikkhave, sammāājīvo? Idha, bhikkhave, ariyasāvako micchāājīvaṁ pahāya sammāājīvena jīvitaṁ kappeti—  ayaṁ vuccati, bhikkhave, sammāājīvo. </div>
</div>
<div class="q" id="p_14S5_47"> <div class="p">
<span class="pN">47</span>Katamo ca, bhikkhave, sammāvāyāmo? Idha, bhikkhave, bhikkhu anuppannānaṁ pāpakānaṁ akusalānaṁ dhammānaṁ anuppādāya chandaṁ janeti vāyamati vīriyaṁ ārabhati cittaṁ paggaṇhāti padahati, uppannānaṁ pāpakānaṁ akusalānaṁ dhammānaṁ pahānāya chandaṁ janeti…pe…  anuppannānaṁ kusalānaṁ dhammānaṁ uppādāya chandaṁ janeti…pe…  uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti vāyamati vīriyaṁ ārabhati cittaṁ paggaṇhāti padahati—  ayaṁ vuccati, bhikkhave, sammāvāyāmo. </div>
</div>
<div class="q" id="p_14S5_48"> <div class="p">
<span class="pN">48</span>Katamā ca, bhikkhave, sammāsati? Idha, bhikkhave, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṁ; vedanāsu vedanānupassī viharati ātāpī sampajāno satimā, vineyya loke abhijjhādomanassaṁ; citte cittānupassī viharati ātāpī sampajāno satimā, vineyya loke abhijjhādomanassaṁ; dhammesu dhammānupassī viharati ātāpī sampajāno satimā, vineyya loke abhijjhādomanassaṁ—  ayaṁ vuccati, bhikkhave, sammāsati. </div>
</div>
<div class="q" id="p_14S5_49"> <div class="p">
<span class="pN">49</span>Katamo ca, bhikkhave, sammāsamādhi? Idha, bhikkhave, bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati. Vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati. Pītiyā ca virāgā upekkhako ca viharati sato ca sampajāno, sukhañca kāyena paṭisaṁvedeti, yaṁ taṁ ariyā ācikkhanti—  ‘upekkhako satimā sukhavihārī’ti tatiyaṁ jhānaṁ upasampajja viharati. Sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati—  ayaṁ vuccati, bhikkhave, sammāsamādhī”ti. </div>
</div>
<div class="CENTER" id="p_14S5_50">
<span class="pN">50</span>Aṭṭhamaṁ.</div>
</html>
