<html>
<div class="i">3.7 Antarāyeanāpattivassacchedavāra</div>
<div class="h">Vassūpanāyikakkhandhaka</div>
<div class="h">Antarāyeanāpattivassacchedavāra</div>
<div class="q" id="p_3V_876"> <div class="divNumber">200.</div> <div class="p">
<span class="pN">876</span>Tena kho pana samayena kosalesu janapade aññatarasmiṁ āvāse vassūpagatā bhikkhū vāḷehi ubbāḷhā honti. Gaṇhiṁsupi paripātiṁsupi. Bhagavato etamatthaṁ ārocesuṁ. </div>
</div>
<div class="q" id="p_3V_877"> <div class="p">
<span class="pN">877</span>“Idha pana, bhikkhave, vassūpagatā bhikkhū vāḷehi ubbāḷhā honti. Gaṇhantipi paripātentipi. Eseva antarāyoti pakkamitabbaṁ. Anāpatti vassacchedassa. </div>
</div>
<div class="q" id="p_3V_878"> <div class="p">
<span class="pN">878</span>Idha pana, bhikkhave, vassūpagatā bhikkhū sarīsapehi ubbāḷhā honti. Ḍaṁsantipi paripātentipi. Eseva antarāyoti pakkamitabbaṁ. Anāpatti vassacchedassa. </div>
</div>
<div class="q" id="p_3V_879"> <div class="p">
<span class="pN">879</span>Idha pana, bhikkhave, vassūpagatā bhikkhū corehi ubbāḷhā honti. Vilumpantipi ākoṭentipi. Eseva antarāyoti pakkamitabbaṁ. Anāpatti vassacchedassa. </div>
</div>
<div class="q" id="p_3V_880"> <div class="p">
<span class="pN">880</span>Idha pana, bhikkhave, vassūpagatā bhikkhū pisācehi ubbāḷhā honti. Āvisantipi hanantipi. Eseva antarāyoti pakkamitabbaṁ. Anāpatti vassacchedassa. </div>
</div>
<div class="q" id="p_3V_881"> <div class="p">
<span class="pN">881</span>Idha pana, bhikkhave, vassūpagatānaṁ bhikkhūnaṁ gāmo agginā daḍḍho hoti. Bhikkhū piṇḍakena kilamanti. Eseva antarāyoti pakkamitabbaṁ. Anāpatti vassacchedassa. </div>
</div>
<div class="q" id="p_3V_882"> <div class="p">
<span class="pN">882</span>Idha pana, bhikkhave, vassūpagatānaṁ bhikkhūnaṁ senāsanaṁ agginā daḍḍhaṁ hoti. Bhikkhū senāsanena kilamanti. Eseva antarāyoti pakkamitabbaṁ. Anāpatti vassacchedassa. </div>
</div>
<div class="q" id="p_3V_883"> <div class="p">
<span class="pN">883</span>Idha pana, bhikkhave, vassūpagatānaṁ bhikkhūnaṁ gāmo udakena vūḷho hoti. Bhikkhū piṇḍakena kilamanti. Eseva antarāyoti pakkamitabbaṁ. Anāpatti vassacchedassa. </div>
</div>
<div class="q" id="p_3V_884"> <div class="p">
<span class="pN">884</span>Idha pana, bhikkhave, vassūpagatānaṁ bhikkhūnaṁ senāsanaṁ udakena vūḷhaṁ hoti. Bhikkhū senāsanena kilamanti. Eseva antarāyoti pakkamitabbaṁ. Anāpatti vassacchedassā”ti. </div>
</div>
<div class="q" id="p_3V_885"> <div class="divNumber">201.</div> <div class="p">
<span class="pN">885</span>Tena kho pana samayena aññatarasmiṁ āvāse vassūpagatānaṁ bhikkhūnaṁ gāmo corehi vuṭṭhāsi. Bhagavato etamatthaṁ ārocesuṁ. “Anujānāmi, bhikkhave, yena gāmo tena gantun”ti. </div>
</div>
<div class="q" id="p_3V_886"> <div class="p">
<span class="pN">886</span>Gāmo dvedhā bhijjittha. Bhagavato etamatthaṁ ārocesuṁ. “Anujānāmi, bhikkhave, yena bahutarā tena gantun”ti. </div>
</div>
<div class="q" id="p_3V_887"> <div class="p">
<span class="pN">887</span>Bahutarā assaddhā honti appasannā. Bhagavato etamatthaṁ ārocesuṁ. “Anujānāmi, bhikkhave, yena saddhā pasannā tena gantun”ti. </div>
</div>
<div class="q" id="p_3V_888"> <div class="p">
<span class="pN">888</span>Tena kho pana samayena kosalesu janapade aññatarasmiṁ āvāse vassūpagatā bhikkhū na labhiṁsu lūkhassa vā paṇītassa vā bhojanassa yāvadatthaṁ pāripūriṁ. Bhagavato etamatthaṁ ārocesuṁ. </div>
</div>
<div class="q" id="p_3V_889"> <div class="p">
<span class="pN">889</span>“Idha pana, bhikkhave, vassūpagatā bhikkhū na labhanti lūkhassa vā paṇītassa vā bhojanassa yāvadatthaṁ pāripūriṁ. Eseva antarāyoti pakkamitabbaṁ. Anāpatti vassacchedassa. </div>
</div>
<div class="q" id="p_3V_890"> <div class="p">
<span class="pN">890</span>Idha pana, bhikkhave, vassūpagatā bhikkhū labhanti lūkhassa vā paṇītassa vā bhojanassa yāvadatthaṁ pāripūriṁ, na labhanti sappāyāni bhojanāni. Eseva antarāyoti pakkamitabbaṁ. Anāpatti vassacchedassa. </div>
</div>
<div class="q" id="p_3V_891"> <div class="p">
<span class="pN">891</span>Idha pana, bhikkhave, vassūpagatā bhikkhū labhanti lūkhassa vā paṇītassa vā bhojanassa yāvadatthaṁ pāripūriṁ, labhanti sappāyāni bhojanāni, na labhanti sappāyāni bhesajjāni. Eseva antarāyoti pakkamitabbaṁ. Anāpatti vassacchedassa. </div>
</div>
<div class="q" id="p_3V_892"> <div class="p">
<span class="pN">892</span>Idha pana, bhikkhave, vassūpagatā bhikkhū labhanti lūkhassa vā paṇītassa vā bhojanassa yāvadatthaṁ pāripūriṁ, labhanti sappāyāni bhojanāni, labhanti sappāyāni bhesajjāni, na labhanti patirūpaṁ upaṭṭhākaṁ. Eseva antarāyoti pakkamitabbaṁ. Anāpatti vassacchedassa. </div>
</div>
<div class="q" id="p_3V_893"> <div class="p">
<span class="pN">893</span>Idha pana, bhikkhave, vassūpagataṁ bhikkhuṁ itthī nimanteti—  ‘ehi, bhante, hiraññaṁ vā te demi, suvaṇṇaṁ vā te demi, khettaṁ vā te demi, vatthuṁ vā te demi, gāvuṁ vā te demi, gāviṁ vā te demi, dāsaṁ vā te demi, dāsiṁ vā te demi, dhītaraṁ vā te demi bhariyatthāya, ahaṁ vā te bhariyā homi, aññaṁ vā te bhariyaṁ ānemī’ti. Tatra ce bhikkhuno evaṁ hoti—  ‘lahuparivattaṁ kho cittaṁ vuttaṁ bhagavatā, siyāpi me brahmacariyassa antarāyo’ti, pakkamitabbaṁ. Anāpatti vassacchedassa. </div>
</div>
<div class="q" id="p_3V_894"> <div class="p">
<span class="pN">894</span>Idha pana, bhikkhave, vassūpagataṁ bhikkhuṁ vesī nimanteti…pe…  thullakumārī nimanteti…  paṇḍako nimanteti…  ñātakā nimantenti…  rājāno nimantenti…  corā nimantenti…  dhuttā nimantenti—  ‘ehi, bhante, hiraññaṁ vā te dema, suvaṇṇaṁ vā te dema, khettaṁ vā te dema, vatthuṁ vā te dema, gāvuṁ vā te dema, gāviṁ vā te dema, dāsaṁ vā te dema, dāsiṁ vā te dema, dhītaraṁ vā te dema bhariyatthāya, aññaṁ vā te bhariyaṁ ānemā’ti. Tatra ce bhikkhuno evaṁ hoti—  ‘lahuparivattaṁ kho cittaṁ vuttaṁ bhagavatā, siyāpi me brahmacariyassa antarāyo’ti, pakkamitabbaṁ. Anāpatti vassacchedassa. </div>
</div>
<div class="q" id="p_3V_895"> <div class="p">
<span class="pN">895</span>Idha pana, bhikkhave, vassūpagato bhikkhu assāmikaṁ nidhiṁ passati. Tatra ce bhikkhuno evaṁ hoti—  ‘lahuparivattaṁ kho cittaṁ vuttaṁ bhagavatā, siyāpi me brahmacariyassa antarāyo’ti, pakkamitabbaṁ. Anāpatti vassacchedassa. </div>
</div>
</html>
