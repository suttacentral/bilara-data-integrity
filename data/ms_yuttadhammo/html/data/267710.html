<html>
<div class="i">2.5 Pañcadīpadāyikātherīapadāna</div>
<div class="h">Ekūposathikavagga</div>
<div class="h">Pañcadīpadāyikātherīapadāna</div>
<div class="q" id="p_20Ap2_225"> <div class="divNumber">61.</div> <div class="p"> <table class="singleColumn"> <tr> <td> <div class="pN">225</div> <div class="G">“Nagare haṁsavatiyā,</div> </td> </tr> <tr> <td> <div class="G">cārikī āsahaṁ tadā;</div> </td> </tr> <tr> <td> <div class="G">Ārāmena ca ārāmaṁ,</div> </td> </tr> <tr> <td> <div class="G">carāmi kusalatthikā.</div> </td> </tr> </table> </div>
</div>
<div class="q" id="p_20Ap2_226"> <div class="divNumber">62.</div> <div class="p"> <table class="singleColumn"> <tr> <td> <div class="pN">226</div> <div class="G">Kāḷapakkhamhi divase,</div> </td> </tr> <tr> <td> <div class="G">addasaṁ bodhimuttamaṁ;</div> </td> </tr> <tr> <td> <div class="G">Tattha cittaṁ pasādetvā,</div> </td> </tr> <tr> <td> <div class="G">bodhimūle nisīdahaṁ.</div> </td> </tr> </table> </div>
</div>
<div class="q" id="p_20Ap2_227"> <div class="divNumber">63.</div> <div class="p"> <table class="singleColumn"> <tr> <td> <div class="pN">227</div> <div class="G">Garucittaṁ upaṭṭhetvā,</div> </td> </tr> <tr> <td> <div class="G">sire katvāna añjaliṁ;</div> </td> </tr> <tr> <td> <div class="G">Somanassaṁ pavedetvā,</div> </td> </tr> <tr> <td> <div class="G">evaṁ cintesi tāvade.</div> </td> </tr> </table> </div>
</div>
<div class="q" id="p_20Ap2_228"> <div class="divNumber">64.</div> <div class="p"> <table class="singleColumn"> <tr> <td> <div class="pN">228</div> <div class="G">‘Yadi buddho amitaguṇo,</div> </td> </tr> <tr> <td> <div class="G">asamappaṭipuggalo;</div> </td> </tr> <tr> <td> <div class="G">Dassetu pāṭihīraṁ me,</div> </td> </tr> <tr> <td> <div class="G">bodhi obhāsatu ayaṁ’.</div> </td> </tr> </table> </div>
</div>
<div class="q" id="p_20Ap2_229"> <div class="divNumber">65.</div> <div class="p"> <table class="singleColumn"> <tr> <td> <div class="pN">229</div> <div class="G">Saha āvajjite mayhaṁ,</div> </td> </tr> <tr> <td> <div class="G">bodhi pajjali tāvade;</div> </td> </tr> <tr> <td> <div class="G">Sabbasoṇṇamayā āsi,</div> </td> </tr> <tr> <td> <div class="G">disā sabbā virocati.</div> </td> </tr> </table> </div>
</div>
<div class="q" id="p_20Ap2_230"> <div class="divNumber">66.</div> <div class="p"> <table class="singleColumn"> <tr> <td> <div class="pN">230</div> <div class="G">Sattarattindivaṁ tattha,</div> </td> </tr> <tr> <td> <div class="G">bodhimūle nisīdahaṁ;</div> </td> </tr> <tr> <td> <div class="G">Sattame divase patte,</div> </td> </tr> <tr> <td> <div class="G">dīpapūjaṁ akāsahaṁ.</div> </td> </tr> </table> </div>
</div>
<div class="q" id="p_20Ap2_231"> <div class="divNumber">67.</div> <div class="p"> <table class="singleColumn"> <tr> <td> <div class="pN">231</div> <div class="G">Āsanaṁ parivāretvā,</div> </td> </tr> <tr> <td> <div class="G">pañca dīpāni pajjaluṁ;</div> </td> </tr> <tr> <td> <div class="G">Yāva udeti sūriyo,</div> </td> </tr> <tr> <td> <div class="G">dīpā me pajjaluṁ tadā.</div> </td> </tr> </table> </div>
</div>
<div class="q" id="p_20Ap2_232"> <div class="divNumber">68.</div> <div class="p"> <table class="singleColumn"> <tr> <td> <div class="pN">232</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṁ dehaṁ,</div> </td> </tr> <tr> <td> <div class="G">tāvatiṁsamagacchahaṁ.</div> </td> </tr> </table> </div>
</div>
<div class="q" id="p_20Ap2_233"> <div class="divNumber">69.</div> <div class="p"> <table class="singleColumn"> <tr> <td> <div class="pN">233</div> <div class="G">Tattha me sukataṁ byamhaṁ,</div> </td> </tr> <tr> <td> <div class="G">pañcadīpāti vuccati;</div> </td> </tr> <tr> <td> <div class="G">Saṭṭhiyojanamubbedhaṁ,</div> </td> </tr> <tr> <td> <div class="G">tiṁsayojanavitthataṁ.</div> </td> </tr> </table> </div>
</div>
<div class="q" id="p_20Ap2_234"> <div class="divNumber">70.</div> <div class="p"> <table class="singleColumn"> <tr> <td> <div class="pN">234</div> <div class="G">Asaṅkhiyāni dīpāni,</div> </td> </tr> <tr> <td> <div class="G">parivāre jaliṁsu me;</div> </td> </tr> <tr> <td> <div class="G">Yāvatā devabhavanaṁ,</div> </td> </tr> <tr> <td> <div class="G">dīpālokena jotati.</div> </td> </tr> </table> </div>
</div>
<div class="q" id="p_20Ap2_235"> <div class="divNumber">71.</div> <div class="p"> <table class="singleColumn"> <tr> <td> <div class="pN">235</div> <div class="G">Parammukhā nisīditvā,</div> </td> </tr> <tr> <td> <div class="G">yadi icchāmi passituṁ;</div> </td> </tr> <tr> <td> <div class="G">Uddhaṁ adho ca tiriyaṁ,</div> </td> </tr> <tr> <td> <div class="G">sabbaṁ passāmi cakkhunā.</div> </td> </tr> </table> </div>
</div>
<div class="q" id="p_20Ap2_236"> <div class="divNumber">72.</div> <div class="p"> <table class="singleColumn"> <tr> <td> <div class="pN">236</div> <div class="G">Yāvatā abhikaṅkhāmi,</div> </td> </tr> <tr> <td> <div class="G">daṭṭhuṁ sugataduggate;</div> </td> </tr> <tr> <td> <div class="G">Tattha āvaraṇaṁ natthi,</div> </td> </tr> <tr> <td> <div class="G">rukkhesu pabbatesu vā.</div> </td> </tr> </table> </div>
</div>
<div class="q" id="p_20Ap2_237"> <div class="divNumber">73.</div> <div class="p"> <table class="singleColumn"> <tr> <td> <div class="pN">237</div> <div class="G">Asīti devarājūnaṁ,</div> </td> </tr> <tr> <td> <div class="G">mahesittamakārayiṁ;</div> </td> </tr> <tr> <td> <div class="G">Satānaṁ cakkavattīnaṁ,</div> </td> </tr> <tr> <td> <div class="G">mahesittamakārayiṁ.</div> </td> </tr> </table> </div>
</div>
<div class="q" id="p_20Ap2_238"> <div class="divNumber">74.</div> <div class="p"> <table class="singleColumn"> <tr> <td> <div class="pN">238</div> <div class="G">Yaṁ yaṁ yonupapajjāmi,</div> </td> </tr> <tr> <td> <div class="G">devattaṁ atha mānusaṁ;</div> </td> </tr> <tr> <td> <div class="G">Dīpasatasahassāni,</div> </td> </tr> <tr> <td> <div class="G">parivāre jalanti me.</div> </td> </tr> </table> </div>
</div>
<div class="q" id="p_20Ap2_239"> <div class="divNumber">75.</div> <div class="p"> <table class="singleColumn"> <tr> <td> <div class="pN">239</div> <div class="G">Devalokā cavitvāna,</div> </td> </tr> <tr> <td> <div class="G">uppajjiṁ mātukucchiyaṁ;</div> </td> </tr> <tr> <td> <div class="G">Mātukucchigatā santī,</div> </td> </tr> <tr> <td> <div class="G">akkhi me na nimīlati.</div> </td> </tr> </table> </div>
</div>
<div class="q" id="p_20Ap2_240"> <div class="divNumber">76.</div> <div class="p"> <table class="singleColumn"> <tr> <td> <div class="pN">240</div> <div class="G">Dīpasatasahassāni,</div> </td> </tr> <tr> <td> <div class="G">puññakammasamaṅgitā;</div> </td> </tr> <tr> <td> <div class="G">Jalanti sūtikāgehe,</div> </td> </tr> <tr> <td> <div class="G">pañcadīpānidaṁ phalaṁ.</div> </td> </tr> </table> </div>
</div>
<div class="q" id="p_20Ap2_241"> <div class="divNumber">77.</div> <div class="p"> <table class="singleColumn"> <tr> <td> <div class="pN">241</div> <div class="G">Pacchime bhave sampatte,</div> </td> </tr> <tr> <td> <div class="G">mānasaṁ vinivattayiṁ;</div> </td> </tr> <tr> <td> <div class="G">Ajarāmataṁ sītibhāvaṁ,</div> </td> </tr> <tr> <td> <div class="G">nibbānaṁ phassayiṁ ahaṁ.</div> </td> </tr> </table> </div>
</div>
<div class="q" id="p_20Ap2_242"> <div class="divNumber">78.</div> <div class="p"> <table class="singleColumn"> <tr> <td> <div class="pN">242</div> <div class="G">Jātiyā sattavassāhaṁ,</div> </td> </tr> <tr> <td> <div class="G">arahattamapāpuṇiṁ;</div> </td> </tr> <tr> <td> <div class="G">Upasampādayī buddho,</div> </td> </tr> <tr> <td> <div class="G">guṇamaññāya gotamo.</div> </td> </tr> </table> </div>
</div>
<div class="q" id="p_20Ap2_243"> <div class="divNumber">79.</div> <div class="p"> <table class="singleColumn"> <tr> <td> <div class="pN">243</div> <div class="G">Maṇḍape rukkhamūle vā,</div> </td> </tr> <tr> <td> <div class="G">suññāgāre vasantiyā;</div> </td> </tr> <tr> <td> <div class="G">Sadā pajjalate dīpaṁ,</div> </td> </tr> <tr> <td> <div class="G">pañcadīpānidaṁ phalaṁ.</div> </td> </tr> </table> </div>
</div>
<div class="q" id="p_20Ap2_244"> <div class="divNumber">80.</div> <div class="p"> <table class="singleColumn"> <tr> <td> <div class="pN">244</div> <div class="G">Dibbacakkhuvisuddhaṁ me,</div> </td> </tr> <tr> <td> <div class="G">samādhikusalā ahaṁ;</div> </td> </tr> <tr> <td> <div class="G">Abhiññāpāramippattā,</div> </td> </tr> <tr> <td> <div class="G">pañcadīpānidaṁ phalaṁ.</div> </td> </tr> </table> </div>
</div>
<div class="q" id="p_20Ap2_245"> <div class="divNumber">81.</div> <div class="p"> <table class="singleColumn"> <tr> <td> <div class="pN">245</div> <div class="G">Sabbavositavosānā,</div> </td> </tr> <tr> <td> <div class="G">katakiccā anāsavā;</div> </td> </tr> <tr> <td> <div class="G">Pañcadīpā mahāvīra,</div> </td> </tr> <tr> <td> <div class="G">pāde vandāmi cakkhuma.</div> </td> </tr> </table> </div>
</div>
<div class="q" id="p_20Ap2_246"> <div class="divNumber">82.</div> <div class="p"> <table class="singleColumn"> <tr> <td> <div class="pN">246</div> <div class="G">Satasahassito kappe,</div> </td> </tr> <tr> <td> <div class="G">yaṁ dīpamadadiṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">pañcadīpānidaṁ phalaṁ.</div> </td> </tr> </table> </div>
</div>
<div class="q" id="p_20Ap2_247"> <div class="divNumber">83.</div> <div class="p"> <table class="singleColumn"> <tr> <td> <div class="pN">247</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">viharāmi anāsavā.</div> </td> </tr> </table> </div>
</div>
<div class="q" id="p_20Ap2_248"> <div class="divNumber">84.</div> <div class="p"> <table class="singleColumn"> <tr> <td> <div class="pN">248</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap2_249"> <div class="divNumber">85.</div> <div class="p"> <table class="singleColumn"> <tr> <td> <div class="pN">249</div> <div class="G">Paṭisambhidā catasso,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap2_250"> <div class="p">
<span class="pN">250</span>Itthaṁ sudaṁ pañcadīpadāyikā bhikkhunī imā gāthāyo abhāsitthāti. </div>
</div>
<div class="CENTER" id="p_20Ap2_251">
<span class="pN">251</span>Pañcadīpadāyikātheriyāpadānaṁ pañcamaṁ.</div>
</html>
