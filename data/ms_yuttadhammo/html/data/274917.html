<html>
<div class="i">11.2.1 Sahassabhikkhunisaṁghasutta</div>
<div class="h">Sotāpattisaṁyutta</div>
<div class="h">Rājakārāmavagga</div>
<div class="h">Sahassabhikkhunisaṁghasutta</div>
<div class="q" id="p_14S5_1866"> <div class="divNumber">1007.</div> <div class="p">
<span class="pN">1866</span>Ekaṁ samayaṁ bhagavā sāvatthiyaṁ viharati rājakārāme. Atha kho sahassabhikkhunisaṁgho yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. Ekamantaṁ ṭhitā kho tā bhikkhuniyo bhagavā etadavoca— </div>
</div>
<div class="q" id="p_14S5_1867"> <div class="p">
<span class="pN">1867</span>“Catūhi kho, bhikkhuniyo, dhammehi samannāgato ariyasāvako sotāpanno hoti avinipātadhammo niyato sambodhiparāyaṇo. Katamehi catūhi? Idha, bhikkhuniyo, ariyasāvako buddhe aveccappasādena samannāgato hoti— itipi so bhagavā…pe… satthā devamanussānaṁ buddho bhagavāti. Dhamme …pe… saṁghe…pe… ariyakantehi sīlehi samannāgato hoti, akhaṇḍehi…pe… samādhisaṁvattanikehi. Imehi kho, bhikkhuniyo, catūhi dhammehi samannāgato ariyasāvako sotāpanno hoti avinipātadhammo niyato sambodhiparāyaṇo”ti. </div>
</div>
<div class="CENTER" id="p_14S5_1868">
<span class="pN">1868</span>Paṭhamaṁ.</div>
</html>
