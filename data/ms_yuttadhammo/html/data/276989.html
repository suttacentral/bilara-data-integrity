<html>
<div class="i">1.1.5.10 Dutiyanandikkhayasutta</div>
<div class="h">Khandhasaṁyutta</div>
<div class="h">Mūlapaṇṇāsaka</div>
<div class="h">Attadīpavagga</div>
<div class="h">Dutiyanandikkhayasutta</div>
<div class="q" id="p_13S3_225"> <div class="divNumber">52.</div> <div class="p">
<span class="pN">225</span>Sāvatthinidānaṁ. “Rūpaṁ, bhikkhave, yoniso manasi karotha, rūpāniccatañca yathābhūtaṁ samanupassatha. Rūpaṁ, bhikkhave, bhikkhu yoniso manasi karonto, rūpāniccatañca yathābhūtaṁ samanupassanto rūpasmiṁ nibbindati. Nandikkhayā rāgakkhayo, rāgakkhayā nandikkhayo. Nandirāgakkhayā cittaṁ vimuttaṁ suvimuttanti vuccati. Vedanaṁ, bhikkhave, yoniso manasi karotha, vedanāniccatañca yathābhūtaṁ samanupassatha. Vedanaṁ, bhikkhave, bhikkhu yoniso manasi karonto, vedanāniccatañca yathābhūtaṁ samanupassanto vedanāya nibbindati. Nandikkhayā rāgakkhayo, rāgakkhayā nandikkhayo. Nandirāgakkhayā cittaṁ vimuttaṁ suvimuttanti vuccati. Saññaṁ bhikkhave…  saṅkhāre, bhikkhave, yoniso manasi karotha, saṅkhārāniccatañca yathābhūtaṁ samanupassatha. Saṅkhāre, bhikkhave, bhikkhu yoniso manasi karonto, saṅkhārāniccataṁ yathābhūtaṁ samanupassanto saṅkhāresu nibbindati. Nandikkhayā rāgakkhayo, rāgakkhayā nandikkhayo. Nandirāgakkhayā cittaṁ vimuttaṁ suvimuttanti vuccati. Viññāṇaṁ, bhikkhave, yoniso manasi karotha, viññāṇāniccatañca yathābhūtaṁ samanupassatha. Viññāṇaṁ, bhikkhave, bhikkhu yoniso manasi karonto, viññāṇāniccatañca yathābhūtaṁ samanupassanto viññāṇasmiṁ nibbindati. Nandikkhayā rāgakkhayo, rāgakkhayā nandikkhayo. Nandirāgakkhayā cittaṁ vimuttaṁ suvimuttanti vuccatī”ti. </div>
</div>
<div class="CENTER" id="p_13S3_226">
<span class="pN">226</span>Dasamaṁ.</div>
<div class="CENTER" id="p_13S3_227">
<span class="pN">227</span>Attadīpavaggo pañcamo.</div>
<div class="SUMMARY" id="p_13S3_228">
<span class="pN">228</span><span class="firstLetter">T</span>assuddānaṁ</div>
<div class="q" id="p_13S3_229"> <div class="p"> <table class="singleColumn"> <tr> <td> <div class="pN">229</div> <div class="G">Attadīpā paṭipadā,</div> </td> </tr> <tr> <td> <div class="G">Dve ca honti aniccatā;</div> </td> </tr> <tr> <td> <div class="G">Samanupassanā khandhā,</div> </td> </tr> <tr> <td> <div class="G">Dve soṇā dve nandikkhayena cāti.</div> </td> </tr> </table> </div>
</div>
<div class="CENTER" id="p_13S3_230">
<span class="pN">230</span>Mūlapaṇṇāsako samatto.</div>
<div class="SUMMARY" id="p_13S3_231">
<span class="pN">231</span><span class="firstLetter">T</span>assa <span class="firstLetter">m</span>ūlapaṇṇāsakassa <span class="firstLetter">v</span>agguddānaṁ</div>
<div class="q" id="p_13S3_232"> <div class="p"> <table class="singleColumn"> <tr> <td> <div class="pN">232</div> <div class="G">Nakulapitā anicco ca,</div> </td> </tr> <tr> <td> <div class="G">Bhāro natumhākena ca;</div> </td> </tr> <tr> <td> <div class="G">Attadīpena paññāso,</div> </td> </tr> <tr> <td> <div class="G">Paṭhamo tena pavuccatīti.</div> </td> </tr> </table> </div>
</div>
</html>
