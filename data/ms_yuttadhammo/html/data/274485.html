<html>
<div class="i">10.1.10 Ānandasutta</div>
<div class="h">Abyākatasaṁyutta</div>
<div class="h">Abyākatavagga</div>
<div class="h">Ānandasutta</div>
<div class="q" id="p_13S4_1823"> <div class="divNumber">419.</div> <div class="p">
<span class="pN">1823</span>Atha kho vacchagotto paribbājako yena bhagavā tenupasaṅkami; upasaṅkamitvā bhagavatā saddhiṁ sammodi. Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho vacchagotto paribbājako bhagavantaṁ etadavoca— “kiṁ nu kho, bho gotama, atthattā”ti? Evaṁ vutte, bhagavā tuṇhī ahosi. “Kiṁ pana, bho gotama, natthattā”ti? Dutiyampi kho bhagavā tuṇhī ahosi. Atha kho vacchagotto paribbājako uṭṭhāyāsanā pakkāmi. </div>
</div>
<div class="q" id="p_13S4_1824"> <div class="p">
<span class="pN">1824</span>Atha kho āyasmā ānando acirapakkante vacchagotte paribbājake bhagavantaṁ etadavoca— “kiṁ nu kho, bhante, bhagavā vacchagottassa paribbājakassa pañhaṁ puṭṭho na byākāsī”ti? “Ahañcānanda, vacchagottassa paribbājakassa ‘atthattā’ti puṭṭho samāno ‘atthattā’ti byākareyyaṁ, ye te, ānanda, samaṇabrāhmaṇā sassatavādā tesametaṁ saddhiṁ abhavissa. Ahañcānanda, vacchagottassa paribbājakassa ‘natthattā’ti puṭṭho samāno ‘natthattā’ti byākareyyaṁ, ye te, ānanda, samaṇabrāhmaṇā ucchedavādā tesametaṁ saddhiṁ abhavissa. Ahañcānanda, vacchagottassa paribbājakassa ‘atthattā’ti puṭṭho samāno ‘atthattā’ti byākareyyaṁ, api nu me taṁ, ānanda, anulomaṁ abhavissa ñāṇassa uppādāya— ‘sabbe dhammā anattā’”ti? “No hetaṁ, bhante”. “Ahañcānanda, vacchagottassa paribbājakassa ‘natthattā’ti puṭṭho samāno ‘natthattā’ti byākareyyaṁ, sammūḷhassa, ānanda, vacchagottassa paribbājakassa bhiyyo sammohāya abhavissa— ‘ahuvā me nūna pubbe attā, so etarahi natthī’”ti. </div>
</div>
<div class="CENTER" id="p_13S4_1825">
<span class="pN">1825</span>Dasamaṁ.</div>
</html>
