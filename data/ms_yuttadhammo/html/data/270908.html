<html>
<div class="i">5.2.2.13 Piṭṭhiduka</div>
<div class="h">Indriyavibhaṅga</div>
<div class="h">Pañhāpucchaka</div>
<div class="h">Duka</div>
<div class="h">Piṭṭhiduka</div>
<div class="q" id="p_30Vbh_933"> <div class="p">
<span class="pN">933</span>No kilesā. Dasindriyā saṁkilesikā. Tīṇindriyā asaṁkilesikā. Navindriyā siyā saṁkilesikā, siyā asaṁkilesikā. Pannarasindriyā asaṁkiliṭṭhā. Domanassindriyaṁ saṁkiliṭṭhaṁ. Cha indriyā siyā saṁkiliṭṭhā, siyā asaṁkiliṭṭhā. Pannarasindriyā kilesavippayuttā. Domanassindriyaṁ kilesasampayuttaṁ. Cha indriyā siyā kilesasampayuttā, siyā kilesavippayuttā. Dasindriyā na vattabbā— “kilesā ceva saṁkilesikā cā”ti, saṁkilesikā ceva no ca kilesā. Tīṇindriyā na vattabbā— “kilesā ceva saṁkilesikā cā”tipi, “saṁkilesikā ceva no ca kilesā”tipi. Navindriyā na vattabbā— “kilesā ceva saṁkilesikā cā”ti, siyā saṁkilesikā ceva no ca kilesā, siyā na vattabbā— “saṁkilesikā ceva no ca kilesā”ti. </div>
</div>
<div class="q" id="p_30Vbh_934"> <div class="p">
<span class="pN">934</span>Pannarasindriyā na vattabbā— “kilesā ceva saṁkiliṭṭhā cā”tipi, “saṁkiliṭṭhā ceva no ca kilesā”tipi. Domanassindriyaṁ na vattabbaṁ— “kileso ceva saṁkiliṭṭhañcā”ti, saṁkiliṭṭhañceva no ca kileso. Cha indriyā na vattabbā— “kilesā ceva saṁkiliṭṭhā cā”ti, siyā saṁkiliṭṭhā ceva no ca kilesā, siyā na vattabbā— “saṁkiliṭṭhā ceva no ca kilesā”ti. </div>
</div>
<div class="q" id="p_30Vbh_935"> <div class="p">
<span class="pN">935</span>Pannarasindriyā na vattabbā— “kilesā ceva kilesasampayuttā cā”tipi, “kilesasampayuttā ceva no ca kilesā”tipi. Domanassindriyaṁ na vattabbaṁ— “kileso ceva kilesasampayuttañcā”ti, kilesasampayuttañceva no ca kileso. Cha indriyā na vattabbā— “kilesā ceva kilesasampayuttā cā”ti, siyā kilesasampayuttā ceva no ca kilesā, siyā na vattabbā— “kilesasampayuttā ceva no ca kilesā”ti. Navindriyā kilesavippayuttasaṁkilesikā. Tīṇindriyā kilesavippayuttaasaṁkilesikā. Domanassindriyaṁ na vattabbaṁ— “kilesavippayuttasaṁkilesikan”tipi, “kilesavippayuttaasaṁkilesikan”tipi. Tīṇindriyā siyā kilesavippayuttasaṁkilesikā, siyā kilesavippayuttaasaṁkilesikā. Cha indriyā siyā kilesavippayuttasaṁkilesikā, siyā kilesavippayuttaasaṁkilesikā, siyā na vattabbā— “kilesavippayuttasaṁkilesikā”tipi, “kilesavippayuttaasaṁkilesikā”tipi. (12) </div>
</div>
<div class="q" id="p_30Vbh_936"> <div class="p">
<span class="pN">936</span>Pannarasindriyā na dassanena pahātabbā. Sattindriyā siyā dassanena pahātabbā, siyā na dassanena pahātabbā. Pannarasindriyā na bhāvanāya pahātabbā. Sattindriyā siyā bhāvanāya pahātabbā, siyā na bhāvanāya pahātabbā. Pannarasindriyā na dassanena pahātabbahetukā. Sattindriyā siyā dassanena pahātabbahetukā, siyā na dassanena pahātabbahetukā. Pannarasindriyā na bhāvanāya pahātabbahetukā. Sattindriyā siyā bhāvanāya pahātabbahetukā, siyā na bhāvanāya pahātabbahetukā. </div>
</div>
<div class="q" id="p_30Vbh_937"> <div class="p">
<span class="pN">937</span>Navindriyā avitakkā. Domanassindriyaṁ savitakkaṁ. Dvādasindriyā siyā savitakkā, siyā avitakkā. Navindriyā avicārā. Domanassindriyaṁ savicāraṁ. Dvādasindriyā siyā savicārā, siyā avicārā. Ekādasindriyā appītikā. Ekādasindriyā siyā sappītikā, siyā appītikā. Ekādasindriyā na pītisahagatā. Ekādasindriyā siyā pītisahagatā, siyā na pītisahagatā. Dvādasindriyā na sukhasahagatā. Dasindriyā siyā sukhasahagatā, siyā na sukhasahagatā. Dvādasindriyā na upekkhāsahagatā. Dasindriyā siyā upekkhāsahagatā, siyā na upekkhāsahagatā. </div>
</div>
<div class="q" id="p_30Vbh_938"> <div class="p">
<span class="pN">938</span>Dasindriyā kāmāvacarā. Tīṇindriyā na kāmāvacarā. Navindriyā siyā kāmāvacarā, siyā na kāmāvacarā. Terasindriyā na rūpāvacarā. Navindriyā siyā rūpāvacarā, siyā na rūpāvacarā. Cuddasindriyā na arūpāvacarā. Aṭṭhindriyā siyā arūpāvacarā, siyā na arūpāvacarā. Dasindriyā pariyāpannā. Tīṇindriyā apariyāpannā. Navindriyā siyā pariyāpannā, siyā apariyāpannā. Ekādasindriyā aniyyānikā. Anaññātaññassāmītindriyaṁ niyyānikaṁ. Dasindriyā siyā niyyānikā, siyā aniyyānikā. Dasindriyā aniyatā. Anaññātaññassāmītindriyaṁ niyataṁ. Ekādasindriyā siyā niyatā, siyā aniyatā. Dasindriyā sauttarā. Tīṇindriyā anuttarā. Navindriyā siyā sauttarā, siyā anuttarā. Pannarasindriyā araṇā. Domanassindriyaṁ saraṇaṁ. Cha indriyā siyā saraṇā, siyā araṇāti. (13) </div>
</div>
<div class="CENTER" id="p_30Vbh_939">
<span class="pN">939</span>Pañhāpucchakaṁ.</div>
<div class="ENDH3" id="p_30Vbh_940">
<span class="pN">940</span>Indriyavibhaṅgo niṭṭhito.</div>
</html>
