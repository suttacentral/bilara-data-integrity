<html>
<div class="i">6.4 Paṭhamanānātitthiyasutta</div>
<div class="h">Jaccandhavagga</div>
<div class="h">Paṭhamanānātitthiyasutta</div>
<div class="q" id="p_18Ud_490"> <div class="divNumber">54.</div> <div class="p">
<span class="pN">490</span>Evaṁ me sutaṁ— ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena sambahulā nānātitthiyasamaṇabrāhmaṇaparibbājakā sāvatthiyaṁ paṭivasanti nānādiṭṭhikā nānākhantikā nānārucikā nānādiṭṭhinissayanissitā. </div>
</div>
<div class="q" id="p_18Ud_491"> <div class="p">
<span class="pN">491</span>Santeke samaṇabrāhmaṇā evaṁvādino evaṁdiṭṭhino— “sassato loko, idameva saccaṁ moghamaññan”ti. (1) </div>
</div>
<div class="q" id="p_18Ud_492"> <div class="p">
<span class="pN">492</span>Santi paneke samaṇabrāhmaṇā evaṁvādino evaṁdiṭṭhino— “asassato loko, idameva saccaṁ moghamaññan”ti. (2) </div>
</div>
<div class="q" id="p_18Ud_493"> <div class="p">
<span class="pN">493</span>Santeke samaṇabrāhmaṇā evaṁvādino evaṁdiṭṭhino— “antavā loko, idameva saccaṁ moghamaññan”ti. (3) </div>
</div>
<div class="q" id="p_18Ud_494"> <div class="p">
<span class="pN">494</span>Santi paneke samaṇabrāhmaṇā evaṁvādino evaṁdiṭṭhino— “anantavā loko, idameva saccaṁ moghamaññan”ti. (4) </div>
</div>
<div class="q" id="p_18Ud_495"> <div class="p">
<span class="pN">495</span>Santeke samaṇabrāhmaṇā evaṁvādino evaṁdiṭṭhino— “taṁ jīvaṁ taṁ sarīraṁ, idameva saccaṁ moghamaññan”ti. (5) </div>
</div>
<div class="q" id="p_18Ud_496"> <div class="p">
<span class="pN">496</span>Santi paneke samaṇabrāhmaṇā evaṁvādino evaṁdiṭṭhino— “aññaṁ jīvaṁ aññaṁ sarīraṁ, idameva saccaṁ moghamaññan”ti. (6) </div>
</div>
<div class="q" id="p_18Ud_497"> <div class="p">
<span class="pN">497</span>Santeke samaṇabrāhmaṇā evaṁvādino evaṁdiṭṭhino— “hoti tathāgato paraṁ maraṇā, idameva saccaṁ moghamaññan”ti. (7) </div>
</div>
<div class="q" id="p_18Ud_498"> <div class="p">
<span class="pN">498</span>Santi paneke samaṇabrāhmaṇā evaṁvādino evaṁdiṭṭhino— “na hoti tathāgato paraṁ maraṇā, idameva saccaṁ moghamaññan”ti. (8) </div>
</div>
<div class="q" id="p_18Ud_499"> <div class="p">
<span class="pN">499</span>Santeke samaṇabrāhmaṇā evaṁvādino evaṁdiṭṭhino— “hoti ca na ca hoti tathāgato paraṁ maraṇā, idameva saccaṁ moghamaññan”ti. (9) </div>
</div>
<div class="q" id="p_18Ud_500"> <div class="p">
<span class="pN">500</span>Santi paneke samaṇabrāhmaṇā evaṁvādino evaṁdiṭṭhino— “neva hoti na na hoti tathāgato paraṁ maraṇā, idameva saccaṁ moghamaññan”ti. (10) </div>
</div>
<div class="q" id="p_18Ud_501"> <div class="p">
<span class="pN">501</span>Te bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti— “ediso dhammo, nediso dhammo; nediso dhammo, ediso dhammo”ti. </div>
</div>
<div class="q" id="p_18Ud_502"> <div class="p">
<span class="pN">502</span>Atha kho sambahulā bhikkhū pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisiṁsu. Sāvatthiyaṁ piṇḍāya caritvā pacchābhattaṁ piṇḍapātapaṭikkantā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ— </div>
</div>
<div class="q" id="p_18Ud_503"> <div class="p">
<span class="pN">503</span>“Idha, bhante, sambahulā nānātitthiyasamaṇabrāhmaṇaparibbājakā sāvatthiyaṁ paṭivasanti nānādiṭṭhikā nānākhantikā nānārucikā nānādiṭṭhinissayanissitā— </div>
</div>
<div class="q" id="p_18Ud_504"> <div class="p">
<span class="pN">504</span>Santeke samaṇabrāhmaṇā evaṁvādino evaṁdiṭṭhino— ‘sassato loko, idameva saccaṁ moghamaññan’ti…pe… te bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti— ‘ediso dhammo, nediso dhammo; nediso dhammo, ediso dhammo’”ti. </div>
</div>
<div class="q" id="p_18Ud_505"> <div class="p">
<span class="pN">505</span>“Aññatitthiyā, bhikkhave, paribbājakā andhā acakkhukā; atthaṁ na jānanti, anatthaṁ na jānanti, dhammaṁ na jānanti, adhammaṁ na jānanti. Te atthaṁ ajānantā anatthaṁ ajānantā dhammaṁ ajānantā adhammaṁ ajānantā bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti— ‘ediso dhammo, nediso dhammo; nediso dhammo, ediso dhammo’ti. </div>
</div>
<div class="q" id="p_18Ud_506"> <div class="p">
<span class="pN">506</span>Bhūtapubbaṁ, bhikkhave, imissāyeva sāvatthiyā aññataro rājā ahosi. Atha kho, bhikkhave, so rājā aññataraṁ purisaṁ āmantesi— ‘ehi tvaṁ, ambho purisa, yāvatakā sāvatthiyā jaccandhā te sabbe ekajjhaṁ sannipātehī’ti. ‘Evaṁ, devā’ti kho, bhikkhave, so puriso tassa rañño paṭissutvā yāvatakā sāvatthiyā jaccandhā te sabbe gahetvā yena so rājā tenupasaṅkami; upasaṅkamitvā taṁ rājānaṁ etadavoca— ‘sannipātitā kho te, deva, yāvatakā sāvatthiyā jaccandhā’ti. ‘Tena hi, bhaṇe, jaccandhānaṁ hatthiṁ dassehī’ti. ‘Evaṁ, devā’ti kho, bhikkhave, so puriso tassa rañño paṭissutvā jaccandhānaṁ hatthiṁ dassesi— </div>
</div>
<div class="q" id="p_18Ud_507"> <div class="p">
<span class="pN">507</span>Ekaccānaṁ jaccandhānaṁ hatthissa sīsaṁ dassesi— ‘ediso, jaccandhā, hatthī’ti. Ekaccānaṁ jaccandhānaṁ hatthissa kaṇṇaṁ dassesi— ‘ediso, jaccandhā, hatthī’ti. Ekaccānaṁ jaccandhānaṁ hatthissa dantaṁ dassesi— ‘ediso, jaccandhā, hatthī’ti. Ekaccānaṁ jaccandhānaṁ hatthissa soṇḍaṁ dassesi— ‘ediso, jaccandhā, hatthī’ti. Ekaccānaṁ jaccandhānaṁ hatthissa kāyaṁ dassesi— ‘ediso, jaccandhā, hatthī’ti. Ekaccānaṁ jaccandhānaṁ hatthissa pādaṁ dassesi— ‘ediso, jaccandhā, hatthī’ti. Ekaccānaṁ jaccandhānaṁ hatthissa satthiṁ dassesi— ‘ediso, jaccandhā, hatthī’ti. Ekaccānaṁ jaccandhānaṁ hatthissa naṅguṭṭhaṁ dassesi— ‘ediso, jaccandhā, hatthī’ti. Ekaccānaṁ jaccandhānaṁ hatthissa vāladhiṁ dassesi— ‘ediso, jaccandhā, hatthī’ti. </div>
</div>
<div class="q" id="p_18Ud_508"> <div class="p">
<span class="pN">508</span>Atha kho, bhikkhave, so puriso jaccandhānaṁ hatthiṁ dassetvā yena so rājā tenupasaṅkami; upasaṅkamitvā taṁ rājānaṁ etadavoca— ‘diṭṭho kho tehi, deva, jaccandhehi hatthī; yassadāni kālaṁ maññasī’ti. </div>
</div>
<div class="q" id="p_18Ud_509"> <div class="p">
<span class="pN">509</span>Atha kho, bhikkhave, so rājā yena te jaccandhā tenupasaṅkami; upasaṅkamitvā te jaccandhe etadavoca— ‘diṭṭho vo, jaccandhā, hatthī’ti? ‘Evaṁ, deva, diṭṭho no hatthī’ti. ‘Vadetha, jaccandhā, kīdiso hatthī’ti? </div>
</div>
<div class="q" id="p_18Ud_510"> <div class="p">
<span class="pN">510</span>Yehi, bhikkhave, jaccandhehi hatthissa sīsaṁ diṭṭhaṁ ahosi, te evamāhaṁsu— ‘ediso, deva, hatthī seyyathāpi kumbho’ti. </div>
</div>
<div class="q" id="p_18Ud_511"> <div class="p">
<span class="pN">511</span>Yehi, bhikkhave, jaccandhehi hatthissa kaṇṇo diṭṭho ahosi, te evamāhaṁsu— ‘ediso, deva, hatthī seyyathāpi suppo’ti. </div>
</div>
<div class="q" id="p_18Ud_512"> <div class="p">
<span class="pN">512</span>Yehi, bhikkhave, jaccandhehi hatthissa danto diṭṭho ahosi, te evamāhaṁsu— ‘ediso, deva, hatthī seyyathāpi khīlo’ti. </div>
</div>
<div class="q" id="p_18Ud_513"> <div class="p">
<span class="pN">513</span>Yehi, bhikkhave, jaccandhehi hatthissa soṇḍo diṭṭho ahosi, te evamāhaṁsu— ‘ediso, deva, hatthī seyyathāpi naṅgalīsā’ti. </div>
</div>
<div class="q" id="p_18Ud_514"> <div class="p">
<span class="pN">514</span>Yehi, bhikkhave, jaccandhehi hatthissa kāyo diṭṭho ahosi, te evamāhaṁsu— ‘ediso, deva, hatthī seyyathāpi koṭṭho’ti. </div>
</div>
<div class="q" id="p_18Ud_515"> <div class="p">
<span class="pN">515</span>Yehi, bhikkhave, jaccandhehi hatthissa pādo diṭṭho ahosi, te evamāhaṁsu— ‘ediso, deva, hatthī seyyathāpi thūṇo’ti. </div>
</div>
<div class="q" id="p_18Ud_516"> <div class="p">
<span class="pN">516</span>Yehi, bhikkhave, jaccandhehi hatthissa satthi diṭṭho ahosi, te evamāhaṁsu— ‘ediso, deva, hatthī seyyathāpi udukkhalo’ti. </div>
</div>
<div class="q" id="p_18Ud_517"> <div class="p">
<span class="pN">517</span>Yehi, bhikkhave, jaccandhehi hatthissa naṅguṭṭhaṁ diṭṭhaṁ ahosi, te evamāhaṁsu— ‘ediso, deva, hatthī seyyathāpi musalo’ti. </div>
</div>
<div class="q" id="p_18Ud_518"> <div class="p">
<span class="pN">518</span>Yehi, bhikkhave, jaccandhehi hatthissa vāladhi diṭṭho ahosi, te evamāhaṁsu— ‘ediso, deva, hatthī seyyathāpi sammajjanī’ti. </div>
</div>
<div class="q" id="p_18Ud_519"> <div class="p">
<span class="pN">519</span>Te ‘ediso hatthī, nediso hatthī; nediso hatthī, ediso hatthī’ti aññamaññaṁ muṭṭhīhi saṁsumbhiṁsu. Tena ca pana, bhikkhave, so rājā attamano ahosi. </div>
</div>
<div class="q" id="p_18Ud_520"> <div class="p">
<span class="pN">520</span>Evamevaṁ kho, bhikkhave, aññatitthiyā paribbājakā andhā acakkhukā. Te atthaṁ na jānanti anatthaṁ na jānanti, dhammaṁ na jānanti adhammaṁ na jānanti. Te atthaṁ ajānantā anatthaṁ ajānantā, dhammaṁ ajānantā adhammaṁ ajānantā bhaṇḍanajātā kalahajātā vivādāpannā aññamaññaṁ mukhasattīhi vitudantā viharanti— ‘ediso dhammo, nediso dhammo; nediso dhammo, ediso dhammo’”ti. </div>
</div>
<div class="q" id="p_18Ud_521"> <div class="p">
<span class="pN">521</span>Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi— </div>
</div>
<div class="q" id="p_18Ud_522"> <div class="p"> <table class="singleColumn"> <tr> <td> <div class="pN">522</div> <div class="G">“Imesu kira sajjanti,</div> </td> </tr> <tr> <td> <div class="G">eke samaṇabrāhmaṇā;</div> </td> </tr> <tr> <td> <div class="G">Viggayha naṁ vivadanti,</div> </td> </tr> <tr> <td> <div class="G">janā ekaṅgadassino”ti. (65)</div> </td> </tr> </table> </div>
</div>
<div class="CENTER" id="p_18Ud_523">
<span class="pN">523</span>Catutthaṁ.</div>
</html>
