<html>
<div class="i">41.3 Mettaguttheraapadāna</div>
<div class="h">Metteyyavagga</div>
<div class="h">Mettaguttheraapadāna</div>
<div class="q" id="p_20Ap1_4895"> <div class="divNumber">45.</div> <div class="p"> <table class="singleColumn"> <tr> <td> <div class="pN">4895</div> <div class="G">“Himavantassāvidūre,</div> </td> </tr> <tr> <td> <div class="G">asoko nāma pabbato;</div> </td> </tr> <tr> <td> <div class="G">Tatthāsi assamo mayhaṁ,</div> </td> </tr> <tr> <td> <div class="G">vissakammena māpito.</div> </td> </tr> </table> </div>
</div>
<div class="q" id="p_20Ap1_4896"> <div class="divNumber">46.</div> <div class="p"> <table class="singleColumn"> <tr> <td> <div class="pN">4896</div> <div class="G">Sumedho nāma sambuddho,</div> </td> </tr> <tr> <td> <div class="G">aggo kāruṇiko muni;</div> </td> </tr> <tr> <td> <div class="G">Nivāsayitvā pubbaṇhe,</div> </td> </tr> <tr> <td> <div class="G">piṇḍāya me upāgami.</div> </td> </tr> </table> </div>
</div>
<div class="q" id="p_20Ap1_4897"> <div class="divNumber">47.</div> <div class="p"> <table class="singleColumn"> <tr> <td> <div class="pN">4897</div> <div class="G">Upāgataṁ mahāvīraṁ,</div> </td> </tr> <tr> <td> <div class="G">sumedhaṁ lokanāyakaṁ;</div> </td> </tr> <tr> <td> <div class="G">Paggayha sugatapattaṁ,</div> </td> </tr> <tr> <td> <div class="G">sappitelaṁ apūrayiṁ.</div> </td> </tr> </table> </div>
</div>
<div class="q" id="p_20Ap1_4898"> <div class="divNumber">48.</div> <div class="p"> <table class="singleColumn"> <tr> <td> <div class="pN">4898</div> <div class="G">Datvānahaṁ buddhaseṭṭhe,</div> </td> </tr> <tr> <td> <div class="G">sumedhe lokanāyake;</div> </td> </tr> <tr> <td> <div class="G">Añjaliṁ paggahetvāna,</div> </td> </tr> <tr> <td> <div class="G">bhiyyo hāsaṁ janesahaṁ.</div> </td> </tr> </table> </div>
</div>
<div class="q" id="p_20Ap1_4899"> <div class="divNumber">49.</div> <div class="p"> <table class="singleColumn"> <tr> <td> <div class="pN">4899</div> <div class="G">Iminā sappidānena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Devabhūto manusso vā,</div> </td> </tr> <tr> <td> <div class="G">labhāmi vipulaṁ sukhaṁ.</div> </td> </tr> </table> </div>
</div>
<div class="q" id="p_20Ap1_4900"> <div class="divNumber">50.</div> <div class="p"> <table class="singleColumn"> <tr> <td> <div class="pN">4900</div> <div class="G">Vinipātaṁ vivajjetvā,</div> </td> </tr> <tr> <td> <div class="G">saṁsarāmi bhavābhave;</div> </td> </tr> <tr> <td> <div class="G">Tattha cittaṁ paṇidhitvā,</div> </td> </tr> <tr> <td> <div class="G">labhāmi acalaṁ padaṁ.</div> </td> </tr> </table> </div>
</div>
<div class="q" id="p_20Ap1_4901"> <div class="divNumber">51.</div> <div class="p"> <table class="singleColumn"> <tr> <td> <div class="pN">4901</div> <div class="G">‘Lābhā tuyhaṁ suladdhaṁ te,</div> </td> </tr> <tr> <td> <div class="G">yaṁ maṁ addakkhi brāhmaṇa;</div> </td> </tr> <tr> <td> <div class="G">Mama dassanamāgamma,</div> </td> </tr> <tr> <td> <div class="G">arahattaṁ bhavissati.</div> </td> </tr> </table> </div>
</div>
<div class="q" id="p_20Ap1_4902"> <div class="divNumber">52.</div> <div class="p"> <table class="singleColumn"> <tr> <td> <div class="pN">4902</div> <div class="G">Vissattho hohi mā bhāyi,</div> </td> </tr> <tr> <td> <div class="G">adhigantvā mahāyasaṁ;</div> </td> </tr> <tr> <td> <div class="G">Mamañhi sappiṁ datvāna,</div> </td> </tr> <tr> <td> <div class="G">parimokkhasi jātiyā’.</div> </td> </tr> </table> </div>
</div>
<div class="q" id="p_20Ap1_4903"> <div class="divNumber">53.</div> <div class="p"> <table class="singleColumn"> <tr> <td> <div class="pN">4903</div> <div class="G">Iminā sappidānena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Devabhūto manusso vā,</div> </td> </tr> <tr> <td> <div class="G">labhase vipulaṁ sukhaṁ.</div> </td> </tr> </table> </div>
</div>
<div class="q" id="p_20Ap1_4904"> <div class="divNumber">54.</div> <div class="p"> <table class="singleColumn"> <tr> <td> <div class="pN">4904</div> <div class="G">Iminā sappidānena,</div> </td> </tr> <tr> <td> <div class="G">mettacittavatāya ca;</div> </td> </tr> <tr> <td> <div class="G">Aṭṭhārase kappasate,</div> </td> </tr> <tr> <td> <div class="G">devaloke ramissasi.</div> </td> </tr> </table> </div>
</div>
<div class="q" id="p_20Ap1_4905"> <div class="divNumber">55.</div> <div class="p"> <table class="singleColumn"> <tr> <td> <div class="pN">4905</div> <div class="G">Aṭṭhatiṁsatikkhattuñca,</div> </td> </tr> <tr> <td> <div class="G">devarājā bhavissasi;</div> </td> </tr> <tr> <td> <div class="G">Padesarajjaṁ vipulaṁ,</div> </td> </tr> <tr> <td> <div class="G">gaṇanāto asaṅkhiyaṁ.</div> </td> </tr> </table> </div>
</div>
<div class="q" id="p_20Ap1_4906"> <div class="divNumber">56.</div> <div class="p"> <table class="singleColumn"> <tr> <td> <div class="pN">4906</div> <div class="G">Ekapaññāsakkhattuñca,</div> </td> </tr> <tr> <td> <div class="G">cakkavattī bhavissasi;</div> </td> </tr> <tr> <td> <div class="G">Cāturanto vijitāvī,</div> </td> </tr> <tr> <td> <div class="G">jambumaṇḍassa issaro.</div> </td> </tr> </table> </div>
</div>
<div class="q" id="p_20Ap1_4907"> <div class="divNumber">57.</div> <div class="p"> <table class="singleColumn"> <tr> <td> <div class="pN">4907</div> <div class="G">Mahāsamuddovakkhobho,</div> </td> </tr> <tr> <td> <div class="G">duddharo pathavī yathā;</div> </td> </tr> <tr> <td> <div class="G">Evamevaṁ ca te bhogā,</div> </td> </tr> <tr> <td> <div class="G">appameyyā bhavissare.</div> </td> </tr> </table> </div>
</div>
<div class="q" id="p_20Ap1_4908"> <div class="divNumber">58.</div> <div class="p"> <table class="singleColumn"> <tr> <td> <div class="pN">4908</div> <div class="G">Saṭṭhikoṭī hiraññassa,</div> </td> </tr> <tr> <td> <div class="G">cajitvā pabbajiṁ ahaṁ;</div> </td> </tr> <tr> <td> <div class="G">Kiṁ kusalaṁ gavesanto,</div> </td> </tr> <tr> <td> <div class="G">bāvariṁ upasaṅkamiṁ.</div> </td> </tr> </table> </div>
</div>
<div class="q" id="p_20Ap1_4909"> <div class="divNumber">59.</div> <div class="p"> <table class="singleColumn"> <tr> <td> <div class="pN">4909</div> <div class="G">Tattha mante adhīyāmi,</div> </td> </tr> <tr> <td> <div class="G">chaḷaṅgaṁ nāma lakkhaṇaṁ;</div> </td> </tr> <tr> <td> <div class="G">Tamandhakāraṁ vidhamaṁ,</div> </td> </tr> <tr> <td> <div class="G">uppajji tvaṁ mahāmuni.</div> </td> </tr> </table> </div>
</div>
<div class="q" id="p_20Ap1_4910"> <div class="divNumber">60.</div> <div class="p"> <table class="singleColumn"> <tr> <td> <div class="pN">4910</div> <div class="G">Tava dassanakāmohaṁ,</div> </td> </tr> <tr> <td> <div class="G">āgatomhi mahāmuni;</div> </td> </tr> <tr> <td> <div class="G">Tava dhammaṁ suṇitvāna,</div> </td> </tr> <tr> <td> <div class="G">pattomhi acalaṁ padaṁ.</div> </td> </tr> </table> </div>
</div>
<div class="q" id="p_20Ap1_4911"> <div class="divNumber">61.</div> <div class="p"> <table class="singleColumn"> <tr> <td> <div class="pN">4911</div> <div class="G">Tiṁsakappasahassamhi,</div> </td> </tr> <tr> <td> <div class="G">sappiṁ buddhassadāsahaṁ;</div> </td> </tr> <tr> <td> <div class="G">Etthantare nābhijāne,</div> </td> </tr> <tr> <td> <div class="G">sappiṁ viññāpitaṁ mayā.</div> </td> </tr> </table> </div>
</div>
<div class="q" id="p_20Ap1_4912"> <div class="divNumber">62.</div> <div class="p"> <table class="singleColumn"> <tr> <td> <div class="pN">4912</div> <div class="G">Mama saṅkappamaññāya,</div> </td> </tr> <tr> <td> <div class="G">uppajjati yadicchakaṁ;</div> </td> </tr> <tr> <td> <div class="G">Cittamaññāya nibbattaṁ,</div> </td> </tr> <tr> <td> <div class="G">sabbe santappayāmahaṁ.</div> </td> </tr> </table> </div>
</div>
<div class="q" id="p_20Ap1_4913"> <div class="divNumber">63.</div> <div class="p"> <table class="singleColumn"> <tr> <td> <div class="pN">4913</div> <div class="G">Aho buddhā aho dhammā,</div> </td> </tr> <tr> <td> <div class="G">aho no satthu sampadā;</div> </td> </tr> <tr> <td> <div class="G">Thokañhi sappiṁ datvāna,</div> </td> </tr> <tr> <td> <div class="G">appameyyaṁ labhāmahaṁ.</div> </td> </tr> </table> </div>
</div>
<div class="q" id="p_20Ap1_4914"> <div class="divNumber">64.</div> <div class="p"> <table class="singleColumn"> <tr> <td> <div class="pN">4914</div> <div class="G">Mahāsamudde udakaṁ,</div> </td> </tr> <tr> <td> <div class="G">yāvatā nerupassato;</div> </td> </tr> <tr> <td> <div class="G">Mama sappiṁ upādāya,</div> </td> </tr> <tr> <td> <div class="G">kalabhāgaṁ na hessati.</div> </td> </tr> </table> </div>
</div>
<div class="q" id="p_20Ap1_4915"> <div class="divNumber">65.</div> <div class="p"> <table class="singleColumn"> <tr> <td> <div class="pN">4915</div> <div class="G">Yāvatā cakkavāḷassa,</div> </td> </tr> <tr> <td> <div class="G">kariyantassa rāsito;</div> </td> </tr> <tr> <td> <div class="G">Mama nibbattavatthānaṁ,</div> </td> </tr> <tr> <td> <div class="G">okāso so na sammati.</div> </td> </tr> </table> </div>
</div>
<div class="q" id="p_20Ap1_4916"> <div class="divNumber">66.</div> <div class="p"> <table class="singleColumn"> <tr> <td> <div class="pN">4916</div> <div class="G">Pabbatarājā himavā,</div> </td> </tr> <tr> <td> <div class="G">pavaropi siluccayo;</div> </td> </tr> <tr> <td> <div class="G">Mamānulittagandhassa,</div> </td> </tr> <tr> <td> <div class="G">upanidhiṁ na hessati.</div> </td> </tr> </table> </div>
</div>
<div class="q" id="p_20Ap1_4917"> <div class="divNumber">67.</div> <div class="p"> <table class="singleColumn"> <tr> <td> <div class="pN">4917</div> <div class="G">Vatthaṁ gandhañca sappiñca,</div> </td> </tr> <tr> <td> <div class="G">aññañca diṭṭhadhammikaṁ;</div> </td> </tr> <tr> <td> <div class="G">Asaṅkhatañca nibbānaṁ,</div> </td> </tr> <tr> <td> <div class="G">sappidānassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_4918"> <div class="divNumber">68.</div> <div class="p"> <table class="singleColumn"> <tr> <td> <div class="pN">4918</div> <div class="G">Satipaṭṭhānasayano,</div> </td> </tr> <tr> <td> <div class="G">samādhijhānagocaro;</div> </td> </tr> <tr> <td> <div class="G">Bojjhaṅgabhojano ajja,</div> </td> </tr> <tr> <td> <div class="G">sappidānassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_4919"> <div class="divNumber">69.</div> <div class="p"> <table class="singleColumn"> <tr> <td> <div class="pN">4919</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_4920"> <div class="divNumber">70.</div> <div class="p"> <table class="singleColumn"> <tr> <td> <div class="pN">4920</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_4921"> <div class="divNumber">71.</div> <div class="p"> <table class="singleColumn"> <tr> <td> <div class="pN">4921</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_4922"> <div class="p">
<span class="pN">4922</span>Itthaṁ sudaṁ āyasmā mettagū thero imā gāthāyo abhāsitthāti. </div>
</div>
<div class="CENTER" id="p_20Ap1_4923">
<span class="pN">4923</span>Mettaguttherassāpadānaṁ tatiyaṁ.</div>
</html>
