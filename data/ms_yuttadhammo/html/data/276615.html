<html>
<div class="i">2.3.1.9 Dutiyagaṇikacetāpanasikkhāpada</div>
<div class="h">Bhikkhunivibhaṅga</div>
<div class="h">Nissaggiyakaṇḍa</div>
<div class="h">Pattavagga</div>
<div class="h">Dutiyagaṇikacetāpanasikkhāpada</div>
<div class="q" id="p_2V_2517"> <div class="divNumber">773.</div> <div class="p">
<span class="pN">2517</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena aññatarassa pūgassa pariveṇavāsikā bhikkhuniyo yāguyā kilamanti. Atha kho so pūgo bhikkhunīnaṁ yāguatthāya chandakaṁ saṅgharitvā aññatarassa āpaṇikassa ghare parikkhāraṁ nikkhipitvā bhikkhuniyo upasaṅkamitvā etadavoca— “amukassa, ayye, āpaṇikassa ghare yāguatthāya parikkhāro nikkhitto. Tato taṇḍule āharāpetvā yāguṁ pacāpetvā paribhuñjathā”ti. Bhikkhuniyo tena ca parikkhārena sayampi yācitvā bhesajjaṁ cetāpetvā paribhuñjiṁsu. </div>
</div>
<div class="q" id="p_2V_2518"> <div class="p">
<span class="pN">2518</span>So pūgo jānitvā ujjhāyati khiyyati vipāceti— “kathañhi nāma bhikkhuniyo aññadatthikena parikkhārena aññuddisikena mahājanikena saññācikena aññaṁ cetāpessantī”ti…pe… “saccaṁ kira, bhikkhave, bhikkhuniyo aññadatthikena parikkhārena aññuddisikena mahājanikena saññācikena aññaṁ cetāpentī”ti? “Saccaṁ, bhagavā”ti. Vigarahi buddho bhagavā…pe… kathañhi nāma, bhikkhave, bhikkhuniyo aññadatthikena parikkhārena aññuddisikena mahājanikena saññācikena aññaṁ cetāpessanti. Netaṁ, bhikkhave, appasannānaṁ vā pasādāya…pe… evañca pana, bhikkhave, bhikkhuniyo imaṁ sikkhāpadaṁ uddisantu— </div>
</div>
<div class="q" id="p_2V_2519"> <div class="divNumber">774.</div> <div class="p">
<span class="pN">2519</span><span class="bold">“Yā pana bhikkhunī aññadatthikena parikkhārena aññuddisikena mahājanikena saññācikena aññaṁ cetāpeyya, nissaggiyaṁ pācittiyan”</span>ti. (<span class="italic">9</span>:<span class="bold">34</span>) </div>
</div>
<div class="q" id="p_2V_2520"> <div class="divNumber">775.</div> <div class="p">
<span class="pN">2520</span><span class="bold">Yā panā</span>ti yā yādisā…pe… <span class="bold">bhikkhunī</span>ti…pe… ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2521"> <div class="p">
<span class="pN">2521</span><span class="bold">Aññadatthikena parikkhārena aññuddisikenā</span>ti aññassatthāya dinnena. </div>
</div>
<div class="q" id="p_2V_2522"> <div class="p">
<span class="pN">2522</span><span class="bold">Mahājanikenā</span>ti gaṇassa, na saṁghassa, na ekabhikkhuniyā. </div>
</div>
<div class="q" id="p_2V_2523"> <div class="p">
<span class="pN">2523</span><span class="bold">Saññācikenā</span>ti sayaṁ yācitvā. </div>
</div>
<div class="q" id="p_2V_2524"> <div class="p">
<span class="pN">2524</span><span class="bold">Aññaṁ cetāpeyyā</span>ti yaṁatthāya dinnaṁ taṁ ṭhapetvā aññaṁ cetāpeti, payoge dukkaṭaṁ. Paṭilābhena nissaggiyaṁ hoti. Nissajjitabbaṁ saṁghassa vā gaṇassa vā ekabhikkhuniyā vā. Evañca pana, bhikkhave, nissajjitabbaṁ…pe… “idaṁ me, ayye, aññadatthikena parikkhārena aññuddisikena mahājanikena saññācikena aññaṁ cetāpitaṁ nissaggiyaṁ. Imāhaṁ saṁghassa nissajjāmī”ti…pe… dadeyyā”ti…pe… dadeyyun”ti…pe… ayyāya dammī”ti. </div>
</div>
<div class="q" id="p_2V_2525"> <div class="divNumber">776.</div> <div class="p">
<span class="pN">2525</span>Aññadatthike aññadatthikasaññā aññaṁ cetāpeti, nissaggiyaṁ pācittiyaṁ. Aññadatthike vematikā aññaṁ cetāpeti, nissaggiyaṁ pācittiyaṁ. Aññadatthike anaññadatthikasaññā aññaṁ cetāpeti, nissaggiyaṁ pācittiyaṁ. Nissaṭṭhaṁ paṭilabhitvā yathādāne upanetabbaṁ. </div>
</div>
<div class="q" id="p_2V_2526"> <div class="p">
<span class="pN">2526</span>Anaññadatthike aññadatthikasaññā, āpatti dukkaṭassa. Anaññadatthike vematikā, āpatti dukkaṭassa. Anaññadatthike anaññadatthikasaññā anāpatti. </div>
</div>
<div class="q" id="p_2V_2527"> <div class="divNumber">777.</div> <div class="p">
<span class="pN">2527</span>Anāpatti— sesakaṁ upaneti, sāmike apaloketvā upaneti, āpadāsu, ummattikāya, ādikammikāyāti. </div>
</div>
<div class="CENTER" id="p_2V_2528">
<span class="pN">2528</span>Navamasikkhāpadaṁ niṭṭhitaṁ.</div>
</html>
