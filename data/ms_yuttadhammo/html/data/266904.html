<html>
<div class="i">1.12 Munisutta</div>
<div class="h">Uragavagga</div>
<div class="h">Munisutta</div>
<div class="q" id="p_18Sn_240"> <div class="divNumber">209.</div> <div class="p"> <table class="singleColumn"> <tr> <td> <div class="pN">240</div> <div class="G">Santhavāto bhayaṁ jātaṁ,</div> </td> </tr> <tr> <td> <div class="G">niketā jāyate rajo;</div> </td> </tr> <tr> <td> <div class="G">Aniketamasanthavaṁ,</div> </td> </tr> <tr> <td> <div class="G">etaṁ ve munidassanaṁ. (1)</div> </td> </tr> </table> </div>
</div>
<div class="q" id="p_18Sn_241"> <div class="divNumber">210.</div> <div class="p"> <table class="singleColumn"> <tr> <td> <div class="pN">241</div> <div class="G">Yo jātamucchijja na ropayeyya,</div> </td> </tr> <tr> <td> <div class="G">Jāyantamassa nānuppavecche;</div> </td> </tr> <tr> <td> <div class="G">Tamāhu ekaṁ muninaṁ carantaṁ,</div> </td> </tr> <tr> <td> <div class="G">Addakkhi so santipadaṁ mahesi. (2)</div> </td> </tr> </table> </div>
</div>
<div class="q" id="p_18Sn_242"> <div class="divNumber">211.</div> <div class="p"> <table class="singleColumn"> <tr> <td> <div class="pN">242</div> <div class="G">Saṅkhāya vatthūni pamāya bījaṁ,</div> </td> </tr> <tr> <td> <div class="G">Sinehamassa nānuppavecche;</div> </td> </tr> <tr> <td> <div class="G">Sa ve munī jātikhayantadassī,</div> </td> </tr> <tr> <td> <div class="G">Takkaṁ pahāya na upeti saṅkhaṁ. (3)</div> </td> </tr> </table> </div>
</div>
<div class="q" id="p_18Sn_243"> <div class="divNumber">212.</div> <div class="p"> <table class="singleColumn"> <tr> <td> <div class="pN">243</div> <div class="G">Aññāya sabbāni nivesanāni,</div> </td> </tr> <tr> <td> <div class="G">Anikāmayaṁ aññatarampi tesaṁ;</div> </td> </tr> <tr> <td> <div class="G">Sa ve munī vītagedho agiddho,</div> </td> </tr> <tr> <td> <div class="G">Nāyūhatī pāragato hi hoti. (4)</div> </td> </tr> </table> </div>
</div>
<div class="q" id="p_18Sn_244"> <div class="divNumber">213.</div> <div class="p"> <table class="singleColumn"> <tr> <td> <div class="pN">244</div> <div class="G">Sabbābhibhuṁ sabbaviduṁ sumedhaṁ,</div> </td> </tr> <tr> <td> <div class="G">Sabbesu dhammesu anūpalittaṁ;</div> </td> </tr> <tr> <td> <div class="G">Sabbañjahaṁ taṇhakkhaye vimuttaṁ,</div> </td> </tr> <tr> <td> <div class="G">Taṁ vāpi dhīrā muni vedayanti. (5)</div> </td> </tr> </table> </div>
</div>
<div class="q" id="p_18Sn_245"> <div class="divNumber">214.</div> <div class="p"> <table class="singleColumn"> <tr> <td> <div class="pN">245</div> <div class="G">Paññābalaṁ sīlavatūpapannaṁ,</div> </td> </tr> <tr> <td> <div class="G">Samāhitaṁ jhānarataṁ satīmaṁ;</div> </td> </tr> <tr> <td> <div class="G">Saṅgā pamuttaṁ akhilaṁ anāsavaṁ,</div> </td> </tr> <tr> <td> <div class="G">Taṁ vāpi dhīrā muni vedayanti. (6)</div> </td> </tr> </table> </div>
</div>
<div class="q" id="p_18Sn_246"> <div class="divNumber">215.</div> <div class="p"> <table class="singleColumn"> <tr> <td> <div class="pN">246</div> <div class="G">Ekaṁ carantaṁ munimappamattaṁ,</div> </td> </tr> <tr> <td> <div class="G">Nindāpasaṁsāsu avedhamānaṁ;</div> </td> </tr> <tr> <td> <div class="G">Sīhaṁva saddesu asantasantaṁ,</div> </td> </tr> <tr> <td> <div class="G">Vātaṁva jālamhi asajjamānaṁ;</div> </td> </tr> <tr> <td> <div class="G">Padmaṁva toyena alippamānaṁ,</div> </td> </tr> <tr> <td> <div class="G">Netāramaññesamanaññaneyyaṁ;</div> </td> </tr> <tr> <td> <div class="G">Taṁ vāpi dhīrā muni vedayanti. (7)</div> </td> </tr> </table> </div>
</div>
<div class="q" id="p_18Sn_247"> <div class="divNumber">216.</div> <div class="p"> <table class="singleColumn"> <tr> <td> <div class="pN">247</div> <div class="G">Yo ogahaṇe thambhorivābhijāyati,</div> </td> </tr> <tr> <td> <div class="G">Yasmiṁ pare vācāpariyantaṁ vadanti;</div> </td> </tr> <tr> <td> <div class="G">Taṁ vītarāgaṁ susamāhitindriyaṁ,</div> </td> </tr> <tr> <td> <div class="G">Taṁ vāpi dhīrā muni vedayanti. (8)</div> </td> </tr> </table> </div>
</div>
<div class="q" id="p_18Sn_248"> <div class="divNumber">217.</div> <div class="p"> <table class="singleColumn"> <tr> <td> <div class="pN">248</div> <div class="G">Yo ve ṭhitatto tasaraṁva ujju,</div> </td> </tr> <tr> <td> <div class="G">Jigucchati kammehi pāpakehi;</div> </td> </tr> <tr> <td> <div class="G">Vīmaṁsamāno visamaṁ samañca,</div> </td> </tr> <tr> <td> <div class="G">Taṁ vāpi dhīrā muni vedayanti. (9)</div> </td> </tr> </table> </div>
</div>
<div class="q" id="p_18Sn_249"> <div class="divNumber">218.</div> <div class="p"> <table class="singleColumn"> <tr> <td> <div class="pN">249</div> <div class="G">Yo saññatatto na karoti pāpaṁ,</div> </td> </tr> <tr> <td> <div class="G">Daharo majjhimo ca muni yatatto;</div> </td> </tr> <tr> <td> <div class="G">Arosaneyyo na so roseti kañci,</div> </td> </tr> <tr> <td> <div class="G">Taṁ vāpi dhīrā muni vedayanti. (10)</div> </td> </tr> </table> </div>
</div>
<div class="q" id="p_18Sn_250"> <div class="divNumber">219.</div> <div class="p"> <table class="singleColumn"> <tr> <td> <div class="pN">250</div> <div class="G">Yadaggato majjhato sesato vā,</div> </td> </tr> <tr> <td> <div class="G">Piṇḍaṁ labhetha paradattūpajīvī;</div> </td> </tr> <tr> <td> <div class="G">Nālaṁ thutuṁ nopi nipaccavādī,</div> </td> </tr> <tr> <td> <div class="G">Taṁ vāpi dhīrā muni vedayanti. (11)</div> </td> </tr> </table> </div>
</div>
<div class="q" id="p_18Sn_251"> <div class="divNumber">220.</div> <div class="p"> <table class="singleColumn"> <tr> <td> <div class="pN">251</div> <div class="G">Muniṁ carantaṁ virataṁ methunasmā,</div> </td> </tr> <tr> <td> <div class="G">Yo yobbane nopanibajjhate kvaci;</div> </td> </tr> <tr> <td> <div class="G">Madappamādā virataṁ vippamuttaṁ,</div> </td> </tr> <tr> <td> <div class="G">Taṁ vāpi dhīrā muni vedayanti. (12)</div> </td> </tr> </table> </div>
</div>
<div class="q" id="p_18Sn_252"> <div class="divNumber">221.</div> <div class="p"> <table class="singleColumn"> <tr> <td> <div class="pN">252</div> <div class="G">Aññāya lokaṁ paramatthadassiṁ,</div> </td> </tr> <tr> <td> <div class="G">Oghaṁ samuddaṁ atitariya tādiṁ;</div> </td> </tr> <tr> <td> <div class="G">Taṁ chinnaganthaṁ asitaṁ anāsavaṁ,</div> </td> </tr> <tr> <td> <div class="G">Taṁ vāpi dhīrā muni vedayanti. (13)</div> </td> </tr> </table> </div>
</div>
<div class="q" id="p_18Sn_253"> <div class="divNumber">222.</div> <div class="p"> <table class="singleColumn"> <tr> <td> <div class="pN">253</div> <div class="G">Asamā ubho dūravihāravuttino,</div> </td> </tr> <tr> <td> <div class="G">Gihī dāraposī amamo ca subbato;</div> </td> </tr> <tr> <td> <div class="G">Parapāṇarodhāya gihī asaññato,</div> </td> </tr> <tr> <td> <div class="G">Niccaṁ munī rakkhati pāṇine yato. (14)</div> </td> </tr> </table> </div>
</div>
<div class="q" id="p_18Sn_254"> <div class="divNumber">223.</div> <div class="p"> <table class="singleColumn"> <tr> <td> <div class="pN">254</div> <div class="G">Sikhī yathā nīlagīvo vihaṅgamo,</div> </td> </tr> <tr> <td> <div class="G">Haṁsassa nopeti javaṁ kudācanaṁ;</div> </td> </tr> <tr> <td> <div class="G">Evaṁ gihī nānukaroti bhikkhuno,</div> </td> </tr> <tr> <td> <div class="G">Munino vivittassa vanamhi jhāyatoti. (15)</div> </td> </tr> </table> </div>
</div>
<div class="CENTER" id="p_18Sn_255">
<span class="pN">255</span>Munisuttaṁ dvādasamaṁ.</div>
<div class="ENDH3" id="p_18Sn_256">
<span class="pN">256</span>Uragavaggo paṭhamo.</div>
<div class="SUMMARY" id="p_18Sn_257">
<span class="pN">257</span><span class="firstLetter">T</span>assuddānaṁ</div>
<div class="q" id="p_18Sn_258"> <div class="p"> <table class="singleColumn"> <tr> <td> <div class="pN">258</div> <div class="G">Urago dhaniyo ceva,</div> </td> </tr> <tr> <td> <div class="G">visāṇañca tathā kasi;</div> </td> </tr> <tr> <td> <div class="G">Cundo parābhavo ceva,</div> </td> </tr> <tr> <td> <div class="G">vasalo mettabhāvanā.</div> </td> </tr> </table> </div>
</div>
<div class="q" id="p_18Sn_259"> <div class="p"> <table class="singleColumn"> <tr> <td> <div class="pN">259</div> <div class="G">Sātāgiro āḷavako,</div> </td> </tr> <tr> <td> <div class="G">Vijayo ca tathā muni;</div> </td> </tr> <tr> <td> <div class="G">Dvādasetāni suttāni,</div> </td> </tr> <tr> <td> <div class="G">Uragavaggoti vuccatīti.</div> </td> </tr> </table> </div>
</div>
</html>
