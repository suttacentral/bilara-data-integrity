<html>
<div class="i">3.1.11 Sampakkhandanalakkhaṇasaddhāpañha</div>
<div class="h">Milindapañha</div>
<div class="h">Mahāvagga</div>
<div class="h">Sampakkhandanalakkhaṇasaddhāpañha</div>
<div class="q" id="p_28Mi_147"> <div class="divNumber">34.</div> <div class="p">
<span class="pN">147</span>“Kathaṁ, bhante, sampakkhandanalakkhaṇā saddhā”ti? “Yathā, mahārāja, yogāvacaro aññesaṁ cittaṁ vimuttaṁ passitvā sotāpattiphale vā sakadāgāmiphale vā anāgāmiphale vā arahatte vā sampakkhandati yogaṁ karoti appattassa pattiyā anadhigatassa adhigamāya asacchikatassa sacchikiriyāya. Evaṁ kho, mahārāja, sampakkhandanalakkhaṇā saddhā”ti. </div>
</div>
<div class="q" id="p_28Mi_148"> <div class="p">
<span class="pN">148</span>“Opammaṁ karohī”ti. “Yathā, mahārāja, uparipabbate mahāmegho abhippavasseyya, taṁ udakaṁ yathāninnaṁ pavattamānaṁ pabbatakandarapadarasākhā paripūretvā nadiṁ paripūreyya, sā ubhato kūlāni saṁvissandantī gaccheyya, atha mahājanakāyo āgantvā tassā nadiyā uttānataṁ vā gambhīrataṁ vā ajānanto bhīto vitthato tīre tiṭṭheyya, athaññataro puriso āgantvā attano thāmañca balañca sampassanto gāḷhaṁ kacchaṁ bandhitvā pakkhanditvā tareyya, taṁ tiṇṇaṁ passitvā mahājanakāyopi tareyya; evameva kho, mahārāja, yogāvacaro aññesaṁ cittaṁ vimuttaṁ passitvā sotāpattiphale vā sakadāgāmiphale vā anāgāmiphale vā arahatte vā sampakkhandati yogaṁ karoti appattassa pattiyā anadhigatassa adhigamāya asacchikatassa sacchikiriyāya. Evaṁ kho, mahārāja, sampakkhandanalakkhaṇā saddhāti. Bhāsitampetaṁ, mahārāja, bhagavatā saṁyuttanikāyavare— </div>
</div>
<div class="q" id="p_28Mi_149"> <div class="p"> <table class="singleColumn"> <tr> <td> <div class="pN">149</div> <div class="G">‘Saddhāya taratī oghaṁ,</div> </td> </tr> <tr> <td> <div class="G">appamādena aṇṇavaṁ;</div> </td> </tr> <tr> <td> <div class="G">Vīriyena dukkhamacceti,</div> </td> </tr> <tr> <td> <div class="G">paññāya parisujjhatī’”ti.</div> </td> </tr> </table> </div>
</div>
<div class="q" id="p_28Mi_150"> <div class="p">
<span class="pN">150</span>“Kallosi, bhante nāgasenā”ti. </div>
</div>
<div class="CENTER" id="p_28Mi_151">
<span class="pN">151</span>Sampakkhandanalakkhaṇasaddhāpañho ekādasamo.</div>
</html>
