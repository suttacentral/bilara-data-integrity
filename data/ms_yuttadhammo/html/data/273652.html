<html>
<div class="i">1.4.8 Sakalikasutta</div>
<div class="h">Devatāsaṁyutta</div>
<div class="h">Satullapakāyikavagga</div>
<div class="h">Sakalikasutta</div>
<div class="q" id="p_12S1_214"> <div class="divNumber">38.</div> <div class="p">
<span class="pN">214</span>Evaṁ me sutaṁ— ekaṁ samayaṁ bhagavā rājagahe viharati maddakucchismiṁ migadāye. Tena kho pana samayena bhagavato pādo sakalikāya khato hoti. Bhusā sudaṁ bhagavato vedanā vattanti sārīrikā vedanā dukkhā tibbā kharā kaṭukā asātā amanāpā; tā sudaṁ bhagavā sato sampajāno adhivāseti avihaññamāno. Atha kho bhagavā catugguṇaṁ saṅghāṭiṁ paññāpetvā dakkhiṇena passena sīhaseyyaṁ kappeti pāde pādaṁ accādhāya sato sampajāno. </div>
</div>
<div class="q" id="p_12S1_215"> <div class="p">
<span class="pN">215</span>Atha kho sattasatā satullapakāyikā devatāyo abhikkantāya rattiyā abhikkantavaṇṇā kevalakappaṁ maddakucchiṁ obhāsetvā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ aṭṭhaṁsu. Ekamantaṁ ṭhitā kho ekā devatā bhagavato santike imaṁ udānaṁ udānesi— “nāgo vata, bho, samaṇo gotamo; nāgavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti. </div>
</div>
<div class="q" id="p_12S1_216"> <div class="p">
<span class="pN">216</span>Atha kho aparā devatā bhagavato santike imaṁ udānaṁ udānesi— “sīho vata, bho, samaṇo gotamo; sīhavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti. </div>
</div>
<div class="q" id="p_12S1_217"> <div class="p">
<span class="pN">217</span>Atha kho aparā devatā bhagavato santike imaṁ udānaṁ udānesi— “ājānīyo vata, bho, samaṇo gotamo; ājānīyavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti. </div>
</div>
<div class="q" id="p_12S1_218"> <div class="p">
<span class="pN">218</span>Atha kho aparā devatā bhagavato santike imaṁ udānaṁ udānesi— “nisabho vata, bho, samaṇo gotamo; nisabhavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti. </div>
</div>
<div class="q" id="p_12S1_219"> <div class="p">
<span class="pN">219</span>Atha kho aparā devatā bhagavato santike imaṁ udānaṁ udānesi— “dhorayho vata, bho, samaṇo gotamo; dhorayhavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti. </div>
</div>
<div class="q" id="p_12S1_220"> <div class="p">
<span class="pN">220</span>Atha kho aparā devatā bhagavato santike imaṁ udānaṁ udānesi— “danto vata, bho, samaṇo gotamo; dantavatā ca samuppannā sārīrikā vedanā dukkhā tibbā kharā kaṭukā asātā amanāpā sato sampajāno adhivāseti avihaññamāno”ti. </div>
</div>
<div class="q" id="p_12S1_221"> <div class="p">
<span class="pN">221</span>Atha kho aparā devatā bhagavato santike imaṁ udānaṁ udānesi— “passa samādhiṁ subhāvitaṁ cittañca suvimuttaṁ, na cābhinataṁ na cāpanataṁ na ca sasaṅkhāraniggayhavāritagataṁ. Yo evarūpaṁ purisanāgaṁ purisasīhaṁ purisaājānīyaṁ purisanisabhaṁ purisadhorayhaṁ purisadantaṁ atikkamitabbaṁ maññeyya kimaññatra adassanā”ti. </div>
</div>
<div class="q" id="p_12S1_222"> <div class="p"> <table class="singleColumn"> <tr> <td> <div class="pN">222</div> <div class="G">“Pañcavedā sataṁ samaṁ,</div> </td> </tr> <tr> <td> <div class="G">Tapassī brāhmaṇā caraṁ;</div> </td> </tr> <tr> <td> <div class="G">Cittañca nesaṁ na sammā vimuttaṁ,</div> </td> </tr> <tr> <td> <div class="G">Hīnattharūpā na pāraṅgamā te.</div> </td> </tr> </table> </div>
</div>
<div class="q" id="p_12S1_223"> <div class="p"> <table class="singleColumn"> <tr> <td> <div class="pN">223</div> <div class="G">Taṇhādhipannā vatasīlabaddhā,</div> </td> </tr> <tr> <td> <div class="G">Lūkhaṁ tapaṁ vassasataṁ carantā;</div> </td> </tr> <tr> <td> <div class="G">Cittañca nesaṁ na sammā vimuttaṁ,</div> </td> </tr> <tr> <td> <div class="G">Hīnattharūpā na pāraṅgamā te.</div> </td> </tr> </table> </div>
</div>
<div class="q" id="p_12S1_224"> <div class="p"> <table class="singleColumn"> <tr> <td> <div class="pN">224</div> <div class="G">Na mānakāmassa damo idhatthi,</div> </td> </tr> <tr> <td> <div class="G">Na monamatthi asamāhitassa;</div> </td> </tr> <tr> <td> <div class="G">Eko araññe viharaṁ pamatto,</div> </td> </tr> <tr> <td> <div class="G">Na maccudheyyassa tareyya pāran”ti.</div> </td> </tr> </table> </div>
</div>
<div class="q" id="p_12S1_225"> <div class="p"> <table class="singleColumn"> <tr> <td> <div class="pN">225</div> <div class="G">“Mānaṁ pahāya susamāhitatto,</div> </td> </tr> <tr> <td> <div class="G">Sucetaso sabbadhi vippamutto;</div> </td> </tr> <tr> <td> <div class="G">Eko araññe viharamappamatto,</div> </td> </tr> <tr> <td> <div class="G">Sa maccudheyyassa tareyya pāran”ti.</div> </td> </tr> </table> </div>
</div>
</html>
