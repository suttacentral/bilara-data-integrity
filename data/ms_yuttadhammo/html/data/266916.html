<html>
<div class="i">2.12 Nigrodhakappa (vaṅgīsa) sutta</div>
<div class="h">Cūḷavagga</div>
<div class="h">Nigrodhakappa (vaṅgīsa) sutta</div>
<div class="q" id="p_18Sn_401"> <div class="p">
<span class="pN">401</span>Evaṁ me sutaṁ—  ekaṁ samayaṁ bhagavā āḷaviyaṁ viharati aggāḷave cetiye. Tena kho pana samayena āyasmato vaṅgīsassa upajjhāyo nigrodhakappo nāma thero aggāḷave cetiye aciraparinibbuto hoti. Atha kho āyasmato vaṅgīsassa rahogatassa paṭisallīnassa evaṁ cetaso parivitakko udapādi—  parinibbuto nu kho me upajjhāyo udāhu no parinibbutoti? Atha kho āyasmā vaṅgīso sāyanhasamayaṁ paṭisallānā vuṭṭhito yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā vaṅgīso bhagavantaṁ etadavoca—  idha mayhaṁ, bhante, rahogatassa paṭisallīnassa evaṁ cetaso parivitakko udapādi—  parinibbuto nu kho me upajjhāyo, udāhu no parinibbutoti. Atha kho āyasmā vaṅgīso uṭṭhāyāsanā ekaṁsaṁ cīvaraṁ katvā yena bhagavā tenañjaliṁ paṇāmetvā bhagavantaṁ gāthāya ajjhabhāsi—  </div>
</div>
<div class="q" id="p_18Sn_402"> <div class="divNumber">346.</div> <div class="p"> <table class="singleColumn"> <tr> <td> <div class="pN">402</div> <div class="G">“Pucchāmi satthāramanomapaññaṁ,</div> </td> </tr> <tr> <td> <div class="G">Diṭṭheva dhamme yo vicikicchānaṁ chettā;</div> </td> </tr> <tr> <td> <div class="G">Aggāḷave kālamakāsi bhikkhu,</div> </td> </tr> <tr> <td> <div class="G">Ñāto yasassī abhinibbutatto. (1)</div> </td> </tr> </table> </div>
</div>
<div class="q" id="p_18Sn_403"> <div class="divNumber">347.</div> <div class="p"> <table class="singleColumn"> <tr> <td> <div class="pN">403</div> <div class="G">Nigrodhakappo iti tassa nāmaṁ,</div> </td> </tr> <tr> <td> <div class="G">Tayā kataṁ bhagavā brāhmaṇassa;</div> </td> </tr> <tr> <td> <div class="G">So taṁ namassaṁ acari mutyapekkho,</div> </td> </tr> <tr> <td> <div class="G">Āraddhaviriyo daḷhadhammadassī. (2)</div> </td> </tr> </table> </div>
</div>
<div class="q" id="p_18Sn_404"> <div class="divNumber">348.</div> <div class="p"> <table class="singleColumn"> <tr> <td> <div class="pN">404</div> <div class="G">Taṁ sāvakaṁ sakya mayampi sabbe,</div> </td> </tr> <tr> <td> <div class="G">Aññātumicchāma samantacakkhu;</div> </td> </tr> <tr> <td> <div class="G">Samavaṭṭhitā no savanāya sotā,</div> </td> </tr> <tr> <td> <div class="G">Tuvaṁ no satthā tvamanuttarosi. (3)</div> </td> </tr> </table> </div>
</div>
<div class="q" id="p_18Sn_405"> <div class="divNumber">349.</div> <div class="p"> <table class="singleColumn"> <tr> <td> <div class="pN">405</div> <div class="G">Chindeva no vicikicchaṁ brūhi metaṁ,</div> </td> </tr> <tr> <td> <div class="G">Parinibbutaṁ vedaya bhūripañña;</div> </td> </tr> <tr> <td> <div class="G">Majjheva no bhāsa samantacakkhu,</div> </td> </tr> <tr> <td> <div class="G">Sakkova devāna sahassanetto. (4)</div> </td> </tr> </table> </div>
</div>
<div class="q" id="p_18Sn_406"> <div class="divNumber">350.</div> <div class="p"> <table class="singleColumn"> <tr> <td> <div class="pN">406</div> <div class="G">Ye keci ganthā idha mohamaggā,</div> </td> </tr> <tr> <td> <div class="G">Aññāṇapakkhā vicikicchaṭhānā;</div> </td> </tr> <tr> <td> <div class="G">Tathāgataṁ patvā na te bhavanti,</div> </td> </tr> <tr> <td> <div class="G">Cakkhuñhi etaṁ paramaṁ narānaṁ. (5)</div> </td> </tr> </table> </div>
</div>
<div class="q" id="p_18Sn_407"> <div class="divNumber">351.</div> <div class="p"> <table class="singleColumn"> <tr> <td> <div class="pN">407</div> <div class="G">No ce hi jātu puriso kilese,</div> </td> </tr> <tr> <td> <div class="G">Vāto yathā abbhaghanaṁ vihāne;</div> </td> </tr> <tr> <td> <div class="G">Tamovassa nivuto sabbaloko,</div> </td> </tr> <tr> <td> <div class="G">Na jotimantopi narā tapeyyuṁ. (6)</div> </td> </tr> </table> </div>
</div>
<div class="q" id="p_18Sn_408"> <div class="divNumber">352.</div> <div class="p"> <table class="singleColumn"> <tr> <td> <div class="pN">408</div> <div class="G">Dhīrā ca pajjotakarā bhavanti,</div> </td> </tr> <tr> <td> <div class="G">Taṁ taṁ ahaṁ vīra tatheva maññe;</div> </td> </tr> <tr> <td> <div class="G">Vipassinaṁ jānamupāgamumhā,</div> </td> </tr> <tr> <td> <div class="G">Parisāsu no āvikarohi kappaṁ. (7)</div> </td> </tr> </table> </div>
</div>
<div class="q" id="p_18Sn_409"> <div class="divNumber">353.</div> <div class="p"> <table class="singleColumn"> <tr> <td> <div class="pN">409</div> <div class="G">Khippaṁ giraṁ eraya vaggu vagguṁ,</div> </td> </tr> <tr> <td> <div class="G">Haṁsova paggayha saṇikaṁ nikūja;</div> </td> </tr> <tr> <td> <div class="G">Bindussarena suvikappitena,</div> </td> </tr> <tr> <td> <div class="G">Sabbeva te ujjugatā suṇoma. (8)</div> </td> </tr> </table> </div>
</div>
<div class="q" id="p_18Sn_410"> <div class="divNumber">354.</div> <div class="p"> <table class="singleColumn"> <tr> <td> <div class="pN">410</div> <div class="G">Pahīnajātimaraṇaṁ asesaṁ,</div> </td> </tr> <tr> <td> <div class="G">Niggayha dhonaṁ vadessāmi dhammaṁ;</div> </td> </tr> <tr> <td> <div class="G">Na kāmakāro hi puthujjanānaṁ,</div> </td> </tr> <tr> <td> <div class="G">Saṅkheyyakāro ca tathāgatānaṁ. (9)</div> </td> </tr> </table> </div>
</div>
<div class="q" id="p_18Sn_411"> <div class="divNumber">355.</div> <div class="p"> <table class="singleColumn"> <tr> <td> <div class="pN">411</div> <div class="G">Sampannaveyyākaraṇaṁ tavedaṁ,</div> </td> </tr> <tr> <td> <div class="G">Samujjupaññassa samuggahītaṁ;</div> </td> </tr> <tr> <td> <div class="G">Ayamañjalī pacchimo suppaṇāmito,</div> </td> </tr> <tr> <td> <div class="G">Mā mohayī jānamanomapañña. (10)</div> </td> </tr> </table> </div>
</div>
<div class="q" id="p_18Sn_412"> <div class="divNumber">356.</div> <div class="p"> <table class="singleColumn"> <tr> <td> <div class="pN">412</div> <div class="G">Parovaraṁ ariyadhammaṁ viditvā,</div> </td> </tr> <tr> <td> <div class="G">Mā mohayī jānamanomavīra;</div> </td> </tr> <tr> <td> <div class="G">Vāriṁ yathā ghammani ghammatatto,</div> </td> </tr> <tr> <td> <div class="G">Vācābhikaṅkhāmi sutaṁ pavassa. (11)</div> </td> </tr> </table> </div>
</div>
<div class="q" id="p_18Sn_413"> <div class="divNumber">357.</div> <div class="p"> <table class="singleColumn"> <tr> <td> <div class="pN">413</div> <div class="G">Yadatthikaṁ brahmacariyaṁ acarī,</div> </td> </tr> <tr> <td> <div class="G">Kappāyano kaccissa taṁ amoghaṁ;</div> </td> </tr> <tr> <td> <div class="G">Nibbāyi so ādu saupādiseso,</div> </td> </tr> <tr> <td> <div class="G">Yathā vimutto ahu taṁ suṇoma”. (12)</div> </td> </tr> </table> </div>
</div>
<div class="q" id="p_18Sn_414"> <div class="divNumber">358.</div> <div class="p"> <table class="singleColumn"> <tr> <td> <div class="pN">414</div> <div class="G">“Acchecchi taṇhaṁ idha nāmarūpe, <span class="gathaQuote">(iti bhagavā)</span>
</div> </td> </tr> <tr> <td> <div class="G">Kaṇhassa sotaṁ dīgharattānusayitaṁ;</div> </td> </tr> <tr> <td> <div class="G">Atāri jātiṁ maraṇaṁ asesaṁ”,</div> </td> </tr> <tr> <td> <div class="G">Iccabravī bhagavā pañcaseṭṭho. (13)</div> </td> </tr> </table> </div>
</div>
<div class="q" id="p_18Sn_415"> <div class="divNumber">359.</div> <div class="p"> <table class="singleColumn"> <tr> <td> <div class="pN">415</div> <div class="G">“Esa sutvā pasīdāmi,</div> </td> </tr> <tr> <td> <div class="G">Vaco te isisattama;</div> </td> </tr> <tr> <td> <div class="G">Amoghaṁ kira me puṭṭhaṁ,</div> </td> </tr> <tr> <td> <div class="G">Na maṁ vañcesi brāhmaṇo. (14)</div> </td> </tr> </table> </div>
</div>
<div class="q" id="p_18Sn_416"> <div class="divNumber">360.</div> <div class="p"> <table class="singleColumn"> <tr> <td> <div class="pN">416</div> <div class="G">Yathāvādī tathākārī,</div> </td> </tr> <tr> <td> <div class="G">Ahu buddhassa sāvako;</div> </td> </tr> <tr> <td> <div class="G">Acchidā maccuno jālaṁ,</div> </td> </tr> <tr> <td> <div class="G">Tataṁ māyāvino daḷhaṁ. (15)</div> </td> </tr> </table> </div>
</div>
<div class="q" id="p_18Sn_417"> <div class="divNumber">361.</div> <div class="p"> <table class="singleColumn"> <tr> <td> <div class="pN">417</div> <div class="G">Addasā bhagavā ādiṁ,</div> </td> </tr> <tr> <td> <div class="G">Upādānassa kappiyo;</div> </td> </tr> <tr> <td> <div class="G">Accagā vata kappāyano,</div> </td> </tr> <tr> <td> <div class="G">Maccudheyyaṁ suduttaran”ti. (16)</div> </td> </tr> </table> </div>
</div>
<div class="CENTER" id="p_18Sn_418">
<span class="pN">418</span>Nigrodhakappasuttaṁ dvādasamaṁ.</div>
</html>
