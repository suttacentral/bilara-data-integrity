<html>
<div class="i">1.3.8 Mallikāvimānavatthu</div>
<div class="h">Itthivimāna</div>
<div class="h">Pāricchattakavagga</div>
<div class="h">Mallikāvimānavatthu</div>
<div class="q" id="p_19Vv_498"> <div class="divNumber">658.</div> <div class="p"> <table class="singleColumn"> <tr> <td> <div class="pN">498</div> <div class="G">“Pītavatthe pītadhaje,</div> </td> </tr> <tr> <td> <div class="G">pītālaṅkārabhūsite;</div> </td> </tr> <tr> <td> <div class="G">Pītantarāhi vaggūhi,</div> </td> </tr> <tr> <td> <div class="G">apiḷandhāva sobhasi.</div> </td> </tr> </table> </div>
</div>
<div class="q" id="p_19Vv_499"> <div class="divNumber">659.</div> <div class="p"> <table class="singleColumn"> <tr> <td> <div class="pN">499</div> <div class="G">Kā kambukāyūradhare,</div> </td> </tr> <tr> <td> <div class="G">kañcanāveḷabhūsite;</div> </td> </tr> <tr> <td> <div class="G">Hemajālakasañchanne,</div> </td> </tr> <tr> <td> <div class="G">nānāratanamālinī.</div> </td> </tr> </table> </div>
</div>
<div class="q" id="p_19Vv_500"> <div class="divNumber">660.</div> <div class="p"> <table class="singleColumn"> <tr> <td> <div class="pN">500</div> <div class="G">Sovaṇṇamayā lohitaṅgamayā ca,</div> </td> </tr> <tr> <td> <div class="G">Muttāmayā veḷuriyamayā ca;</div> </td> </tr> <tr> <td> <div class="G">Masāragallā sahalohitaṅgā,</div> </td> </tr> <tr> <td> <div class="G">Pārevatakkhīhi maṇīhi cittatā.</div> </td> </tr> </table> </div>
</div>
<div class="q" id="p_19Vv_501"> <div class="divNumber">661.</div> <div class="p"> <table class="singleColumn"> <tr> <td> <div class="pN">501</div> <div class="G">Koci koci ettha mayūrasussaro,</div> </td> </tr> <tr> <td> <div class="G">Haṁsassa rañño karavīkasussaro;</div> </td> </tr> <tr> <td> <div class="G">Tesaṁ saro suyyati vaggurūpo,</div> </td> </tr> <tr> <td> <div class="G">Pañcaṅgikaṁ tūriyamivappavāditaṁ.</div> </td> </tr> </table> </div>
</div>
<div class="q" id="p_19Vv_502"> <div class="divNumber">662.</div> <div class="p"> <table class="singleColumn"> <tr> <td> <div class="pN">502</div> <div class="G">Ratho ca te subho vaggu,</div> </td> </tr> <tr> <td> <div class="G">nānāratanacittito;</div> </td> </tr> <tr> <td> <div class="G">Nānāvaṇṇāhi dhātūhi,</div> </td> </tr> <tr> <td> <div class="G">suvibhattova sobhati.</div> </td> </tr> </table> </div>
</div>
<div class="q" id="p_19Vv_503"> <div class="divNumber">663.</div> <div class="p"> <table class="singleColumn"> <tr> <td> <div class="pN">503</div> <div class="G">Tasmiṁ rathe kañcanabimbavaṇṇe,</div> </td> </tr> <tr> <td> <div class="G">Yā tvaṁ ṭhitā bhāsasimaṁ padesaṁ;</div> </td> </tr> <tr> <td> <div class="G">Devate pucchitācikkha,</div> </td> </tr> <tr> <td> <div class="G">Kissa kammassidaṁ phalan”ti.</div> </td> </tr> </table> </div>
</div>
<div class="q" id="p_19Vv_504"> <div class="divNumber">664.</div> <div class="p"> <table class="singleColumn"> <tr> <td> <div class="pN">504</div> <div class="G">“Sovaṇṇajālaṁ maṇisoṇṇacittitaṁ,</div> </td> </tr> <tr> <td> <div class="G">Muttācitaṁ hemajālena channaṁ;</div> </td> </tr> <tr> <td> <div class="G">Parinibbute gotame appameyye,</div> </td> </tr> <tr> <td> <div class="G">Pasannacittā ahamābhiropayiṁ.</div> </td> </tr> </table> </div>
</div>
<div class="q" id="p_19Vv_505"> <div class="divNumber">665.</div> <div class="p"> <table class="singleColumn"> <tr> <td> <div class="pN">505</div> <div class="G">Tāhaṁ kammaṁ karitvāna,</div> </td> </tr> <tr> <td> <div class="G">kusalaṁ buddhavaṇṇitaṁ;</div> </td> </tr> <tr> <td> <div class="G">Apetasokā sukhitā,</div> </td> </tr> <tr> <td> <div class="G">sampamodāmanāmayā”ti.</div> </td> </tr> </table> </div>
</div>
<div class="CENTER" id="p_19Vv_506">
<span class="pN">506</span>Mallikāvimānaṁ aṭṭhamaṁ.</div>
</html>
