<html>
<div class="i">3.2 Iddhikathā</div> <div class="h">Paññāvagga</div>
<div class="h">Iddhikathā</div>
<div class="q" id="p_26Ps_1786"> <div class="divNumber">9.</div> <div class="p">
<span class="pN">1786</span>Kā iddhi? Kati iddhiyo? Iddhiyā kati bhūmiyo, kati pādā, kati padāni, kati mūlāni? <span class="bold">Kā iddhī</span>ti? Ijjhanaṭṭhena iddhi. <span class="bold">Kati iddhiyo</span>ti? Dasa iddhiyo. <span class="bold">Iddhiyā kati bhūmiyo</span>ti? Iddhiyā catasso bhūmiyo, cattāro pādā, aṭṭha padāni, soḷasa mūlāni. </div>
</div>
<div class="h">Paññāvagga</div>
<div class="h">Iddhikathā</div>
<div class="q" id="p_26Ps_1787"> <div class="p">
<span class="pN">1787</span>Katamā <span class="bold">dasa iddhiyo?</span> Adhiṭṭhānā iddhi, vikubbanā iddhi, manomayā iddhi, ñāṇavipphārā iddhi, samādhivipphārā iddhi, ariyā iddhi, kammavipākajā iddhi, puññavato iddhi, vijjāmayā iddhi, tattha tattha sammāpayogapaccayā ijjhanaṭṭhena iddhi. </div>
</div>
<div class="h">Paññāvagga</div>
<div class="h">Iddhikathā</div>
<div class="q" id="p_26Ps_1788"> <div class="p">
<span class="pN">1788</span><span class="bold">Iddhiyā katamā catasso bhūmiyo?</span> Vivekajābhūmi paṭhamaṁ jhānaṁ, pītisukhabhūmi dutiyaṁ jhānaṁ, upekkhāsukhabhūmi tatiyaṁ jhānaṁ, adukkhamasukhābhūmi catutthaṁ jhānaṁ. Iddhiyā imā catasso bhūmiyo iddhilābhāya iddhipaṭilābhāya iddhivikubbanatāya iddhivisavitāya iddhivasībhāvāya iddhivesārajjāya saṁvattantīti. </div>
</div>
<div class="h">Paññāvagga</div>
<div class="h">Iddhikathā</div>
<div class="q" id="p_26Ps_1789"> <div class="p">
<span class="pN">1789</span><span class="bold">Iddhiyā katame cattāro pādā?</span> Idha bhikkhu chandasamādhipadhānasaṅkhārasamannāgataṁ iddhipādaṁ bhāveti, cittasamādhipadhānasaṅkhārasamannāgataṁ iddhipādaṁ bhāveti, vīriyasamādhipadhānasaṅkhārasamannāgataṁ iddhipādaṁ bhāveti, vīmaṁsāsamādhipadhānasaṅkhārasamannāgataṁ iddhipādaṁ bhāveti. Iddhiyā ime cattāro pādā iddhilābhāya iddhipaṭilābhāya iddhivikubbanatāya iddhivisavitāya iddhivasībhāvāya iddhivesārajjāya saṁvattantīti. </div>
</div>
<div class="h">Paññāvagga</div>
<div class="h">Iddhikathā</div>
<div class="q" id="p_26Ps_1790"> <div class="p">
<span class="pN">1790</span><span class="bold">Iddhiyā katamāni aṭṭha padāni?</span> Chandañce bhikkhu nissāya labhati samādhiṁ, labhati cittassa ekaggataṁ. Chando na samādhi, samādhi na chando. Añño chando, añño samādhi. Vīriyañce bhikkhu nissāya labhati samādhiṁ, labhati cittassa ekaggataṁ. Vīriyaṁ na samādhi, samādhi na vīriyaṁ. Aññaṁ vīriyaṁ, añño samādhi. Cittañce bhikkhu nissāya labhati samādhiṁ, labhati cittassa ekaggataṁ. Cittaṁ na samādhi, samādhi na cittaṁ. Aññaṁ cittaṁ, añño samādhi. Vīmaṁsañce bhikkhu nissāya labhati samādhiṁ, labhati cittassa ekaggataṁ. Vīmaṁsā na samādhi, samādhi na vīmaṁsā. Aññā vīmaṁsā, añño samādhi. Iddhiyā imāni aṭṭha padāni iddhilābhāya iddhipaṭilābhāya iddhivikubbanatāya iddhivisavitāya iddhivasībhāvāya iddhivesārajjāya saṁvattantīti. </div>
</div>
<div class="h">Paññāvagga</div>
<div class="h">Iddhikathā</div>
<div class="q" id="p_26Ps_1791"> <div class="p">
<span class="pN">1791</span><span class="bold">Iddhiyā katamāni soḷasa mūlāni?</span> Anonataṁ cittaṁ kosajje na iñjatīti— āneñjaṁ. Anunnataṁ cittaṁ uddhacce na iñjatīti— āneñjaṁ. Anabhinataṁ cittaṁ rāge na iñjatīti— āneñjaṁ. Anapanataṁ cittaṁ byāpāde na iñjatīti— āneñjaṁ. Anissitaṁ cittaṁ diṭṭhiyā na iñjatīti— āneñjaṁ. Appaṭibaddhaṁ cittaṁ chandarāge na iñjatīti— āneñjaṁ. Vippamuttaṁ cittaṁ kāmarāge na iñjatīti— āneñjaṁ. Visaññuttaṁ cittaṁ kilese na iñjatīti— āneñjaṁ. Vimariyādikataṁ cittaṁ kilesamariyāde na iñjatīti— āneñjaṁ. Ekattagataṁ cittaṁ nānattakilesehi na iñjatīti— āneñjaṁ. Saddhāya pariggahitaṁ cittaṁ assaddhiye na iñjatīti— āneñjaṁ. Vīriyena pariggahitaṁ cittaṁ kosajje na iñjatīti— āneñjaṁ. Satiyā pariggahitaṁ cittaṁ pamāde na iñjatīti— āneñjaṁ. Samādhinā pariggahitaṁ cittaṁ uddhacce na iñjatīti— āneñjaṁ. Paññāya pariggahitaṁ cittaṁ avijjāya na iñjatīti— āneñjaṁ. Obhāsagataṁ cittaṁ avijjandhakāre na iñjatīti— āneñjaṁ. Iddhiyā imāni soḷasa mūlāni iddhilābhāya iddhipaṭilābhāya iddhivikubbanatāya iddhivisavitāya iddhivasībhāvāya iddhivesārajjāya saṁvattantīti. </div>
</div>
</html>
