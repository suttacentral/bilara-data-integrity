<html>
<div class="i">5.2 Appāyukasutta</div>
<div class="h">Soṇavagga</div>
<div class="h">Appāyukasutta</div>
<div class="q" id="p_18Ud_358"> <div class="divNumber">42.</div> <div class="p">
<span class="pN">358</span>Evaṁ me sutaṁ—  ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Atha kho āyasmā ānando sāyanhasamayaṁ paṭisallānā vuṭṭhito yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā ānando bhagavantaṁ etadavoca—  “acchariyaṁ, bhante, abbhutaṁ, bhante. Yāva appāyukā hi, bhante, bhagavato mātā ahosi, sattāhajāte bhagavati bhagavato mātā kālamakāsi, tusitaṁ kāyaṁ upapajjī”ti. </div>
</div>
<div class="q" id="p_18Ud_359"> <div class="p">
<span class="pN">359</span>“Evametaṁ, ānanda, appāyukā hi, ānanda, bodhisattamātaro honti. Sattāhajātesu bodhisattesu bodhisattamātaro kālaṁ karonti, tusitaṁ kāyaṁ upapajjantī”ti. </div>
</div>
<div class="q" id="p_18Ud_360"> <div class="p">
<span class="pN">360</span>Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi—  </div>
</div>
<div class="q" id="p_18Ud_361"> <div class="p"> <table class="singleColumn"> <tr> <td> <div class="pN">361</div> <div class="G">“Ye keci bhūtā bhavissanti ye vāpi,</div> </td> </tr> <tr> <td> <div class="G">Sabbe gamissanti pahāya dehaṁ;</div> </td> </tr> <tr> <td> <div class="G">Taṁ sabbajāniṁ kusalo viditvā,</div> </td> </tr> <tr> <td> <div class="G">Ātāpiyo brahmacariyaṁ careyyā”ti. (52)</div> </td> </tr> </table> </div>
</div>
<div class="CENTER" id="p_18Ud_362">
<span class="pN">362</span>Dutiyaṁ.</div>
</html>
