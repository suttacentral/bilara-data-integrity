<html>
<div class="i">7.20 Rasaggasaggitālakkhaṇaṁ</div>
<div class="h">Lakkhaṇasutta</div>
<div class="q" id="h_8D_506"> <h2 class="paliSectionName">
<span class="pN">506</span>Rasaggasaggitālakkhaṇaṁ </h2>
</div>
<div class="q" id="p_8D_507"> <div class="divNumber">226.</div> <div class="p">
<span class="pN">507</span>“Yampi, bhikkhave, tathāgato purimaṁ jātiṁ purimaṁ bhavaṁ purimaṁ niketaṁ pubbe manussabhūto samāno sattānaṁ aviheṭhakajātiko ahosi pāṇinā vā leḍḍunā vā daṇḍena vā satthena vā. So tassa kammassa kaṭattā upacitattā…pe…  so tato cuto itthattaṁ āgato samāno imaṁ mahāpurisalakkhaṇaṁ paṭilabhati, rasaggasaggī hoti, uddhaggāssa rasaharaṇīyo gīvāya jātā honti samābhivāhiniyo. </div>
</div>
<div class="q" id="p_8D_508"> <div class="p">
<span class="pN">508</span>So tena lakkhaṇena samannāgato sace agāraṁ ajjhāvasati, rājā hoti cakkavattī…pe…  rājā samāno kiṁ labhati? Appābādho hoti appātaṅko, samavepākiniyā gahaṇiyā samannāgato nātisītāya nāccuṇhāya. Rājā samāno idaṁ labhati…pe…  buddho samāno kiṁ labhati? Appābādho hoti appātaṅko samavepākiniyā gahaṇiyā samannāgato nātisītāya nāccuṇhāya majjhimāya padhānakkhamāya. Buddho samāno idaṁ labhati”. Etamatthaṁ bhagavā avoca. </div>
</div>
<div class="q" id="p_8D_509"> <div class="divNumber">227.</div> <div class="p">
<span class="pN">509</span>Tatthetaṁ vuccati—  </div>
</div>
<div class="q" id="p_8D_510"> <div class="p"> <table class="singleColumn"> <tr> <td> <div class="pN">510</div> <div class="G">“Na pāṇidaṇḍehi panātha leḍḍunā,</div> </td> </tr> <tr> <td> <div class="G">Satthena vā maraṇavadhena vā pana;</div> </td> </tr> <tr> <td> <div class="G">Ubbādhanāya paritajjanāya vā,</div> </td> </tr> <tr> <td> <div class="G">Na heṭhayī janatamaheṭhako ahu.</div> </td> </tr> </table> </div>
</div>
<div class="q" id="p_8D_511"> <div class="p"> <table class="singleColumn"> <tr> <td> <div class="pN">511</div> <div class="G">Teneva so sugatimupecca modati,</div> </td> </tr> <tr> <td> <div class="G">Sukhapphalaṁ kariya sukhāni vindati;</div> </td> </tr> <tr> <td> <div class="G">Samojasā rasaharaṇī susaṇṭhitā,</div> </td> </tr> <tr> <td> <div class="G">Idhāgato labhati rasaggasaggitaṁ.</div> </td> </tr> </table> </div>
</div>
<div class="q" id="p_8D_512"> <div class="p"> <table class="singleColumn"> <tr> <td> <div class="pN">512</div> <div class="G">Tenāhu naṁ atinipuṇā vicakkhaṇā,</div> </td> </tr> <tr> <td> <div class="G">Ayaṁ naro sukhabahulo bhavissati;</div> </td> </tr> <tr> <td> <div class="G">Gihissa vā pabbajitassa vā puna,</div> </td> </tr> <tr> <td> <div class="G">Taṁ lakkhaṇaṁ bhavati tadatthajotakan”ti.</div> </td> </tr> </table> </div>
</div>
</html>
