<html>
<div class="i">3.3.6 Sutasomacariya</div>
<div class="h">Yudhañjayavagga</div>
<div class="h">Saccapāramī</div>
<div class="h">Sutasomacariya</div>
<div class="q" id="p_21Cp_384"> <div class="divNumber">105.</div> <div class="p"> <table class="singleColumn"> <tr> <td> <div class="pN">384</div> <div class="G">“Punāparaṁ yadā homi,</div> </td> </tr> <tr> <td> <div class="G">sutasomo mahīpati;</div> </td> </tr> <tr> <td> <div class="G">Gahito porisādena,</div> </td> </tr> <tr> <td> <div class="G">brāhmaṇe saṅgaraṁ sariṁ.</div> </td> </tr> </table> </div>
</div>
<div class="q" id="p_21Cp_385"> <div class="divNumber">106.</div> <div class="p"> <table class="singleColumn"> <tr> <td> <div class="pN">385</div> <div class="G">Khattiyānaṁ ekasataṁ,</div> </td> </tr> <tr> <td> <div class="G">āvuṇitvā karattale;</div> </td> </tr> <tr> <td> <div class="G">Etesaṁ pamilāpetvā,</div> </td> </tr> <tr> <td> <div class="G">yaññatthe upanayī mamaṁ.</div> </td> </tr> </table> </div>
</div>
<div class="q" id="p_21Cp_386"> <div class="divNumber">107.</div> <div class="p"> <table class="singleColumn"> <tr> <td> <div class="pN">386</div> <div class="G">Apucchi maṁ porisādo,</div> </td> </tr> <tr> <td> <div class="G">‘kiṁ tvaṁ icchasi nissajaṁ;</div> </td> </tr> <tr> <td> <div class="G">Yathāmati te kāhāmi,</div> </td> </tr> <tr> <td> <div class="G">yadi me tvaṁ punehisi’.</div> </td> </tr> </table> </div>
</div>
<div class="q" id="p_21Cp_387"> <div class="divNumber">108.</div> <div class="p"> <table class="singleColumn"> <tr> <td> <div class="pN">387</div> <div class="G">Tassa paṭissuṇitvāna,</div> </td> </tr> <tr> <td> <div class="G">paṇhe āgamanaṁ mama;</div> </td> </tr> <tr> <td> <div class="G">Upagantvā puraṁ rammaṁ,</div> </td> </tr> <tr> <td> <div class="G">rajjaṁ niyyādayiṁ tadā.</div> </td> </tr> </table> </div>
</div>
<div class="q" id="p_21Cp_388"> <div class="divNumber">109.</div> <div class="p"> <table class="singleColumn"> <tr> <td> <div class="pN">388</div> <div class="G">Anussaritvā sataṁ dhammaṁ,</div> </td> </tr> <tr> <td> <div class="G">pubbakaṁ jinasevitaṁ;</div> </td> </tr> <tr> <td> <div class="G">Brāhmaṇassa dhanaṁ datvā,</div> </td> </tr> <tr> <td> <div class="G">porisādaṁ upāgamiṁ.</div> </td> </tr> </table> </div>
</div>
<div class="q" id="p_21Cp_389"> <div class="divNumber">110.</div> <div class="p"> <table class="singleColumn"> <tr> <td> <div class="pN">389</div> <div class="G">Natthi me saṁsayo tattha,</div> </td> </tr> <tr> <td> <div class="G">Ghātayissati vā na vā;</div> </td> </tr> <tr> <td> <div class="G">Saccavācānurakkhanto,</div> </td> </tr> <tr> <td> <div class="G">Jīvitaṁ cajitumupāgamiṁ;</div> </td> </tr> <tr> <td> <div class="G">Saccena me samo natthi,</div> </td> </tr> <tr> <td> <div class="G">Esā me saccapāramī”ti.</div> </td> </tr> </table> </div>
</div>
<div class="CENTER" id="p_21Cp_390">
<span class="pN">390</span>Sutasomacariyaṁ dvādasamaṁ.</div>
</html>
