<html>
<div class="i">1.3.5.4 Catutthacatukkaniddesa</div>
<div class="h">Mahāvagga</div>
<div class="h">Ānāpānassatikathā</div>
<div class="h">Satokāriñāṇaniddesa</div>
<div class="h">Catutthacatukkaniddesa</div>
<div class="q" id="p_26Ps_979"> <div class="divNumber">180.</div> <div class="p">
<span class="pN">979</span>Kathaṁ “aniccānupassī assasissāmī”ti sikkhati, “aniccānupassī passasissāmī”ti sikkhati? <span class="bold">Aniccan</span>ti kiṁ aniccaṁ? Pañcakkhandhā aniccā. Kenaṭṭhena aniccā? Uppādavayaṭṭhena aniccā. Pañcannaṁ khandhānaṁ udayaṁ passanto kati lakkhaṇāni passati, vayaṁ passanto kati lakkhaṇāni passati, udayabbayaṁ passanto kati lakkhaṇāni passati? Pañcannaṁ khandhānaṁ udayaṁ passanto pañcavīsati lakkhaṇāni passati, vayaṁ passanto pañcavīsati lakkhaṇāni passati. Pañcannaṁ khandhānaṁ udayabbayaṁ passanto imāni paññāsa lakkhaṇāni passati. </div>
</div>
<div class="q" id="p_26Ps_980"> <div class="p">
<span class="pN">980</span>“Rūpe aniccānupassī assasissāmī”ti sikkhati, “rūpe aniccānupassī passasissāmī”ti sikkhati. “Vedanāya…pe… saññāya… saṅkhāresu… viññāṇe… cakkhusmiṁ…pe… jarāmaraṇe aniccānupassī assasissāmī”ti sikkhati, “jarāmaraṇe aniccānupassī passasissāmī”ti sikkhati. Aniccānupassī assāsapassāsavasena dhammā upaṭṭhānaṁ sati anupassanā ñāṇaṁ. Dhammā upaṭṭhānaṁ, no sati; sati upaṭṭhānañceva sati ca. Tāya satiyā tena ñāṇena te dhamme anupassati. Tena vuccati— “dhammesu dhammānupassanāsatipaṭṭhānabhāvanā”ti. </div>
</div>
<div class="q" id="p_26Ps_981"> <div class="p">
<span class="pN">981</span><span class="bold">Anupassatī</span>ti kathaṁ te dhamme anupassati…pe… evaṁ te dhamme anupassati. <span class="bold">Bhāvanā</span>ti catasso bhāvanā…pe… āsevanaṭṭhena bhāvanā. Aniccānupassī assāsapassāsānaṁ saṁvaraṭṭhena sīlavisuddhi…pe… aniccānupassī assāsapassāsavasena cittassa ekaggataṁ avikkhepaṁ pajānato…pe… pajānanto indriyāni samodhāneti. Tena vuccati— “samatthañca paṭivijjhatī”ti. (1) </div>
</div>
<div class="q" id="p_26Ps_982"> <div class="p">
<span class="pN">982</span>Kathaṁ “virāgānupassī assasissāmī”ti sikkhati, “virāgānupassī passasissāmī”ti sikkhati? Rūpe ādīnavaṁ disvā rūpavirāge chandajāto hoti saddhādhimutto, cittañcassa svādhiṭṭhitaṁ. “Rūpe virāgānupassī assasissāmī”ti sikkhati, “rūpe virāgānupassī passasissāmī”ti sikkhati. Vedanāya…pe… saññāya… saṅkhāresu… viññāṇe… cakkhusmiṁ…pe… jarāmaraṇe ādīnavaṁ disvā jarāmaraṇavirāge chandajāto hoti saddhādhimutto, cittañcassa svādhiṭṭhitaṁ. “Jarāmaraṇe virāgānupassī assasissāmī”ti sikkhati, “jarāmaraṇe virāgānupassī passasissāmī”ti sikkhati. Virāgānupassī assāsapassāsavasena dhammā upaṭṭhānaṁ sati anupassanā ñāṇaṁ. Dhammā upaṭṭhānaṁ, no sati; sati upaṭṭhānañceva sati ca. Tāya satiyā tena ñāṇena te dhamme anupassati. Tena vuccati— “dhammesu dhammānupassanāsatipaṭṭhānabhāvanā”ti. </div>
</div>
<div class="q" id="p_26Ps_983"> <div class="p">
<span class="pN">983</span><span class="bold">Anupassatī</span>ti kathaṁ te dhamme anupassati…pe… evaṁ te dhamme anupassati. <span class="bold">Bhāvanā</span>ti catasso bhāvanā…pe… āsevanaṭṭhena bhāvanā. Virāgānupassī assāsapassāsānaṁ saṁvaraṭṭhena sīlavisuddhi…pe… virāgānupassī assāsapassāsavasena cittassa ekaggataṁ avikkhepaṁ pajānato…pe… pajānanto indriyāni samodhāneti. Tena vuccati— “samatthañca paṭivijjhatī”ti. (2) </div>
</div>
<div class="q" id="p_26Ps_984"> <div class="p">
<span class="pN">984</span>Kathaṁ “nirodhānupassī assasissāmī”ti sikkhati, “nirodhānupassī passasissāmī”ti sikkhati? Rūpe ādīnavaṁ disvā rūpanirodhe chandajāto hoti saddhādhimutto, cittañcassa svādhiṭṭhitaṁ. “Rūpe nirodhānupassī assasissāmī”ti sikkhati, “rūpe nirodhānupassī passasissāmī”ti sikkhati. Vedanāya…pe… saññāya… saṅkhāresu… viññāṇe… cakkhusmiṁ…pe… jarāmaraṇe ādīnavaṁ disvā jarāmaraṇanirodhe chandajāto hoti saddhādhimutto, cittañcassa svādhiṭṭhitaṁ. “Jarāmaraṇe nirodhānupassī assasissāmī”ti sikkhati, “jarāmaraṇe nirodhānupassī passasissāmī”ti sikkhati. </div>
</div>
<div class="q" id="p_26Ps_985"> <div class="divNumber">181.</div> <div class="p">
<span class="pN">985</span>Katihākārehi avijjāya ādīnavo hoti? Katihākārehi avijjā nirujjhati? Pañcahākārehi avijjāya ādīnavo hoti. Aṭṭhahākārehi avijjā nirujjhati. </div>
</div>
<div class="q" id="p_26Ps_986"> <div class="p">
<span class="pN">986</span>Katamehi pañcahākārehi avijjāya ādīnavo hoti? Aniccaṭṭhena avijjāya ādīnavo hoti, dukkhaṭṭhena avijjāya ādīnavo hoti, anattaṭṭhena avijjāya ādīnavo hoti, santāpaṭṭhena avijjāya ādīnavo hoti, vipariṇāmaṭṭhena avijjāya ādīnavo hoti— imehi pañcahākārehi avijjāya ādīnavo hoti. </div>
</div>
<div class="q" id="p_26Ps_987"> <div class="p">
<span class="pN">987</span>Katamehi aṭṭhahākārehi avijjā nirujjhati? Nidānanirodhena avijjā nirujjhati, samudayanirodhena avijjā nirujjhati, jātinirodhena avijjā nirujjhati, pabhavanirodhena avijjā nirujjhati, hetunirodhena avijjā nirujjhati, paccayanirodhena avijjā nirujjhati, ñāṇuppādena avijjā nirujjhati, nirodhupaṭṭhānena avijjā nirujjhati— imehi aṭṭhahākārehi avijjā nirujjhati. Imehi pañcahākārehi avijjāya ādīnavaṁ disvā— imehi aṭṭhahākārehi avijjānirodhe chandajāto hoti saddhādhimutto, cittañcassa svādhiṭṭhitaṁ. “Avijjāya nirodhānupassī assasissāmī”ti sikkhati, “avijjāya nirodhānupassī passasissāmī”ti sikkhati. </div>
</div>
<div class="q" id="p_26Ps_988"> <div class="p">
<span class="pN">988</span>Katihākārehi saṅkhāresu ādīnavo hoti, katihākārehi saṅkhārā nirujjhanti…pe… katihākārehi viññāṇe ādīnavo hoti, katihākārehi viññāṇaṁ nirujjhati… katihākārehi nāmarūpe ādīnavo hoti, katihākārehi nāmarūpaṁ nirujjhati… katihākārehi saḷāyatane ādīnavo hoti, katihākārehi saḷāyatanaṁ nirujjhati… katihākārehi phasse ādīnavo hoti, katihākārehi phasso nirujjhati… katihākārehi vedanāya ādīnavo hoti, katihākārehi vedanā nirujjhati… katihākārehi taṇhāya ādīnavo hoti, katihākārehi taṇhā nirujjhati… katihākārehi upādāne ādīnavo hoti, katihākārehi upādānaṁ nirujjhati… katihākārehi bhave ādīnavo hoti, katihākārehi bhavo nirujjhati… katihākārehi jātiyā ādīnavo hoti, katihākārehi jāti nirujjhati… katihākārehi jarāmaraṇe ādīnavo hoti, katihākārehi jarāmaraṇaṁ nirujjhati? Pañcahākārehi jarāmaraṇe ādīnavo hoti, aṭṭhahākārehi jarāmaraṇaṁ nirujjhati. </div>
</div>
<div class="q" id="p_26Ps_989"> <div class="p">
<span class="pN">989</span>Katamehi pañcahākārehi jarāmaraṇe ādīnavo hoti? Aniccaṭṭhena jarāmaraṇe ādīnavo hoti, dukkhaṭṭhena…pe… anattaṭṭhena…pe… santāpaṭṭhena…pe… vipariṇāmaṭṭhena jarāmaraṇe ādīnavo hoti— imehi pañcahākārehi jarāmaraṇe ādīnavo hoti. </div>
</div>
<div class="q" id="p_26Ps_990"> <div class="p">
<span class="pN">990</span>Katamehi aṭṭhahākārehi jarāmaraṇaṁ nirujjhati? Nidānanirodhena jarāmaraṇaṁ nirujjhati, samudayanirodhena…pe… jātinirodhena…pe… pabhavanirodhena… hetunirodhena… paccayanirodhena… ñāṇuppādena…pe… nirodhupaṭṭhānena jarāmaraṇaṁ nirujjhati— imehi aṭṭhahākārehi jarāmaraṇaṁ nirujjhati. Imehi pañcahākārehi jarāmaraṇe ādīnavaṁ disvā imehi aṭṭhahākārehi jarāmaraṇanirodhe chandajāto hoti saddhādhimutto, cittañcassa svādhiṭṭhitaṁ. “Jarāmaraṇe nirodhānupassī assasissāmī”ti sikkhati, “jarāmaraṇe nirodhānupassī passasissāmī”ti sikkhati. Nirodhānupassī assāsapassāsavasena dhammā upaṭṭhānaṁ sati anupassanā ñāṇaṁ. Dhammā upaṭṭhānaṁ, no sati; sati upaṭṭhānañceva sati ca. Tāya satiyā tena ñāṇena te dhamme anupassati. Tena vuccati— “dhammesu dhammānupassanāsatipaṭṭhānabhāvanā”ti. </div>
</div>
<div class="q" id="p_26Ps_991"> <div class="p">
<span class="pN">991</span><span class="bold">Anupassatī</span>ti kathaṁ te dhamme anupassati…pe… evaṁ te dhamme anupassati. <span class="bold">Bhāvanā</span>ti catasso bhāvanā…pe… āsevanaṭṭhena bhāvanā. Nirodhānupassī assāsapassāsānaṁ saṁvaraṭṭhena sīlavisuddhi…pe… nirodhānupassī assāsapassāsavasena cittassa ekaggataṁ avikkhepaṁ pajānato…pe… pajānanto indriyāni samodhāneti. Tena vuccati— “samatthañca paṭivijjhatī”ti. (3) </div>
</div>
<div class="q" id="p_26Ps_992"> <div class="divNumber">182.</div> <div class="p">
<span class="pN">992</span>Kathaṁ “paṭinissaggānupassī assasissāmī”ti sikkhati, “paṭinissaggānupassī passasissāmī”ti sikkhati? <span class="bold">Paṭinissaggā</span>ti dve paṭinissaggā— pariccāgapaṭinissaggo ca pakkhandanapaṭinissaggo ca. Rūpaṁ pariccajatīti— pariccāgapaṭinissaggo. Rūpanirodhe nibbāne cittaṁ pakkhandatīti— pakkhandanapaṭinissaggo. “Rūpe paṭinissaggānupassī assasissāmī”ti sikkhati, “rūpe paṭinissaggānupassī passasissāmī”ti sikkhati. Vedanaṁ…pe… saññaṁ… saṅkhāre… viññāṇaṁ… cakkhuṁ…pe… jarāmaraṇaṁ pariccajatīti— pariccāgapaṭinissaggo. Jarāmaraṇanirodhe nibbāne cittaṁ pakkhandatīti— pakkhandanapaṭinissaggo. “Jarāmaraṇe paṭinissaggānupassī assasissāmī”ti sikkhati, “jarāmaraṇe paṭinissaggānupassī passasissāmī”ti sikkhati. Paṭinissaggānupassī assāsapassāsavasena dhammā upaṭṭhānaṁ sati anupassanā ñāṇaṁ. Dhammā upaṭṭhānaṁ, no sati; sati upaṭṭhānañceva sati ca. Tāya satiyā tena ñāṇena te dhamme anupassati. Tena vuccati— “dhammesu dhammānupassanāsatipaṭṭhānabhāvanā”ti. </div>
</div>
<div class="q" id="p_26Ps_993"> <div class="p">
<span class="pN">993</span><span class="bold">Anupassatī</span>ti kathaṁ te dhamme anupassati? Aniccato anupassati, no niccato…pe… paṭinissajjati, no ādiyati. Aniccato anupassanto niccasaññaṁ pajahati…pe… paṭinissajjanto ādānaṁ pajahati. Evaṁ te dhamme anupassati. <span class="bold">Bhāvanā</span>ti catasso bhāvanā. Tattha jātānaṁ dhammānaṁ anativattanaṭṭhena bhāvanā…pe… āsevanaṭṭhena bhāvanā. Paṭinissaggānupassī assāsapassāsānaṁ saṁvaraṭṭhena sīlavisuddhi, avikkhepaṭṭhena cittavisuddhi, dassanaṭṭhena diṭṭhivisuddhi. Yo tattha saṁvaraṭṭho, ayaṁ adhisīlasikkhā; yo tattha avikkhepaṭṭho, ayaṁ adhicittasikkhā; yo tattha dassanaṭṭho, ayaṁ adhipaññāsikkhā— imā tisso sikkhāyo āvajjanto sikkhati jānanto sikkhati…pe… sacchikātabbaṁ sacchikaronto sikkhati. </div>
</div>
<div class="q" id="p_26Ps_994"> <div class="p">
<span class="pN">994</span>Paṭinissaggānupassī assāsapassāsavasena cittassa ekaggataṁ avikkhepaṁ pajānato viditā vedanā uppajjanti, viditā upaṭṭhahanti, viditā abbhatthaṁ gacchanti…pe… paṭinissaggānupassī assāsapassāsavasena cittassa ekaggataṁ avikkhepaṁ pajānanto indriyāni samodhāneti gocarañca pajānāti samatthañca paṭivijjhati; balāni samodhāneti… bojjhaṅge samodhāneti… maggaṁ samodhāneti… dhamme samodhāneti gocarañca pajānāti samatthañca paṭivijjhati. </div>
</div>
<div class="q" id="p_26Ps_995"> <div class="p">
<span class="pN">995</span><span class="bold">Indriyāni samodhānetī</span>ti kathaṁ indriyāni samodhāneti? Adhimokkhaṭṭhena saddhindriyaṁ samodhāneti…pe… tena vuccati— “samatthañca paṭivijjhatī”ti. (4) </div>
</div>
<div class="q" id="p_26Ps_996"> <div class="p">
<span class="pN">996</span>Aṭṭha anupassane ñāṇāni aṭṭha ca upaṭṭhānānussatiyo cattāri suttantikavatthūni dhammesu dhammānupassanāya. Imāni bāttiṁsa satokārissa ñāṇāni. </div>
</div>
<div class="CENTER" id="p_26Ps_997">
<span class="pN">997</span>Satokāriñāṇaniddeso pañcamo.</div>
</html>
