<html>
<div class="i">4.3.9 Gihisutta</div>
<div class="h">Catutthapaṇṇāsaka</div>
<div class="h">Upāsakavagga</div>
<div class="h">Gihisutta</div>
<div class="q" id="p_16A5_1036"> <div class="divNumber">179.</div> <div class="p">
<span class="pN">1036</span>Atha kho anāthapiṇḍiko gahapati pañcamattehi upāsakasatehi parivuto yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Atha kho bhagavā āyasmantaṁ sāriputtaṁ āmantesi— “yaṁ kañci, sāriputta, jāneyyātha gihiṁ odātavasanaṁ pañcasu sikkhāpadesu saṁvutakammantaṁ catunnaṁ ābhicetasikānaṁ diṭṭhadhammasukhavihārānaṁ nikāmalābhiṁ akicchalābhiṁ akasiralābhiṁ, so ākaṅkhamāno attanāva attānaṁ byākareyya— ‘khīṇanirayomhi khīṇatiracchānayoni khīṇapettivisayo khīṇāpāyaduggativinipāto, sotāpannohamasmi avinipātadhammo niyato sambodhiparāyaṇo’ti. </div>
</div>
<div class="q" id="p_16A5_1037"> <div class="p">
<span class="pN">1037</span>Katamesu pañcasu sikkhāpadesu saṁvutakammanto hoti? Idha, sāriputta, ariyasāvako pāṇātipātā paṭivirato hoti, adinnādānā paṭivirato hoti, kāmesumicchācārā paṭivirato hoti, musāvādā paṭivirato hoti, surāmerayamajjapamādaṭṭhānā paṭivirato hoti. Imesu pañcasu sikkhāpadesu saṁvutakammanto hoti. </div>
</div>
<div class="q" id="p_16A5_1038"> <div class="p">
<span class="pN">1038</span>Katamesaṁ catunnaṁ ābhicetasikānaṁ diṭṭhadhammasukhavihārānaṁ nikāmalābhī hoti akicchalābhī akasiralābhī? Idha, sāriputta, ariyasāvako buddhe aveccappasādena samannāgato hoti— ‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi, satthā devamanussānaṁ buddho bhagavā’ti. Ayamassa paṭhamo ābhicetasiko diṭṭhadhammasukhavihāro adhigato hoti avisuddhassa cittassa visuddhiyā apariyodātassa cittassa pariyodapanāya. </div>
</div>
<div class="q" id="p_16A5_1039"> <div class="p">
<span class="pN">1039</span>Puna caparaṁ, sāriputta, ariyasāvako dhamme aveccappasādena samannāgato hoti— ‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhī’ti. Ayamassa dutiyo ābhicetasiko diṭṭhadhammasukhavihāro adhigato hoti avisuddhassa cittassa visuddhiyā apariyodātassa cittassa pariyodapanāya. </div>
</div>
<div class="q" id="p_16A5_1040"> <div class="p">
<span class="pN">1040</span>Puna caparaṁ, sāriputta, ariyasāvako saṁghe aveccappasādena samannāgato hoti— ‘suppaṭipanno bhagavato sāvakasaṁgho ujuppaṭipanno bhagavato sāvakasaṁgho ñāyappaṭipanno bhagavato sāvakasaṁgho sāmīcippaṭipanno bhagavato sāvakasaṁgho, yadidaṁ cattāri purisayugāni aṭṭha purisapuggalā esa bhagavato sāvakasaṁgho āhuneyyo pāhuneyyo dakkhiṇeyyo añjalikaraṇīyo anuttaraṁ puññakkhettaṁ lokassā’ti. Ayamassa tatiyo ābhicetasiko diṭṭhadhammasukhavihāro adhigato hoti avisuddhassa cittassa visuddhiyā apariyodātassa cittassa pariyodapanāya. </div>
</div>
<div class="q" id="p_16A5_1041"> <div class="p">
<span class="pN">1041</span>Puna caparaṁ, sāriputta, ariyasāvako ariyakantehi sīlehi samannāgato hoti akhaṇḍehi acchiddehi asabalehi akammāsehi bhujissehi viññuppasatthehi aparāmaṭṭhehi samādhisaṁvattanikehi. Ayamassa catuttho ābhicetasiko diṭṭhadhammasukhavihāro adhigato hoti avisuddhassa cittassa visuddhiyā apariyodātassa cittassa pariyodapanāya. Imesaṁ catunnaṁ ābhicetasikānaṁ diṭṭhadhammasukhavihārānaṁ nikāmalābhī hoti akicchalābhī akasiralābhī. </div>
</div>
<div class="q" id="p_16A5_1042"> <div class="p">
<span class="pN">1042</span>Yaṁ kañci, sāriputta, jāneyyātha gihiṁ odātavasanaṁ— imesu pañcasu sikkhāpadesu saṁvutakammantaṁ, imesañca catunnaṁ ābhicetasikānaṁ diṭṭhadhammasukhavihārānaṁ nikāmalābhiṁ akicchalābhiṁ akasiralābhiṁ, so ākaṅkhamāno attanāva attānaṁ byākareyya— ‘khīṇanirayomhi khīṇatiracchānayoni khīṇapettivisayo khīṇāpāyaduggativinipāto, sotāpannohamasmi avinipātadhammo niyato sambodhiparāyaṇo’ti. </div>
</div>
<div class="q" id="p_16A5_1043"> <div class="p"> <table class="singleColumn"> <tr> <td> <div class="pN">1043</div> <div class="G">Nirayesu bhayaṁ disvā,</div> </td> </tr> <tr> <td> <div class="G">pāpāni parivajjaye;</div> </td> </tr> <tr> <td> <div class="G">Ariyadhammaṁ samādāya,</div> </td> </tr> <tr> <td> <div class="G">paṇḍito parivajjaye.</div> </td> </tr> </table> </div>
</div>
<div class="q" id="p_16A5_1044"> <div class="p"> <table class="singleColumn"> <tr> <td> <div class="pN">1044</div> <div class="G">Na hiṁse pāṇabhūtāni,</div> </td> </tr> <tr> <td> <div class="G">vijjamāne parakkame;</div> </td> </tr> <tr> <td> <div class="G">Musā ca na bhaṇe jānaṁ,</div> </td> </tr> <tr> <td> <div class="G">adinnaṁ na parāmase.</div> </td> </tr> </table> </div>
</div>
<div class="q" id="p_16A5_1045"> <div class="p"> <table class="singleColumn"> <tr> <td> <div class="pN">1045</div> <div class="G">Sehi dārehi santuṭṭho,</div> </td> </tr> <tr> <td> <div class="G">paradārañca ārame;</div> </td> </tr> <tr> <td> <div class="G">Merayaṁ vāruṇiṁ jantu,</div> </td> </tr> <tr> <td> <div class="G">na pive cittamohaniṁ.</div> </td> </tr> </table> </div>
</div>
<div class="q" id="p_16A5_1046"> <div class="p"> <table class="singleColumn"> <tr> <td> <div class="pN">1046</div> <div class="G">Anussareyya sambuddhaṁ,</div> </td> </tr> <tr> <td> <div class="G">dhammañcānuvitakkaye;</div> </td> </tr> <tr> <td> <div class="G">Abyāpajjaṁ hitaṁ cittaṁ,</div> </td> </tr> <tr> <td> <div class="G">devalokāya bhāvaye.</div> </td> </tr> </table> </div>
</div>
<div class="q" id="p_16A5_1047"> <div class="p"> <table class="singleColumn"> <tr> <td> <div class="pN">1047</div> <div class="G">Upaṭṭhite deyyadhamme,</div> </td> </tr> <tr> <td> <div class="G">puññatthassa jigīsato;</div> </td> </tr> <tr> <td> <div class="G">Santesu paṭhamaṁ dinnā,</div> </td> </tr> <tr> <td> <div class="G">vipulā hoti dakkhiṇā.</div> </td> </tr> </table> </div>
</div>
<div class="q" id="p_16A5_1048"> <div class="p"> <table class="singleColumn"> <tr> <td> <div class="pN">1048</div> <div class="G">Santo have pavakkhāmi,</div> </td> </tr> <tr> <td> <div class="G">sāriputta suṇohi me;</div> </td> </tr> <tr> <td> <div class="G">Iti kaṇhāsu setāsu,</div> </td> </tr> <tr> <td> <div class="G">rohiṇīsu harīsu vā.</div> </td> </tr> </table> </div>
</div>
<div class="q" id="p_16A5_1049"> <div class="p"> <table class="singleColumn"> <tr> <td> <div class="pN">1049</div> <div class="G">Kammāsāsu sarūpāsu,</div> </td> </tr> <tr> <td> <div class="G">gosu pārevatāsu vā;</div> </td> </tr> <tr> <td> <div class="G">Yāsu kāsuci etāsu,</div> </td> </tr> <tr> <td> <div class="G">danto jāyati puṅgavo.</div> </td> </tr> </table> </div>
</div>
<div class="q" id="p_16A5_1050"> <div class="p"> <table class="singleColumn"> <tr> <td> <div class="pN">1050</div> <div class="G">Dhorayho balasampanno,</div> </td> </tr> <tr> <td> <div class="G">kalyāṇajavanikkamo;</div> </td> </tr> <tr> <td> <div class="G">Tameva bhāre yuñjanti,</div> </td> </tr> <tr> <td> <div class="G">nāssa vaṇṇaṁ parikkhare.</div> </td> </tr> </table> </div>
</div>
<div class="q" id="p_16A5_1051"> <div class="p"> <table class="singleColumn"> <tr> <td> <div class="pN">1051</div> <div class="G">Evamevaṁ manussesu,</div> </td> </tr> <tr> <td> <div class="G">yasmiṁ kismiñci jātiye;</div> </td> </tr> <tr> <td> <div class="G">Khattiye brāhmaṇe vesse,</div> </td> </tr> <tr> <td> <div class="G">sudde caṇḍālapukkuse.</div> </td> </tr> </table> </div>
</div>
<div class="q" id="p_16A5_1052"> <div class="p"> <table class="singleColumn"> <tr> <td> <div class="pN">1052</div> <div class="G">Yāsu kāsuci etāsu,</div> </td> </tr> <tr> <td> <div class="G">danto jāyati subbato;</div> </td> </tr> <tr> <td> <div class="G">Dhammaṭṭho sīlasampanno,</div> </td> </tr> <tr> <td> <div class="G">saccavādī hirīmano.</div> </td> </tr> </table> </div>
</div>
<div class="q" id="p_16A5_1053"> <div class="p"> <table class="singleColumn"> <tr> <td> <div class="pN">1053</div> <div class="G">Pahīnajātimaraṇo,</div> </td> </tr> <tr> <td> <div class="G">brahmacariyassa kevalī;</div> </td> </tr> <tr> <td> <div class="G">Pannabhāro visaṁyutto,</div> </td> </tr> <tr> <td> <div class="G">katakicco anāsavo.</div> </td> </tr> </table> </div>
</div>
<div class="q" id="p_16A5_1054"> <div class="p"> <table class="singleColumn"> <tr> <td> <div class="pN">1054</div> <div class="G">Pāragū sabbadhammānaṁ,</div> </td> </tr> <tr> <td> <div class="G">anupādāya nibbuto;</div> </td> </tr> <tr> <td> <div class="G">Tasmiñca viraje khette,</div> </td> </tr> <tr> <td> <div class="G">vipulā hoti dakkhiṇā.</div> </td> </tr> </table> </div>
</div>
<div class="q" id="p_16A5_1055"> <div class="p"> <table class="singleColumn"> <tr> <td> <div class="pN">1055</div> <div class="G">Bālā ca avijānantā,</div> </td> </tr> <tr> <td> <div class="G">dummedhā assutāvino;</div> </td> </tr> <tr> <td> <div class="G">Bahiddhā dadanti dānāni,</div> </td> </tr> <tr> <td> <div class="G">na hi sante upāsare.</div> </td> </tr> </table> </div>
</div>
<div class="q" id="p_16A5_1056"> <div class="p"> <table class="singleColumn"> <tr> <td> <div class="pN">1056</div> <div class="G">Ye ca sante upāsanti,</div> </td> </tr> <tr> <td> <div class="G">sappaññe dhīrasammate;</div> </td> </tr> <tr> <td> <div class="G">Saddhā ca nesaṁ sugate,</div> </td> </tr> <tr> <td> <div class="G">mūlajātā patiṭṭhitā.</div> </td> </tr> </table> </div>
</div>
<div class="q" id="p_16A5_1057"> <div class="p"> <table class="singleColumn"> <tr> <td> <div class="pN">1057</div> <div class="G">Devalokañca te yanti,</div> </td> </tr> <tr> <td> <div class="G">kule vā idha jāyare;</div> </td> </tr> <tr> <td> <div class="G">Anupubbena nibbānaṁ,</div> </td> </tr> <tr> <td> <div class="G">adhigacchanti paṇḍitā”ti.</div> </td> </tr> </table> </div>
</div>
<div class="CENTER" id="p_16A5_1058">
<span class="pN">1058</span>Navamaṁ.</div>
</html>
