<html>
<div class="i">1.5.1 Ādittasutta</div>
<div class="h">Devatāsaṁyutta</div>
<div class="h">Ādittavagga</div>
<div class="h">Ādittasutta</div>
<div class="q" id="p_12S1_238"> <div class="divNumber">41.</div> <div class="p">
<span class="pN">238</span>Evaṁ me sutaṁ— ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Atha kho aññatarā devatā abhikkantāya rattiyā abhikkantavaṇṇā kevalakappaṁ jetavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. Ekamantaṁ ṭhitā kho sā devatā bhagavato santike imā gāthāyo abhāsi— </div>
</div>
<div class="q" id="p_12S1_239"> <div class="p"> <table class="singleColumn"> <tr> <td> <div class="pN">239</div> <div class="G">“Ādittasmiṁ agārasmiṁ,</div> </td> </tr> <tr> <td> <div class="G">yaṁ nīharati bhājanaṁ;</div> </td> </tr> <tr> <td> <div class="G">Taṁ tassa hoti atthāya,</div> </td> </tr> <tr> <td> <div class="G">no ca yaṁ tattha ḍayhati.</div> </td> </tr> </table> </div>
</div>
<div class="q" id="p_12S1_240"> <div class="p"> <table class="singleColumn"> <tr> <td> <div class="pN">240</div> <div class="G">Evaṁ ādittako loko,</div> </td> </tr> <tr> <td> <div class="G">jarāya maraṇena ca;</div> </td> </tr> <tr> <td> <div class="G">Nīharetheva dānena,</div> </td> </tr> <tr> <td> <div class="G">dinnaṁ hoti sunīhataṁ.</div> </td> </tr> </table> </div>
</div>
<div class="q" id="p_12S1_241"> <div class="p"> <table class="singleColumn"> <tr> <td> <div class="pN">241</div> <div class="G">Dinnaṁ sukhaphalaṁ hoti,</div> </td> </tr> <tr> <td> <div class="G">nādinnaṁ hoti taṁ tathā;</div> </td> </tr> <tr> <td> <div class="G">Corā haranti rājāno,</div> </td> </tr> <tr> <td> <div class="G">aggi ḍahati nassati.</div> </td> </tr> </table> </div>
</div>
<div class="q" id="p_12S1_242"> <div class="p"> <table class="singleColumn"> <tr> <td> <div class="pN">242</div> <div class="G">Atha antena jahati,</div> </td> </tr> <tr> <td> <div class="G">Sarīraṁ sapariggahaṁ;</div> </td> </tr> <tr> <td> <div class="G">Etadaññāya medhāvī,</div> </td> </tr> <tr> <td> <div class="G">Bhuñjetha ca dadetha ca;</div> </td> </tr> <tr> <td> <div class="G">Datvā ca bhutvā ca yathānubhāvaṁ,</div> </td> </tr> <tr> <td> <div class="G">Anindito saggamupeti ṭhānan”ti.</div> </td> </tr> </table> </div>
</div>
</html>
