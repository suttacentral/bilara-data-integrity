<html>
<div class="i">7.2.8 Bhikkhusutta</div>
<div class="h">Iddhipādasaṁyutta</div>
<div class="h">Pāsādakampanavagga</div>
<div class="h">Bhikkhusutta</div>
<div class="q" id="p_14S5_1431"> <div class="divNumber">830.</div> <div class="p">
<span class="pN">1431</span>“Catunnaṁ, bhikkhave, iddhipādānaṁ bhāvitattā bahulīkatattā bhikkhu āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati. </div>
</div>
<div class="q" id="p_14S5_1432"> <div class="p">
<span class="pN">1432</span>Katamesaṁ catunnaṁ? Idha, bhikkhave, bhikkhu chandasamādhippadhānasaṅkhārasamannāgataṁ iddhipādaṁ bhāveti, vīriyasamādhi…pe… cittasamādhi… vīmaṁsāsamādhippadhānasaṅkhārasamannāgataṁ iddhipādaṁ bhāveti. Imesaṁ kho, bhikkhave, catunnaṁ iddhipādānaṁ bhāvitattā bahulīkatattā bhikkhu āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharatī”ti. </div>
</div>
<div class="CENTER" id="p_14S5_1433">
<span class="pN">1433</span>Aṭṭhamaṁ.</div>
</html>
