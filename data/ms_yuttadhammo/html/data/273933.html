<html>
<div class="i">1.5.8 Lokāyatikasutta</div>
<div class="h">Nidānasaṁyutta</div>
<div class="h">Gahapativagga</div>
<div class="h">Lokāyatikasutta</div>
<div class="q" id="p_12S2_342"> <div class="divNumber">48.</div> <div class="p">
<span class="pN">342</span>Sāvatthiyaṁ viharati. Atha kho lokāyatiko brāhmaṇo yena bhagavā…pe… ekamantaṁ nisinno kho lokāyatiko brāhmaṇo bhagavantaṁ etadavoca— </div>
</div>
<div class="q" id="p_12S2_343"> <div class="p">
<span class="pN">343</span>“Kiṁ nu kho, bho gotama, sabbamatthī”ti? “‘Sabbamatthī’ti kho, brāhmaṇa, jeṭṭhametaṁ lokāyataṁ”. </div>
</div>
<div class="q" id="p_12S2_344"> <div class="p">
<span class="pN">344</span>“Kiṁ pana, bho gotama, sabbaṁ natthī”ti? “‘Sabbaṁ natthī’ti kho, brāhmaṇa, dutiyametaṁ lokāyataṁ”. </div>
</div>
<div class="q" id="p_12S2_345"> <div class="p">
<span class="pN">345</span>“Kiṁ nu kho, bho gotama, sabbamekattan”ti? “‘Sabbamekattan’ti kho, brāhmaṇa, tatiyametaṁ lokāyataṁ”. </div>
</div>
<div class="q" id="p_12S2_346"> <div class="p">
<span class="pN">346</span>“Kiṁ pana, bho gotama, sabbaṁ puthuttan”ti? “‘Sabbaṁ puthuttan’ti kho, brāhmaṇa, catutthametaṁ lokāyataṁ. </div>
</div>
<div class="q" id="p_12S2_347"> <div class="p">
<span class="pN">347</span>Ete te, brāhmaṇa, ubho ante anupagamma majjhena tathāgato dhammaṁ deseti— ‘avijjāpaccayā saṅkhārā; saṅkhārapaccayā viññāṇaṁ…pe… evametassa kevalassa dukkhakkhandhassa samudayo hoti. Avijjāya tveva asesavirāganirodhā saṅkhāranirodho; saṅkhāranirodhā viññāṇanirodho…pe… evametassa kevalassa dukkhakkhandhassa nirodho hotī’”ti. </div>
</div>
<div class="q" id="p_12S2_348"> <div class="p">
<span class="pN">348</span>Evaṁ vutte, lokāyatiko brāhmaṇo bhagavantaṁ etadavoca— “abhikkantaṁ, bho gotama…pe… ajjatagge pāṇupetaṁ saraṇaṁ gatan”ti. </div>
</div>
<div class="CENTER" id="p_12S2_349">
<span class="pN">349</span>Aṭṭhamaṁ.</div>
</html>
