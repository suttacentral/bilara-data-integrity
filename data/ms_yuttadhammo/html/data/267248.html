<html>
<div class="i">12.4 Ekāsaniyattheraapadāna</div>
<div class="h">Mahāparivāravagga</div>
<div class="h">Ekāsaniyattheraapadāna</div>
<div class="q" id="p_20Ap1_1977"> <div class="divNumber">31.</div> <div class="p"> <table class="singleColumn"> <tr> <td> <div class="pN">1977</div> <div class="G">“Varuṇo nāma nāmena,</div> </td> </tr> <tr> <td> <div class="G">devarājā ahaṁ tadā;</div> </td> </tr> <tr> <td> <div class="G">Upaṭṭhahesiṁ sambuddhaṁ,</div> </td> </tr> <tr> <td> <div class="G">sayoggabalavāhano.</div> </td> </tr> </table> </div>
</div>
<div class="q" id="p_20Ap1_1978"> <div class="divNumber">32.</div> <div class="p"> <table class="singleColumn"> <tr> <td> <div class="pN">1978</div> <div class="G">Nibbute lokanāthamhi,</div> </td> </tr> <tr> <td> <div class="G">atthadassīnaruttame;</div> </td> </tr> <tr> <td> <div class="G">Tūriyaṁ sabbamādāya,</div> </td> </tr> <tr> <td> <div class="G">agamaṁ bodhimuttamaṁ.</div> </td> </tr> </table> </div>
</div>
<div class="q" id="p_20Ap1_1979"> <div class="divNumber">33.</div> <div class="p"> <table class="singleColumn"> <tr> <td> <div class="pN">1979</div> <div class="G">Vāditena ca naccena,</div> </td> </tr> <tr> <td> <div class="G">sammatāḷasamāhito;</div> </td> </tr> <tr> <td> <div class="G">Sammukhā viya sambuddhaṁ,</div> </td> </tr> <tr> <td> <div class="G">upaṭṭhiṁ bodhimuttamaṁ.</div> </td> </tr> </table> </div>
</div>
<div class="q" id="p_20Ap1_1980"> <div class="divNumber">34.</div> <div class="p"> <table class="singleColumn"> <tr> <td> <div class="pN">1980</div> <div class="G">Upaṭṭhahitvā taṁ bodhiṁ,</div> </td> </tr> <tr> <td> <div class="G">dharaṇīruhapādapaṁ;</div> </td> </tr> <tr> <td> <div class="G">Pallaṅkaṁ ābhujitvāna,</div> </td> </tr> <tr> <td> <div class="G">tattha kālaṅkato ahaṁ.</div> </td> </tr> </table> </div>
</div>
<div class="q" id="p_20Ap1_1981"> <div class="divNumber">35.</div> <div class="p"> <table class="singleColumn"> <tr> <td> <div class="pN">1981</div> <div class="G">Sakakammābhiraddhohaṁ,</div> </td> </tr> <tr> <td> <div class="G">pasanno bodhimuttame;</div> </td> </tr> <tr> <td> <div class="G">Tena cittappasādena,</div> </td> </tr> <tr> <td> <div class="G">nimmānaṁ upapajjahaṁ.</div> </td> </tr> </table> </div>
</div>
<div class="q" id="p_20Ap1_1982"> <div class="divNumber">36.</div> <div class="p"> <table class="singleColumn"> <tr> <td> <div class="pN">1982</div> <div class="G">Saṭṭhitūriyasahassāni,</div> </td> </tr> <tr> <td> <div class="G">parivārenti maṁ sadā;</div> </td> </tr> <tr> <td> <div class="G">Manussesu ca devesu,</div> </td> </tr> <tr> <td> <div class="G">vattamānaṁ bhavābhave.</div> </td> </tr> </table> </div>
</div>
<div class="q" id="p_20Ap1_1983"> <div class="divNumber">37.</div> <div class="p"> <table class="singleColumn"> <tr> <td> <div class="pN">1983</div> <div class="G">Tividhaggī nibbutā mayhaṁ,</div> </td> </tr> <tr> <td> <div class="G">bhavā sabbe samūhatā;</div> </td> </tr> <tr> <td> <div class="G">Dhāremi antimaṁ dehaṁ,</div> </td> </tr> <tr> <td> <div class="G">sammāsambuddhasāsane.</div> </td> </tr> </table> </div>
</div>
<div class="q" id="p_20Ap1_1984"> <div class="divNumber">38.</div> <div class="p"> <table class="singleColumn"> <tr> <td> <div class="pN">1984</div> <div class="G">Subāhū nāma nāmena,</div> </td> </tr> <tr> <td> <div class="G">catuttiṁsāsu khattiyā;</div> </td> </tr> <tr> <td> <div class="G">Sattaratanasampannā,</div> </td> </tr> <tr> <td> <div class="G">pañcakappasate ito.</div> </td> </tr> </table> </div>
</div>
<div class="q" id="p_20Ap1_1985"> <div class="divNumber">39.</div> <div class="p"> <table class="singleColumn"> <tr> <td> <div class="pN">1985</div> <div class="G">Paṭisambhidā catasso,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_1986"> <div class="p">
<span class="pN">1986</span>Itthaṁ sudaṁ āyasmā ekāsaniyo thero imā gāthāyo abhāsitthāti. </div>
</div>
<div class="CENTER" id="p_20Ap1_1987">
<span class="pN">1987</span>Ekāsaniyattherassāpadānaṁ catutthaṁ.</div>
</html>
