<html>
<div class="i">2.13 Sammāparibbājanīyasutta</div>
<div class="h">Cūḷavagga</div>
<div class="h">Sammāparibbājanīyasutta</div>
<div class="q" id="p_18Sn_419"> <div class="divNumber">362.</div> <div class="p"> <table class="singleColumn"> <tr> <td> <div class="pN">419</div> <div class="G">“Pucchāmi muniṁ pahūtapaññaṁ,</div> </td> </tr> <tr> <td> <div class="G">Tiṇṇaṁ pāraṅgataṁ parinibbutaṁ ṭhitattaṁ;</div> </td> </tr> <tr> <td> <div class="G">Nikkhamma gharā panujja kāme,</div> </td> </tr> <tr> <td> <div class="G">Kathaṁ bhikkhu sammā so loke paribbajeyya”. (1)</div> </td> </tr> </table> </div>
</div>
<div class="q" id="p_18Sn_420"> <div class="divNumber">363.</div> <div class="p"> <table class="singleColumn"> <tr> <td> <div class="pN">420</div> <div class="G">“Yassa maṅgalā samūhatā, <span class="gathaQuote">(iti bhagavā)</span>
</div> </td> </tr> <tr> <td> <div class="G">Uppātā supinā ca lakkhaṇā ca;</div> </td> </tr> <tr> <td> <div class="G">So maṅgaladosavippahīno,</div> </td> </tr> <tr> <td> <div class="G">Sammā so loke paribbajeyya. (2)</div> </td> </tr> </table> </div>
</div>
<div class="q" id="p_18Sn_421"> <div class="divNumber">364.</div> <div class="p"> <table class="singleColumn"> <tr> <td> <div class="pN">421</div> <div class="G">Rāgaṁ vinayetha mānusesu,</div> </td> </tr> <tr> <td> <div class="G">Dibbesu kāmesu cāpi bhikkhu;</div> </td> </tr> <tr> <td> <div class="G">Atikkamma bhavaṁ samecca dhammaṁ,</div> </td> </tr> <tr> <td> <div class="G">Sammā so loke paribbajeyya. (3)</div> </td> </tr> </table> </div>
</div>
<div class="q" id="p_18Sn_422"> <div class="divNumber">365.</div> <div class="p"> <table class="singleColumn"> <tr> <td> <div class="pN">422</div> <div class="G">Vipiṭṭhikatvāna pesuṇāni,</div> </td> </tr> <tr> <td> <div class="G">Kodhaṁ kadarīyaṁ jaheyya bhikkhu;</div> </td> </tr> <tr> <td> <div class="G">Anurodhavirodhavippahīno,</div> </td> </tr> <tr> <td> <div class="G">Sammā so loke paribbajeyya. (4)</div> </td> </tr> </table> </div>
</div>
<div class="q" id="p_18Sn_423"> <div class="divNumber">366.</div> <div class="p"> <table class="singleColumn"> <tr> <td> <div class="pN">423</div> <div class="G">Hitvāna piyañca appiyañca,</div> </td> </tr> <tr> <td> <div class="G">Anupādāya anissito kuhiñci;</div> </td> </tr> <tr> <td> <div class="G">Saṁyojaniyehi vippamutto,</div> </td> </tr> <tr> <td> <div class="G">Sammā so loke paribbajeyya. (5)</div> </td> </tr> </table> </div>
</div>
<div class="q" id="p_18Sn_424"> <div class="divNumber">367.</div> <div class="p"> <table class="singleColumn"> <tr> <td> <div class="pN">424</div> <div class="G">Na so upadhīsu sārameti,</div> </td> </tr> <tr> <td> <div class="G">Ādānesu vineyya chandarāgaṁ;</div> </td> </tr> <tr> <td> <div class="G">So anissito anaññaneyyo,</div> </td> </tr> <tr> <td> <div class="G">Sammā so loke paribbajeyya. (6)</div> </td> </tr> </table> </div>
</div>
<div class="q" id="p_18Sn_425"> <div class="divNumber">368.</div> <div class="p"> <table class="singleColumn"> <tr> <td> <div class="pN">425</div> <div class="G">Vacasā manasā ca kammunā ca,</div> </td> </tr> <tr> <td> <div class="G">Aviruddho sammā viditvā dhammaṁ;</div> </td> </tr> <tr> <td> <div class="G">Nibbānapadābhipatthayāno,</div> </td> </tr> <tr> <td> <div class="G">Sammā so loke paribbajeyya. (7)</div> </td> </tr> </table> </div>
</div>
<div class="q" id="p_18Sn_426"> <div class="divNumber">369.</div> <div class="p"> <table class="singleColumn"> <tr> <td> <div class="pN">426</div> <div class="G">Yo vandati manti nunnameyya,</div> </td> </tr> <tr> <td> <div class="G">Akkuṭṭhopi na sandhiyetha bhikkhu;</div> </td> </tr> <tr> <td> <div class="G">Laddhā parabhojanaṁ na majje,</div> </td> </tr> <tr> <td> <div class="G">Sammā so loke paribbajeyya. (8)</div> </td> </tr> </table> </div>
</div>
<div class="q" id="p_18Sn_427"> <div class="divNumber">370.</div> <div class="p"> <table class="singleColumn"> <tr> <td> <div class="pN">427</div> <div class="G">Lobhañca bhavañca vippahāya,</div> </td> </tr> <tr> <td> <div class="G">Virato chedanabandhanā ca bhikkhu;</div> </td> </tr> <tr> <td> <div class="G">So tiṇṇakathaṁkatho visallo,</div> </td> </tr> <tr> <td> <div class="G">Sammā so loke paribbajeyya. (9)</div> </td> </tr> </table> </div>
</div>
<div class="q" id="p_18Sn_428"> <div class="divNumber">371.</div> <div class="p"> <table class="singleColumn"> <tr> <td> <div class="pN">428</div> <div class="G">Sāruppaṁ attano viditvā,</div> </td> </tr> <tr> <td> <div class="G">No ca bhikkhu hiṁseyya kañci loke;</div> </td> </tr> <tr> <td> <div class="G">Yathātathiyaṁ viditvā dhammaṁ,</div> </td> </tr> <tr> <td> <div class="G">Sammā so loke paribbajeyya. (10)</div> </td> </tr> </table> </div>
</div>
<div class="q" id="p_18Sn_429"> <div class="divNumber">372.</div> <div class="p"> <table class="singleColumn"> <tr> <td> <div class="pN">429</div> <div class="G">Yassānusayā na santi keci,</div> </td> </tr> <tr> <td> <div class="G">Mūlā ca akusalā samūhatāse;</div> </td> </tr> <tr> <td> <div class="G">So nirāso anāsisāno,</div> </td> </tr> <tr> <td> <div class="G">Sammā so loke paribbajeyya. (11)</div> </td> </tr> </table> </div>
</div>
<div class="q" id="p_18Sn_430"> <div class="divNumber">373.</div> <div class="p"> <table class="singleColumn"> <tr> <td> <div class="pN">430</div> <div class="G">Āsavakhīṇo pahīnamāno,</div> </td> </tr> <tr> <td> <div class="G">Sabbaṁ rāgapathaṁ upātivatto;</div> </td> </tr> <tr> <td> <div class="G">Danto parinibbuto ṭhitatto,</div> </td> </tr> <tr> <td> <div class="G">Sammā so loke paribbajeyya. (12)</div> </td> </tr> </table> </div>
</div>
<div class="q" id="p_18Sn_431"> <div class="divNumber">374.</div> <div class="p"> <table class="singleColumn"> <tr> <td> <div class="pN">431</div> <div class="G">Saddho sutavā niyāmadassī,</div> </td> </tr> <tr> <td> <div class="G">Vaggagatesu na vaggasāri dhīro;</div> </td> </tr> <tr> <td> <div class="G">Lobhaṁ dosaṁ vineyya paṭighaṁ,</div> </td> </tr> <tr> <td> <div class="G">Sammā so loke paribbajeyya. (13)</div> </td> </tr> </table> </div>
</div>
<div class="q" id="p_18Sn_432"> <div class="divNumber">375.</div> <div class="p"> <table class="singleColumn"> <tr> <td> <div class="pN">432</div> <div class="G">Saṁsuddhajino vivaṭṭacchado,</div> </td> </tr> <tr> <td> <div class="G">Dhammesu vasī pāragū anejo;</div> </td> </tr> <tr> <td> <div class="G">Saṅkhāranirodhañāṇakusalo,</div> </td> </tr> <tr> <td> <div class="G">Sammā so loke paribbajeyya. (14)</div> </td> </tr> </table> </div>
</div>
<div class="q" id="p_18Sn_433"> <div class="divNumber">376.</div> <div class="p"> <table class="singleColumn"> <tr> <td> <div class="pN">433</div> <div class="G">Atītesu anāgatesu cāpi,</div> </td> </tr> <tr> <td> <div class="G">Kappātīto aticcasuddhipañño;</div> </td> </tr> <tr> <td> <div class="G">Sabbāyatanehi vippamutto,</div> </td> </tr> <tr> <td> <div class="G">Sammā so loke paribbajeyya. (15)</div> </td> </tr> </table> </div>
</div>
<div class="q" id="p_18Sn_434"> <div class="divNumber">377.</div> <div class="p"> <table class="singleColumn"> <tr> <td> <div class="pN">434</div> <div class="G">Aññāya padaṁ samecca dhammaṁ,</div> </td> </tr> <tr> <td> <div class="G">Vivaṭaṁ disvāna pahānamāsavānaṁ;</div> </td> </tr> <tr> <td> <div class="G">Sabbupadhīnaṁ parikkhayāno,</div> </td> </tr> <tr> <td> <div class="G">Sammā so loke paribbajeyya”. (16)</div> </td> </tr> </table> </div>
</div>
<div class="q" id="p_18Sn_435"> <div class="divNumber">378.</div> <div class="p"> <table class="singleColumn"> <tr> <td> <div class="pN">435</div> <div class="G">“Addhā hi bhagavā tatheva etaṁ,</div> </td> </tr> <tr> <td> <div class="G">Yo so evaṁvihārī danto bhikkhu;</div> </td> </tr> <tr> <td> <div class="G">Sabbasaṁyojanayogavītivatto,</div> </td> </tr> <tr> <td> <div class="G">Sammā so loke paribbajeyyā”ti. (17)</div> </td> </tr> </table> </div>
</div>
<div class="CENTER" id="p_18Sn_436">
<span class="pN">436</span>Sammāparibbājanīyasuttaṁ terasamaṁ.</div>
</html>
