<html>
<div class="i">3.8 Sallasutta</div>
<div class="h">Mahāvagga</div>
<div class="h">Sallasutta</div>
<div class="q" id="p_18Sn_695"> <div class="divNumber">580.</div> <div class="p"> <table class="singleColumn"> <tr> <td> <div class="pN">695</div> <div class="G">Animittamanaññātaṁ,</div> </td> </tr> <tr> <td> <div class="G">maccānaṁ idha jīvitaṁ;</div> </td> </tr> <tr> <td> <div class="G">Kasirañca parittañca,</div> </td> </tr> <tr> <td> <div class="G">tañca dukkhena saṁyutaṁ. (1)</div> </td> </tr> </table> </div>
</div>
<div class="q" id="p_18Sn_696"> <div class="divNumber">581.</div> <div class="p"> <table class="singleColumn"> <tr> <td> <div class="pN">696</div> <div class="G">Na hi so upakkamo atthi,</div> </td> </tr> <tr> <td> <div class="G">yena jātā na miyyare;</div> </td> </tr> <tr> <td> <div class="G">Jarampi patvā maraṇaṁ,</div> </td> </tr> <tr> <td> <div class="G">evaṁdhammā hi pāṇino. (2)</div> </td> </tr> </table> </div>
</div>
<div class="q" id="p_18Sn_697"> <div class="divNumber">582.</div> <div class="p"> <table class="singleColumn"> <tr> <td> <div class="pN">697</div> <div class="G">Phalānamiva pakkānaṁ,</div> </td> </tr> <tr> <td> <div class="G">pāto patanato bhayaṁ;</div> </td> </tr> <tr> <td> <div class="G">Evaṁ jātāna maccānaṁ,</div> </td> </tr> <tr> <td> <div class="G">niccaṁ maraṇato bhayaṁ. (3)</div> </td> </tr> </table> </div>
</div>
<div class="q" id="p_18Sn_698"> <div class="divNumber">583.</div> <div class="p"> <table class="singleColumn"> <tr> <td> <div class="pN">698</div> <div class="G">Yathāpi kumbhakārassa,</div> </td> </tr> <tr> <td> <div class="G">katā mattikabhājanā;</div> </td> </tr> <tr> <td> <div class="G">Sabbe bhedanapariyantā,</div> </td> </tr> <tr> <td> <div class="G">evaṁ maccāna jīvitaṁ. (4)</div> </td> </tr> </table> </div>
</div>
<div class="q" id="p_18Sn_699"> <div class="divNumber">584.</div> <div class="p"> <table class="singleColumn"> <tr> <td> <div class="pN">699</div> <div class="G">Daharā ca mahantā ca,</div> </td> </tr> <tr> <td> <div class="G">ye bālā ye ca paṇḍitā;</div> </td> </tr> <tr> <td> <div class="G">Sabbe maccuvasaṁ yanti,</div> </td> </tr> <tr> <td> <div class="G">sabbe maccuparāyaṇā. (5)</div> </td> </tr> </table> </div>
</div>
<div class="q" id="p_18Sn_700"> <div class="divNumber">585.</div> <div class="p"> <table class="singleColumn"> <tr> <td> <div class="pN">700</div> <div class="G">Tesaṁ maccuparetānaṁ,</div> </td> </tr> <tr> <td> <div class="G">gacchataṁ paralokato;</div> </td> </tr> <tr> <td> <div class="G">Na pitā tāyate puttaṁ,</div> </td> </tr> <tr> <td> <div class="G">ñātī vā pana ñātake. (6)</div> </td> </tr> </table> </div>
</div>
<div class="q" id="p_18Sn_701"> <div class="divNumber">586.</div> <div class="p"> <table class="singleColumn"> <tr> <td> <div class="pN">701</div> <div class="G">Pekkhataṁyeva ñātīnaṁ,</div> </td> </tr> <tr> <td> <div class="G">passa lālapataṁ puthu;</div> </td> </tr> <tr> <td> <div class="G">Ekamekova maccānaṁ,</div> </td> </tr> <tr> <td> <div class="G">govajjho viya nīyati. (7)</div> </td> </tr> </table> </div>
</div>
<div class="q" id="p_18Sn_702"> <div class="divNumber">587.</div> <div class="p"> <table class="singleColumn"> <tr> <td> <div class="pN">702</div> <div class="G">Evamabbhāhato loko,</div> </td> </tr> <tr> <td> <div class="G">Maccunā ca jarāya ca;</div> </td> </tr> <tr> <td> <div class="G">Tasmā dhīrā na socanti,</div> </td> </tr> <tr> <td> <div class="G">Viditvā lokapariyāyaṁ. (8)</div> </td> </tr> </table> </div>
</div>
<div class="q" id="p_18Sn_703"> <div class="divNumber">588.</div> <div class="p"> <table class="singleColumn"> <tr> <td> <div class="pN">703</div> <div class="G">Yassa maggaṁ na jānāsi,</div> </td> </tr> <tr> <td> <div class="G">āgatassa gatassa vā;</div> </td> </tr> <tr> <td> <div class="G">Ubho ante asampassaṁ,</div> </td> </tr> <tr> <td> <div class="G">niratthaṁ paridevasi. (9)</div> </td> </tr> </table> </div>
</div>
<div class="q" id="p_18Sn_704"> <div class="divNumber">589.</div> <div class="p"> <table class="singleColumn"> <tr> <td> <div class="pN">704</div> <div class="G">Paridevayamāno ce,</div> </td> </tr> <tr> <td> <div class="G">Kiñcidatthaṁ udabbahe;</div> </td> </tr> <tr> <td> <div class="G">Sammūḷho hiṁsamattānaṁ,</div> </td> </tr> <tr> <td> <div class="G">Kayirā ce naṁ vicakkhaṇo. (10)</div> </td> </tr> </table> </div>
</div>
<div class="q" id="p_18Sn_705"> <div class="divNumber">590.</div> <div class="p"> <table class="singleColumn"> <tr> <td> <div class="pN">705</div> <div class="G">Na hi ruṇṇena sokena,</div> </td> </tr> <tr> <td> <div class="G">Santiṁ pappoti cetaso;</div> </td> </tr> <tr> <td> <div class="G">Bhiyyassuppajjate dukkhaṁ,</div> </td> </tr> <tr> <td> <div class="G">Sarīraṁ cupahaññati. (11)</div> </td> </tr> </table> </div>
</div>
<div class="q" id="p_18Sn_706"> <div class="divNumber">591.</div> <div class="p"> <table class="singleColumn"> <tr> <td> <div class="pN">706</div> <div class="G">Kiso vivaṇṇo bhavati,</div> </td> </tr> <tr> <td> <div class="G">Hiṁsamattānamattanā;</div> </td> </tr> <tr> <td> <div class="G">Na tena petā pālenti,</div> </td> </tr> <tr> <td> <div class="G">Niratthā paridevanā. (12)</div> </td> </tr> </table> </div>
</div>
<div class="q" id="p_18Sn_707"> <div class="divNumber">592.</div> <div class="p"> <table class="singleColumn"> <tr> <td> <div class="pN">707</div> <div class="G">Sokamappajahaṁ jantu,</div> </td> </tr> <tr> <td> <div class="G">Bhiyyo dukkhaṁ nigacchati;</div> </td> </tr> <tr> <td> <div class="G">Anutthunanto kālaṅkataṁ,</div> </td> </tr> <tr> <td> <div class="G">Sokassa vasamanvagū. (13)</div> </td> </tr> </table> </div>
</div>
<div class="q" id="p_18Sn_708"> <div class="divNumber">593.</div> <div class="p"> <table class="singleColumn"> <tr> <td> <div class="pN">708</div> <div class="G">Aññepi passa gamine,</div> </td> </tr> <tr> <td> <div class="G">Yathākammupage nare;</div> </td> </tr> <tr> <td> <div class="G">Maccuno vasamāgamma,</div> </td> </tr> <tr> <td> <div class="G">Phandantevidha pāṇino. (14)</div> </td> </tr> </table> </div>
</div>
<div class="q" id="p_18Sn_709"> <div class="divNumber">594.</div> <div class="p"> <table class="singleColumn"> <tr> <td> <div class="pN">709</div> <div class="G">Yena yena hi maññanti,</div> </td> </tr> <tr> <td> <div class="G">Tato taṁ hoti aññathā;</div> </td> </tr> <tr> <td> <div class="G">Etādiso vinābhāvo,</div> </td> </tr> <tr> <td> <div class="G">Passa lokassa pariyāyaṁ. (15)</div> </td> </tr> </table> </div>
</div>
<div class="q" id="p_18Sn_710"> <div class="divNumber">595.</div> <div class="p"> <table class="singleColumn"> <tr> <td> <div class="pN">710</div> <div class="G">Api vassasataṁ jīve,</div> </td> </tr> <tr> <td> <div class="G">Bhiyyo vā pana māṇavo;</div> </td> </tr> <tr> <td> <div class="G">Ñātisaṅghā vinā hoti,</div> </td> </tr> <tr> <td> <div class="G">Jahāti idha jīvitaṁ. (16)</div> </td> </tr> </table> </div>
</div>
<div class="q" id="p_18Sn_711"> <div class="divNumber">596.</div> <div class="p"> <table class="singleColumn"> <tr> <td> <div class="pN">711</div> <div class="G">Tasmā arahato sutvā,</div> </td> </tr> <tr> <td> <div class="G">Vineyya paridevitaṁ;</div> </td> </tr> <tr> <td> <div class="G">Petaṁ kālaṅkataṁ disvā,</div> </td> </tr> <tr> <td> <div class="G">Neso labbhā mayā iti. (17)</div> </td> </tr> </table> </div>
</div>
<div class="q" id="p_18Sn_712"> <div class="divNumber">597.</div> <div class="p"> <table class="singleColumn"> <tr> <td> <div class="pN">712</div> <div class="G">Yathā saraṇamādittaṁ,</div> </td> </tr> <tr> <td> <div class="G">Vārinā parinibbaye;</div> </td> </tr> <tr> <td> <div class="G">Evampi dhīro sapañño,</div> </td> </tr> <tr> <td> <div class="G">Paṇḍito kusalo naro;</div> </td> </tr> <tr> <td> <div class="G">Khippamuppatitaṁ sokaṁ,</div> </td> </tr> <tr> <td> <div class="G">Vāto tūlaṁva dhaṁsaye. (18)</div> </td> </tr> </table> </div>
</div>
<div class="q" id="p_18Sn_713"> <div class="divNumber">598.</div> <div class="p"> <table class="singleColumn"> <tr> <td> <div class="pN">713</div> <div class="G">Paridevaṁ pajappañca,</div> </td> </tr> <tr> <td> <div class="G">Domanassañca attano;</div> </td> </tr> <tr> <td> <div class="G">Attano sukhamesāno,</div> </td> </tr> <tr> <td> <div class="G">Abbahe sallamattano. (19)</div> </td> </tr> </table> </div>
</div>
<div class="q" id="p_18Sn_714"> <div class="divNumber">599.</div> <div class="p"> <table class="singleColumn"> <tr> <td> <div class="pN">714</div> <div class="G">Abbūḷhasallo asito,</div> </td> </tr> <tr> <td> <div class="G">santiṁ pappuyya cetaso;</div> </td> </tr> <tr> <td> <div class="G">Sabbasokaṁ atikkanto,</div> </td> </tr> <tr> <td> <div class="G">asoko hoti nibbutoti.</div> </td> </tr> </table> </div>
</div>
<div class="CENTER" id="p_18Sn_715">
<span class="pN">715</span>Sallasuttaṁ aṭṭhamaṁ.</div>
</html>
