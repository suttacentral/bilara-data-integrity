<html>
<div class="i">21.1.2 Mahāhaṁsajātaka</div>
<div class="h">Asītinipāta</div>
<div class="h">Cūḷahaṁsavagga</div>
<div class="h">Mahāhaṁsajātaka</div>
<div class="q" id="p_23J_860"> <div class="divNumber">89.</div> <div class="p"> <table class="singleColumn"> <tr> <td> <div class="pN">860</div> <div class="G">“Ete haṁsā pakkamanti,</div> </td> </tr> <tr> <td> <div class="G">vakkaṅgā bhayameritā;</div> </td> </tr> <tr> <td> <div class="G">Harittaca hemavaṇṇa,</div> </td> </tr> <tr> <td> <div class="G">kāmaṁ sumukha pakkama.</div> </td> </tr> </table> </div>
</div>
<div class="q" id="p_23J_861"> <div class="divNumber">90.</div> <div class="p"> <table class="singleColumn"> <tr> <td> <div class="pN">861</div> <div class="G">Ohāya maṁ ñātigaṇā,</div> </td> </tr> <tr> <td> <div class="G">ekaṁ pāsavasaṁ gataṁ;</div> </td> </tr> <tr> <td> <div class="G">Anapekkhamānā gacchanti,</div> </td> </tr> <tr> <td> <div class="G">kiṁ eko avahīyasi.</div> </td> </tr> </table> </div>
</div>
<div class="q" id="p_23J_862"> <div class="divNumber">91.</div> <div class="p"> <table class="singleColumn"> <tr> <td> <div class="pN">862</div> <div class="G">Pateva patataṁ seṭṭha,</div> </td> </tr> <tr> <td> <div class="G">natthi baddhe sahāyatā;</div> </td> </tr> <tr> <td> <div class="G">Mā anīghāya hāpesi,</div> </td> </tr> <tr> <td> <div class="G">kāmaṁ sumukha pakkama”.</div> </td> </tr> </table> </div>
</div>
<div class="q" id="p_23J_863"> <div class="divNumber">92.</div> <div class="p"> <table class="singleColumn"> <tr> <td> <div class="pN">863</div> <div class="G">“Nāhaṁ dukkhaparetopi,</div> </td> </tr> <tr> <td> <div class="G">dhataraṭṭha tuvaṁ jahe;</div> </td> </tr> <tr> <td> <div class="G">Jīvitaṁ maraṇaṁ vā me,</div> </td> </tr> <tr> <td> <div class="G">tayā saddhiṁ bhavissati.</div> </td> </tr> </table> </div>
</div>
<div class="q" id="p_23J_864"> <div class="divNumber">93.</div> <div class="p"> <table class="singleColumn"> <tr> <td> <div class="pN">864</div> <div class="G">Nāhaṁ dukkhaparetopi,</div> </td> </tr> <tr> <td> <div class="G">dhataraṭṭha tuvaṁ jahe;</div> </td> </tr> <tr> <td> <div class="G">Na maṁ anariyasaṁyutte,</div> </td> </tr> <tr> <td> <div class="G">kamme yojetumarahasi.</div> </td> </tr> </table> </div>
</div>
<div class="q" id="p_23J_865"> <div class="divNumber">94.</div> <div class="p"> <table class="singleColumn"> <tr> <td> <div class="pN">865</div> <div class="G">Sakumāro sakhā tyasmi,</div> </td> </tr> <tr> <td> <div class="G">sacitte casmi te ṭhito;</div> </td> </tr> <tr> <td> <div class="G">Ñāto senāpati tyāhaṁ,</div> </td> </tr> <tr> <td> <div class="G">haṁsānaṁ pavaruttama.</div> </td> </tr> </table> </div>
</div>
<div class="q" id="p_23J_866"> <div class="divNumber">95.</div> <div class="p"> <table class="singleColumn"> <tr> <td> <div class="pN">866</div> <div class="G">Kathaṁ ahaṁ vikatthissaṁ,</div> </td> </tr> <tr> <td> <div class="G">ñātimajjhe ito gato;</div> </td> </tr> <tr> <td> <div class="G">Taṁ hitvā patataṁ seṭṭha,</div> </td> </tr> <tr> <td> <div class="G">kiṁ te vakkhāmito gato;</div> </td> </tr> <tr> <td> <div class="G">Idha pāṇaṁ cajissāmi,</div> </td> </tr> <tr> <td> <div class="G">nānariyaṁ kattumussahe”.</div> </td> </tr> </table> </div>
</div>
<div class="q" id="p_23J_867"> <div class="divNumber">96.</div> <div class="p"> <table class="singleColumn"> <tr> <td> <div class="pN">867</div> <div class="G">“Eso hi dhammo sumukha,</div> </td> </tr> <tr> <td> <div class="G">yaṁ tvaṁ ariyapathe ṭhito;</div> </td> </tr> <tr> <td> <div class="G">Yo bhattāraṁ sakhāraṁ maṁ,</div> </td> </tr> <tr> <td> <div class="G">na pariccattumussahe.</div> </td> </tr> </table> </div>
</div>
<div class="q" id="p_23J_868"> <div class="divNumber">97.</div> <div class="p"> <table class="singleColumn"> <tr> <td> <div class="pN">868</div> <div class="G">Tañhi me pekkhamānassa,</div> </td> </tr> <tr> <td> <div class="G">bhayaṁ na tveva jāyati;</div> </td> </tr> <tr> <td> <div class="G">Adhigacchasi tvaṁ mayhaṁ,</div> </td> </tr> <tr> <td> <div class="G">evaṁ bhūtassa jīvitaṁ”.</div> </td> </tr> </table> </div>
</div>
<div class="q" id="p_23J_869"> <div class="divNumber">98.</div> <div class="p"> <table class="singleColumn"> <tr> <td> <div class="pN">869</div> <div class="G">Iccevaṁ mantayantānaṁ,</div> </td> </tr> <tr> <td> <div class="G">Ariyānaṁ ariyavuttinaṁ;</div> </td> </tr> <tr> <td> <div class="G">Daṇḍamādāya nesādo,</div> </td> </tr> <tr> <td> <div class="G">Āpatī turito bhusaṁ.</div> </td> </tr> </table> </div>
</div>
<div class="q" id="p_23J_870"> <div class="divNumber">99.</div> <div class="p"> <table class="singleColumn"> <tr> <td> <div class="pN">870</div> <div class="G">Tamāpatantaṁ disvāna,</div> </td> </tr> <tr> <td> <div class="G">Sumukho atibrūhayi;</div> </td> </tr> <tr> <td> <div class="G">Aṭṭhāsi purato rañño,</div> </td> </tr> <tr> <td> <div class="G">Haṁso vissāsayaṁ byathaṁ.</div> </td> </tr> </table> </div>
</div>
<div class="q" id="p_23J_871"> <div class="divNumber">100.</div> <div class="p"> <table class="singleColumn"> <tr> <td> <div class="pN">871</div> <div class="G">“Mā bhāyi patataṁ seṭṭha,</div> </td> </tr> <tr> <td> <div class="G">na hi bhāyanti tādisā;</div> </td> </tr> <tr> <td> <div class="G">Ahaṁ yogaṁ payuñjissaṁ,</div> </td> </tr> <tr> <td> <div class="G">yuttaṁ dhammūpasaṁhitaṁ;</div> </td> </tr> <tr> <td> <div class="G">Tena pariyāpadānena,</div> </td> </tr> <tr> <td> <div class="G">khippaṁ pāsā pamokkhasi”.</div> </td> </tr> </table> </div>
</div>
<div class="q" id="p_23J_872"> <div class="divNumber">101.</div> <div class="p"> <table class="singleColumn"> <tr> <td> <div class="pN">872</div> <div class="G">Tassa taṁ vacanaṁ sutvā,</div> </td> </tr> <tr> <td> <div class="G">sumukhassa subhāsitaṁ;</div> </td> </tr> <tr> <td> <div class="G">Pahaṭṭhalomo nesādo,</div> </td> </tr> <tr> <td> <div class="G">añjalissa paṇāmayi.</div> </td> </tr> </table> </div>
</div>
<div class="q" id="p_23J_873"> <div class="divNumber">102.</div> <div class="p"> <table class="singleColumn"> <tr> <td> <div class="pN">873</div> <div class="G">“Na me sutaṁ vā diṭṭhaṁ vā,</div> </td> </tr> <tr> <td> <div class="G">bhāsanto mānusiṁ dijo;</div> </td> </tr> <tr> <td> <div class="G">Ariyaṁ bruvāno vakkaṅgo,</div> </td> </tr> <tr> <td> <div class="G">cajanto mānusiṁ giraṁ.</div> </td> </tr> </table> </div>
</div>
<div class="q" id="p_23J_874"> <div class="divNumber">103.</div> <div class="p"> <table class="singleColumn"> <tr> <td> <div class="pN">874</div> <div class="G">Kiṁ nu tāyaṁ dijo hoti,</div> </td> </tr> <tr> <td> <div class="G">mutto baddhaṁ upāsasi;</div> </td> </tr> <tr> <td> <div class="G">Ohāya sakuṇā yanti,</div> </td> </tr> <tr> <td> <div class="G">kiṁ eko avahīyasi”.</div> </td> </tr> </table> </div>
</div>
<div class="q" id="p_23J_875"> <div class="divNumber">104.</div> <div class="p"> <table class="singleColumn"> <tr> <td> <div class="pN">875</div> <div class="G">“Rājā me so dijāmitta,</div> </td> </tr> <tr> <td> <div class="G">senāpaccassa kārayiṁ;</div> </td> </tr> <tr> <td> <div class="G">Tamāpade pariccattuṁ,</div> </td> </tr> <tr> <td> <div class="G">nussahe vihagādhipaṁ.</div> </td> </tr> </table> </div>
</div>
<div class="q" id="p_23J_876"> <div class="divNumber">105.</div> <div class="p"> <table class="singleColumn"> <tr> <td> <div class="pN">876</div> <div class="G">Mahāgaṇāya bhattā me,</div> </td> </tr> <tr> <td> <div class="G">mā eko byasanaṁ agā;</div> </td> </tr> <tr> <td> <div class="G">Tathā taṁ samma nesāda,</div> </td> </tr> <tr> <td> <div class="G">bhattāyaṁ abhito rame”.</div> </td> </tr> </table> </div>
</div>
<div class="q" id="p_23J_877"> <div class="divNumber">106.</div> <div class="p"> <table class="singleColumn"> <tr> <td> <div class="pN">877</div> <div class="G">“Ariyavattasi vakkaṅga,</div> </td> </tr> <tr> <td> <div class="G">yo piṇḍamapacāyasi;</div> </td> </tr> <tr> <td> <div class="G">Cajāmi te taṁ bhattāraṁ,</div> </td> </tr> <tr> <td> <div class="G">gacchathūbho yathāsukhaṁ”.</div> </td> </tr> </table> </div>
</div>
<div class="q" id="p_23J_878"> <div class="divNumber">107.</div> <div class="p"> <table class="singleColumn"> <tr> <td> <div class="pN">878</div> <div class="G">“Sace attappayogena,</div> </td> </tr> <tr> <td> <div class="G">ohito haṁsapakkhinaṁ;</div> </td> </tr> <tr> <td> <div class="G">Paṭigaṇhāma te samma,</div> </td> </tr> <tr> <td> <div class="G">etaṁ abhayadakkhiṇaṁ.</div> </td> </tr> </table> </div>
</div>
<div class="q" id="p_23J_879"> <div class="divNumber">108.</div> <div class="p"> <table class="singleColumn"> <tr> <td> <div class="pN">879</div> <div class="G">No ce attappayogena,</div> </td> </tr> <tr> <td> <div class="G">ohito haṁsapakkhinaṁ;</div> </td> </tr> <tr> <td> <div class="G">Anissaro muñcamamhe,</div> </td> </tr> <tr> <td> <div class="G">theyyaṁ kayirāsi luddaka”.</div> </td> </tr> </table> </div>
</div>
<div class="q" id="p_23J_880"> <div class="divNumber">109.</div> <div class="p"> <table class="singleColumn"> <tr> <td> <div class="pN">880</div> <div class="G">“Yassa tvaṁ bhatako rañño,</div> </td> </tr> <tr> <td> <div class="G">kāmaṁ tasseva pāpaya;</div> </td> </tr> <tr> <td> <div class="G">Tattha saṁyamano rājā,</div> </td> </tr> <tr> <td> <div class="G">yathābhiññaṁ karissati”.</div> </td> </tr> </table> </div>
</div>
<div class="q" id="p_23J_881"> <div class="divNumber">110.</div> <div class="p"> <table class="singleColumn"> <tr> <td> <div class="pN">881</div> <div class="G">Iccevaṁ vutto nesādo,</div> </td> </tr> <tr> <td> <div class="G">hemavaṇṇe harittace;</div> </td> </tr> <tr> <td> <div class="G">Ubho hatthehi saṅgayha,</div> </td> </tr> <tr> <td> <div class="G">pañjare ajjhavodahi.</div> </td> </tr> </table> </div>
</div>
<div class="q" id="p_23J_882"> <div class="divNumber">111.</div> <div class="p"> <table class="singleColumn"> <tr> <td> <div class="pN">882</div> <div class="G">Te pañjaragate pakkhī,</div> </td> </tr> <tr> <td> <div class="G">ubho bhassaravaṇṇine;</div> </td> </tr> <tr> <td> <div class="G">Sumukhaṁ dhataraṭṭhañca,</div> </td> </tr> <tr> <td> <div class="G">luddo ādāya pakkami.</div> </td> </tr> </table> </div>
</div>
<div class="q" id="p_23J_883"> <div class="divNumber">112.</div> <div class="p"> <table class="singleColumn"> <tr> <td> <div class="pN">883</div> <div class="G">Harīyamāno dhataraṭṭho,</div> </td> </tr> <tr> <td> <div class="G">sumukhaṁ etadabravi;</div> </td> </tr> <tr> <td> <div class="G">“Bāḷhaṁ bhāyāmi sumukha,</div> </td> </tr> <tr> <td> <div class="G">sāmāya lakkhaṇūruyā;</div> </td> </tr> <tr> <td> <div class="G">Asmākaṁ vadhamaññāya,</div> </td> </tr> <tr> <td> <div class="G">athattānaṁ vadhissati.</div> </td> </tr> </table> </div>
</div>
<div class="q" id="p_23J_884"> <div class="divNumber">113.</div> <div class="p"> <table class="singleColumn"> <tr> <td> <div class="pN">884</div> <div class="G">Pākahaṁsā ca sumukha,</div> </td> </tr> <tr> <td> <div class="G">suhemā hemasuttacā;</div> </td> </tr> <tr> <td> <div class="G">Koñcī samuddatīreva,</div> </td> </tr> <tr> <td> <div class="G">kapaṇā nūna rucchati”.</div> </td> </tr> </table> </div>
</div>
<div class="q" id="p_23J_885"> <div class="divNumber">114.</div> <div class="p"> <table class="singleColumn"> <tr> <td> <div class="pN">885</div> <div class="G">“Evaṁ mahanto lokassa,</div> </td> </tr> <tr> <td> <div class="G">appameyyo mahāgaṇī;</div> </td> </tr> <tr> <td> <div class="G">Ekitthimanusoceyya,</div> </td> </tr> <tr> <td> <div class="G">nayidaṁ paññavatāmiva.</div> </td> </tr> </table> </div>
</div>
<div class="q" id="p_23J_886"> <div class="divNumber">115.</div> <div class="p"> <table class="singleColumn"> <tr> <td> <div class="pN">886</div> <div class="G">Vātova gandhamādeti,</div> </td> </tr> <tr> <td> <div class="G">ubhayaṁ chekapāpakaṁ;</div> </td> </tr> <tr> <td> <div class="G">Bālo āmakapakkaṁva,</div> </td> </tr> <tr> <td> <div class="G">lolo andhova āmisaṁ.</div> </td> </tr> </table> </div>
</div>
<div class="q" id="p_23J_887"> <div class="divNumber">116.</div> <div class="p"> <table class="singleColumn"> <tr> <td> <div class="pN">887</div> <div class="G">Avinicchayaññu atthesu,</div> </td> </tr> <tr> <td> <div class="G">mandova paṭibhāsi maṁ;</div> </td> </tr> <tr> <td> <div class="G">Kiccākiccaṁ na jānāsi,</div> </td> </tr> <tr> <td> <div class="G">sampatto kālapariyāyaṁ.</div> </td> </tr> </table> </div>
</div>
<div class="q" id="p_23J_888"> <div class="divNumber">117.</div> <div class="p"> <table class="singleColumn"> <tr> <td> <div class="pN">888</div> <div class="G">Aḍḍhummatto udīresi,</div> </td> </tr> <tr> <td> <div class="G">yo seyyā maññasitthiyo;</div> </td> </tr> <tr> <td> <div class="G">Bahusādhāraṇā hetā,</div> </td> </tr> <tr> <td> <div class="G">soṇḍānaṁva surāgharaṁ.</div> </td> </tr> </table> </div>
</div>
<div class="q" id="p_23J_889"> <div class="divNumber">118.</div> <div class="p"> <table class="singleColumn"> <tr> <td> <div class="pN">889</div> <div class="G">Māyā cesā marīcī ca,</div> </td> </tr> <tr> <td> <div class="G">soko rogo cupaddavo;</div> </td> </tr> <tr> <td> <div class="G">Kharā ca bandhanā cetā,</div> </td> </tr> <tr> <td> <div class="G">maccupāsā guhāsayā;</div> </td> </tr> <tr> <td> <div class="G">Tāsu yo vissase poso,</div> </td> </tr> <tr> <td> <div class="G">so naresu narādhamo”.</div> </td> </tr> </table> </div>
</div>
<div class="q" id="p_23J_890"> <div class="divNumber">119.</div> <div class="p"> <table class="singleColumn"> <tr> <td> <div class="pN">890</div> <div class="G">“Yaṁ vuddhehi upaññātaṁ,</div> </td> </tr> <tr> <td> <div class="G">ko taṁ ninditumarahati;</div> </td> </tr> <tr> <td> <div class="G">Mahābhūtitthiyo nāma,</div> </td> </tr> <tr> <td> <div class="G">lokasmiṁ udapajjisuṁ.</div> </td> </tr> </table> </div>
</div>
<div class="q" id="p_23J_891"> <div class="divNumber">120.</div> <div class="p"> <table class="singleColumn"> <tr> <td> <div class="pN">891</div> <div class="G">Khiḍḍā paṇihitā tyāsu,</div> </td> </tr> <tr> <td> <div class="G">rati tyāsu patiṭṭhitā;</div> </td> </tr> <tr> <td> <div class="G">Bījāni tyāsu rūhanti,</div> </td> </tr> <tr> <td> <div class="G">yadidaṁ sattā pajāyare;</div> </td> </tr> <tr> <td> <div class="G">Tāsu ko nibbide poso,</div> </td> </tr> <tr> <td> <div class="G">pāṇamāsajja pāṇibhi.</div> </td> </tr> </table> </div>
</div>
<div class="q" id="p_23J_892"> <div class="divNumber">121.</div> <div class="p"> <table class="singleColumn"> <tr> <td> <div class="pN">892</div> <div class="G">Tvameva nañño sumukha,</div> </td> </tr> <tr> <td> <div class="G">thīnaṁ atthesu yuñjasi;</div> </td> </tr> <tr> <td> <div class="G">Tassa tyajja bhaye jāte,</div> </td> </tr> <tr> <td> <div class="G">bhītena jāyate mati.</div> </td> </tr> </table> </div>
</div>
<div class="q" id="p_23J_893"> <div class="divNumber">122.</div> <div class="p"> <table class="singleColumn"> <tr> <td> <div class="pN">893</div> <div class="G">Sabbo hi saṁsayaṁ patto,</div> </td> </tr> <tr> <td> <div class="G">bhayaṁ bhīru titikkhati;</div> </td> </tr> <tr> <td> <div class="G">Paṇḍitā ca mahantāno,</div> </td> </tr> <tr> <td> <div class="G">atthe yuñjanti duyyuje.</div> </td> </tr> </table> </div>
</div>
<div class="q" id="p_23J_894"> <div class="divNumber">123.</div> <div class="p"> <table class="singleColumn"> <tr> <td> <div class="pN">894</div> <div class="G">Etadatthāya rājāno,</div> </td> </tr> <tr> <td> <div class="G">sūramicchanti mantinaṁ;</div> </td> </tr> <tr> <td> <div class="G">Paṭibāhati yaṁ sūro,</div> </td> </tr> <tr> <td> <div class="G">āpadaṁ attapariyāyaṁ.</div> </td> </tr> </table> </div>
</div>
<div class="q" id="p_23J_895"> <div class="divNumber">124.</div> <div class="p"> <table class="singleColumn"> <tr> <td> <div class="pN">895</div> <div class="G">Mā no ajja vikantiṁsu,</div> </td> </tr> <tr> <td> <div class="G">rañño sūdā mahānase;</div> </td> </tr> <tr> <td> <div class="G">Tathā hi vaṇṇo pattānaṁ,</div> </td> </tr> <tr> <td> <div class="G">phalaṁ veḷuṁva taṁ vadhi.</div> </td> </tr> </table> </div>
</div>
<div class="q" id="p_23J_896"> <div class="divNumber">125.</div> <div class="p"> <table class="singleColumn"> <tr> <td> <div class="pN">896</div> <div class="G">Muttopi na icchi uḍḍetuṁ,</div> </td> </tr> <tr> <td> <div class="G">Sayaṁ bandhaṁ upāgami;</div> </td> </tr> <tr> <td> <div class="G">Sopajja saṁsayaṁ patto,</div> </td> </tr> <tr> <td> <div class="G">Atthaṁ gaṇhāhi mā mukhaṁ.</div> </td> </tr> </table> </div>
</div>
<div class="q" id="p_23J_897"> <div class="divNumber">126.</div> <div class="p"> <table class="singleColumn"> <tr> <td> <div class="pN">897</div> <div class="G">So taṁ yogaṁ payuñjassu,</div> </td> </tr> <tr> <td> <div class="G">yuttaṁ dhammūpasaṁhitaṁ;</div> </td> </tr> <tr> <td> <div class="G">Tava pariyāpadānena,</div> </td> </tr> <tr> <td> <div class="G">mama pāṇesanaṁ cara”.</div> </td> </tr> </table> </div>
</div>
<div class="q" id="p_23J_898"> <div class="divNumber">127.</div> <div class="p"> <table class="singleColumn"> <tr> <td> <div class="pN">898</div> <div class="G">“Mā bhāyi patataṁ seṭṭha,</div> </td> </tr> <tr> <td> <div class="G">na hi bhāyanti tādisā;</div> </td> </tr> <tr> <td> <div class="G">Ahaṁ yogaṁ payuñjissaṁ,</div> </td> </tr> <tr> <td> <div class="G">yuttaṁ dhammūpasaṁhitaṁ;</div> </td> </tr> <tr> <td> <div class="G">Mama pariyāpadānena,</div> </td> </tr> <tr> <td> <div class="G">khippaṁ pāsā pamokkhasi”.</div> </td> </tr> </table> </div>
</div>
<div class="q" id="p_23J_899"> <div class="divNumber">128.</div> <div class="p"> <table class="singleColumn"> <tr> <td> <div class="pN">899</div> <div class="G">So luddo haṁsakājena,</div> </td> </tr> <tr> <td> <div class="G">rājadvāraṁ upāgami;</div> </td> </tr> <tr> <td> <div class="G">“Paṭivedetha maṁ rañño,</div> </td> </tr> <tr> <td> <div class="G">dhataraṭṭhāyamāgato”.</div> </td> </tr> </table> </div>
</div>
<div class="q" id="p_23J_900"> <div class="divNumber">129.</div> <div class="p"> <table class="singleColumn"> <tr> <td> <div class="pN">900</div> <div class="G">Te disvā puññasaṅkāse,</div> </td> </tr> <tr> <td> <div class="G">ubho lakkhaṇasammate;</div> </td> </tr> <tr> <td> <div class="G">Khalu saṁyamano rājā,</div> </td> </tr> <tr> <td> <div class="G">amacce ajjhabhāsatha.</div> </td> </tr> </table> </div>
</div>
<div class="q" id="p_23J_901"> <div class="divNumber">130.</div> <div class="p"> <table class="singleColumn"> <tr> <td> <div class="pN">901</div> <div class="G">“Detha luddassa vatthāni,</div> </td> </tr> <tr> <td> <div class="G">annaṁ pānañca bhojanaṁ;</div> </td> </tr> <tr> <td> <div class="G">Kāmaṅkaro hiraññassa,</div> </td> </tr> <tr> <td> <div class="G">yāvanto esa icchati”.</div> </td> </tr> </table> </div>
</div>
<div class="q" id="p_23J_902"> <div class="divNumber">131.</div> <div class="p"> <table class="singleColumn"> <tr> <td> <div class="pN">902</div> <div class="G">Disvā luddaṁ pasannattaṁ,</div> </td> </tr> <tr> <td> <div class="G">Kāsirājā tadabravi;</div> </td> </tr> <tr> <td> <div class="G">“Yadyāyaṁ samma khemaka,</div> </td> </tr> <tr> <td> <div class="G">Puṇṇā haṁsehi tiṭṭhati.</div> </td> </tr> </table> </div>
</div>
<div class="q" id="p_23J_903"> <div class="divNumber">132.</div> <div class="p"> <table class="singleColumn"> <tr> <td> <div class="pN">903</div> <div class="G">Kathaṁ rucimajjhagataṁ,</div> </td> </tr> <tr> <td> <div class="G">pāsahattho upāgami;</div> </td> </tr> <tr> <td> <div class="G">Okiṇṇaṁ ñātisaṅghehi,</div> </td> </tr> <tr> <td> <div class="G">nimmajjhimaṁ kathaṁ gahi”.</div> </td> </tr> </table> </div>
</div>
<div class="q" id="p_23J_904"> <div class="divNumber">133.</div> <div class="p"> <table class="singleColumn"> <tr> <td> <div class="pN">904</div> <div class="G">“Ajja me sattamā ratti,</div> </td> </tr> <tr> <td> <div class="G">adanāni upāsato;</div> </td> </tr> <tr> <td> <div class="G">Padametassa anvesaṁ,</div> </td> </tr> <tr> <td> <div class="G">appamatto ghaṭassito.</div> </td> </tr> </table> </div>
</div>
<div class="q" id="p_23J_905"> <div class="divNumber">134.</div> <div class="p"> <table class="singleColumn"> <tr> <td> <div class="pN">905</div> <div class="G">Athassa padamaddakkhiṁ,</div> </td> </tr> <tr> <td> <div class="G">carato adanesanaṁ;</div> </td> </tr> <tr> <td> <div class="G">Tatthāhaṁ odahiṁ pāsaṁ,</div> </td> </tr> <tr> <td> <div class="G">evaṁ taṁ dijamaggahiṁ”.</div> </td> </tr> </table> </div>
</div>
<div class="q" id="p_23J_906"> <div class="divNumber">135.</div> <div class="p"> <table class="singleColumn"> <tr> <td> <div class="pN">906</div> <div class="G">“Ludda dve ime sakuṇā,</div> </td> </tr> <tr> <td> <div class="G">atha ekoti bhāsasi;</div> </td> </tr> <tr> <td> <div class="G">Cittaṁ nu te vipariyattaṁ,</div> </td> </tr> <tr> <td> <div class="G">adu kiṁ nu jigīsasi”.</div> </td> </tr> </table> </div>
</div>
<div class="q" id="p_23J_907"> <div class="divNumber">136.</div> <div class="p"> <table class="singleColumn"> <tr> <td> <div class="pN">907</div> <div class="G">“Yassa lohitakā tālā,</div> </td> </tr> <tr> <td> <div class="G">tapanīyanibhā subhā;</div> </td> </tr> <tr> <td> <div class="G">Uraṁ saṁhacca tiṭṭhanti,</div> </td> </tr> <tr> <td> <div class="G">so me bandhaṁ upāgami.</div> </td> </tr> </table> </div>
</div>
<div class="q" id="p_23J_908"> <div class="divNumber">137.</div> <div class="p"> <table class="singleColumn"> <tr> <td> <div class="pN">908</div> <div class="G">Athāyaṁ bhassaro pakkhī,</div> </td> </tr> <tr> <td> <div class="G">abaddho baddhamāturaṁ;</div> </td> </tr> <tr> <td> <div class="G">Ariyaṁ bruvāno aṭṭhāsi,</div> </td> </tr> <tr> <td> <div class="G">cajanto mānusiṁ giraṁ”.</div> </td> </tr> </table> </div>
</div>
<div class="q" id="p_23J_909"> <div class="divNumber">138.</div> <div class="p"> <table class="singleColumn"> <tr> <td> <div class="pN">909</div> <div class="G">“Atha kiṁ dāni sumukha,</div> </td> </tr> <tr> <td> <div class="G">Hanuṁ saṁhacca tiṭṭhasi;</div> </td> </tr> <tr> <td> <div class="G">Adu me parisaṁ patto,</div> </td> </tr> <tr> <td> <div class="G">Bhayā bhīto na bhāsasi”.</div> </td> </tr> </table> </div>
</div>
<div class="q" id="p_23J_910"> <div class="divNumber">139.</div> <div class="p"> <table class="singleColumn"> <tr> <td> <div class="pN">910</div> <div class="G">“Nāhaṁ kāsipati bhīto,</div> </td> </tr> <tr> <td> <div class="G">ogayha parisaṁ tava;</div> </td> </tr> <tr> <td> <div class="G">Nāhaṁ bhayā na bhāsissaṁ,</div> </td> </tr> <tr> <td> <div class="G">vākyaṁ atthamhi tādise”.</div> </td> </tr> </table> </div>
</div>
<div class="q" id="p_23J_911"> <div class="divNumber">140.</div> <div class="p"> <table class="singleColumn"> <tr> <td> <div class="pN">911</div> <div class="G">“Na te abhisaraṁ passe,</div> </td> </tr> <tr> <td> <div class="G">na rathe napi pattike;</div> </td> </tr> <tr> <td> <div class="G">Nāssa cammaṁ va kīṭaṁ vā,</div> </td> </tr> <tr> <td> <div class="G">vammite ca dhanuggahe.</div> </td> </tr> </table> </div>
</div>
<div class="q" id="p_23J_912"> <div class="divNumber">141.</div> <div class="p"> <table class="singleColumn"> <tr> <td> <div class="pN">912</div> <div class="G">Na hiraññaṁ suvaṇṇaṁ vā,</div> </td> </tr> <tr> <td> <div class="G">nagaraṁ vā sumāpitaṁ;</div> </td> </tr> <tr> <td> <div class="G">Okiṇṇaparikhaṁ duggaṁ,</div> </td> </tr> <tr> <td> <div class="G">daḷhamaṭṭālakoṭṭhakaṁ;</div> </td> </tr> <tr> <td> <div class="G">Yattha paviṭṭho sumukha,</div> </td> </tr> <tr> <td> <div class="G">bhāyitabbaṁ na bhāyasi”.</div> </td> </tr> </table> </div>
</div>
<div class="q" id="p_23J_913"> <div class="divNumber">142.</div> <div class="p"> <table class="singleColumn"> <tr> <td> <div class="pN">913</div> <div class="G">“Na me abhisarenattho,</div> </td> </tr> <tr> <td> <div class="G">nagarena dhanena vā;</div> </td> </tr> <tr> <td> <div class="G">Apathena pathaṁ yāma,</div> </td> </tr> <tr> <td> <div class="G">antalikkhecarā mayaṁ.</div> </td> </tr> </table> </div>
</div>
<div class="q" id="p_23J_914"> <div class="divNumber">143.</div> <div class="p"> <table class="singleColumn"> <tr> <td> <div class="pN">914</div> <div class="G">Sutā ca paṇḍitā tyamhā,</div> </td> </tr> <tr> <td> <div class="G">nipuṇā atthacintakā;</div> </td> </tr> <tr> <td> <div class="G">Bhāsematthavatiṁ vācaṁ,</div> </td> </tr> <tr> <td> <div class="G">sacce cassa patiṭṭhito.</div> </td> </tr> </table> </div>
</div>
<div class="q" id="p_23J_915"> <div class="divNumber">144.</div> <div class="p"> <table class="singleColumn"> <tr> <td> <div class="pN">915</div> <div class="G">Kiñca tuyhaṁ asaccassa,</div> </td> </tr> <tr> <td> <div class="G">anariyassa karissati;</div> </td> </tr> <tr> <td> <div class="G">Musāvādissa luddassa,</div> </td> </tr> <tr> <td> <div class="G">bhaṇitampi subhāsitaṁ.</div> </td> </tr> </table> </div>
</div>
<div class="q" id="p_23J_916"> <div class="divNumber">145.</div> <div class="p"> <table class="singleColumn"> <tr> <td> <div class="pN">916</div> <div class="G">Taṁ brāhmaṇānaṁ vacanā,</div> </td> </tr> <tr> <td> <div class="G">imaṁ khemamakārayi;</div> </td> </tr> <tr> <td> <div class="G">Abhayañca tayā ghuṭṭhaṁ,</div> </td> </tr> <tr> <td> <div class="G">imāyo dasadhā disā.</div> </td> </tr> </table> </div>
</div>
<div class="q" id="p_23J_917"> <div class="divNumber">146.</div> <div class="p"> <table class="singleColumn"> <tr> <td> <div class="pN">917</div> <div class="G">Ogayha te pokkharaṇiṁ,</div> </td> </tr> <tr> <td> <div class="G">vippasannodakaṁ suciṁ;</div> </td> </tr> <tr> <td> <div class="G">Pahūtaṁ cādanaṁ tattha,</div> </td> </tr> <tr> <td> <div class="G">ahiṁsā cettha pakkhinaṁ.</div> </td> </tr> </table> </div>
</div>
<div class="q" id="p_23J_918"> <div class="divNumber">147.</div> <div class="p"> <table class="singleColumn"> <tr> <td> <div class="pN">918</div> <div class="G">Idaṁ sutvāna nigghosaṁ,</div> </td> </tr> <tr> <td> <div class="G">āgatamha tavantike;</div> </td> </tr> <tr> <td> <div class="G">Te te bandhasma pāsena,</div> </td> </tr> <tr> <td> <div class="G">etaṁ te bhāsitaṁ musā.</div> </td> </tr> </table> </div>
</div>
<div class="q" id="p_23J_919"> <div class="divNumber">148.</div> <div class="p"> <table class="singleColumn"> <tr> <td> <div class="pN">919</div> <div class="G">Musāvādaṁ purakkhatvā,</div> </td> </tr> <tr> <td> <div class="G">icchālobhañca pāpakaṁ;</div> </td> </tr> <tr> <td> <div class="G">Ubho sandhimatikkamma,</div> </td> </tr> <tr> <td> <div class="G">asātaṁ upapajjati”.</div> </td> </tr> </table> </div>
</div>
<div class="q" id="p_23J_920"> <div class="divNumber">149.</div> <div class="p"> <table class="singleColumn"> <tr> <td> <div class="pN">920</div> <div class="G">“Nāparajjhāma sumukha,</div> </td> </tr> <tr> <td> <div class="G">napi lobhāva maggahiṁ;</div> </td> </tr> <tr> <td> <div class="G">Sutā ca paṇḍitātyattha-</div> </td> </tr> <tr> <td> <div class="G">nipuṇā atthacintakā.</div> </td> </tr> </table> </div>
</div>
<div class="q" id="p_23J_921"> <div class="divNumber">150.</div> <div class="p"> <table class="singleColumn"> <tr> <td> <div class="pN">921</div> <div class="G">Appevatthavatiṁ vācaṁ,</div> </td> </tr> <tr> <td> <div class="G">byāhareyyuṁ idhāgatā;</div> </td> </tr> <tr> <td> <div class="G">Tathā taṁ samma nesādo,</div> </td> </tr> <tr> <td> <div class="G">vutto sumukha maggahi”.</div> </td> </tr> </table> </div>
</div>
<div class="q" id="p_23J_922"> <div class="divNumber">151.</div> <div class="p"> <table class="singleColumn"> <tr> <td> <div class="pN">922</div> <div class="G">“Neva bhītā kāsipati,</div> </td> </tr> <tr> <td> <div class="G">upanītasmi jīvite;</div> </td> </tr> <tr> <td> <div class="G">Bhāsematthavatiṁ vācaṁ,</div> </td> </tr> <tr> <td> <div class="G">sampattā kālapariyāyaṁ.</div> </td> </tr> </table> </div>
</div>
<div class="q" id="p_23J_923"> <div class="divNumber">152.</div> <div class="p"> <table class="singleColumn"> <tr> <td> <div class="pN">923</div> <div class="G">Yo migena migaṁ hanti,</div> </td> </tr> <tr> <td> <div class="G">pakkhiṁ vā pana pakkhinā;</div> </td> </tr> <tr> <td> <div class="G">Sutena vā sutaṁ kiṇyā,</div> </td> </tr> <tr> <td> <div class="G">kiṁ anariyataraṁ tato.</div> </td> </tr> </table> </div>
</div>
<div class="q" id="p_23J_924"> <div class="divNumber">153.</div> <div class="p"> <table class="singleColumn"> <tr> <td> <div class="pN">924</div> <div class="G">Yo cāriyarudaṁ bhāse,</div> </td> </tr> <tr> <td> <div class="G">anariyadhammavassito;</div> </td> </tr> <tr> <td> <div class="G">Ubho so dhaṁsate lokā,</div> </td> </tr> <tr> <td> <div class="G">idha ceva parattha ca.</div> </td> </tr> </table> </div>
</div>
<div class="q" id="p_23J_925"> <div class="divNumber">154.</div> <div class="p"> <table class="singleColumn"> <tr> <td> <div class="pN">925</div> <div class="G">Na majjetha yasaṁ patto,</div> </td> </tr> <tr> <td> <div class="G">na byādhe pattasaṁsayaṁ;</div> </td> </tr> <tr> <td> <div class="G">Vāyametheva kiccesu,</div> </td> </tr> <tr> <td> <div class="G">saṁvare vivarāni ca.</div> </td> </tr> </table> </div>
</div>
<div class="q" id="p_23J_926"> <div class="divNumber">155.</div> <div class="p"> <table class="singleColumn"> <tr> <td> <div class="pN">926</div> <div class="G">Ye vuddhā abbhatikkantā,</div> </td> </tr> <tr> <td> <div class="G">sampattā kālapariyāyaṁ;</div> </td> </tr> <tr> <td> <div class="G">Idha dhammaṁ caritvāna,</div> </td> </tr> <tr> <td> <div class="G">evaṁte tidivaṁ gatā.</div> </td> </tr> </table> </div>
</div>
<div class="q" id="p_23J_927"> <div class="divNumber">156.</div> <div class="p"> <table class="singleColumn"> <tr> <td> <div class="pN">927</div> <div class="G">Idaṁ sutvā kāsipati,</div> </td> </tr> <tr> <td> <div class="G">dhammamattani pālaya;</div> </td> </tr> <tr> <td> <div class="G">Dhataraṭṭhañca muñcāhi,</div> </td> </tr> <tr> <td> <div class="G">haṁsānaṁ pavaruttamaṁ”.</div> </td> </tr> </table> </div>
</div>
<div class="q" id="p_23J_928"> <div class="divNumber">157.</div> <div class="p"> <table class="singleColumn"> <tr> <td> <div class="pN">928</div> <div class="G">“Āharantudakaṁ pajjaṁ,</div> </td> </tr> <tr> <td> <div class="G">āsanañca mahārahaṁ;</div> </td> </tr> <tr> <td> <div class="G">Pañjarato pamokkhāmi,</div> </td> </tr> <tr> <td> <div class="G">dhataraṭṭhaṁ yasassinaṁ.</div> </td> </tr> </table> </div>
</div>
<div class="q" id="p_23J_929"> <div class="divNumber">158.</div> <div class="p"> <table class="singleColumn"> <tr> <td> <div class="pN">929</div> <div class="G">Tañca senāpatiṁ dhīraṁ,</div> </td> </tr> <tr> <td> <div class="G">nipuṇaṁ atthacintakaṁ;</div> </td> </tr> <tr> <td> <div class="G">Yo sukhe sukhito rañño,</div> </td> </tr> <tr> <td> <div class="G">dukkhite hoti dukkhito.</div> </td> </tr> </table> </div>
</div>
<div class="q" id="p_23J_930"> <div class="divNumber">159.</div> <div class="p"> <table class="singleColumn"> <tr> <td> <div class="pN">930</div> <div class="G">Ediso kho arahati,</div> </td> </tr> <tr> <td> <div class="G">piṇḍamasnātu bhattuno;</div> </td> </tr> <tr> <td> <div class="G">Yathāyaṁ sumukho rañño,</div> </td> </tr> <tr> <td> <div class="G">pāṇasādhāraṇo sakhā”.</div> </td> </tr> </table> </div>
</div>
<div class="q" id="p_23J_931"> <div class="divNumber">160.</div> <div class="p"> <table class="singleColumn"> <tr> <td> <div class="pN">931</div> <div class="G">Pīṭhañca sabbasovaṇṇaṁ,</div> </td> </tr> <tr> <td> <div class="G">Aṭṭhapādaṁ manoramaṁ;</div> </td> </tr> <tr> <td> <div class="G">Maṭṭhaṁ kāsikamatthannaṁ,</div> </td> </tr> <tr> <td> <div class="G">Dhataraṭṭho upāvisi.</div> </td> </tr> </table> </div>
</div>
<div class="q" id="p_23J_932"> <div class="divNumber">161.</div> <div class="p"> <table class="singleColumn"> <tr> <td> <div class="pN">932</div> <div class="G">Kocchañca sabbasovaṇṇaṁ,</div> </td> </tr> <tr> <td> <div class="G">veyyagghaparisibbitaṁ;</div> </td> </tr> <tr> <td> <div class="G">Sumukho ajjhupāvekkhi,</div> </td> </tr> <tr> <td> <div class="G">dhataraṭṭhassanantarā.</div> </td> </tr> </table> </div>
</div>
<div class="q" id="p_23J_933"> <div class="divNumber">162.</div> <div class="p"> <table class="singleColumn"> <tr> <td> <div class="pN">933</div> <div class="G">Tesaṁ kañcanapattehi,</div> </td> </tr> <tr> <td> <div class="G">puthū ādāya kāsiyo;</div> </td> </tr> <tr> <td> <div class="G">Haṁsānaṁ abhihāresuṁ,</div> </td> </tr> <tr> <td> <div class="G">aggarañño pavāsitaṁ.</div> </td> </tr> </table> </div>
</div>
<div class="q" id="p_23J_934"> <div class="divNumber">163.</div> <div class="p"> <table class="singleColumn"> <tr> <td> <div class="pN">934</div> <div class="G">Disvā abhihaṭaṁ aggaṁ,</div> </td> </tr> <tr> <td> <div class="G">kāsirājena pesitaṁ;</div> </td> </tr> <tr> <td> <div class="G">Kusalo khattadhammānaṁ,</div> </td> </tr> <tr> <td> <div class="G">tato pucchi anantarā.</div> </td> </tr> </table> </div>
</div>
<div class="q" id="p_23J_935"> <div class="divNumber">164.</div> <div class="p"> <table class="singleColumn"> <tr> <td> <div class="pN">935</div> <div class="G">“Kaccinnu bhoto kusalaṁ,</div> </td> </tr> <tr> <td> <div class="G">kacci bhoto anāmayaṁ;</div> </td> </tr> <tr> <td> <div class="G">Kacci raṭṭhamidaṁ phītaṁ,</div> </td> </tr> <tr> <td> <div class="G">dhammena manusāsasi”.</div> </td> </tr> </table> </div>
</div>
<div class="q" id="p_23J_936"> <div class="divNumber">165.</div> <div class="p"> <table class="singleColumn"> <tr> <td> <div class="pN">936</div> <div class="G">“Kusalañceva me haṁsa,</div> </td> </tr> <tr> <td> <div class="G">atho haṁsa anāmayaṁ;</div> </td> </tr> <tr> <td> <div class="G">Atho raṭṭhamidaṁ phītaṁ,</div> </td> </tr> <tr> <td> <div class="G">dhammenaṁ manusāsahaṁ”.</div> </td> </tr> </table> </div>
</div>
<div class="q" id="p_23J_937"> <div class="divNumber">166.</div> <div class="p"> <table class="singleColumn"> <tr> <td> <div class="pN">937</div> <div class="G">“Kacci bhoto amaccesu,</div> </td> </tr> <tr> <td> <div class="G">doso koci na vijjati;</div> </td> </tr> <tr> <td> <div class="G">Kacci ca te tavatthesu,</div> </td> </tr> <tr> <td> <div class="G">nāvakaṅkhanti jīvitaṁ”.</div> </td> </tr> </table> </div>
</div>
<div class="q" id="p_23J_938"> <div class="divNumber">167.</div> <div class="p"> <table class="singleColumn"> <tr> <td> <div class="pN">938</div> <div class="G">“Athopi me amaccesu,</div> </td> </tr> <tr> <td> <div class="G">doso koci na vijjati;</div> </td> </tr> <tr> <td> <div class="G">Athopi te mamatthesu,</div> </td> </tr> <tr> <td> <div class="G">nāvakaṅkhanti jīvitaṁ”.</div> </td> </tr> </table> </div>
</div>
<div class="q" id="p_23J_939"> <div class="divNumber">168.</div> <div class="p"> <table class="singleColumn"> <tr> <td> <div class="pN">939</div> <div class="G">“Kacci te sādisī bhariyā,</div> </td> </tr> <tr> <td> <div class="G">assavā piyabhāṇinī;</div> </td> </tr> <tr> <td> <div class="G">Puttarūpayasūpetā,</div> </td> </tr> <tr> <td> <div class="G">tava chandavasānugā”.</div> </td> </tr> </table> </div>
</div>
<div class="q" id="p_23J_940"> <div class="divNumber">169.</div> <div class="p"> <table class="singleColumn"> <tr> <td> <div class="pN">940</div> <div class="G">“Atho me sādisī bhariyā,</div> </td> </tr> <tr> <td> <div class="G">assavā piyabhāṇinī;</div> </td> </tr> <tr> <td> <div class="G">Puttarūpayasūpetā,</div> </td> </tr> <tr> <td> <div class="G">mama chandavasānugā”.</div> </td> </tr> </table> </div>
</div>
<div class="q" id="p_23J_941"> <div class="divNumber">170.</div> <div class="p"> <table class="singleColumn"> <tr> <td> <div class="pN">941</div> <div class="G">“Kacci raṭṭhaṁ anuppīḷaṁ,</div> </td> </tr> <tr> <td> <div class="G">akutociupaddavaṁ;</div> </td> </tr> <tr> <td> <div class="G">Asāhasena dhammena,</div> </td> </tr> <tr> <td> <div class="G">samena manusāsasi”.</div> </td> </tr> </table> </div>
</div>
<div class="q" id="p_23J_942"> <div class="divNumber">171.</div> <div class="p"> <table class="singleColumn"> <tr> <td> <div class="pN">942</div> <div class="G">“Atho raṭṭhaṁ anuppīḷaṁ,</div> </td> </tr> <tr> <td> <div class="G">akutociupaddavaṁ;</div> </td> </tr> <tr> <td> <div class="G">Asāhasena dhammena,</div> </td> </tr> <tr> <td> <div class="G">samena manusāsahaṁ”.</div> </td> </tr> </table> </div>
</div>
<div class="q" id="p_23J_943"> <div class="divNumber">172.</div> <div class="p"> <table class="singleColumn"> <tr> <td> <div class="pN">943</div> <div class="G">“Kacci santo apacitā,</div> </td> </tr> <tr> <td> <div class="G">Asanto parivajjitā;</div> </td> </tr> <tr> <td> <div class="G">No ce dhammaṁ niraṁkatvā,</div> </td> </tr> <tr> <td> <div class="G">Adhammamanuvattasi”.</div> </td> </tr> </table> </div>
</div>
<div class="q" id="p_23J_944"> <div class="divNumber">173.</div> <div class="p"> <table class="singleColumn"> <tr> <td> <div class="pN">944</div> <div class="G">“Santo ca me apacitā,</div> </td> </tr> <tr> <td> <div class="G">asanto parivajjitā;</div> </td> </tr> <tr> <td> <div class="G">Dhammamevānuvattāmi,</div> </td> </tr> <tr> <td> <div class="G">adhammo me niraṅkato”.</div> </td> </tr> </table> </div>
</div>
<div class="q" id="p_23J_945"> <div class="divNumber">174.</div> <div class="p"> <table class="singleColumn"> <tr> <td> <div class="pN">945</div> <div class="G">“Kacci nānāgataṁ dīghaṁ,</div> </td> </tr> <tr> <td> <div class="G">samavekkhasi khattiya;</div> </td> </tr> <tr> <td> <div class="G">Kacci matto madanīye,</div> </td> </tr> <tr> <td> <div class="G">paralokaṁ na santasi”.</div> </td> </tr> </table> </div>
</div>
<div class="q" id="p_23J_946"> <div class="divNumber">175.</div> <div class="p"> <table class="singleColumn"> <tr> <td> <div class="pN">946</div> <div class="G">“Nāhaṁ anāgataṁ dīghaṁ,</div> </td> </tr> <tr> <td> <div class="G">samavekkhāmi pakkhima;</div> </td> </tr> <tr> <td> <div class="G">Ṭhito dasasu dhammesu,</div> </td> </tr> <tr> <td> <div class="G">paralokaṁ na santase.</div> </td> </tr> </table> </div>
</div>
<div class="q" id="p_23J_947"> <div class="divNumber">176.</div> <div class="p"> <table class="singleColumn"> <tr> <td> <div class="pN">947</div> <div class="G">Dānaṁ sīlaṁ pariccāgaṁ,</div> </td> </tr> <tr> <td> <div class="G">ajjavaṁ maddavaṁ tapaṁ;</div> </td> </tr> <tr> <td> <div class="G">Akkodhaṁ avihiṁsañca,</div> </td> </tr> <tr> <td> <div class="G">khantiñca avirodhanaṁ.</div> </td> </tr> </table> </div>
</div>
<div class="q" id="p_23J_948"> <div class="divNumber">177.</div> <div class="p"> <table class="singleColumn"> <tr> <td> <div class="pN">948</div> <div class="G">Iccete kusale dhamme,</div> </td> </tr> <tr> <td> <div class="G">ṭhite passāmi attani;</div> </td> </tr> <tr> <td> <div class="G">Tato me jāyate pīti,</div> </td> </tr> <tr> <td> <div class="G">somanassañcanappakaṁ.</div> </td> </tr> </table> </div>
</div>
<div class="q" id="p_23J_949"> <div class="divNumber">178.</div> <div class="p"> <table class="singleColumn"> <tr> <td> <div class="pN">949</div> <div class="G">Sumukho ca acintetvā,</div> </td> </tr> <tr> <td> <div class="G">visajji pharusaṁ giraṁ;</div> </td> </tr> <tr> <td> <div class="G">Bhāvadosamanaññāya,</div> </td> </tr> <tr> <td> <div class="G">asmākāyaṁ vihaṅgamo.</div> </td> </tr> </table> </div>
</div>
<div class="q" id="p_23J_950"> <div class="divNumber">179.</div> <div class="p"> <table class="singleColumn"> <tr> <td> <div class="pN">950</div> <div class="G">So kuddho pharusaṁ vācaṁ,</div> </td> </tr> <tr> <td> <div class="G">nicchāresi ayoniso;</div> </td> </tr> <tr> <td> <div class="G">Yānasmesu na vijjanti,</div> </td> </tr> <tr> <td> <div class="G">nayidaṁ paññavatāmiva”.</div> </td> </tr> </table> </div>
</div>
<div class="q" id="p_23J_951"> <div class="divNumber">180.</div> <div class="p"> <table class="singleColumn"> <tr> <td> <div class="pN">951</div> <div class="G">“Atthi me taṁ atisāraṁ,</div> </td> </tr> <tr> <td> <div class="G">vegena manujādhipa;</div> </td> </tr> <tr> <td> <div class="G">Dhataraṭṭhe ca baddhasmiṁ,</div> </td> </tr> <tr> <td> <div class="G">dukkhaṁ me vipulaṁ ahu.</div> </td> </tr> </table> </div>
</div>
<div class="q" id="p_23J_952"> <div class="divNumber">181.</div> <div class="p"> <table class="singleColumn"> <tr> <td> <div class="pN">952</div> <div class="G">Tvaṁ no pitāva puttānaṁ,</div> </td> </tr> <tr> <td> <div class="G">bhūtānaṁ dharaṇīriva;</div> </td> </tr> <tr> <td> <div class="G">Asmākaṁ adhipannānaṁ,</div> </td> </tr> <tr> <td> <div class="G">khamassu rājakuñjara”.</div> </td> </tr> </table> </div>
</div>
<div class="q" id="p_23J_953"> <div class="divNumber">182.</div> <div class="p"> <table class="singleColumn"> <tr> <td> <div class="pN">953</div> <div class="G">“Etaṁ te anumodāma,</div> </td> </tr> <tr> <td> <div class="G">yaṁ bhāvaṁ na nigūhasi;</div> </td> </tr> <tr> <td> <div class="G">Khilaṁ pabhindasi pakkhi,</div> </td> </tr> <tr> <td> <div class="G">ujukosi vihaṅgama.</div> </td> </tr> </table> </div>
</div>
<div class="q" id="p_23J_954"> <div class="divNumber">183.</div> <div class="p"> <table class="singleColumn"> <tr> <td> <div class="pN">954</div> <div class="G">Yaṁ kiñci ratanaṁ atthi,</div> </td> </tr> <tr> <td> <div class="G">kāsirājanivesane;</div> </td> </tr> <tr> <td> <div class="G">Rajataṁ jātarūpañca,</div> </td> </tr> <tr> <td> <div class="G">muttā veḷuriyā bahū.</div> </td> </tr> </table> </div>
</div>
<div class="q" id="p_23J_955"> <div class="divNumber">184.</div> <div class="p"> <table class="singleColumn"> <tr> <td> <div class="pN">955</div> <div class="G">Maṇayo saṅkhamuttā ca,</div> </td> </tr> <tr> <td> <div class="G">vatthakaṁ haricandanaṁ;</div> </td> </tr> <tr> <td> <div class="G">Ajinaṁ dantabhaṇḍañca,</div> </td> </tr> <tr> <td> <div class="G">lohaṁ kāḷāyasaṁ bahuṁ;</div> </td> </tr> <tr> <td> <div class="G">Etaṁ dadāmi vo vittaṁ,</div> </td> </tr> <tr> <td> <div class="G">issaraṁ vissajāmi vo”.</div> </td> </tr> </table> </div>
</div>
<div class="q" id="p_23J_956"> <div class="divNumber">185.</div> <div class="p"> <table class="singleColumn"> <tr> <td> <div class="pN">956</div> <div class="G">“Addhā apacitā tyamhā,</div> </td> </tr> <tr> <td> <div class="G">sakkatā ca rathesabha;</div> </td> </tr> <tr> <td> <div class="G">Dhammesu vattamānānaṁ,</div> </td> </tr> <tr> <td> <div class="G">tvaṁ no ācariyo bhava.</div> </td> </tr> </table> </div>
</div>
<div class="q" id="p_23J_957"> <div class="divNumber">186.</div> <div class="p"> <table class="singleColumn"> <tr> <td> <div class="pN">957</div> <div class="G">Ācariya samanuññātā,</div> </td> </tr> <tr> <td> <div class="G">Tayā anumatā mayaṁ;</div> </td> </tr> <tr> <td> <div class="G">Taṁ padakkhiṇato katvā,</div> </td> </tr> <tr> <td> <div class="G">Ñātiṁ passemurindama”.</div> </td> </tr> </table> </div>
</div>
<div class="q" id="p_23J_958"> <div class="divNumber">187.</div> <div class="p"> <table class="singleColumn"> <tr> <td> <div class="pN">958</div> <div class="G">Sabbarattiṁ cintayitvā,</div> </td> </tr> <tr> <td> <div class="G">mantayitvā yathātathaṁ;</div> </td> </tr> <tr> <td> <div class="G">Kāsirājā anuññāsi,</div> </td> </tr> <tr> <td> <div class="G">haṁsānaṁ pavaruttamaṁ.</div> </td> </tr> </table> </div>
</div>
<div class="q" id="p_23J_959"> <div class="divNumber">188.</div> <div class="p"> <table class="singleColumn"> <tr> <td> <div class="pN">959</div> <div class="G">Tato ratyā vivasāne,</div> </td> </tr> <tr> <td> <div class="G">sūriyuggamanaṁ pati;</div> </td> </tr> <tr> <td> <div class="G">Pekkhato kāsirājassa,</div> </td> </tr> <tr> <td> <div class="G">bhavanā te vigāhisuṁ.</div> </td> </tr> </table> </div>
</div>
<div class="q" id="p_23J_960"> <div class="divNumber">189.</div> <div class="p"> <table class="singleColumn"> <tr> <td> <div class="pN">960</div> <div class="G">Te aroge anuppatte,</div> </td> </tr> <tr> <td> <div class="G">disvāna parame dije;</div> </td> </tr> <tr> <td> <div class="G">Kekāti makaruṁ haṁsā,</div> </td> </tr> <tr> <td> <div class="G">puthusaddo ajāyatha.</div> </td> </tr> </table> </div>
</div>
<div class="q" id="p_23J_961"> <div class="divNumber">190.</div> <div class="p"> <table class="singleColumn"> <tr> <td> <div class="pN">961</div> <div class="G">Te patītā pamuttena,</div> </td> </tr> <tr> <td> <div class="G">bhattunā bhattugāravā;</div> </td> </tr> <tr> <td> <div class="G">Samantā parikiriṁsu,</div> </td> </tr> <tr> <td> <div class="G">aṇḍajā laddhapaccayā.</div> </td> </tr> </table> </div>
</div>
<div class="q" id="p_23J_962"> <div class="divNumber">191.</div> <div class="p"> <table class="singleColumn"> <tr> <td> <div class="pN">962</div> <div class="G">Evaṁ mittavataṁ atthā,</div> </td> </tr> <tr> <td> <div class="G">sabbe honti padakkhiṇā;</div> </td> </tr> <tr> <td> <div class="G">Haṁsā yathā dhataraṭṭhā,</div> </td> </tr> <tr> <td> <div class="G">ñātisaṅghaṁ upāgamunti.</div> </td> </tr> </table> </div>
</div>
<div class="CENTER" id="p_23J_963">
<span class="pN">963</span>Mahāhaṁsajātakaṁ dutiyaṁ.</div>
</html>
