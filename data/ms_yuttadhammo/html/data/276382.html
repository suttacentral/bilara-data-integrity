<html>
<div class="i">2.4.5 Samaṇasutta</div>
<div class="h">Dutiyapaṇṇāsaka</div>
<div class="h">Sativagga</div>
<div class="h">Samaṇasutta</div>
<div class="q" id="p_17A8_820"> <div class="divNumber">85.</div> <div class="p">
<span class="pN">820</span>“‘Samaṇo’ti, bhikkhave, tathāgatassetaṁ adhivacanaṁ arahato sammāsambuddhassa. ‘Brāhmaṇo’ti, bhikkhave, tathāgatassetaṁ adhivacanaṁ arahato sammāsambuddhassa. ‘Vedagū’ti, bhikkhave, tathāgatassetaṁ adhivacanaṁ arahato sammāsambuddhassa. ‘Bhisakko’ti, bhikkhave, tathāgatassetaṁ adhivacanaṁ arahato sammāsambuddhassa. ‘Nimmalo’ti, bhikkhave, tathāgatassetaṁ adhivacanaṁ arahato sammāsambuddhassa. ‘Vimalo’ti, bhikkhave, tathāgatassetaṁ adhivacanaṁ arahato sammāsambuddhassa. ‘Ñāṇī’ti, bhikkhave, tathāgatassetaṁ adhivacanaṁ arahato sammāsambuddhassa. ‘Vimutto’ti, bhikkhave, tathāgatassetaṁ adhivacanaṁ arahato sammāsambuddhassāti. </div>
</div>
<div class="q" id="p_17A8_821"> <div class="p"> <table class="singleColumn"> <tr> <td> <div class="pN">821</div> <div class="G">Yaṁ samaṇena pattabbaṁ,</div> </td> </tr> <tr> <td> <div class="G">brāhmaṇena vusīmatā;</div> </td> </tr> <tr> <td> <div class="G">Yaṁ vedagunā pattabbaṁ,</div> </td> </tr> <tr> <td> <div class="G">bhisakkena anuttaraṁ.</div> </td> </tr> </table> </div>
</div>
<div class="q" id="p_17A8_822"> <div class="p"> <table class="singleColumn"> <tr> <td> <div class="pN">822</div> <div class="G">Yaṁ nimmalena pattabbaṁ,</div> </td> </tr> <tr> <td> <div class="G">vimalena sucīmatā;</div> </td> </tr> <tr> <td> <div class="G">Yaṁ ñāṇinā ca pattabbaṁ,</div> </td> </tr> <tr> <td> <div class="G">vimuttena anuttaraṁ.</div> </td> </tr> </table> </div>
</div>
<div class="q" id="p_17A8_823"> <div class="p"> <table class="singleColumn"> <tr> <td> <div class="pN">823</div> <div class="G">Sohaṁ vijitasaṅgāmo,</div> </td> </tr> <tr> <td> <div class="G">mutto mocemi bandhanā;</div> </td> </tr> <tr> <td> <div class="G">Nāgomhi paramadanto,</div> </td> </tr> <tr> <td> <div class="G">asekho parinibbuto”ti.</div> </td> </tr> </table> </div>
</div>
<div class="CENTER" id="p_17A8_824">
<span class="pN">824</span>Pañcamaṁ.</div>
</html>
