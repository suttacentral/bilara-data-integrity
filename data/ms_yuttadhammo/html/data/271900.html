<html>
<div class="i">2.23 Ummattakasammuti</div>
<div class="h">Uposathakkhandhaka</div>
<div class="h">Ummattakasammuti</div>
<div class="q" id="p_3V_695"> <div class="divNumber">167.</div> <div class="p">
<span class="pN">695</span>Atha kho bhagavā bhikkhū āmantesi— “sannipatatha, bhikkhave, atthi saṁghassa karaṇīyan”ti. Evaṁ vutte, aññataro bhikkhu bhagavantaṁ etadavoca— “atthi, bhante, gaggo nāma bhikkhu ummattako, so anāgato”ti. </div>
</div>
<div class="q" id="p_3V_696"> <div class="p">
<span class="pN">696</span>“Dveme, bhikkhave, ummattakā— atthi, bhikkhave, bhikkhu ummattako saratipi uposathaṁ napi sarati, saratipi saṁghakammaṁ napi sarati, atthi neva sarati; āgacchatipi uposathaṁ napi āgacchati, āgacchatipi saṁghakammaṁ napi āgacchati, atthi neva āgacchati. Tatra, bhikkhave, yvāyaṁ ummattako saratipi uposathaṁ napi sarati, saratipi saṁghakammaṁ napi sarati, āgacchatipi uposathaṁ napi āgacchati, āgacchatipi saṁghakammaṁ napi āgacchati, anujānāmi, bhikkhave, evarūpassa ummattakassa ummattakasammutiṁ dātuṁ. Evañca pana, bhikkhave, dātabbā. Byattena bhikkhunā paṭibalena saṁgho ñāpetabbo— </div>
</div>
<div class="q" id="p_3V_697"> <div class="p">
<span class="pN">697</span>‘Suṇātu me, bhante, saṁgho. Gaggo bhikkhu ummattako— saratipi uposathaṁ napi sarati, saratipi saṁghakammaṁ napi sarati, āgacchatipi uposathaṁ napi āgacchati, āgacchatipi saṁghakammaṁ napi āgacchati. Yadi saṁghassa pattakallaṁ, saṁgho gaggassa bhikkhuno ummattakassa ummattakasammutiṁ dadeyya. Sareyya vā gaggo bhikkhu uposathaṁ na vā sareyya, sareyya vā saṁghakammaṁ na vā sareyya, āgaccheyya vā uposathaṁ na vā āgaccheyya, āgaccheyya vā saṁghakammaṁ na vā āgaccheyya, saṁgho saha vā gaggena vinā vā gaggena uposathaṁ kareyya, saṁghakammaṁ kareyya. Esā ñatti. </div>
</div>
<div class="q" id="p_3V_698"> <div class="p">
<span class="pN">698</span>Suṇātu me, bhante, saṁgho. Gaggo bhikkhu ummattako— saratipi uposathaṁ napi sarati, saratipi saṁghakammaṁ napi sarati, āgacchatipi uposathaṁ napi āgacchati, āgacchatipi saṁghakammaṁ napi āgacchati. Saṁgho gaggassa bhikkhuno ummattakassa ummattakasammutiṁ deti. Sareyya vā gaggo bhikkhu uposathaṁ na vā sareyya, sareyya vā saṁghakammaṁ na vā sareyyaṁ, āgaccheyya vā uposathaṁ na vā āgaccheyya, āgaccheyya vā saṁghakammaṁ na vā āgaccheyya, saṁgho saha vā gaggena, vinā vā gaggena uposathaṁ karissati, saṁghakammaṁ karissati. Yassāyasmato khamati gaggassa bhikkhuno ummattakassa ummattakasammutiyā dānaṁ— sareyya vā gaggo bhikkhu uposathaṁ na vā sareyya, sareyya vā saṁghakammaṁ na vā sareyya, āgaccheyya vā uposathaṁ na vā āgaccheyya, āgaccheyya vā saṁghakammaṁ na vā āgaccheyya, saṁgho saha vā gaggena, vinā vā gaggena uposathaṁ karissati, saṁghakammaṁ karissati, so tuṇhassa; yassa nakkhamati, so bhāseyya. </div>
</div>
<div class="q" id="p_3V_699"> <div class="p">
<span class="pN">699</span>Dinnā saṁghena gaggassa bhikkhuno ummattakassa ummattakasammuti. Sareyya vā gaggo bhikkhu uposathaṁ na vā sareyya, sareyya vā saṁghakammaṁ na vā sareyya, āgaccheyya vā uposathaṁ na vā āgaccheyya, āgaccheyya vā saṁghakammaṁ na vā āgaccheyya, saṁgho saha vā gaggena vinā vā gaggena uposathaṁ karissati, saṁghakammaṁ karissati. Khamati saṁghassa, tasmā tuṇhī, evametaṁ dhārayāmī’”ti. </div>
</div>
</html>
