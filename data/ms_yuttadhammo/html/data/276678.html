<html>
<div class="i">2.4.5.2 Āsandiparibhuñjanasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Cittāgāravagga</div>
<div class="h">Āsandiparibhuñjanasikkhāpada</div>
<div class="q" id="p_2V_3002"> <div class="divNumber">982.</div> <div class="p">
<span class="pN">3002</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena bhikkhuniyo āsandimpi pallaṅkampi paribhuñjanti. Manussā vihāracārikaṁ āhiṇḍantā passitvā ujjhāyanti khiyyanti vipācenti— “kathañhi nāma bhikkhuniyo āsandimpi pallaṅkampi paribhuñjissanti, seyyathāpi gihiniyo kāmabhoginiyo”ti. </div>
</div>
<div class="q" id="p_2V_3003"> <div class="p">
<span class="pN">3003</span>Assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. Yā tā bhikkhuniyo appicchā…pe… tā ujjhāyanti khiyyanti vipācenti— “kathañhi nāma bhikkhuniyo āsandimpi pallaṅkampi paribhuñjissantī”ti…pe… “saccaṁ kira, bhikkhave, bhikkhuniyo āsandimpi pallaṅkampi paribhuñjantī”ti? “Saccaṁ, bhagavā”ti. Vigarahi buddho bhagavā…pe… kathañhi nāma, bhikkhave, bhikkhuniyo āsandimpi pallaṅkampi paribhuñjissanti. Netaṁ, bhikkhave, appasannānaṁ vā pasādāya…pe… evañca pana, bhikkhave, bhikkhuniyo imaṁ sikkhāpadaṁ uddisantu— </div>
</div>
<div class="q" id="p_2V_3004"> <div class="divNumber">983.</div> <div class="p">
<span class="pN">3004</span><span class="bold">“Yā pana bhikkhunī āsandiṁ vā pallaṅkaṁ vā paribhuñjeyya, pācittiyan”</span>ti. (<span class="italic">42</span>:<span class="bold">97</span>) </div>
</div>
<div class="q" id="p_2V_3005"> <div class="divNumber">984.</div> <div class="p">
<span class="pN">3005</span><span class="bold">Yā panā</span>ti yā yādisā…pe… <span class="bold">bhikkhunī</span>ti…pe… ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_3006"> <div class="p">
<span class="pN">3006</span><span class="bold">Āsandī</span> nāma atikkantappamāṇā vuccati. </div>
</div>
<div class="q" id="p_2V_3007"> <div class="p">
<span class="pN">3007</span><span class="bold">Pallaṅko</span> nāma āharimehi vāḷehi kato hoti. </div>
</div>
<div class="q" id="p_2V_3008"> <div class="p">
<span class="pN">3008</span><span class="bold">Paribhuñjeyyā</span>ti tasmiṁ abhinisīdati vā abhinipajjati vā, āpatti pācittiyassa. </div>
</div>
<div class="q" id="p_2V_3009"> <div class="divNumber">985.</div> <div class="p">
<span class="pN">3009</span>Anāpatti— āsandiyā pāde chinditvā paribhuñjati, pallaṅkassa vāḷe bhinditvā paribhuñjati, ummattikāya, ādikammikāyāti. </div>
</div>
<div class="CENTER" id="p_2V_3010">
<span class="pN">3010</span>Dutiyasikkhāpadaṁ niṭṭhitaṁ.</div>
</html>
