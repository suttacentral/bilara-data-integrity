<html>
<div class="i">1.5.4.10 Dantaponasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Bhojanavagga
</div>
<div class="h">
Dantaponasikkhāpada
</div>
<div class="q" id="p_2V_848">
<div class="divNumber">
263.
</div>
<div class="p">
<span class="pN">848</span>Tena samayena buddho bhagavā vesāliyaṁ viharati mahāvane kūṭāgārasālāyaṁ. Tena kho pana samayena aññataro bhikkhu sabbapaṁsukūliko susāne viharati. So manussehi diyyamānaṁ na icchati paṭiggahetuṁ, susānepi rukkhamūlepi ummārepi ayyavosāṭitakāni sāmaṁ gahetvā paribhuñjati. Manussā ujjhāyanti khiyyanti vipācenti— “kathañhi nāma ayaṁ bhikkhu amhākaṁ ayyavosāṭitakāni sāmaṁ gahetvā paribhuñjissati. Theroyaṁ bhikkhu vaṭharo manussamaṁsaṁ maññe khādatī”ti.
</div>
</div>
<div class="q" id="p_2V_849">
<div class="p">
<span class="pN">849</span>Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. Ye te bhikkhū appicchā…pe… te ujjhāyanti khiyyanti vipācenti— “kathañhi nāma bhikkhu adinnaṁ mukhadvāraṁ āhāraṁ āharissatī”ti…pe… “saccaṁ kira tvaṁ, bhikkhu, adinnaṁ mukhadvāraṁ āhāraṁ āharasī”ti? “Saccaṁ, bhagavā”ti. Vigarahi buddho bhagavā…pe… kathañhi nāma tvaṁ, moghapurisa, adinnaṁ mukhadvāraṁ āhāraṁ āharissasi. Netaṁ, moghapurisa, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_850">
<div class="p">
<span class="pN">850</span><span class="bold">“Yo pana bhikkhu adinnaṁ mukhadvāraṁ āhāraṁ āhareyya, pācittiyan”</span>ti.
</div>
</div>
<div class="q" id="p_2V_851">
<div class="p">
<span class="pN">851</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_852">
<div class="divNumber">
264.
</div>
<div class="p">
<span class="pN">852</span>Tena kho pana samayena bhikkhū udakadantapone kukkuccāyanti. Bhagavato etamatthaṁ ārocesuṁ…pe… “anujānāmi, bhikkhave, udakadantaponaṁ sāmaṁ gahetvā paribhuñjituṁ. Evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_853">
<div class="divNumber">
265.
</div>
<div class="p">
<span class="pN">853</span><span class="bold">“Yo pana bhikkhu adinnaṁ mukhadvāraṁ āhāraṁ āhareyya, aññatra udakadantaponā, pācittiyan”</span>ti. (<span class="italic">40</span>:<span class="bold">89</span>)
</div>
</div>
<div class="q" id="p_2V_854">
<div class="divNumber">
266.
</div>
<div class="p">
<span class="pN">854</span><span class="bold">Yo panā</span>ti yo yādiso…pe… <span class="bold">bhikkhū</span>ti…pe… ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_855">
<div class="p">
<span class="pN">855</span><span class="bold">Adinnaṁ</span> nāma appaṭiggahitakaṁ vuccati.
</div>
</div>
<div class="q" id="p_2V_856">
<div class="p">
<span class="pN">856</span><span class="bold">Dinnaṁ</span> nāma kāyena vā kāyapaṭibaddhena vā nissaggiyena vā dente hatthapāse ṭhito kāyena vā kāyapaṭibaddhena vā paṭiggaṇhāti, etaṁ dinnaṁ nāma.
</div>
</div>
<div class="q" id="p_2V_857">
<div class="p">
<span class="pN">857</span><span class="bold">Āhāro</span> nāma udakadantaponaṁ ṭhapetvā yaṁ kiñci ajjhoharaṇīyaṁ, eso āhāro nāma.
</div>
</div>
<div class="q" id="p_2V_858">
<div class="p">
<span class="pN">858</span><span class="bold">Aññatra udakadantaponā</span>ti ṭhapetvā udakadantaponaṁ.
</div>
</div>
<div class="q" id="p_2V_859">
<div class="p">
<span class="pN">859</span>“Khādissāmi bhuñjissāmī”ti gaṇhāti, āpatti dukkaṭassa. Ajjhohāre ajjhohāre āpatti pācittiyassa.
</div>
</div>
<div class="q" id="p_2V_860">
<div class="divNumber">
267.
</div>
<div class="p">
<span class="pN">860</span>Appaṭiggahitake appaṭiggahitakasaññī adinnaṁ mukhadvāraṁ āhāraṁ āhāreti, aññatra udakadantaponā, āpatti pācittiyassa. Appaṭiggahitake vematiko adinnaṁ mukhadvāraṁ āhāraṁ āhāreti, aññatra udakadantaponā, āpatti pācittiyassa. Appaṭiggahitake paṭiggahitakasaññī adinnaṁ mukhadvāraṁ āhāraṁ āhāreti, aññatra udakadantaponā, āpatti pācittiyassa.
</div>
</div>
<div class="q" id="p_2V_861">
<div class="p">
<span class="pN">861</span>Paṭiggahitake appaṭiggahitakasaññī, āpatti dukkaṭassa. Paṭiggahitake vematiko, āpatti dukkaṭassa. Paṭiggahitake paṭiggahitakasaññī, anāpatti.
</div>
</div>
<div class="q" id="p_2V_862">
<div class="divNumber">
268.
</div>
<div class="p">
<span class="pN">862</span>Anāpatti— udakadantapone, cattāri mahāvikaṭāni sati paccaye asati kappiyakārake sāmaṁ gahetvā paribhuñjati, ummattakassa, ādikammikassāti.
</div>
</div>
<div class="CENTER" id="p_2V_863">
<span class="pN">863</span>Dantaponasikkhāpadaṁ niṭṭhitaṁ dasamaṁ.<br>
Bhojanavaggo catuttho.
</div>
<div class="SUMMARY" id="p_2V_864">
<span class="pN">864</span><span class="firstLetter">T</span>assuddānaṁ
</div>
<div class="q" id="p_2V_865">
<div class="p">
<table class="singleColumn">
	<tbody>
		<tr>
			<td>
			<div class="pN">
			865
			</div>
			<div class="G">
			Piṇḍo gaṇaṁ paraṁ pūvaṁ,
			</div>
			</td>
		</tr>
		<tr>
			<td>
			<div class="G">
			dve ca vuttā pavāraṇā;
			</div>
			</td>
		</tr>
		<tr>
			<td>
			<div class="G">
			Vikāle sannidhī khīraṁ,
			</div>
			</td>
		</tr>
		<tr>
			<td>
			<div class="G">
			dantaponena te dasāti.
			</div>
			</td>
		</tr>
	</tbody>
</table>
</div>
</div>
</html>
