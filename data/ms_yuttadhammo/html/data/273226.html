<html>
<div class="i">1.3.2 Dutiyaaniyatasikkhāpada</div>
<div class="h">
Mahāvibhaṅga
</div>
<div class="h">
Aniyatakaṇḍa
</div>
<div class="h">
Dutiyaaniyatasikkhāpada
</div>
<div class="q" id="p_1V_1829">
<div class="divNumber">
452.
</div>
<div class="p">
<span class="pN">1829</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena āyasmā udāyī—  “bhagavatā paṭikkhittaṁ mātugāmena saddhiṁ eko ekāya raho paṭicchanne āsane alaṁkammaniye nisajjaṁ kappetun”ti tassāyeva kumārikāya saddhiṁ eko ekāya raho nisajjaṁ kappesi kālayuttaṁ samullapanto kālayuttaṁ dhammaṁ bhaṇanto. Dutiyampi kho visākhā migāramātā nimantitā taṁ kulaṁ agamāsi. Addasā kho visākhā migāramātā āyasmantaṁ udāyiṁ tassāyeva kumārikāya saddhiṁ ekaṁ ekāya raho nisinnaṁ. Disvāna āyasmantaṁ udāyiṁ etadavoca—  “idaṁ, bhante, nacchannaṁ nappatirūpaṁ yaṁ ayyo mātugāmena saddhiṁ eko ekāya raho nisajjaṁ kappeti. Kiñcāpi, bhante, ayyo anatthiko tena dhammena, api ca dussaddhāpayā appasannā manussā”ti. Evampi kho āyasmā udāyī visākhāya migāramātuyā vuccamāno nādiyi. Atha kho visākhā migāramātā nikkhamitvā bhikkhūnaṁ etamatthaṁ ārocesi. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma āyasmā udāyī mātugāmena saddhiṁ eko ekāya raho nisajjaṁ kappessatī”ti.
</div>
</div>
<div class="q" id="p_1V_1830">
<div class="p">
<span class="pN">1830</span>Atha kho te bhikkhū āyasmantaṁ udāyiṁ anekapariyāyena vigarahitvā bhagavato etamatthaṁ ārocesuṁ…pe…  “saccaṁ kira tvaṁ, udāyi, mātugāmena saddhiṁ eko ekāya raho nisajjaṁ kappesī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tvaṁ, moghapurisa, mātugāmena saddhiṁ eko ekāya raho nisajjaṁ kappessasi. Netaṁ, moghapurisa, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_1V_1831">
<div class="divNumber">
453.
</div>
<div class="p">
<span class="pN">1831</span><span class="bold">“Na heva kho pana paṭicchannaṁ āsanaṁ hoti nālaṅkammaniyaṁ, alañca kho hoti mātugāmaṁ duṭṭhullāhi vācāhi obhāsituṁ. Yo pana bhikkhu tathārūpe āsane mātugāmena saddhiṁ eko ekāya raho nisajjaṁ kappeyya, tamenaṁ saddheyyavacasā upāsikā disvā dvinnaṁ dhammānaṁ aññatarena vadeyya—  saṁghādisesena vā pācittiyena vā. Nisajjaṁ bhikkhu paṭijānamāno dvinnaṁ dhammānaṁ aññatarena kāretabbo—  saṁghādisesena vā pācittiyena vā. Yena vā sā saddheyyavacasā upāsikā vadeyya tena so bhikkhu kāretabbo. Ayampi dhammo aniyato”</span>ti. (<span class="italic">2</span>:<span class="bold">19</span>)
</div>
</div>
<div class="q" id="p_1V_1832">
<div class="divNumber">
454.
</div>
<div class="p">
<span class="pN">1832</span><span class="bold">Na heva kho pana paṭicchannaṁ āsanaṁ hotī</span>ti appaṭicchannaṁ hoti kuṭṭena vā kavāṭena vā kilañjena vā sāṇipākārena vā rukkhena vā thambhena vā kotthaḷiyā vā yena kenaci appaṭicchannaṁ hoti.
</div>
</div>
<div class="q" id="p_1V_1833">
<div class="p">
<span class="pN">1833</span><span class="bold">Nālaṅkammaniyan</span>ti na sakkā hoti methunaṁ dhammaṁ paṭisevituṁ.
</div>
</div>
<div class="q" id="p_1V_1834">
<div class="p">
<span class="pN">1834</span><span class="bold">Alañca kho hoti mātugāmaṁ duṭṭhullāhi vācāhi obhāsitun</span>ti sakkā hoti mātugāmaṁ duṭṭhullāhi vācāhi obhāsituṁ.
</div>
</div>
<div class="q" id="p_1V_1835">
<div class="p">
<span class="pN">1835</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_1V_1836">
<div class="p">
<span class="pN">1836</span><span class="bold">Tathārūpe āsane</span>ti evarūpe āsane.
</div>
</div>
<div class="q" id="p_1V_1837">
<div class="p">
<span class="pN">1837</span><span class="bold">Mātugāmo</span> nāma manussitthī, na yakkhī na petī na tiracchānagatā, viññū paṭibalā subhāsitadubbhāsitaṁ duṭṭhullāduṭṭhullaṁ ājānituṁ.
</div>
</div>
<div class="q" id="p_1V_1838">
<div class="p">
<span class="pN">1838</span><span class="bold">Saddhin</span>ti ekato.
</div>
</div>
<div class="q" id="p_1V_1839">
<div class="p">
<span class="pN">1839</span><span class="bold">Eko ekāyā</span>ti bhikkhu ceva hoti mātugāmo ca.
</div>
</div>
<div class="q" id="p_1V_1840">
<div class="p">
<span class="pN">1840</span><span class="bold">Raho</span> nāma cakkhussa raho, sotassa raho. <span class="bold">Cakkhussa raho</span> nāma na sakkā hoti akkhiṁ vā nikhaṇīyamāne bhamukaṁ vā ukkhipīyamāne sīsaṁ vā ukkhipīyamāne passituṁ. <span class="bold">Sotassa raho</span> nāma na sakkā hoti pakatikathā sotuṁ.
</div>
</div>
<div class="q" id="p_1V_1841">
<div class="p">
<span class="pN">1841</span><span class="bold">Nisajjaṁ kappeyyā</span>ti mātugāme nisinne bhikkhu upanisinno vā hoti upanipanno vā. Bhikkhu nisinne mātugāmo upanisinno vā hoti upanipanno vā. Ubho vā nisinnā honti ubho vā nipannā.
</div>
</div>
<div class="q" id="p_1V_1842">
<div class="p">
<span class="pN">1842</span><span class="bold">Saddheyyavacasā</span> nāma āgataphalā abhisametāvinī viññātasāsanā.
</div>
</div>
<div class="q" id="p_1V_1843">
<div class="p">
<span class="pN">1843</span><span class="bold">Upāsikā</span> nāma buddhaṁ saraṇaṁ gatā, dhammaṁ saraṇaṁ gatā, saṁghaṁ saraṇaṁ gatā.
</div>
</div>
<div class="q" id="p_1V_1844">
<div class="p">
<span class="pN">1844</span><span class="bold">Disvā</span>ti passitvā.
</div>
</div>
<div class="q" id="p_1V_1845">
<div class="p">
<span class="pN">1845</span><span class="bold">Dvinnaṁ dhammānaṁ aññatarena vadeyya saṁghādisesena vā pācittiyena vā</span>. Nisajjaṁ bhikkhu paṭijānamāno dvinnaṁ dhammānaṁ aññatarena kāretabbo—  saṁghādisesena vā pācittiyena vā. Yena vā sā saddheyyavacasā upāsikā vadeyya, tena so bhikkhu kāretabbo.
</div>
</div>
<div class="q" id="p_1V_1846">
<div class="divNumber">
455.
</div>
<div class="p">
<span class="pN">1846</span>Sā ce evaṁ vadeyya—  “ayyo mayā diṭṭho nisinno mātugāmena saddhiṁ kāyasaṁsaggaṁ samāpajjanto”ti, so ca taṁ paṭijānāti, āpattiyā kāretabbo. Sā ce evaṁ vadeyya—  “ayyo mayā diṭṭho nisinno mātugāmena saddhiṁ kāyasaṁsaggaṁ samāpajjanto”ti, so ce evaṁ vadeyya—  “saccāhaṁ nisinno, no ca kho kāyasaṁsaggaṁ samāpajjin”ti, nisajjāya kāretabbo…pe…  “nāhaṁ nisinno, api ca kho nipanno”ti, nipajjāya kāretabbo…pe…  “nāhaṁ nisinno, api ca kho ṭhito”ti, na kāretabbo.
</div>
</div>
<div class="q" id="p_1V_1847">
<div class="p">
<span class="pN">1847</span>Sā ce evaṁ vadeyya—  “ayyo mayā diṭṭho nipanno mātugāmena saddhiṁ kāyasaṁsaggaṁ samāpajjanto”ti, so ca taṁ paṭijānāti, āpattiyā kāretabbo…pe…  “saccāhaṁ nipanno, no ca kho kāyasaṁsaggaṁ samāpajjin”ti, nipajjāya kāretabbo…pe…  “nāhaṁ nipanno, api ca kho nisinno”ti, nisajjāya kāretabbo…pe…  “nāhaṁ nipanno, api ca kho ṭhito”ti, na kāretabbo.
</div>
</div>
<div class="q" id="p_1V_1848">
<div class="p">
<span class="pN">1848</span>Sā ce evaṁ vadeyya—  “ayyassa mayā sutaṁ nisinnassa mātugāmaṁ duṭṭhullāhi vācāhi obhāsantassā”ti, so ca taṁ paṭijānāti, āpattiyā kāretabbo. Sā ce evaṁ vadeyya—  “ayyassa mayā sutaṁ nisinnassa mātugāmaṁ duṭṭhullāhi vācāhi obhāsantassā”ti, so ce evaṁ vadeyya—  “saccāhaṁ nisinno, no ca kho duṭṭhullāhi vācāhi obhāsin”ti, nisajjāya kāretabbo…pe…  “nāhaṁ nisinno, api ca kho nipanno”ti, nipajjāya kāretabbo…pe…  “nāhaṁ nisinno, api ca kho ṭhito”ti, na kāretabbo.
</div>
</div>
<div class="q" id="p_1V_1849">
<div class="p">
<span class="pN">1849</span>Sā ce evaṁ vadeyya—  “ayyassa mayā sutaṁ nipannassa mātugāmaṁ duṭṭhullāhi vācāhi obhāsantassā”ti, so ca taṁ paṭijānāti, āpattiyā kāretabbo…pe…  saccāhaṁ nipanno, no ca kho duṭṭhullāhi vācāhi obhāsinti, nipajjāya kāretabbo…pe…  “nāhaṁ nipanno, api ca kho nisinno”ti, nisajjāya kāretabbo…pe…  “nāhaṁ nipanno, api ca kho ṭhito”ti, na kāretabbo.
</div>
</div>
<div class="q" id="p_1V_1850">
<div class="divNumber">
456.
</div>
<div class="p">
<span class="pN">1850</span>Sā ce evaṁ vadeyya—  “ayyo mayā diṭṭho mātugāmena saddhiṁ eko ekāya raho nisinno”ti, so ca taṁ paṭijānāti, nisajjāya kāretabbo…pe…  “nāhaṁ nisinno, api ca kho nipanno”ti, nipajjāya kāretabbo…pe…  “nāhaṁ nisinno, api ca kho ṭhito”ti, na kāretabbo.
</div>
</div>
<div class="q" id="p_1V_1851">
<div class="p">
<span class="pN">1851</span>Sā ce evaṁ vadeyya—  “ayyo mayā diṭṭho mātugāmena saddhiṁ eko ekāya raho nipanno”ti, so ca taṁ paṭijānāti, nipajjāya kāretabbo…pe…  nāhaṁ nipanno, api ca kho nisinnoti, nisajjāya kāretabbo…pe…  nāhaṁ nipanno, api ca kho ṭhitoti, na kāretabbo.
</div>
</div>
<div class="q" id="p_1V_1852">
<div class="p">
<span class="pN">1852</span><span class="bold">Ayampī</span>ti purimaṁ upādāya vuccati.
</div>
</div>
<div class="q" id="p_1V_1853">
<div class="p">
<span class="pN">1853</span><span class="bold">Aniyato</span>ti na niyato, saṁghādiseso vā pācittiyaṁ vā.
</div>
</div>
<div class="q" id="p_1V_1854">
<div class="divNumber">
457.
</div>
<div class="p">
<span class="pN">1854</span>Gamanaṁ paṭijānāti nisajjaṁ paṭijānāti āpattiṁ paṭijānāti, āpattiyā kāretabbo. Gamanaṁ paṭijānāti nisajjaṁ na paṭijānāti āpattiṁ paṭijānāti, āpattiyā kāretabbo. Gamanaṁ paṭijānāti nisajjaṁ paṭijānāti āpattiṁ na paṭijānāti, nisajjāya kāretabbo. Gamanaṁ paṭijānāti nisajjaṁ na paṭijānāti āpattiṁ na paṭijānāti, na kāretabbo.
</div>
</div>
<div class="q" id="p_1V_1855">
<div class="p">
<span class="pN">1855</span>Gamanaṁ na paṭijānāti nisajjaṁ paṭijānāti āpattiṁ paṭijānāti, āpattiyā kāretabbo. Gamanaṁ na paṭijānāti nisajjaṁ na paṭijānāti āpattiṁ paṭijānāti, āpattiyā kāretabbo. Gamanaṁ na paṭijānāti nisajjaṁ paṭijānāti āpattiṁ na paṭijānāti, nisajjāya kāretabbo. Gamanaṁ na paṭijānāti nisajjaṁ na paṭijānāti āpattiṁ na paṭijānāti, na kāretabboti.
</div>
</div>
<div class="CENTER" id="p_1V_1856">
<span class="pN">1856</span>Dutiyo aniyato niṭṭhito.
</div>
<div class="q" id="p_1V_1857">
<div class="divNumber">
458.
</div>
<div class="p">
<span class="pN">1857</span>Uddiṭṭhā kho āyasmanto dve aniyatā dhammā. Tatthāyasmante pucchāmi—  “kaccittha parisuddhā”? Dutiyampi pucchāmi—  “kaccittha parisuddhā”? Tatiyampi pucchāmi—  “kaccittha parisuddhā”? Parisuddhetthāyasmanto; tasmā tuṇhī, evametaṁ dhārayāmīti.
</div>
</div>
<div class="SUMMARY" id="p_1V_1858">
<span class="pN">1858</span><span class="firstLetter">T</span>assuddānaṁ
</div>
<div class="q" id="p_1V_1859">
<div class="p">
<table class="singleColumn">
	<tbody>
		<tr>
			<td>
			<div class="pN">
			1859
			</div>
			<div class="G">
			Alaṁ kammaniyañceva,
			</div>
			</td>
		</tr>
		<tr>
			<td>
			<div class="G">
			tatheva ca naheva kho;
			</div>
			</td>
		</tr>
		<tr>
			<td>
			<div class="G">
			Aniyatā supaññattā,
			</div>
			</td>
		</tr>
		<tr>
			<td>
			<div class="G">
			buddhaseṭṭhena tādināti.
			</div>
			</td>
		</tr>
	</tbody>
</table>
</div>
</div>
<div class="ENDH3" id="p_1V_1860">
<span class="pN">1860</span>Aniyatakaṇḍaṁ niṭṭhitaṁ.
</div>
</html>
