<html>
<div class="i">13.2 Pupphathūpiyattheraapadāna</div>
<div class="h">Sereyyavagga</div>
<div class="h">Pupphathūpiyattheraapadāna</div>
<div class="q" id="p_20Ap1_2065"> <div class="divNumber">10.</div> <div class="p"> <table class="singleColumn"> <tr> <td> <div class="pN">2065</div> <div class="G">“Himavantassāvidūre,</div> </td> </tr> <tr> <td> <div class="G">kukkuro nāma pabbato;</div> </td> </tr> <tr> <td> <div class="G">Vemajjhe tassa vasati,</div> </td> </tr> <tr> <td> <div class="G">brāhmaṇo mantapāragū.</div> </td> </tr> </table> </div>
</div>
<div class="q" id="p_20Ap1_2066"> <div class="divNumber">11.</div> <div class="p"> <table class="singleColumn"> <tr> <td> <div class="pN">2066</div> <div class="G">Pañca sissasahassāni,</div> </td> </tr> <tr> <td> <div class="G">parivārenti maṁ sadā;</div> </td> </tr> <tr> <td> <div class="G">Pubbuṭṭhāyī ca te āsuṁ,</div> </td> </tr> <tr> <td> <div class="G">mantesu ca visāradā.</div> </td> </tr> </table> </div>
</div>
<div class="q" id="p_20Ap1_2067"> <div class="divNumber">12.</div> <div class="p"> <table class="singleColumn"> <tr> <td> <div class="pN">2067</div> <div class="G">Buddho loke samuppanno,</div> </td> </tr> <tr> <td> <div class="G">taṁ vijānātha no bhavaṁ;</div> </td> </tr> <tr> <td> <div class="G">Asītibyañjanānassa,</div> </td> </tr> <tr> <td> <div class="G">bāttiṁsavaralakkhaṇā.</div> </td> </tr> </table> </div>
</div>
<div class="q" id="p_20Ap1_2068"> <div class="divNumber">13.</div> <div class="p"> <table class="singleColumn"> <tr> <td> <div class="pN">2068</div> <div class="G">Byāmappabho jinavaro,</div> </td> </tr> <tr> <td> <div class="G">ādiccova virocati;</div> </td> </tr> <tr> <td> <div class="G">Sissānaṁ vacanaṁ sutvā,</div> </td> </tr> <tr> <td> <div class="G">brāhmaṇo mantapāragū.</div> </td> </tr> </table> </div>
</div>
<div class="q" id="p_20Ap1_2069"> <div class="divNumber">14.</div> <div class="p"> <table class="singleColumn"> <tr> <td> <div class="pN">2069</div> <div class="G">Assamā abhinikkhamma,</div> </td> </tr> <tr> <td> <div class="G">disaṁ pucchati sissake;</div> </td> </tr> <tr> <td> <div class="G">Yamhi dese mahāvīro,</div> </td> </tr> <tr> <td> <div class="G">vasati lokanāyako.</div> </td> </tr> </table> </div>
</div>
<div class="q" id="p_20Ap1_2070"> <div class="divNumber">15.</div> <div class="p"> <table class="singleColumn"> <tr> <td> <div class="pN">2070</div> <div class="G">Tāhaṁ disaṁ namassissaṁ,</div> </td> </tr> <tr> <td> <div class="G">jinaṁ appaṭipuggalaṁ;</div> </td> </tr> <tr> <td> <div class="G">Udaggacitto sumano,</div> </td> </tr> <tr> <td> <div class="G">pūjesiṁ taṁ tathāgataṁ.</div> </td> </tr> </table> </div>
</div>
<div class="q" id="p_20Ap1_2071"> <div class="divNumber">16.</div> <div class="p"> <table class="singleColumn"> <tr> <td> <div class="pN">2071</div> <div class="G">Etha sissā gamissāma,</div> </td> </tr> <tr> <td> <div class="G">dakkhissāma tathāgataṁ;</div> </td> </tr> <tr> <td> <div class="G">Vanditvā satthuno pāde,</div> </td> </tr> <tr> <td> <div class="G">sossāma jinasāsanaṁ.</div> </td> </tr> </table> </div>
</div>
<div class="q" id="p_20Ap1_2072"> <div class="divNumber">17.</div> <div class="p"> <table class="singleColumn"> <tr> <td> <div class="pN">2072</div> <div class="G">Ekāhaṁ abhinikkhamma,</div> </td> </tr> <tr> <td> <div class="G">byādhiṁ paṭilabhiṁ ahaṁ;</div> </td> </tr> <tr> <td> <div class="G">Byādhinā pīḷito santo,</div> </td> </tr> <tr> <td> <div class="G">sālaṁ vāsayituṁ gamiṁ.</div> </td> </tr> </table> </div>
</div>
<div class="q" id="p_20Ap1_2073"> <div class="divNumber">18.</div> <div class="p"> <table class="singleColumn"> <tr> <td> <div class="pN">2073</div> <div class="G">Sabbe sisse samānetvā,</div> </td> </tr> <tr> <td> <div class="G">apucchiṁ te tathāgataṁ;</div> </td> </tr> <tr> <td> <div class="G">Kīdisaṁ lokanāthassa,</div> </td> </tr> <tr> <td> <div class="G">guṇaṁ paramabuddhino.</div> </td> </tr> </table> </div>
</div>
<div class="q" id="p_20Ap1_2074"> <div class="divNumber">19.</div> <div class="p"> <table class="singleColumn"> <tr> <td> <div class="pN">2074</div> <div class="G">Te me puṭṭhā viyākaṁsu,</div> </td> </tr> <tr> <td> <div class="G">Yathā dassāvino tathā;</div> </td> </tr> <tr> <td> <div class="G">Sakkaccaṁ buddhaseṭṭhaṁ taṁ,</div> </td> </tr> <tr> <td> <div class="G">Desesuṁ mama sammukhā.</div> </td> </tr> </table> </div>
</div>
<div class="q" id="p_20Ap1_2075"> <div class="divNumber">20.</div> <div class="p"> <table class="singleColumn"> <tr> <td> <div class="pN">2075</div> <div class="G">Tesāhaṁ vacanaṁ sutvā,</div> </td> </tr> <tr> <td> <div class="G">sakaṁ cittaṁ pasādayiṁ;</div> </td> </tr> <tr> <td> <div class="G">Pupphehi thūpaṁ katvāna,</div> </td> </tr> <tr> <td> <div class="G">tattha kālaṅkato ahaṁ.</div> </td> </tr> </table> </div>
</div>
<div class="q" id="p_20Ap1_2076"> <div class="divNumber">21.</div> <div class="p"> <table class="singleColumn"> <tr> <td> <div class="pN">2076</div> <div class="G">Te me sarīraṁ jhāpetvā,</div> </td> </tr> <tr> <td> <div class="G">agamuṁ buddhasantikaṁ;</div> </td> </tr> <tr> <td> <div class="G">Añjaliṁ paggahetvāna,</div> </td> </tr> <tr> <td> <div class="G">satthāramabhivādayuṁ.</div> </td> </tr> </table> </div>
</div>
<div class="q" id="p_20Ap1_2077"> <div class="divNumber">22.</div> <div class="p"> <table class="singleColumn"> <tr> <td> <div class="pN">2077</div> <div class="G">Pupphehi thūpaṁ katvāna,</div> </td> </tr> <tr> <td> <div class="G">sugatassa mahesino;</div> </td> </tr> <tr> <td> <div class="G">Kappānaṁ satasahassaṁ,</div> </td> </tr> <tr> <td> <div class="G">duggatiṁ nupapajjahaṁ.</div> </td> </tr> </table> </div>
</div>
<div class="q" id="p_20Ap1_2078"> <div class="divNumber">23.</div> <div class="p"> <table class="singleColumn"> <tr> <td> <div class="pN">2078</div> <div class="G">Cattālīsasahassamhi,</div> </td> </tr> <tr> <td> <div class="G">kappe soḷasa khattiyā;</div> </td> </tr> <tr> <td> <div class="G">Nāmenaggisamā nāma,</div> </td> </tr> <tr> <td> <div class="G">cakkavattī mahabbalā.</div> </td> </tr> </table> </div>
</div>
<div class="q" id="p_20Ap1_2079"> <div class="divNumber">24.</div> <div class="p"> <table class="singleColumn"> <tr> <td> <div class="pN">2079</div> <div class="G">Vīsakappasahassamhi,</div> </td> </tr> <tr> <td> <div class="G">rājāno cakkavattino;</div> </td> </tr> <tr> <td> <div class="G">Ghatāsanasanāmāva,</div> </td> </tr> <tr> <td> <div class="G">aṭṭhattiṁsa mahīpatī.</div> </td> </tr> </table> </div>
</div>
<div class="q" id="p_20Ap1_2080"> <div class="divNumber">25.</div> <div class="p"> <table class="singleColumn"> <tr> <td> <div class="pN">2080</div> <div class="G">Paṭisambhidā catasso,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_2081"> <div class="p">
<span class="pN">2081</span>Itthaṁ sudaṁ āyasmā pupphathūpiyo thero imā gāthāyo abhāsitthāti. </div>
</div>
<div class="CENTER" id="p_20Ap1_2082">
<span class="pN">2082</span>Pupphathūpiyattherassāpadānaṁ dutiyaṁ.</div>
</html>
