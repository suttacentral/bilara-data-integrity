<html>
<div class="i">9.2.4 Vīmaṁsiddhipāda</div>
<div class="h">Iddhipādavibhaṅga</div>
<div class="h">Abhidhammabhājanīya</div>
<div class="h">Vīmaṁsiddhipāda</div>
<div class="q" id="p_30Vbh_1512"> <div class="divNumber">454.</div> <div class="p">
<span class="pN">1512</span>Kathañca bhikkhu vīmaṁsāsamādhipadhānasaṅkhārasamannāgataṁ iddhipādaṁ bhāveti? Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi…pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, tasmiṁ samaye vīmaṁsāsamādhipadhānasaṅkhārasamannāgataṁ iddhipādaṁ bhāveti. </div>
</div>
<div class="q" id="p_30Vbh_1513"> <div class="divNumber">455.</div> <div class="p">
<span class="pN">1513</span>Tattha katamā vīmaṁsā? Yā paññā pajānanā…pe… amoho dhammavicayo sammādiṭṭhi dhammavicayasambojjhaṅgo maggaṅgaṁ maggapariyāpannaṁ— ayaṁ vuccati “vīmaṁsā”. </div>
</div>
<div class="q" id="p_30Vbh_1514"> <div class="p">
<span class="pN">1514</span>Tattha katamo samādhi? Yā cittassa ṭhiti saṇṭhiti…pe… sammāsamādhi samādhisambojjhaṅgo maggaṅgaṁ maggapariyāpannaṁ— ayaṁ vuccati “samādhi”. </div>
</div>
<div class="q" id="p_30Vbh_1515"> <div class="p">
<span class="pN">1515</span>Tattha katamo padhānasaṅkhāro? Yo cetasiko vīriyārambho…pe… sammāvāyāmo vīriyasambojjhaṅgo maggaṅgaṁ maggapariyāpannaṁ— ayaṁ vuccati “padhānasaṅkhāro”. Iti imāya ca vīmaṁsāya, iminā ca samādhinā, iminā ca padhānasaṅkhārena upeto hoti samupeto upāgato samupāgato upapanno sampanno samannāgato. Tena vuccati “vīmaṁsāsamādhipadhānasaṅkhārasamannāgato”ti </div>
</div>
<div class="q" id="p_30Vbh_1516"> <div class="divNumber">456.</div> <div class="p">
<span class="pN">1516</span>“Iddhī”ti. Yā tesaṁ dhammānaṁ iddhi samiddhi ijjhanā samijjhanā lābho paṭilābho patti sampatti phusanā sacchikiriyā upasampadā. </div>
</div>
<div class="q" id="p_30Vbh_1517"> <div class="p">
<span class="pN">1517</span>“Iddhipādo”ti. Tathābhūtassa phasso…pe… paggāho avikkhepo. </div>
</div>
<div class="q" id="p_30Vbh_1518"> <div class="p">
<span class="pN">1518</span>“Iddhipādaṁ bhāvetī”ti. Te dhamme āsevati bhāveti bahulīkaroti. Tena vuccati “iddhipādaṁ bhāvetī”ti. </div>
</div>
<div class="q" id="p_30Vbh_1519"> <div class="divNumber">457.</div> <div class="p">
<span class="pN">1519</span>Cattāro iddhipādā— chandiddhipādo, vīriyiddhipādo, cittiddhipādo, vīmaṁsiddhipādo. </div>
</div>
<div class="q" id="p_30Vbh_1520"> <div class="divNumber">458.</div> <div class="p">
<span class="pN">1520</span>Tattha katamo chandiddhipādo? Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi…pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, yo tasmiṁ samaye chando chandikatā kattukamyatā kusalo dhammacchando— ayaṁ vuccati “chandiddhipādo”. Avasesā dhammā chandiddhipādasampayuttā. </div>
</div>
<div class="q" id="p_30Vbh_1521"> <div class="divNumber">459.</div> <div class="p">
<span class="pN">1521</span>Tattha katamo vīriyiddhipādo? Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi…pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, yo tasmiṁ samaye cetasiko vīriyārambho…pe… sammāvāyāmo vīriyasambojjhaṅgo maggaṅgaṁ maggapariyāpannaṁ— ayaṁ vuccati “vīriyiddhipādo”. Avasesā dhammā vīriyiddhipādasampayuttā. </div>
</div>
<div class="q" id="p_30Vbh_1522"> <div class="divNumber">460.</div> <div class="p">
<span class="pN">1522</span>Tattha katamo cittiddhipādo? Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi…pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, yaṁ tasmiṁ samaye cittaṁ mano mānasaṁ…pe… tajjāmanoviññāṇadhātu— ayaṁ vuccati “cittiddhipādo”. Avasesā dhammā cittiddhipādasampayuttā. </div>
</div>
<div class="q" id="p_30Vbh_1523"> <div class="divNumber">461.</div> <div class="p">
<span class="pN">1523</span>Tattha katamo vīmaṁsiddhipādo? Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi…pe… paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, yā tasmiṁ samaye paññā pajānanā…pe… amoho dhammavicayo sammādiṭṭhi dhammavicayasambojjhaṅgo maggaṅgaṁ maggapariyāpannaṁ— ayaṁ vuccati “vīmaṁsiddhipādo”. Avasesā dhammā vīmaṁsiddhipādasampayuttā. </div>
</div>
<div class="CENTER" id="p_30Vbh_1524">
<span class="pN">1524</span>Abhidhammabhājanīyaṁ.</div>
</html>
