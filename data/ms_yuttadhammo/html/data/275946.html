<html>
<div class="i">3.5.6 Mittasutta</div>
<div class="h">Tatiyapaṇṇāsaka</div>
<div class="h">Tikaṇḍakīvagga</div>
<div class="h">Mittasutta</div>
<div class="q" id="p_16A5_851"> <div class="divNumber">146.</div> <div class="p">
<span class="pN">851</span>“Pañcahi, bhikkhave, dhammehi samannāgato bhikkhu mitto na sevitabbo. Katamehi pañcahi? Kammantaṁ kāreti, adhikaraṇaṁ ādiyati, pāmokkhesu bhikkhūsu paṭiviruddho hoti, dīghacārikaṁ anavatthacārikaṁ anuyutto viharati, nappaṭibalo hoti kālena kālaṁ dhammiyā kathāya sandassetuṁ samādapetuṁ samuttejetuṁ sampahaṁsetuṁ. Imehi kho, bhikkhave, pañcahi dhammehi samannāgato bhikkhu mitto na sevitabbo. </div>
</div>
<div class="q" id="p_16A5_852"> <div class="p">
<span class="pN">852</span>Pañcahi, bhikkhave, dhammehi samannāgato bhikkhu mitto sevitabbo. Katamehi pañcahi? Na kammantaṁ kāreti, na adhikaraṇaṁ ādiyati, na pāmokkhesu bhikkhūsu paṭiviruddho hoti, na dīghacārikaṁ anavatthacārikaṁ anuyutto viharati, paṭibalo hoti kālena kālaṁ dhammiyā kathāya sandassetuṁ samādapetuṁ samuttejetuṁ sampahaṁsetuṁ. Imehi kho, bhikkhave, pañcahi dhammehi samannāgato bhikkhu mitto sevitabbo”ti. </div>
</div>
<div class="CENTER" id="p_16A5_853">
<span class="pN">853</span>Chaṭṭhaṁ.</div>
</html>
