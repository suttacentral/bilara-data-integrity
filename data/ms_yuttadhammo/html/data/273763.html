<html>
<div class="i">4.2.3 Sakalikasutta</div>
<div class="h">Mārasaṁyutta</div>
<div class="h">Dutiyavagga</div>
<div class="h">Sakalikasutta</div>
<div class="q" id="p_12S1_832"> <div class="divNumber">149.</div> <div class="p">
<span class="pN">832</span>Evaṁ me sutaṁ— ekaṁ samayaṁ bhagavā rājagahe viharati maddakucchismiṁ migadāye. Tena kho pana samayena bhagavato pādo sakalikāya khato hoti, bhusā sudaṁ bhagavato vedanā vattanti sārīrikā dukkhā tibbā kharā kaṭukā asātā amanāpā. Tā sudaṁ bhagavā sato sampajāno adhivāseti avihaññamāno. Atha kho bhagavā catugguṇaṁ saṅghāṭiṁ paññapetvā dakkhiṇena passena sīhaseyyaṁ kappesi pāde pādaṁ accādhāya sato sampajāno. Atha kho māro pāpimā yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi— </div>
</div>
<div class="q" id="p_12S1_833"> <div class="p"> <table class="singleColumn"> <tr> <td> <div class="pN">833</div> <div class="G">“Mandiyā nu kho sesi udāhu kāveyyamatto,</div> </td> </tr> <tr> <td> <div class="G">Atthā nu te sampacurā na santi;</div> </td> </tr> <tr> <td> <div class="G">Eko vivitte sayanāsanamhi,</div> </td> </tr> <tr> <td> <div class="G">Niddāmukho kimidaṁ soppase vā”ti.</div> </td> </tr> </table> </div>
</div>
<div class="q" id="p_12S1_834"> <div class="p"> <table class="singleColumn"> <tr> <td> <div class="pN">834</div> <div class="G">“Na mandiyā sayāmi nāpi kāveyyamatto,</div> </td> </tr> <tr> <td> <div class="G">Atthaṁ sameccāhamapetasoko;</div> </td> </tr> <tr> <td> <div class="G">Eko vivitte sayanāsanamhi,</div> </td> </tr> <tr> <td> <div class="G">Sayāmahaṁ sabbabhūtānukampī.</div> </td> </tr> </table> </div>
</div>
<div class="q" id="p_12S1_835"> <div class="p"> <table class="singleColumn"> <tr> <td> <div class="pN">835</div> <div class="G">Yesampi sallaṁ urasi paviṭṭhaṁ,</div> </td> </tr> <tr> <td> <div class="G">Muhuṁ muhuṁ hadayaṁ vedhamānaṁ;</div> </td> </tr> <tr> <td> <div class="G">Tepīdha soppaṁ labhare sasallā,</div> </td> </tr> <tr> <td> <div class="G">Tasmā ahaṁ na supe vītasallo.</div> </td> </tr> </table> </div>
</div>
<div class="q" id="p_12S1_836"> <div class="p"> <table class="singleColumn"> <tr> <td> <div class="pN">836</div> <div class="G">Jaggaṁ na saṅke napi bhemi sottuṁ,</div> </td> </tr> <tr> <td> <div class="G">Rattindivā nānutapanti māmaṁ;</div> </td> </tr> <tr> <td> <div class="G">Hāniṁ na passāmi kuhiñci loke,</div> </td> </tr> <tr> <td> <div class="G">Tasmā supe sabbabhūtānukampī”ti.</div> </td> </tr> </table> </div>
</div>
<div class="q" id="p_12S1_837"> <div class="p">
<span class="pN">837</span>Atha kho māro pāpimā “jānāti maṁ bhagavā, jānāti maṁ sugato”ti dukkhī dummano tatthevantaradhāyīti. </div>
</div>
</html>
