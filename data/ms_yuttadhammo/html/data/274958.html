<html>
<div class="i">11.6.2 Vassaṁvutthasutta</div>
<div class="h">Sotāpattisaṁyutta</div>
<div class="h">Sappaññavagga</div>
<div class="h">Vassaṁvutthasutta</div>
<div class="q" id="p_14S5_2097"> <div class="divNumber">1048.</div> <div class="p">
<span class="pN">2097</span>Ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena aññataro bhikkhu sāvatthiyaṁ vassaṁvuttho kapilavatthuṁ anuppatto hoti kenacideva karaṇīyena. Assosuṁ kho kāpilavatthavā sakyā—  “aññataro kira bhikkhu sāvatthiyaṁ vassaṁvuttho kapilavatthuṁ anuppatto”ti. </div>
</div>
<div class="q" id="p_14S5_2098"> <div class="p">
<span class="pN">2098</span>Atha kho kāpilavatthavā sakyā yena so bhikkhu tenupasaṅkamiṁsu; upasaṅkamitvā taṁ bhikkhuṁ abhivādetvā ekamantaṁ nisīdiṁsu. Ekamantaṁ nisinnā kho kāpilavatthavā sakyā taṁ bhikkhuṁ etadavocuṁ—  “kacci, bhante, bhagavā arogo ceva balavā cā”ti? “Arogo cāvuso, bhagavā balavā cā”ti. </div>
</div>
<div class="q" id="p_14S5_2099"> <div class="p">
<span class="pN">2099</span>“Kacci pana, bhante, sāriputtamoggallānā arogā ceva balavanto cā”ti? “Sāriputtamoggallānāpi kho, āvuso, arogā ceva balavanto cā”ti. </div>
</div>
<div class="q" id="p_14S5_2100"> <div class="p">
<span class="pN">2100</span>“Kacci pana, bhante, bhikkhusaṁgho arogo ca balavā cā”ti. “Bhikkhusaṁghopi kho, āvuso, arogo ca balavā cā”ti. </div>
</div>
<div class="q" id="p_14S5_2101"> <div class="p">
<span class="pN">2101</span>“Atthi pana te, bhante, kiñci iminā antaravassena bhagavato sammukhā sutaṁ sammukhā paṭiggahitan”ti? “Sammukhā metaṁ, āvuso, bhagavato sutaṁ sammukhā paṭiggahitaṁ—  ‘appakā te, bhikkhave, bhikkhū ye āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharanti. Atha kho eteva bahutarā bhikkhū ye pañcannaṁ orambhāgiyānaṁ saṁyojanānaṁ parikkhayā opapātikā tattha parinibbāyino anāvattidhammā tasmā lokā’ti. </div>
</div>
<div class="q" id="p_14S5_2102"> <div class="p">
<span class="pN">2102</span>Aparampi kho me, āvuso, bhagavato sammukhā sutaṁ sammukhā paṭiggahitaṁ—  ‘appakā te, bhikkhave, bhikkhū ye pañcannaṁ orambhāgiyānaṁ saṁyojanānaṁ parikkhayā opapātikā tattha parinibbāyino anāvattidhammā tasmā lokā. Atha kho eteva bahutarā bhikkhū ye tiṇṇaṁ saṁyojanānaṁ parikkhayā rāgadosamohānaṁ tanuttā sakadāgāmino, sakideva imaṁ lokaṁ āgantvā dukkhassantaṁ karissantī’ti. </div>
</div>
<div class="q" id="p_14S5_2103"> <div class="p">
<span class="pN">2103</span>Aparampi kho me, āvuso, bhagavato sammukhā sutaṁ sammukhā paṭiggahitaṁ—  ‘appakā te, bhikkhave, bhikkhū ye tiṇṇaṁ saṁyojanānaṁ parikkhayā rāgadosamohānaṁ tanuttā sakadāgāmino, sakideva imaṁ lokaṁ āgantvā dukkhassantaṁ karissanti. Atha kho eteva bahutarā bhikkhū ye tiṇṇaṁ saṁyojanānaṁ parikkhayā sotāpannā avinipātadhammā niyatā sambodhiparāyaṇā’”ti. </div>
</div>
<div class="CENTER" id="p_14S5_2104">
<span class="pN">2104</span>Dutiyaṁ.</div>
</html>
