<html>
<div class="i">18.1.2 Ummādantījātaka</div>
<div class="h">Paṇṇāsanipāta</div>
<div class="h">Niḷinikāvagga</div>
<div class="h">Ummādantījātaka</div>
<div class="q" id="p_23J_312"> <div class="divNumber">57.</div> <div class="p"> <table class="singleColumn"> <tr> <td> <div class="pN">312</div> <div class="G">“Nivesanaṁ kassa nudaṁ sunanda,</div> </td> </tr> <tr> <td> <div class="G">Pākārena paṇḍumayena guttaṁ;</div> </td> </tr> <tr> <td> <div class="G">Kā dissati aggisikhāva dūre,</div> </td> </tr> <tr> <td> <div class="G">Vehāyasaṁ pabbataggeva acci.</div> </td> </tr> </table> </div>
</div>
<div class="q" id="p_23J_313"> <div class="divNumber">58.</div> <div class="p"> <table class="singleColumn"> <tr> <td> <div class="pN">313</div> <div class="G">Dhītā nvayaṁ kassa sunanda hoti,</div> </td> </tr> <tr> <td> <div class="G">Suṇisā nvayaṁ kassa athopi bhariyā;</div> </td> </tr> <tr> <td> <div class="G">Akkhāhi me khippamidheva puṭṭho,</div> </td> </tr> <tr> <td> <div class="G">Avāvaṭā yadi vā atthi bhattā”.</div> </td> </tr> </table> </div>
</div>
<div class="q" id="p_23J_314"> <div class="divNumber">59.</div> <div class="p"> <table class="singleColumn"> <tr> <td> <div class="pN">314</div> <div class="G">“Ahañhi jānāmi janinda etaṁ,</div> </td> </tr> <tr> <td> <div class="G">Matyā ca petyā ca athopi assā;</div> </td> </tr> <tr> <td> <div class="G">Taveva so puriso bhūmipāla,</div> </td> </tr> <tr> <td> <div class="G">Rattindivaṁ appamatto tavatthe.</div> </td> </tr> </table> </div>
</div>
<div class="q" id="p_23J_315"> <div class="divNumber">60.</div> <div class="p"> <table class="singleColumn"> <tr> <td> <div class="pN">315</div> <div class="G">Iddho ca phīto ca suvaḍḍhito ca,</div> </td> </tr> <tr> <td> <div class="G">Amacco ca te aññataro janinda;</div> </td> </tr> <tr> <td> <div class="G">Tassesā bhariyābhipārakassa,</div> </td> </tr> <tr> <td> <div class="G">Ummādantī nāmadheyyena rāja”.</div> </td> </tr> </table> </div>
</div>
<div class="q" id="p_23J_316"> <div class="divNumber">61.</div> <div class="p"> <table class="singleColumn"> <tr> <td> <div class="pN">316</div> <div class="G">“Ambho ambho nāmamidaṁ imissā,</div> </td> </tr> <tr> <td> <div class="G">Matyā ca petyā ca kataṁ susādhu;</div> </td> </tr> <tr> <td> <div class="G">Tadā hi mayhaṁ avalokayantī,</div> </td> </tr> <tr> <td> <div class="G">Ummattakaṁ ummadantī akāsi.</div> </td> </tr> </table> </div>
</div>
<div class="q" id="p_23J_317"> <div class="divNumber">62.</div> <div class="p"> <table class="singleColumn"> <tr> <td> <div class="pN">317</div> <div class="G">Yā puṇṇamāse migamandalocanā,</div> </td> </tr> <tr> <td> <div class="G">Upāvisi puṇḍarīkattacaṅgī;</div> </td> </tr> <tr> <td> <div class="G">Dve puṇṇamāyo tadahū amaññahaṁ,</div> </td> </tr> <tr> <td> <div class="G">Disvāna pārāvatarattavāsiniṁ.</div> </td> </tr> </table> </div>
</div>
<div class="q" id="p_23J_318"> <div class="divNumber">63.</div> <div class="p"> <table class="singleColumn"> <tr> <td> <div class="pN">318</div> <div class="G">Aḷārapamhehi subhehi vaggubhi,</div> </td> </tr> <tr> <td> <div class="G">Palobhayantī maṁ yadā udikkhati;</div> </td> </tr> <tr> <td> <div class="G">Vijambhamānā harateva me mano,</div> </td> </tr> <tr> <td> <div class="G">Jātā vane kimpurisīva pabbate.</div> </td> </tr> </table> </div>
</div>
<div class="q" id="p_23J_319"> <div class="divNumber">64.</div> <div class="p"> <table class="singleColumn"> <tr> <td> <div class="pN">319</div> <div class="G">Tadā hi brahatī sāmā,</div> </td> </tr> <tr> <td> <div class="G">āmuttamaṇikuṇḍalā;</div> </td> </tr> <tr> <td> <div class="G">Ekaccavasanā nārī,</div> </td> </tr> <tr> <td> <div class="G">migī bhantāvudikkhati.</div> </td> </tr> </table> </div>
</div>
<div class="q" id="p_23J_320"> <div class="divNumber">65.</div> <div class="p"> <table class="singleColumn"> <tr> <td> <div class="pN">320</div> <div class="G">Kadāssu maṁ tambanakhā sulomā,</div> </td> </tr> <tr> <td> <div class="G">Bāhāmudū candanasāralittā;</div> </td> </tr> <tr> <td> <div class="G">Vaṭṭaṅgulī sannatadhīrakuttiyā,</div> </td> </tr> <tr> <td> <div class="G">Nārī upaññissati sīsato subhā.</div> </td> </tr> </table> </div>
</div>
<div class="q" id="p_23J_321"> <div class="divNumber">66.</div> <div class="p"> <table class="singleColumn"> <tr> <td> <div class="pN">321</div> <div class="G">Kadāssu maṁ kañcanajāluracchadā,</div> </td> </tr> <tr> <td> <div class="G">Dhītā tirīṭissa vilaggamajjhā;</div> </td> </tr> <tr> <td> <div class="G">Mudūhi bāhāhi palissajissati,</div> </td> </tr> <tr> <td> <div class="G">Brahāvane jātadumaṁva māluvā.</div> </td> </tr> </table> </div>
</div>
<div class="q" id="p_23J_322"> <div class="divNumber">67.</div> <div class="p"> <table class="singleColumn"> <tr> <td> <div class="pN">322</div> <div class="G">Kadāssu lākhārasarattasucchavī,</div> </td> </tr> <tr> <td> <div class="G">Bindutthanī puṇḍarīkattacaṅgī;</div> </td> </tr> <tr> <td> <div class="G">Mukhaṁ mukhena upanāmayissati,</div> </td> </tr> <tr> <td> <div class="G">Soṇḍova soṇḍassa surāya thālaṁ.</div> </td> </tr> </table> </div>
</div>
<div class="q" id="p_23J_323"> <div class="divNumber">68.</div> <div class="p"> <table class="singleColumn"> <tr> <td> <div class="pN">323</div> <div class="G">Yadāddasaṁ taṁ tiṭṭhantiṁ,</div> </td> </tr> <tr> <td> <div class="G">Sabbabhaddaṁ manoramaṁ;</div> </td> </tr> <tr> <td> <div class="G">Tato sakassa cittassa,</div> </td> </tr> <tr> <td> <div class="G">Nāvabodhāmi kañcinaṁ.</div> </td> </tr> </table> </div>
</div>
<div class="q" id="p_23J_324"> <div class="divNumber">69.</div> <div class="p"> <table class="singleColumn"> <tr> <td> <div class="pN">324</div> <div class="G">Ummādantimahaṁ daṭṭhā,</div> </td> </tr> <tr> <td> <div class="G">āmuttamaṇikuṇḍalaṁ;</div> </td> </tr> <tr> <td> <div class="G">Na supāmi divārattiṁ,</div> </td> </tr> <tr> <td> <div class="G">sahassaṁva parājito.</div> </td> </tr> </table> </div>
</div>
<div class="q" id="p_23J_325"> <div class="divNumber">70.</div> <div class="p"> <table class="singleColumn"> <tr> <td> <div class="pN">325</div> <div class="G">Sakko ce me varaṁ dajjā,</div> </td> </tr> <tr> <td> <div class="G">so ca labbhetha me varo;</div> </td> </tr> <tr> <td> <div class="G">Ekarattaṁ dvirattaṁ vā,</div> </td> </tr> <tr> <td> <div class="G">bhaveyyaṁ abhipārako;</div> </td> </tr> <tr> <td> <div class="G">Ummādantyā ramitvāna,</div> </td> </tr> <tr> <td> <div class="G">sivirājā tato siyaṁ”.</div> </td> </tr> </table> </div>
</div>
<div class="q" id="p_23J_326"> <div class="divNumber">71.</div> <div class="p"> <table class="singleColumn"> <tr> <td> <div class="pN">326</div> <div class="G">“Bhūtāni me bhūtapatī namassato,</div> </td> </tr> <tr> <td> <div class="G">Āgamma yakkho idametadabravi;</div> </td> </tr> <tr> <td> <div class="G">Rañño mano ummadantyā niviṭṭho,</div> </td> </tr> <tr> <td> <div class="G">Dadāmi te taṁ paricārayassu”.</div> </td> </tr> </table> </div>
</div>
<div class="q" id="p_23J_327"> <div class="divNumber">72.</div> <div class="p"> <table class="singleColumn"> <tr> <td> <div class="pN">327</div> <div class="G">“Puññā ca dhaṁse amaro na camhi,</div> </td> </tr> <tr> <td> <div class="G">Jano ca me pāpamidañca jaññā;</div> </td> </tr> <tr> <td> <div class="G">Bhuso ca tyassa manaso vighāto,</div> </td> </tr> <tr> <td> <div class="G">Datvā piyaṁ ummadantiṁ adaṭṭhā”.</div> </td> </tr> </table> </div>
</div>
<div class="q" id="p_23J_328"> <div class="divNumber">73.</div> <div class="p"> <table class="singleColumn"> <tr> <td> <div class="pN">328</div> <div class="G">“Janinda nāññatra tayā mayā vā,</div> </td> </tr> <tr> <td> <div class="G">Sabbāpi kammassa katassa jaññā;</div> </td> </tr> <tr> <td> <div class="G">Yaṁ te mayā ummadantī padinnā,</div> </td> </tr> <tr> <td> <div class="G">Bhusehi rājā vanathaṁ sajāhi”.</div> </td> </tr> </table> </div>
</div>
<div class="q" id="p_23J_329"> <div class="divNumber">74.</div> <div class="p"> <table class="singleColumn"> <tr> <td> <div class="pN">329</div> <div class="G">“Yo pāpakaṁ kamma karaṁ manusso,</div> </td> </tr> <tr> <td> <div class="G">So maññati māyida maññiṁsu aññe;</div> </td> </tr> <tr> <td> <div class="G">Passanti bhūtāni karontametaṁ,</div> </td> </tr> <tr> <td> <div class="G">Yuttā ca ye honti narā pathabyā.</div> </td> </tr> </table> </div>
</div>
<div class="q" id="p_23J_330"> <div class="divNumber">75.</div> <div class="p"> <table class="singleColumn"> <tr> <td> <div class="pN">330</div> <div class="G">Añño nu te koci naro pathabyā,</div> </td> </tr> <tr> <td> <div class="G">Saddheyya lokasmi na me piyāti;</div> </td> </tr> <tr> <td> <div class="G">Bhuso ca tyassa manaso vighāto,</div> </td> </tr> <tr> <td> <div class="G">Datvā piyaṁ ummadantiṁ adaṭṭhā”.</div> </td> </tr> </table> </div>
</div>
<div class="q" id="p_23J_331"> <div class="divNumber">76.</div> <div class="p"> <table class="singleColumn"> <tr> <td> <div class="pN">331</div> <div class="G">“Addhā piyā mayha janinda esā,</div> </td> </tr> <tr> <td> <div class="G">Na sā mamaṁ appiyā bhūmipāla;</div> </td> </tr> <tr> <td> <div class="G">Gaccheva tvaṁ ummadantiṁ bhadante,</div> </td> </tr> <tr> <td> <div class="G">Sīhova selassa guhaṁ upeti”.</div> </td> </tr> </table> </div>
</div>
<div class="q" id="p_23J_332"> <div class="divNumber">77.</div> <div class="p"> <table class="singleColumn"> <tr> <td> <div class="pN">332</div> <div class="G">“Na pīḷitā attadukhena dhīrā,</div> </td> </tr> <tr> <td> <div class="G">Sukhapphalaṁ kamma pariccajanti;</div> </td> </tr> <tr> <td> <div class="G">Sammohitā vāpi sukhena mattā,</div> </td> </tr> <tr> <td> <div class="G">Na pāpakammañca samācaranti”.</div> </td> </tr> </table> </div>
</div>
<div class="q" id="p_23J_333"> <div class="divNumber">78.</div> <div class="p"> <table class="singleColumn"> <tr> <td> <div class="pN">333</div> <div class="G">“Tuvañhi mātā ca pitā ca mayhaṁ,</div> </td> </tr> <tr> <td> <div class="G">Bhattā patī posako devatā ca;</div> </td> </tr> <tr> <td> <div class="G">Dāso ahaṁ tuyha saputtadāro,</div> </td> </tr> <tr> <td> <div class="G">Yathāsukhaṁ sāmi karohi kāmaṁ”.</div> </td> </tr> </table> </div>
</div>
<div class="q" id="p_23J_334"> <div class="divNumber">79.</div> <div class="p"> <table class="singleColumn"> <tr> <td> <div class="pN">334</div> <div class="G">“Yo issaromhīti karoti pāpaṁ,</div> </td> </tr> <tr> <td> <div class="G">Katvā ca so nuttasate paresaṁ;</div> </td> </tr> <tr> <td> <div class="G">Na tena so jīvati dīghamāyu,</div> </td> </tr> <tr> <td> <div class="G">Devāpi pāpena samekkhare naṁ.</div> </td> </tr> </table> </div>
</div>
<div class="q" id="p_23J_335"> <div class="divNumber">80.</div> <div class="p"> <table class="singleColumn"> <tr> <td> <div class="pN">335</div> <div class="G">Aññātakaṁ sāmikehī padinnaṁ,</div> </td> </tr> <tr> <td> <div class="G">Dhamme ṭhitā ye paṭicchanti dānaṁ;</div> </td> </tr> <tr> <td> <div class="G">Paṭicchakā dāyakā cāpi tattha,</div> </td> </tr> <tr> <td> <div class="G">Sukhapphalaññeva karonti kammaṁ.</div> </td> </tr> </table> </div>
</div>
<div class="q" id="p_23J_336"> <div class="divNumber">81.</div> <div class="p"> <table class="singleColumn"> <tr> <td> <div class="pN">336</div> <div class="G">Añño nu te koci naro pathabyā,</div> </td> </tr> <tr> <td> <div class="G">Saddheyya lokasmi na me piyāti;</div> </td> </tr> <tr> <td> <div class="G">Bhuso ca tyassa manaso vighāto,</div> </td> </tr> <tr> <td> <div class="G">Datvā piyaṁ ummadantiṁ adaṭṭhā”.</div> </td> </tr> </table> </div>
</div>
<div class="q" id="p_23J_337"> <div class="divNumber">82.</div> <div class="p"> <table class="singleColumn"> <tr> <td> <div class="pN">337</div> <div class="G">“Addhā piyā mayha janinda esā,</div> </td> </tr> <tr> <td> <div class="G">Na sā mamaṁ appiyā bhūmipāla;</div> </td> </tr> <tr> <td> <div class="G">Yaṁ te mayā ummadantī padinnā,</div> </td> </tr> <tr> <td> <div class="G">Bhusehi rājā vanathaṁ sajāhi”.</div> </td> </tr> </table> </div>
</div>
<div class="q" id="p_23J_338"> <div class="divNumber">83.</div> <div class="p"> <table class="singleColumn"> <tr> <td> <div class="pN">338</div> <div class="G">“Yo attadukkhena parassa dukkhaṁ,</div> </td> </tr> <tr> <td> <div class="G">Sukhena vā attasukhaṁ dahāti;</div> </td> </tr> <tr> <td> <div class="G">Yathevidaṁ mayha tathā paresaṁ,</div> </td> </tr> <tr> <td> <div class="G">Yo evaṁ jānāti sa vedi dhammaṁ.</div> </td> </tr> </table> </div>
</div>
<div class="q" id="p_23J_339"> <div class="divNumber">84.</div> <div class="p"> <table class="singleColumn"> <tr> <td> <div class="pN">339</div> <div class="G">Añño nu te koci naro pathabyā,</div> </td> </tr> <tr> <td> <div class="G">Saddheyya lokasmi na me piyāti;</div> </td> </tr> <tr> <td> <div class="G">Bhuso ca tyassa manaso vighāto,</div> </td> </tr> <tr> <td> <div class="G">Datvā piyaṁ ummadantiṁ adaṭṭhā”.</div> </td> </tr> </table> </div>
</div>
<div class="q" id="p_23J_340"> <div class="divNumber">85.</div> <div class="p"> <table class="singleColumn"> <tr> <td> <div class="pN">340</div> <div class="G">“Janinda jānāsi piyā mamesā,</div> </td> </tr> <tr> <td> <div class="G">Na sā mamaṁ appiyā bhūmipāla;</div> </td> </tr> <tr> <td> <div class="G">Piyena te dammi piyaṁ janinda,</div> </td> </tr> <tr> <td> <div class="G">Piyadāyino deva piyaṁ labhanti”.</div> </td> </tr> </table> </div>
</div>
<div class="q" id="p_23J_341"> <div class="divNumber">86.</div> <div class="p"> <table class="singleColumn"> <tr> <td> <div class="pN">341</div> <div class="G">“So nūnāhaṁ vadhissāmi,</div> </td> </tr> <tr> <td> <div class="G">attānaṁ kāmahetukaṁ;</div> </td> </tr> <tr> <td> <div class="G">Na hi dhammaṁ adhammena,</div> </td> </tr> <tr> <td> <div class="G">ahaṁ vadhitumussahe”.</div> </td> </tr> </table> </div>
</div>
<div class="q" id="p_23J_342"> <div class="divNumber">87.</div> <div class="p"> <table class="singleColumn"> <tr> <td> <div class="pN">342</div> <div class="G">“Sace tuvaṁ mayha satiṁ janinda,</div> </td> </tr> <tr> <td> <div class="G">Na kāmayāsi naravīra seṭṭha;</div> </td> </tr> <tr> <td> <div class="G">Cajāmi naṁ sabbajanassa sibyā,</div> </td> </tr> <tr> <td> <div class="G">Mayā pamuttaṁ tato avhayesi naṁ”.</div> </td> </tr> </table> </div>
</div>
<div class="q" id="p_23J_343"> <div class="divNumber">88.</div> <div class="p"> <table class="singleColumn"> <tr> <td> <div class="pN">343</div> <div class="G">“Adūsiyañce abhipāraka tvaṁ,</div> </td> </tr> <tr> <td> <div class="G">Cajāsi katte ahitāya tyassa;</div> </td> </tr> <tr> <td> <div class="G">Mahā ca te upavādopi assa,</div> </td> </tr> <tr> <td> <div class="G">Na cāpi tyassa nagaramhi pakkho”.</div> </td> </tr> </table> </div>
</div>
<div class="q" id="p_23J_344"> <div class="divNumber">89.</div> <div class="p"> <table class="singleColumn"> <tr> <td> <div class="pN">344</div> <div class="G">“Ahaṁ sahissaṁ upavādametaṁ,</div> </td> </tr> <tr> <td> <div class="G">Nindaṁ pasaṁsaṁ garahañca sabbaṁ;</div> </td> </tr> <tr> <td> <div class="G">Mametamāgacchatu bhūmipāla,</div> </td> </tr> <tr> <td> <div class="G">Yathāsukhaṁ sivi karohi kāmaṁ”.</div> </td> </tr> </table> </div>
</div>
<div class="q" id="p_23J_345"> <div class="divNumber">90.</div> <div class="p"> <table class="singleColumn"> <tr> <td> <div class="pN">345</div> <div class="G">“Yo neva nindaṁ na panappasaṁsaṁ,</div> </td> </tr> <tr> <td> <div class="G">Ādiyati garahaṁ nopi pūjaṁ;</div> </td> </tr> <tr> <td> <div class="G">Sirī ca lakkhī ca apeti tamhā,</div> </td> </tr> <tr> <td> <div class="G">Āpo suvuṭṭhīva yathā thalamhā”.</div> </td> </tr> </table> </div>
</div>
<div class="q" id="p_23J_346"> <div class="divNumber">91.</div> <div class="p"> <table class="singleColumn"> <tr> <td> <div class="pN">346</div> <div class="G">“Yaṁ kiñci dukkhañca sukhañca etto,</div> </td> </tr> <tr> <td> <div class="G">Dhammātisārañca manovighātaṁ;</div> </td> </tr> <tr> <td> <div class="G">Urasā ahaṁ paccuttarissāmi sabbaṁ,</div> </td> </tr> <tr> <td> <div class="G">Pathavī yathā thāvarānaṁ tasānaṁ”.</div> </td> </tr> </table> </div>
</div>
<div class="q" id="p_23J_347"> <div class="divNumber">92.</div> <div class="p"> <table class="singleColumn"> <tr> <td> <div class="pN">347</div> <div class="G">“Dhammātisārañca manovighātaṁ,</div> </td> </tr> <tr> <td> <div class="G">Dukkhañca nicchāmi ahaṁ paresaṁ;</div> </td> </tr> <tr> <td> <div class="G">Ekovimaṁ hārayissāmi bhāraṁ,</div> </td> </tr> <tr> <td> <div class="G">Dhamme ṭhito kiñci ahāpayanto”.</div> </td> </tr> </table> </div>
</div>
<div class="q" id="p_23J_348"> <div class="divNumber">93.</div> <div class="p"> <table class="singleColumn"> <tr> <td> <div class="pN">348</div> <div class="G">“Saggūpagaṁ puññakammaṁ janinda,</div> </td> </tr> <tr> <td> <div class="G">Mā me tuvaṁ antarāyaṁ akāsi;</div> </td> </tr> <tr> <td> <div class="G">Dadāmi te ummadantiṁ pasanno,</div> </td> </tr> <tr> <td> <div class="G">Rājāva yaññe dhanaṁ brāhmaṇānaṁ”.</div> </td> </tr> </table> </div>
</div>
<div class="q" id="p_23J_349"> <div class="divNumber">94.</div> <div class="p"> <table class="singleColumn"> <tr> <td> <div class="pN">349</div> <div class="G">“Addhā tuvaṁ katte hitesi mayhaṁ,</div> </td> </tr> <tr> <td> <div class="G">Sakhā mamaṁ ummadantī tuvañca;</div> </td> </tr> <tr> <td> <div class="G">Nindeyyu devā pitaro ca sabbe,</div> </td> </tr> <tr> <td> <div class="G">Pāpañca passaṁ abhisamparāyaṁ”.</div> </td> </tr> </table> </div>
</div>
<div class="q" id="p_23J_350"> <div class="divNumber">95.</div> <div class="p"> <table class="singleColumn"> <tr> <td> <div class="pN">350</div> <div class="G">“Na hetadhammaṁ sivirāja vajjuṁ,</div> </td> </tr> <tr> <td> <div class="G">Sanegamā jānapadā ca sabbe;</div> </td> </tr> <tr> <td> <div class="G">Yaṁ te mayā ummadantī padinnā,</div> </td> </tr> <tr> <td> <div class="G">Bhusehi rājā vanathaṁ sajāhi”.</div> </td> </tr> </table> </div>
</div>
<div class="q" id="p_23J_351"> <div class="divNumber">96.</div> <div class="p"> <table class="singleColumn"> <tr> <td> <div class="pN">351</div> <div class="G">“Addhā tuvaṁ katte hitesi mayhaṁ,</div> </td> </tr> <tr> <td> <div class="G">Sakhā mamaṁ ummadantī tuvañca;</div> </td> </tr> <tr> <td> <div class="G">Satañca dhammāni sukittitāni,</div> </td> </tr> <tr> <td> <div class="G">Samuddavelāva duraccayāni”.</div> </td> </tr> </table> </div>
</div>
<div class="q" id="p_23J_352"> <div class="divNumber">97.</div> <div class="p"> <table class="singleColumn"> <tr> <td> <div class="pN">352</div> <div class="G">“Āhuneyyo mesi hitānukampī,</div> </td> </tr> <tr> <td> <div class="G">Dhātā vidhātā casi kāmapālo;</div> </td> </tr> <tr> <td> <div class="G">Tayī hutā rāja mahapphalā hi,</div> </td> </tr> <tr> <td> <div class="G">Kāmena me ummadantiṁ paṭiccha”.</div> </td> </tr> </table> </div>
</div>
<div class="q" id="p_23J_353"> <div class="divNumber">98.</div> <div class="p"> <table class="singleColumn"> <tr> <td> <div class="pN">353</div> <div class="G">“Addhā hi sabbaṁ abhipāraka tvaṁ,</div> </td> </tr> <tr> <td> <div class="G">Dhammaṁ acārī mama kattuputta;</div> </td> </tr> <tr> <td> <div class="G">Añño nu te ko idha sotthikattā,</div> </td> </tr> <tr> <td> <div class="G">Dvipado naro aruṇe jīvaloke”.</div> </td> </tr> </table> </div>
</div>
<div class="q" id="p_23J_354"> <div class="divNumber">99.</div> <div class="p"> <table class="singleColumn"> <tr> <td> <div class="pN">354</div> <div class="G">“Tuvaṁ nu seṭṭho tvamanuttarosi,</div> </td> </tr> <tr> <td> <div class="G">Tvaṁ dhammagutto dhammavidū sumedho;</div> </td> </tr> <tr> <td> <div class="G">So dhammagutto cirameva jīva,</div> </td> </tr> <tr> <td> <div class="G">Dhammañca me desaya dhammapāla”.</div> </td> </tr> </table> </div>
</div>
<div class="q" id="p_23J_355"> <div class="divNumber">100.</div> <div class="p"> <table class="singleColumn"> <tr> <td> <div class="pN">355</div> <div class="G">“Tadiṅgha abhipāraka,</div> </td> </tr> <tr> <td> <div class="G">suṇohi vacanaṁ mama;</div> </td> </tr> <tr> <td> <div class="G">Dhammaṁ te desayissāmi,</div> </td> </tr> <tr> <td> <div class="G">sataṁ āsevitaṁ ahaṁ.</div> </td> </tr> </table> </div>
</div>
<div class="q" id="p_23J_356"> <div class="divNumber">101.</div> <div class="p"> <table class="singleColumn"> <tr> <td> <div class="pN">356</div> <div class="G">Sādhu dhammaruci rājā,</div> </td> </tr> <tr> <td> <div class="G">sādhu paññāṇavā naro;</div> </td> </tr> <tr> <td> <div class="G">Sādhu mittānamaddubbho,</div> </td> </tr> <tr> <td> <div class="G">pāpassākaraṇaṁ sukhaṁ.</div> </td> </tr> </table> </div>
</div>
<div class="q" id="p_23J_357"> <div class="divNumber">102.</div> <div class="p"> <table class="singleColumn"> <tr> <td> <div class="pN">357</div> <div class="G">Akkodhanassa vijite,</div> </td> </tr> <tr> <td> <div class="G">ṭhitadhammassa rājino;</div> </td> </tr> <tr> <td> <div class="G">Sukhaṁ manussā āsetha,</div> </td> </tr> <tr> <td> <div class="G">sītacchāyāya saṅghare.</div> </td> </tr> </table> </div>
</div>
<div class="q" id="p_23J_358"> <div class="divNumber">103.</div> <div class="p"> <table class="singleColumn"> <tr> <td> <div class="pN">358</div> <div class="G">Na cāhametaṁ abhirocayāmi,</div> </td> </tr> <tr> <td> <div class="G">Kammaṁ asamekkhakataṁ asādhu;</div> </td> </tr> <tr> <td> <div class="G">Ye vāpi ñatvāna sayaṁ karonti,</div> </td> </tr> <tr> <td> <div class="G">Upamā imā mayhaṁ tuvaṁ suṇohi.</div> </td> </tr> </table> </div>
</div>
<div class="q" id="p_23J_359"> <div class="divNumber">104.</div> <div class="p"> <table class="singleColumn"> <tr> <td> <div class="pN">359</div> <div class="G">Gavañce taramānānaṁ,</div> </td> </tr> <tr> <td> <div class="G">jimhaṁ gacchati puṅgavo;</div> </td> </tr> <tr> <td> <div class="G">Sabbā tā jimhaṁ gacchanti,</div> </td> </tr> <tr> <td> <div class="G">nette jimhaṁ gate sati.</div> </td> </tr> </table> </div>
</div>
<div class="q" id="p_23J_360"> <div class="divNumber">105.</div> <div class="p"> <table class="singleColumn"> <tr> <td> <div class="pN">360</div> <div class="G">Evameva manussesu,</div> </td> </tr> <tr> <td> <div class="G">yo hoti seṭṭhasammato;</div> </td> </tr> <tr> <td> <div class="G">So ce adhammaṁ carati,</div> </td> </tr> <tr> <td> <div class="G">pageva itarā pajā;</div> </td> </tr> <tr> <td> <div class="G">Sabbaṁ raṭṭhaṁ dukhaṁ seti,</div> </td> </tr> <tr> <td> <div class="G">rājā ce hoti adhammiko.</div> </td> </tr> </table> </div>
</div>
<div class="q" id="p_23J_361"> <div class="divNumber">106.</div> <div class="p"> <table class="singleColumn"> <tr> <td> <div class="pN">361</div> <div class="G">Gavañce taramānānaṁ,</div> </td> </tr> <tr> <td> <div class="G">ujuṁ gacchati puṅgavo;</div> </td> </tr> <tr> <td> <div class="G">Sabbā gāvī ujuṁ yanti,</div> </td> </tr> <tr> <td> <div class="G">nette ujuṁ gate sati.</div> </td> </tr> </table> </div>
</div>
<div class="q" id="p_23J_362"> <div class="divNumber">107.</div> <div class="p"> <table class="singleColumn"> <tr> <td> <div class="pN">362</div> <div class="G">Evameva manussesu,</div> </td> </tr> <tr> <td> <div class="G">yo hoti seṭṭhasammato;</div> </td> </tr> <tr> <td> <div class="G">So sace dhammaṁ carati,</div> </td> </tr> <tr> <td> <div class="G">pageva itarā pajā;</div> </td> </tr> <tr> <td> <div class="G">Sabbaṁ raṭṭhaṁ sukhaṁ seti,</div> </td> </tr> <tr> <td> <div class="G">rājā ce hoti dhammiko.</div> </td> </tr> </table> </div>
</div>
<div class="q" id="p_23J_363"> <div class="divNumber">108.</div> <div class="p"> <table class="singleColumn"> <tr> <td> <div class="pN">363</div> <div class="G">Na cāpāhaṁ adhammena,</div> </td> </tr> <tr> <td> <div class="G">amarattamabhipatthaye;</div> </td> </tr> <tr> <td> <div class="G">Imaṁ vā pathaviṁ sabbaṁ,</div> </td> </tr> <tr> <td> <div class="G">vijetuṁ abhipāraka.</div> </td> </tr> </table> </div>
</div>
<div class="q" id="p_23J_364"> <div class="divNumber">109.</div> <div class="p"> <table class="singleColumn"> <tr> <td> <div class="pN">364</div> <div class="G">Yañhi kiñci manussesu,</div> </td> </tr> <tr> <td> <div class="G">ratanaṁ idha vijjati;</div> </td> </tr> <tr> <td> <div class="G">Gāvo dāso hiraññañca,</div> </td> </tr> <tr> <td> <div class="G">vatthiyaṁ haricandanaṁ.</div> </td> </tr> </table> </div>
</div>
<div class="q" id="p_23J_365"> <div class="divNumber">110.</div> <div class="p"> <table class="singleColumn"> <tr> <td> <div class="pN">365</div> <div class="G">Assitthiyo ratanaṁ maṇikañca,</div> </td> </tr> <tr> <td> <div class="G">Yañcāpi me candasūriyā abhipālayanti;</div> </td> </tr> <tr> <td> <div class="G">Na tassa hetu visamaṁ careyyaṁ,</div> </td> </tr> <tr> <td> <div class="G">Majjhe sivīnaṁ usabhomhi jāto.</div> </td> </tr> </table> </div>
</div>
<div class="q" id="p_23J_366"> <div class="divNumber">111.</div> <div class="p"> <table class="singleColumn"> <tr> <td> <div class="pN">366</div> <div class="G">Netā hitā uggato raṭṭhapālo,</div> </td> </tr> <tr> <td> <div class="G">Dhammaṁ sivīnaṁ apacāyamāno;</div> </td> </tr> <tr> <td> <div class="G">So dhammamevānuvicintayanto,</div> </td> </tr> <tr> <td> <div class="G">Tasmā sake cittavase na vatto”.</div> </td> </tr> </table> </div>
</div>
<div class="q" id="p_23J_367"> <div class="divNumber">112.</div> <div class="p"> <table class="singleColumn"> <tr> <td> <div class="pN">367</div> <div class="G">“Addhā tuvaṁ mahārāja,</div> </td> </tr> <tr> <td> <div class="G">niccaṁ abyasanaṁ sivaṁ;</div> </td> </tr> <tr> <td> <div class="G">Karissasi ciraṁ rajjaṁ,</div> </td> </tr> <tr> <td> <div class="G">paññā hi tava tādisī.</div> </td> </tr> </table> </div>
</div>
<div class="q" id="p_23J_368"> <div class="divNumber">113.</div> <div class="p"> <table class="singleColumn"> <tr> <td> <div class="pN">368</div> <div class="G">Etaṁ te anumodāma,</div> </td> </tr> <tr> <td> <div class="G">yaṁ dhammaṁ nappamajjasi;</div> </td> </tr> <tr> <td> <div class="G">Dhammaṁ pamajja khattiyo,</div> </td> </tr> <tr> <td> <div class="G">raṭṭhā cavati issaro.</div> </td> </tr> </table> </div>
</div>
<div class="q" id="p_23J_369"> <div class="divNumber">114.</div> <div class="p"> <table class="singleColumn"> <tr> <td> <div class="pN">369</div> <div class="G">Dhammaṁ cara mahārāja,</div> </td> </tr> <tr> <td> <div class="G">mātāpitūsu khattiya;</div> </td> </tr> <tr> <td> <div class="G">Idha dhammaṁ caritvāna,</div> </td> </tr> <tr> <td> <div class="G">rāja saggaṁ gamissasi.</div> </td> </tr> </table> </div>
</div>
<div class="q" id="p_23J_370"> <div class="divNumber">115.</div> <div class="p"> <table class="singleColumn"> <tr> <td> <div class="pN">370</div> <div class="G">Dhammaṁ cara mahārāja,</div> </td> </tr> <tr> <td> <div class="G">puttadāresu khattiya;</div> </td> </tr> <tr> <td> <div class="G">…pe… </div> </td> </tr> </table> </div>
</div>
<div class="q" id="p_23J_371"> <div class="divNumber">116.</div> <div class="p"> <table class="singleColumn"> <tr> <td> <div class="pN">371</div> <div class="G">Dhammaṁ cara mahārāja,</div> </td> </tr> <tr> <td> <div class="G">mittāmaccesu khattiya;</div> </td> </tr> <tr> <td> <div class="G">…pe… </div> </td> </tr> </table> </div>
</div>
<div class="q" id="p_23J_372"> <div class="divNumber">117.</div> <div class="p"> <table class="singleColumn"> <tr> <td> <div class="pN">372</div> <div class="G">Dhammaṁ cara mahārāja,</div> </td> </tr> <tr> <td> <div class="G">vāhanesu balesu ca;</div> </td> </tr> <tr> <td> <div class="G">…pe… </div> </td> </tr> </table> </div>
</div>
<div class="q" id="p_23J_373"> <div class="divNumber">118.</div> <div class="p"> <table class="singleColumn"> <tr> <td> <div class="pN">373</div> <div class="G">Dhammaṁ cara mahārāja,</div> </td> </tr> <tr> <td> <div class="G">gāmesu nigamesu ca;</div> </td> </tr> <tr> <td> <div class="G">…pe… </div> </td> </tr> </table> </div>
</div>
<div class="q" id="p_23J_374"> <div class="divNumber">119.</div> <div class="p"> <table class="singleColumn"> <tr> <td> <div class="pN">374</div> <div class="G">Dhammaṁ cara mahārāja,</div> </td> </tr> <tr> <td> <div class="G">raṭṭhesu janapadesu ca;</div> </td> </tr> <tr> <td> <div class="G">…pe… </div> </td> </tr> </table> </div>
</div>
<div class="q" id="p_23J_375"> <div class="divNumber">120.</div> <div class="p"> <table class="singleColumn"> <tr> <td> <div class="pN">375</div> <div class="G">Dhammaṁ cara mahārāja,</div> </td> </tr> <tr> <td> <div class="G">samaṇabrāhmaṇesu ca;</div> </td> </tr> <tr> <td> <div class="G">…pe… </div> </td> </tr> </table> </div>
</div>
<div class="q" id="p_23J_376"> <div class="divNumber">121.</div> <div class="p"> <table class="singleColumn"> <tr> <td> <div class="pN">376</div> <div class="G">Dhammaṁ cara mahārāja,</div> </td> </tr> <tr> <td> <div class="G">migapakkhīsu khattiya;</div> </td> </tr> <tr> <td> <div class="G">…pe… </div> </td> </tr> </table> </div>
</div>
<div class="q" id="p_23J_377"> <div class="divNumber">122.</div> <div class="p"> <table class="singleColumn"> <tr> <td> <div class="pN">377</div> <div class="G">Dhammaṁ cara mahārāja,</div> </td> </tr> <tr> <td> <div class="G">dhammo ciṇṇo sukhāvaho;</div> </td> </tr> <tr> <td> <div class="G">Idha dhammaṁ caritvāna,</div> </td> </tr> <tr> <td> <div class="G">rāja saggaṁ gamissasi.</div> </td> </tr> </table> </div>
</div>
<div class="q" id="p_23J_378"> <div class="divNumber">123.</div> <div class="p"> <table class="singleColumn"> <tr> <td> <div class="pN">378</div> <div class="G">Dhammaṁ cara mahārāja,</div> </td> </tr> <tr> <td> <div class="G">saindā devā sabrahmakā;</div> </td> </tr> <tr> <td> <div class="G">Suciṇṇena divaṁ pattā,</div> </td> </tr> <tr> <td> <div class="G">mā dhammaṁ rāja pāmado”ti.</div> </td> </tr> </table> </div>
</div>
<div class="CENTER" id="p_23J_379">
<span class="pN">379</span>Ummādantījātakaṁ dutiyaṁ.</div>
</html>
