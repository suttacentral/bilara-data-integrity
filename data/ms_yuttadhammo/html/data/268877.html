<html>
<div class="i">2.1.9 Alīnasattucariya</div>
<div class="h">Hatthināgavagga</div>
<div class="h">Sīlapāramī</div>
<div class="h">Alīnasattucariya</div>
<div class="q" id="p_21Cp_243"> <div class="divNumber">74.</div> <div class="p"> <table class="singleColumn"> <tr> <td> <div class="pN">243</div> <div class="G">“Pañcālaraṭṭhe nagaravare,</div> </td> </tr> <tr> <td> <div class="G">Kapilāyaṁ puruttame;</div> </td> </tr> <tr> <td> <div class="G">Rājā jayaddiso nāma,</div> </td> </tr> <tr> <td> <div class="G">Sīlaguṇamupāgato.</div> </td> </tr> </table> </div>
</div>
<div class="q" id="p_21Cp_244"> <div class="divNumber">75.</div> <div class="p"> <table class="singleColumn"> <tr> <td> <div class="pN">244</div> <div class="G">Tassa rañño ahaṁ putto,</div> </td> </tr> <tr> <td> <div class="G">Sutadhammo susīlavā;</div> </td> </tr> <tr> <td> <div class="G">Alīnasatto guṇavā,</div> </td> </tr> <tr> <td> <div class="G">Anurakkhaparijano sadā.</div> </td> </tr> </table> </div>
</div>
<div class="q" id="p_21Cp_245"> <div class="divNumber">76.</div> <div class="p"> <table class="singleColumn"> <tr> <td> <div class="pN">245</div> <div class="G">Pitā me migavaṁ gantvā,</div> </td> </tr> <tr> <td> <div class="G">porisādaṁ upāgami;</div> </td> </tr> <tr> <td> <div class="G">So me pitumaggahesi,</div> </td> </tr> <tr> <td> <div class="G">‘bhakkhosi mama mā cali’.</div> </td> </tr> </table> </div>
</div>
<div class="q" id="p_21Cp_246"> <div class="divNumber">77.</div> <div class="p"> <table class="singleColumn"> <tr> <td> <div class="pN">246</div> <div class="G">Tassa taṁ vacanaṁ sutvā,</div> </td> </tr> <tr> <td> <div class="G">bhīto tasitavedhito;</div> </td> </tr> <tr> <td> <div class="G">Ūrukkhambho ahu tassa,</div> </td> </tr> <tr> <td> <div class="G">disvāna porisādakaṁ.</div> </td> </tr> </table> </div>
</div>
<div class="q" id="p_21Cp_247"> <div class="divNumber">78.</div> <div class="p"> <table class="singleColumn"> <tr> <td> <div class="pN">247</div> <div class="G">Migavaṁ gahetvā muñcassu,</div> </td> </tr> <tr> <td> <div class="G">katvā āgamanaṁ puna;</div> </td> </tr> <tr> <td> <div class="G">Brāhmaṇassa dhanaṁ datvā,</div> </td> </tr> <tr> <td> <div class="G">pitā āmantayī mamaṁ.</div> </td> </tr> </table> </div>
</div>
<div class="q" id="p_21Cp_248"> <div class="divNumber">79.</div> <div class="p"> <table class="singleColumn"> <tr> <td> <div class="pN">248</div> <div class="G">‘Rajjaṁ putta paṭipajja,</div> </td> </tr> <tr> <td> <div class="G">mā pamajji puraṁ idaṁ;</div> </td> </tr> <tr> <td> <div class="G">Kataṁ me porisādena,</div> </td> </tr> <tr> <td> <div class="G">mama āgamanaṁ puna’.</div> </td> </tr> </table> </div>
</div>
<div class="q" id="p_21Cp_249"> <div class="divNumber">80.</div> <div class="p"> <table class="singleColumn"> <tr> <td> <div class="pN">249</div> <div class="G">Mātāpitū ca vanditvā,</div> </td> </tr> <tr> <td> <div class="G">nimminitvāna attanā;</div> </td> </tr> <tr> <td> <div class="G">Nikkhipitvā dhanuṁ khaggaṁ,</div> </td> </tr> <tr> <td> <div class="G">porisādaṁ upāgamiṁ.</div> </td> </tr> </table> </div>
</div>
<div class="q" id="p_21Cp_250"> <div class="divNumber">81.</div> <div class="p"> <table class="singleColumn"> <tr> <td> <div class="pN">250</div> <div class="G">Sasatthahatthūpagataṁ,</div> </td> </tr> <tr> <td> <div class="G">kadāci so tasissati;</div> </td> </tr> <tr> <td> <div class="G">Tena bhijjissati sīlaṁ,</div> </td> </tr> <tr> <td> <div class="G">parittāsaṁ kate mayi.</div> </td> </tr> </table> </div>
</div>
<div class="q" id="p_21Cp_251"> <div class="divNumber">82.</div> <div class="p"> <table class="singleColumn"> <tr> <td> <div class="pN">251</div> <div class="G">Sīlakhaṇḍabhayā mayhaṁ,</div> </td> </tr> <tr> <td> <div class="G">tassa dessaṁ na byāhariṁ;</div> </td> </tr> <tr> <td> <div class="G">Mettacitto hitavādī,</div> </td> </tr> <tr> <td> <div class="G">idaṁ vacanamabraviṁ.</div> </td> </tr> </table> </div>
</div>
<div class="q" id="p_21Cp_252"> <div class="divNumber">83.</div> <div class="p"> <table class="singleColumn"> <tr> <td> <div class="pN">252</div> <div class="G">‘Ujjālehi mahāaggiṁ,</div> </td> </tr> <tr> <td> <div class="G">papatissāmi rukkhato;</div> </td> </tr> <tr> <td> <div class="G">Tvaṁ pakkakālamaññāya,</div> </td> </tr> <tr> <td> <div class="G">bhakkhaya maṁ pitāmaha’.</div> </td> </tr> </table> </div>
</div>
<div class="q" id="p_21Cp_253"> <div class="divNumber">84.</div> <div class="p"> <table class="singleColumn"> <tr> <td> <div class="pN">253</div> <div class="G">Iti sīlavataṁ hetu,</div> </td> </tr> <tr> <td> <div class="G">nārakkhiṁ mama jīvitaṁ;</div> </td> </tr> <tr> <td> <div class="G">Pabbājesiṁ cahaṁ tassa,</div> </td> </tr> <tr> <td> <div class="G">sadā pāṇātipātikan”ti.</div> </td> </tr> </table> </div>
</div>
<div class="CENTER" id="p_21Cp_254">
<span class="pN">254</span>Alīnasattucariyaṁ navamaṁ.</div>
</html>
