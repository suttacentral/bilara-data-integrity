<html>
<div class="i">2.2.4 Dutiyavaḍḍhisutta</div>
<div class="h">Dutiyapaṇṇāsaka</div>
<div class="h">Saññāvagga</div>
<div class="h">Dutiyavaḍḍhisutta</div>
<div class="q" id="p_16A5_406"> <div class="divNumber">64.</div> <div class="p">
<span class="pN">406</span>“Pañcahi, bhikkhave, vaḍḍhīhi vaḍḍhamānā ariyasāvikā ariyāya vaḍḍhiyā vaḍḍhati, sārādāyinī ca hoti varādāyinī ca kāyassa. Katamāhi pañcahi? Saddhāya vaḍḍhati, sīlena vaḍḍhati, sutena vaḍḍhati, cāgena vaḍḍhati, paññāya vaḍḍhati—  imāhi kho, bhikkhave, pañcahi vaḍḍhīhi vaḍḍhamānā ariyasāvikā ariyāya vaḍḍhiyā vaḍḍhati, sārādāyinī ca hoti varādāyinī ca kāyassāti. </div>
</div>
<div class="q" id="p_16A5_407"> <div class="p"> <table class="singleColumn"> <tr> <td> <div class="pN">407</div> <div class="G">Saddhāya sīlena ca yā pavaḍḍhati,</div> </td> </tr> <tr> <td> <div class="G">Paññāya cāgena sutena cūbhayaṁ;</div> </td> </tr> <tr> <td> <div class="G">Sā tādisī sīlavatī upāsikā,</div> </td> </tr> <tr> <td> <div class="G">Ādīyatī sāramidheva attano”ti.</div> </td> </tr> </table> </div>
</div>
<div class="CENTER" id="p_16A5_408">
<span class="pN">408</span>Catutthaṁ.</div>
</html>
