<html>
<div class="i">2.1.8 Tikaṇṇasutta</div>
<div class="h">Dutiyapaṇṇāsaka</div>
<div class="h">Brāhmaṇavagga</div>
<div class="h">Tikaṇṇasutta</div>
<div class="q" id="p_15A3_367"> <div class="divNumber">59.</div> <div class="p">
<span class="pN">367</span>Atha kho tikaṇṇo brāhmaṇo yena bhagavā tenupasaṅkami; upasaṅkamitvā bhagavatā saddhiṁ…pe…  ekamantaṁ nisinno kho tikaṇṇo brāhmaṇo bhagavato sammukhā tevijjānaṁ sudaṁ brāhmaṇānaṁ vaṇṇaṁ bhāsati—  “evampi tevijjā brāhmaṇā, itipi tevijjā brāhmaṇā”ti. </div>
</div>
<div class="q" id="p_15A3_368"> <div class="p">
<span class="pN">368</span>“Yathā kathaṁ pana, brāhmaṇa, brāhmaṇā brāhmaṇaṁ tevijjaṁ paññāpentī”ti? “Idha, bho gotama, brāhmaṇo ubhato sujāto hoti mātito ca pitito ca, saṁsuddhagahaṇiko yāva sattamā pitāmahayugā, akkhitto anupakkuṭṭho jātivādena, ajjhāyako, mantadharo, tiṇṇaṁ vedānaṁ pāragū sanighaṇḍukeṭubhānaṁ sākkharappabhedānaṁ itihāsapañcamānaṁ, padako, veyyākaraṇo, lokāyatamahāpurisalakkhaṇesu anavayoti. Evaṁ kho, bho gotama, brāhmaṇā brāhmaṇaṁ tevijjaṁ paññāpentī”ti. </div>
</div>
<div class="q" id="p_15A3_369"> <div class="p">
<span class="pN">369</span>“Aññathā kho, brāhmaṇa, brāhmaṇā brāhmaṇaṁ tevijjaṁ paññāpenti, aññathā ca pana ariyassa vinaye tevijjo hotī”ti. “Yathā kathaṁ pana, bho gotama, ariyassa vinaye tevijjo hoti? Sādhu me bhavaṁ gotamo tathā dhammaṁ desetu yathā ariyassa vinaye tevijjo hotī”ti. “Tena hi, brāhmaṇa, suṇāhi, sādhukaṁ manasi karohi; bhāsissāmī”ti. “Evaṁ, bho”ti kho tikaṇṇo brāhmaṇo bhagavato paccassosi. Bhagavā etadavoca—  </div>
</div>
<div class="q" id="p_15A3_370"> <div class="p">
<span class="pN">370</span>“Idha, brāhmaṇa, bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati. Vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati. Pītiyā ca virāgā upekkhako ca viharati sato ca sampajāno, sukhañca kāyena paṭisaṁvedeti yaṁ taṁ ariyā ācikkhanti—  ‘upekkhako satimā sukhavihārī’ti tatiyaṁ jhānaṁ upasampajja viharati. Sukhassa ca pahānā dukkhassa ca pahānā, pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati. </div>
</div>
<div class="q" id="p_15A3_371"> <div class="p">
<span class="pN">371</span>So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte pubbenivāsānussatiñāṇāya cittaṁ abhininnāmeti. So anekavihitaṁ pubbenivāsaṁ anussarati, seyyathidaṁ—  ekampi jātiṁ dvepi jātiyo tissopi jātiyo catassopi jātiyo pañcapi jātiyo dasapi jātiyo vīsampi jātiyo tiṁsampi jātiyo cattārīsampi jātiyo paññāsampi jātiyo jātisatampi jātisahassampi jātisatasahassampi, anekepi saṁvaṭṭakappe anekepi vivaṭṭakappe anekepi saṁvaṭṭavivaṭṭakappe—  ‘amutrāsiṁ evaṁnāmo evaṁgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto, so tato cuto amutra udapādiṁ. Tatrāpāsiṁ evaṁnāmo evaṁgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto, so tato cuto idhūpapanno’ti. Iti sākāraṁ sauddesaṁ anekavihitaṁ pubbenivāsaṁ anussarati. Ayamassa paṭhamā vijjā adhigatā hoti; avijjā vihatā, vijjā uppannā; tamo vihato, āloko uppanno yathā taṁ appamattassa ātāpino pahitattassa viharato. </div>
</div>
<div class="q" id="p_15A3_372"> <div class="p">
<span class="pN">372</span>So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte sattānaṁ cutūpapātañāṇāya cittaṁ abhininnāmeti. So dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe, sugate duggate yathākammūpage satte pajānāti—  ‘ime vata bhonto sattā kāyaduccaritena samannāgatā…pe…  manoduccaritena samannāgatā ariyānaṁ upavādakā micchādiṭṭhikā micchādiṭṭhikammasamādānā, te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā. Ime vā pana bhonto sattā kāyasucaritena samannāgatā, vacīsucaritena samannāgatā, manosucaritena samannāgatā ariyānaṁ anupavādakā sammādiṭṭhikā sammādiṭṭhikammasamādānā, te kāyassa bhedā paraṁ maraṇā sugatiṁ saggaṁ lokaṁ upapannā’ti. Iti dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe, sugate duggate yathākammūpage satte pajānāti. Ayamassa dutiyā vijjā adhigatā hoti; avijjā vihatā, vijjā uppannā; tamo vihato, āloko uppanno yathā taṁ appamattassa ātāpino pahitattassa viharato. </div>
</div>
<div class="q" id="p_15A3_373"> <div class="p">
<span class="pN">373</span>So evaṁ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte āsavānaṁ khayañāṇāya cittaṁ abhininnāmeti. So ‘idaṁ dukkhan’ti yathābhūtaṁ pajānāti, ‘ayaṁ dukkhasamudayo’ti yathābhūtaṁ pajānāti, ‘ayaṁ dukkhanirodho’ti yathābhūtaṁ pajānāti, ‘ayaṁ dukkhanirodhagāminī paṭipadā’ti yathābhūtaṁ pajānāti; ‘ime āsavā’ti yathābhūtaṁ pajānāti, ‘ayaṁ āsavasamudayo’ti yathābhūtaṁ pajānāti, ‘ayaṁ āsavanirodho’ti yathābhūtaṁ pajānāti, ‘ayaṁ āsavanirodhagāminī paṭipadā’ti yathābhūtaṁ pajānāti. Tassa evaṁ jānato evaṁ passato kāmāsavāpi cittaṁ vimuccati, bhavāsavāpi cittaṁ vimuccati, avijjāsavāpi cittaṁ vimuccati; vimuttasmiṁ vimuttamiti ñāṇaṁ hoti. ‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāti. Ayamassa tatiyā vijjā adhigatā hoti; avijjā vihatā, vijjā uppannā; tamo vihato, āloko uppanno yathā taṁ appamattassa ātāpino pahitattassa viharatoti. </div>
</div>
<div class="q" id="p_15A3_374"> <div class="p"> <table class="singleColumn"> <tr> <td> <div class="pN">374</div> <div class="G">Anuccāvacasīlassa,</div> </td> </tr> <tr> <td> <div class="G">nipakassa ca jhāyino;</div> </td> </tr> <tr> <td> <div class="G">Cittaṁ yassa vasībhūtaṁ,</div> </td> </tr> <tr> <td> <div class="G">ekaggaṁ susamāhitaṁ.</div> </td> </tr> </table> </div>
</div>
<div class="q" id="p_15A3_375"> <div class="p"> <table class="singleColumn"> <tr> <td> <div class="pN">375</div> <div class="G">Taṁ ve tamonudaṁ dhīraṁ,</div> </td> </tr> <tr> <td> <div class="G">tevijjaṁ maccuhāyinaṁ;</div> </td> </tr> <tr> <td> <div class="G">Hitaṁ devamanussānaṁ,</div> </td> </tr> <tr> <td> <div class="G">āhu sabbappahāyinaṁ.</div> </td> </tr> </table> </div>
</div>
<div class="q" id="p_15A3_376"> <div class="p"> <table class="singleColumn"> <tr> <td> <div class="pN">376</div> <div class="G">Tīhi vijjāhi sampannaṁ,</div> </td> </tr> <tr> <td> <div class="G">asammūḷhavihārinaṁ;</div> </td> </tr> <tr> <td> <div class="G">Buddhaṁ antimadehinaṁ,</div> </td> </tr> <tr> <td> <div class="G">taṁ namassanti gotamaṁ.</div> </td> </tr> </table> </div>
</div>
<div class="q" id="p_15A3_377"> <div class="p"> <table class="singleColumn"> <tr> <td> <div class="pN">377</div> <div class="G">Pubbenivāsaṁ yo vedī,</div> </td> </tr> <tr> <td> <div class="G">saggāpāyañca passati;</div> </td> </tr> <tr> <td> <div class="G">Atho jātikkhayaṁ patto,</div> </td> </tr> <tr> <td> <div class="G">abhiññāvosito muni.</div> </td> </tr> </table> </div>
</div>
<div class="q" id="p_15A3_378"> <div class="p"> <table class="singleColumn"> <tr> <td> <div class="pN">378</div> <div class="G">Etāhi tīhi vijjāhi,</div> </td> </tr> <tr> <td> <div class="G">tevijjo hoti brāhmaṇo;</div> </td> </tr> <tr> <td> <div class="G">Tamahaṁ vadāmi tevijjaṁ,</div> </td> </tr> <tr> <td> <div class="G">nāññaṁ lapitalāpananti.</div> </td> </tr> </table> </div>
</div>
<div class="q" id="p_15A3_379"> <div class="p">
<span class="pN">379</span>Evaṁ kho, brāhmaṇa, ariyassa vinaye tevijjo hotī”ti. “Aññathā, bho gotama, brāhmaṇānaṁ tevijjo, aññathā ca pana ariyassa vinaye tevijjo hoti. Imassa ca pana, bho gotama, ariyassa vinaye tevijjassa brāhmaṇānaṁ tevijjo kalaṁ nāgghati soḷasiṁ. </div>
</div>
<div class="q" id="p_15A3_380"> <div class="p">
<span class="pN">380</span>Abhikkantaṁ, bho gotama…pe…  upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti. </div>
</div>
<div class="CENTER" id="p_15A3_381">
<span class="pN">381</span>Aṭṭhamaṁ.</div>
</html>
