<html>
<div class="i">6.6.4 Reṇurājaāmantanā</div>
<div class="h">Mahāgovindasutta</div>
<div class="h">Mahāgovindavatthu</div>
<div class="h">Reṇurājaāmantanā</div>
<div class="q" id="p_7D_716"> <div class="divNumber">321.</div> <div class="p">
<span class="pN">716</span>Atha kho, bho, mahāgovindo brāhmaṇo yena reṇu rājā tenupasaṅkami; upasaṅkamitvā reṇuṁ rājānaṁ etadavoca—  <span class="smallFont">“</span>aññaṁ dāni bhavaṁ purohitaṁ pariyesatu, yo bhoto rajjaṁ anusāsissati. Icchāmahaṁ, bho, agārasmā anagāriyaṁ pabbajituṁ. Yathā kho pana me sutaṁ brahmuno āmagandhe bhāsamānassa, te na sunimmadayā agāraṁ ajjhāvasatā. Pabbajissāmahaṁ, bho, agārasmā anagāriyan<span class="smallFont">”</span>ti. </div>
</div>
<div class="q" id="p_7D_717"> <div class="p"> <table class="singleColumn"> <tr> <td> <div class="pN">717</div> <div class="G">
<span class="smallFont">“</span>Āmantayāmi rājānaṁ, </div> </td> </tr> <tr> <td> <div class="G">reṇuṁ bhūmipatiṁ ahaṁ;</div> </td> </tr> <tr> <td> <div class="G">Tvaṁ pajānassu rajjena,</div> </td> </tr> <tr> <td> <div class="G">nāhaṁ porohicce rame<span class="smallFont">”</span>. </div> </td> </tr> </table> </div>
</div>
<div class="q" id="p_7D_718"> <div class="p"> <table class="singleColumn"> <tr> <td> <div class="pN">718</div> <div class="G">
<span class="smallFont">“</span>Sace te ūnaṁ kāmehi, </div> </td> </tr> <tr> <td> <div class="G">ahaṁ paripūrayāmi te;</div> </td> </tr> <tr> <td> <div class="G">Yo taṁ hiṁsati vāremi,</div> </td> </tr> <tr> <td> <div class="G">bhūmisenāpati ahaṁ;</div> </td> </tr> <tr> <td> <div class="G">Tuvaṁ pitā ahaṁ putto,</div> </td> </tr> <tr> <td> <div class="G">mā no govinda pājahi<span class="smallFont">”</span>. </div> </td> </tr> </table> </div>
</div>
<div class="q" id="p_7D_719"> <div class="p"> <table class="singleColumn"> <tr> <td> <div class="pN">719</div> <div class="G">
<span class="smallFont">“</span>Namatthi ūnaṁ kāmehi, </div> </td> </tr> <tr> <td> <div class="G">hiṁsitā me na vijjati;</div> </td> </tr> <tr> <td> <div class="G">Amanussavaco sutvā,</div> </td> </tr> <tr> <td> <div class="G">tasmāhaṁ na gahe rame<span class="smallFont">”</span>. </div> </td> </tr> </table> </div>
</div>
<div class="q" id="p_7D_720"> <div class="p"> <table class="singleColumn"> <tr> <td> <div class="pN">720</div> <div class="G">
<span class="smallFont">“</span>Amanusso kathaṁvaṇṇo, </div> </td> </tr> <tr> <td> <div class="G">kiṁ te atthaṁ abhāsatha;</div> </td> </tr> <tr> <td> <div class="G">Yañca sutvā jahāsi no,</div> </td> </tr> <tr> <td> <div class="G">gehe amhe ca kevalī<span class="smallFont">”</span>. </div> </td> </tr> </table> </div>
</div>
<div class="q" id="p_7D_721"> <div class="p"> <table class="singleColumn"> <tr> <td> <div class="pN">721</div> <div class="G">
<span class="smallFont">“</span>Upavutthassa me pubbe, </div> </td> </tr> <tr> <td> <div class="G">yiṭṭhukāmassa me sato;</div> </td> </tr> <tr> <td> <div class="G">Aggi pajjalito āsi,</div> </td> </tr> <tr> <td> <div class="G">kusapattaparitthato.</div> </td> </tr> </table> </div>
</div>
<div class="q" id="p_7D_722"> <div class="p"> <table class="singleColumn"> <tr> <td> <div class="pN">722</div> <div class="G">Tato me brahmā pāturahu,</div> </td> </tr> <tr> <td> <div class="G">brahmalokā sanantano;</div> </td> </tr> <tr> <td> <div class="G">So me pañhaṁ viyākāsi,</div> </td> </tr> <tr> <td> <div class="G">taṁ sutvā na gahe rame<span class="smallFont">”</span>. </div> </td> </tr> </table> </div>
</div>
<div class="q" id="p_7D_723"> <div class="p"> <table class="singleColumn"> <tr> <td> <div class="pN">723</div> <div class="G">
<span class="smallFont">“</span>Saddahāmi ahaṁ bhoto, </div> </td> </tr> <tr> <td> <div class="G">yaṁ tvaṁ govinda bhāsasi;</div> </td> </tr> <tr> <td> <div class="G">Amanussavaco sutvā,</div> </td> </tr> <tr> <td> <div class="G">kathaṁ vattetha aññathā.</div> </td> </tr> </table> </div>
</div>
<div class="q" id="p_7D_724"> <div class="p"> <table class="singleColumn"> <tr> <td> <div class="pN">724</div> <div class="G">Te taṁ anuvattissāma,</div> </td> </tr> <tr> <td> <div class="G">satthā govinda no bhavaṁ;</div> </td> </tr> <tr> <td> <div class="G">Maṇi yathā veḷuriyo,</div> </td> </tr> <tr> <td> <div class="G">akāco vimalo subho;</div> </td> </tr> <tr> <td> <div class="G">Evaṁ suddhā carissāma,</div> </td> </tr> <tr> <td> <div class="G">govindassānusāsaneti.</div> </td> </tr> </table> </div>
</div>
<div class="q" id="p_7D_725"> <div class="p">
<span class="pN">725</span>Sace bhavaṁ govindo agārasmā anagāriyaṁ pabbajissati, mayampi agārasmā anagāriyaṁ pabbajissāma. Atha yā te gati, sā no gati bhavissatī<span class="smallFont">”</span>ti. </div>
</div>
</html>
