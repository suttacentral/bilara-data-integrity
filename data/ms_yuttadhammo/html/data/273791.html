<html>
<div class="i">6.1.6 Brahmalokasutta</div>
<div class="h">Brahmasaṁyutta</div>
<div class="h">Paṭhamavagga</div>
<div class="h">Brahmalokasutta</div>
<div class="q" id="p_12S1_1063"> <div class="divNumber">177.</div> <div class="p">
<span class="pN">1063</span>Sāvatthinidānaṁ. Tena kho pana samayena bhagavā divāvihāragato hoti paṭisallīno. Atha kho subrahmā ca paccekabrahmā suddhāvāso ca paccekabrahmā yena bhagavā tenupasaṅkamiṁsu; upasaṅkamitvā paccekaṁ dvārabāhaṁ upanissāya aṭṭhaṁsu. Atha kho subrahmā paccekabrahmā suddhāvāsaṁ paccekabrahmānaṁ etadavoca— “akālo kho tāva, mārisa, bhagavantaṁ payirupāsituṁ; divāvihāragato bhagavā paṭisallīno ca. Asuko ca brahmaloko iddho ceva phīto ca, brahmā ca tatra pamādavihāraṁ viharati. Āyāma, mārisa, yena so brahmaloko tenupasaṅkamissāma; upasaṅkamitvā taṁ brahmānaṁ saṁvejeyyāmā”ti. “Evaṁ, mārisā”ti kho suddhāvāso paccekabrahmā subrahmuno paccekabrahmuno paccassosi. </div>
</div>
<div class="q" id="p_12S1_1064"> <div class="p">
<span class="pN">1064</span>Atha kho subrahmā ca paccekabrahmā suddhāvāso ca paccekabrahmā— seyyathāpi nāma balavā puriso…pe… evameva— bhagavato purato antarahitā tasmiṁ brahmaloke pāturahesuṁ. Addasā kho so brahmā te brahmāno dūratova āgacchante. Disvāna te brahmāno etadavoca— “handa kuto nu tumhe, mārisā, āgacchathā”ti? “Āgatā kho mayaṁ, mārisa, amha tassa bhagavato santikā arahato sammāsambuddhassa. Gaccheyyāsi pana tvaṁ, mārisa, tassa bhagavato upaṭṭhānaṁ arahato sammāsambuddhassā”ti? </div>
</div>
<div class="q" id="p_12S1_1065"> <div class="p">
<span class="pN">1065</span>Evaṁ vutto, kho so brahmā taṁ vacanaṁ anadhivāsento sahassakkhattuṁ attānaṁ abhinimminitvā subrahmānaṁ paccekabrahmānaṁ etadavoca— “passasi me no tvaṁ, mārisa, evarūpaṁ iddhānubhāvan”ti? “Passāmi kho tyāhaṁ, mārisa, evarūpaṁ iddhānubhāvan”ti. “So khvāhaṁ, mārisa, evaṁmahiddhiko evaṁmahānubhāvo kassa aññassa samaṇassa vā brāhmaṇassa vā upaṭṭhānaṁ gamissāmī”ti? </div>
</div>
<div class="q" id="p_12S1_1066"> <div class="p">
<span class="pN">1066</span>Atha kho subrahmā paccekabrahmā dvisahassakkhattuṁ attānaṁ abhinimminitvā taṁ brahmānaṁ etadavoca— “passasi me no tvaṁ, mārisa, evarūpaṁ iddhānubhāvan”ti? “Passāmi kho tyāhaṁ, mārisa, evarūpaṁ iddhānubhāvan”ti. “Tayā ca kho, mārisa, mayā ca sveva bhagavā mahiddhikataro ceva mahānubhāvataro ca. Gaccheyyāsi tvaṁ, mārisa, tassa bhagavato upaṭṭhānaṁ arahato sammāsambuddhassā”ti? Atha kho so brahmā subrahmānaṁ paccekabrahmānaṁ gāthāya ajjhabhāsi— </div>
</div>
<div class="q" id="p_12S1_1067"> <div class="p"> <table class="singleColumn"> <tr> <td> <div class="pN">1067</div> <div class="G">“Tayo supaṇṇā caturo ca haṁsā,</div> </td> </tr> <tr> <td> <div class="G">Byagghīnisā pañcasatā ca jhāyino;</div> </td> </tr> <tr> <td> <div class="G">Tayidaṁ vimānaṁ jalate ca brahme,</div> </td> </tr> <tr> <td> <div class="G">Obhāsayaṁ uttarassaṁ disāyan”ti.</div> </td> </tr> </table> </div>
</div>
<div class="q" id="p_12S1_1068"> <div class="p"> <table class="singleColumn"> <tr> <td> <div class="pN">1068</div> <div class="G">“Kiñcāpi te taṁ jalate vimānaṁ,</div> </td> </tr> <tr> <td> <div class="G">Obhāsayaṁ uttarassaṁ disāyaṁ;</div> </td> </tr> <tr> <td> <div class="G">Rūpe raṇaṁ disvā sadā pavedhitaṁ,</div> </td> </tr> <tr> <td> <div class="G">Tasmā na rūpe ramatī sumedho”ti.</div> </td> </tr> </table> </div>
</div>
<div class="q" id="p_12S1_1069"> <div class="p">
<span class="pN">1069</span>Atha kho subrahmā ca paccekabrahmā suddhāvāso ca paccekabrahmā taṁ brahmānaṁ saṁvejetvā tatthevantaradhāyiṁsu. Agamāsi ca kho so brahmā aparena samayena bhagavato upaṭṭhānaṁ arahato sammāsambuddhassāti. </div>
</div>
</html>
