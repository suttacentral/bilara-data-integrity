<html>
<div class="i">1.2.1.8 Mahālisutta</div>
<div class="h">Khandhasaṁyutta</div>
<div class="h">Majjhimapaṇṇāsaka</div>
<div class="h">Upayavagga</div>
<div class="h">Mahālisutta</div>
<div class="q" id="p_13S3_310"> <div class="divNumber">60.</div> <div class="p">
<span class="pN">310</span>Evaṁ me sutaṁ— ekaṁ samayaṁ bhagavā vesāliyaṁ viharati mahāvane kūṭāgārasālāyaṁ. Atha kho mahāli licchavi yena bhagavā tenupasaṅkami …pe… ekamantaṁ nisinno kho mahāli licchavi bhagavantaṁ etadavoca— </div>
</div>
<div class="q" id="p_13S3_311"> <div class="p">
<span class="pN">311</span>“Pūraṇo, bhante, kassapo evamāha— ‘natthi hetu natthi paccayo sattānaṁ saṁkilesāya; ahetū appaccayā sattā saṅkilissanti. Natthi hetu natthi paccayo sattānaṁ visuddhiyā; ahetū appaccayā sattā visujjhantī’ti. Idha bhagavā kimāhā”ti? </div>
</div>
<div class="q" id="p_13S3_312"> <div class="p">
<span class="pN">312</span>“Atthi, mahāli, hetu atthi paccayo sattānaṁ saṁkilesāya; sahetū sappaccayā sattā saṅkilissanti. Atthi, mahāli, hetu, atthi paccayo sattānaṁ visuddhiyā; sahetū sappaccayā sattā visujjhantī”ti. </div>
</div>
<div class="q" id="p_13S3_313"> <div class="p">
<span class="pN">313</span>“Katamo pana, bhante, hetu katamo paccayo sattānaṁ saṁkilesāya; kathaṁ sahetū sappaccayā sattā saṅkilissantī”ti? </div>
</div>
<div class="q" id="p_13S3_314"> <div class="p">
<span class="pN">314</span>“Rūpañca hidaṁ, mahāli, ekantadukkhaṁ abhavissa dukkhānupatitaṁ dukkhāvakkantaṁ anavakkantaṁ sukhena, nayidaṁ sattā rūpasmiṁ sārajjeyyuṁ. Yasmā ca kho, mahāli, rūpaṁ sukhaṁ sukhānupatitaṁ sukhāvakkantaṁ anavakkantaṁ dukkhena, tasmā sattā rūpasmiṁ sārajjanti; sārāgā saṁyujjanti; saṁyogā saṅkilissanti. Ayaṁ kho, mahāli, hetu, ayaṁ paccayo sattānaṁ saṁkilesāya; evaṁ sahetū sappaccayā sattā saṅkilissanti. </div>
</div>
<div class="q" id="p_13S3_315"> <div class="p">
<span class="pN">315</span>Vedanā ca hidaṁ, mahāli, ekantadukkhā abhavissa dukkhānupatitā dukkhāvakkantā anavakkantā sukhena, nayidaṁ sattā vedanāya sārajjeyyuṁ. Yasmā ca kho, mahāli, vedanā sukhā sukhānupatitā sukhāvakkantā anavakkantā dukkhena, tasmā sattā vedanāya sārajjanti; sārāgā saṁyujjanti; saṁyogā saṅkilissanti. Ayampi kho, mahāli, hetu, ayaṁ paccayo sattānaṁ saṁkilesāya. Evampi sahetū sappaccayā sattā saṅkilissanti. </div>
</div>
<div class="q" id="p_13S3_316"> <div class="p">
<span class="pN">316</span>Saññā ca hidaṁ, mahāli…pe… saṅkhārā ca hidaṁ, mahāli, ekantadukkhā abhavissaṁsu dukkhānupatitā dukkhāvakkantā anavakkantā sukhena, nayidaṁ sattā saṅkhāresu sārajjeyyuṁ. Yasmā ca kho, mahāli, saṅkhārā sukhā sukhānupatitā sukhāvakkantā anavakkantā dukkhena, tasmā sattā saṅkhāresu sārajjanti; sārāgā saṁyujjanti; saṁyogā saṅkilissanti. Ayampi kho, mahāli, hetu, ayaṁ paccayo sattānaṁ saṁkilesāya. Evampi sahetū sappaccayā sattā saṅkilissanti. </div>
</div>
<div class="q" id="p_13S3_317"> <div class="p">
<span class="pN">317</span>Viññāṇañca hidaṁ, mahāli, ekantadukkhaṁ abhavissa dukkhānupatitaṁ dukkhāvakkantaṁ anavakkantaṁ sukhena, nayidaṁ sattā viññāṇasmiṁ sārajjeyyuṁ. Yasmā ca kho, mahāli, viññāṇaṁ sukhaṁ sukhānupatitaṁ sukhāvakkantaṁ anavakkantaṁ dukkhena, tasmā sattā viññāṇasmiṁ sārajjanti; sārāgā saṁyujjanti; saṁyogā saṅkilissanti. Ayampi kho, mahāli, hetu ayaṁ paccayo sattānaṁ saṁkilesāya. Evampi sahetū sappaccayā sattā saṅkilissantī”ti. </div>
</div>
<div class="q" id="p_13S3_318"> <div class="p">
<span class="pN">318</span>“Katamo pana, bhante, hetu katamo paccayo sattānaṁ visuddhiyā; kathaṁ sahetū sappaccayā sattā visujjhantī”ti? “Rūpañca hidaṁ, mahāli, ekantasukhaṁ abhavissa sukhānupatitaṁ sukhāvakkantaṁ anavakkantaṁ dukkhena, nayidaṁ sattā rūpasmiṁ nibbindeyyuṁ. Yasmā ca kho, mahāli, rūpaṁ dukkhaṁ dukkhānupatitaṁ dukkhāvakkantaṁ anavakkantaṁ sukhena, tasmā sattā rūpasmiṁ nibbindanti; nibbindaṁ virajjanti; virāgā visujjhanti. Ayaṁ kho, mahāli, hetu, ayaṁ paccayo, sattānaṁ visuddhiyā. Evaṁ sahetū sappaccayā sattā visujjhanti. </div>
</div>
<div class="q" id="p_13S3_319"> <div class="p">
<span class="pN">319</span>Vedanā ca hidaṁ, mahāli, ekantasukhā abhavissa…pe… saññā ca hidaṁ, mahāli…pe… saṅkhārā ca hidaṁ, mahāli, ekantasukhā abhavissaṁsu…pe… viññāṇañca hidaṁ, mahāli, ekantasukhaṁ abhavissa sukhānupatitaṁ sukhāvakkantaṁ anavakkantaṁ dukkhena, nayidaṁ sattā viññāṇasmiṁ nibbindeyyuṁ. Yasmā ca kho, mahāli, viññāṇaṁ dukkhaṁ dukkhānupatitaṁ dukkhāvakkantaṁ anavakkantaṁ sukhena, tasmā sattā viññāṇasmiṁ nibbindanti; nibbindaṁ virajjanti; virāgā visujjhanti. Ayaṁ kho, mahāli, hetu, ayaṁ paccayo, sattānaṁ visuddhiyā. Evampi sahetū sappaccayā sattā visujjhantī”ti. </div>
</div>
<div class="CENTER" id="p_13S3_320">
<span class="pN">320</span>Aṭṭhamaṁ.</div>
</html>
