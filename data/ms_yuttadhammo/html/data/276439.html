<html>
<div class="i">1.4.3.10 Pariṇatasikkhāpada</div>
<div class="h">
Mahāvibhaṅga
</div>
<div class="h">
Nissaggiyakaṇḍa
</div>
<div class="h">
Pattavagga
</div>
<div class="h">
Pariṇatasikkhāpada
</div>
<div class="q" id="p_1V_2421">
<div class="divNumber">
657.
</div>
<div class="p">
<span class="pN">2421</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena sāvatthiyaṁ aññatarassa pūgassa saṁghassa sacīvarabhattaṁ paṭiyattaṁ hoti—  “bhojetvā cīvarena acchādessāmā”ti. Atha kho chabbaggiyā bhikkhū yena so pūgo tenupasaṅkamiṁsu; upasaṅkamitvā taṁ pūgaṁ etadavocuṁ—  “dethāvuso, amhākaṁ imāni cīvarānī”ti. “Na mayaṁ, bhante, dassāma. Amhākaṁ saṁghassa anuvassaṁ sacīvarabhikkhā paññattā”ti. “Bahū, āvuso, saṁghassa dāyakā, bahū saṁghassa bhattā. Mayaṁ tumhe nissāya tumhe sampassantā idha viharāma. Tumhe ce amhākaṁ na dassatha, atha ko carahi amhākaṁ dassati? Dethāvuso, amhākaṁ imāni cīvarānī”ti. Atha kho so pūgo chabbaggiyehi bhikkhūhi nippīḷiyamāno yathāpaṭiyattaṁ cīvaraṁ chabbaggiyānaṁ bhikkhūnaṁ datvā saṁghaṁ bhattena parivisi. Ye te bhikkhū jānanti saṁghassa sacīvarabhattaṁ paṭiyattaṁ, na ca jānanti chabbaggiyānaṁ bhikkhūnaṁ dinnanti, te evamāhaṁsu—  “oṇojethāvuso, saṁghassa cīvaran”ti. “Natthi, bhante. Yathāpaṭiyattaṁ cīvaraṁ ayyā chabbaggiyā attano pariṇāmesun”ti. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū jānaṁ saṁghikaṁ lābhaṁ pariṇataṁ attano pariṇāmessantī”ti.
</div>
</div>
<div class="q" id="p_1V_2422">
<div class="p">
<span class="pN">2422</span>Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṁ ārocesuṁ…pe…  “saccaṁ kira tumhe, bhikkhave, jānaṁ saṁghikaṁ lābhaṁ pariṇataṁ attano pariṇāmethā”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, jānaṁ saṁghikaṁ lābhaṁ pariṇataṁ attano pariṇāmessatha. Netaṁ, moghapurisā, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_1V_2423">
<div class="divNumber">
658.
</div>
<div class="p">
<span class="pN">2423</span><span class="bold">“Yo pana bhikkhu jānaṁ saṁghikaṁ lābhaṁ pariṇataṁ attano pariṇāmeyya, nissaggiyaṁ pācittiyan”</span>ti. (<span class="italic">30</span>:<span class="bold">49</span>)
</div>
</div>
<div class="q" id="p_1V_2424">
<div class="divNumber">
659.
</div>
<div class="p">
<span class="pN">2424</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_1V_2425">
<div class="p">
<span class="pN">2425</span><span class="bold">Jānāti</span> nāma sāmaṁ vā jānāti aññe vā tassa ārocenti so vā āroceti.
</div>
</div>
<div class="q" id="p_1V_2426">
<div class="p">
<span class="pN">2426</span><span class="bold">Saṁghikaṁ</span> nāma saṁghassa dinnaṁ hoti pariccattaṁ.
</div>
</div>
<div class="q" id="p_1V_2427">
<div class="p">
<span class="pN">2427</span><span class="bold">Lābho</span> nāma cīvarapiṇḍapātasenāsanagilānappaccayabhesajjaparikkhārā. Antamaso cuṇṇapiṇḍopi, dantakaṭṭhampi, dasikasuttampi.
</div>
</div>
<div class="q" id="p_1V_2428">
<div class="p">
<span class="pN">2428</span><span class="bold">Pariṇataṁ</span> nāma dassāma karissāmāti vācā bhinnā hoti.
</div>
</div>
<div class="q" id="p_1V_2429">
<div class="p">
<span class="pN">2429</span>Attano pariṇāmeti, payoge dukkaṭaṁ. Paṭilābhena nissaggiyaṁ hoti. Nissajjitabbaṁ saṁghassa vā gaṇassa vā puggalassa vā. Evañca pana, bhikkhave, nissajjitabbaṁ…pe…  “idaṁ me, bhante, jānaṁ saṁghikaṁ lābhaṁ pariṇataṁ attano pariṇāmitaṁ nissaggiyaṁ. Imāhaṁ saṁghassa nissajjāmī”ti…pe…  dadeyyāti…pe…  dadeyyunti…pe…  āyasmato dammīti.
</div>
</div>
<div class="q" id="p_1V_2430">
<div class="divNumber">
660.
</div>
<div class="p">
<span class="pN">2430</span>Pariṇate pariṇatasaññī attano pariṇāmeti, nissaggiyaṁ pācittiyaṁ.
</div>
</div>
<div class="q" id="p_1V_2431">
<div class="p">
<span class="pN">2431</span>Pariṇate vematiko attano pariṇāmeti, āpatti dukkaṭassa. Pariṇate apariṇatasaññī attano pariṇāmeti, anāpatti. Saṁghassa pariṇataṁ aññasaṁghassa vā cetiyassa vā pariṇāmeti, āpatti dukkaṭassa. Cetiyassa pariṇataṁ aññacetiyassa vā saṁghassa vā puggalassa vā pariṇāmeti, āpatti dukkaṭassa. Puggalassa pariṇataṁ aññapuggalassa vā saṁghassa vā cetiyassa vā pariṇāmeti, āpatti dukkaṭassa. Apariṇate pariṇatasaññī, āpatti dukkaṭassa. Apariṇate vematiko, āpatti dukkaṭassa. Apariṇate apariṇatasaññī, anāpatti.
</div>
</div>
<div class="q" id="p_1V_2432">
<div class="divNumber">
661.
</div>
<div class="p">
<span class="pN">2432</span>Anāpatti—  kattha demāti pucchiyamāno yattha tumhākaṁ deyyadhammo paribhogaṁ vā labheyya paṭisaṅkhāraṁ vā labheyya ciraṭṭhitiko vā assa yattha vā pana tumhākaṁ cittaṁ pasīdati tattha dethāti bhaṇati, ummattakassa, ādikammikassāti.
</div>
</div>
<div class="CENTER" id="p_1V_2433">
<span class="pN">2433</span>Pariṇatasikkhāpadaṁ niṭṭhitaṁ dasamaṁ.<br>
Pattavaggo tatiyo.
</div>
<div class="SUMMARY" id="p_1V_2434">
<span class="pN">2434</span><span class="firstLetter">T</span>assuddānaṁ
</div>
<div class="q" id="p_1V_2435">
<div class="p">
<table class="singleColumn">
	<tbody>
		<tr>
			<td>
			<div class="pN">
			2435
			</div>
			<div class="G">
			Dve ca pattāni bhesajjaṁ,
			</div>
			</td>
		</tr>
		<tr>
			<td>
			<div class="G">
			vassikā dānapañcamaṁ;
			</div>
			</td>
		</tr>
		<tr>
			<td>
			<div class="G">
			Sāmaṁ vāyāpanacceko,
			</div>
			</td>
		</tr>
		<tr>
			<td>
			<div class="G">
			sāsaṅkaṁ saṁghikena cāti.
			</div>
			</td>
		</tr>
	</tbody>
</table>
</div>
</div>
<div class="q" id="p_1V_2436">
<div class="divNumber">
662.
</div>
<div class="p">
<span class="pN">2436</span>“Uddiṭṭhā kho, āyasmanto, tiṁsa nissaggiyā pācittiyā dhammā. Tatthāyasmante pucchāmi—  ‘kaccittha parisuddhā’? Dutiyampi pucchāmi—  ‘kaccittha parisuddhā’? Tatiyampi pucchāmi—  ‘kaccittha parisuddhā’? Parisuddhetthāyasmanto, tasmā tuṇhī, evametaṁ dhārayāmī”ti.
</div>
</div>
<div class="ENDH3" id="p_1V_2437">
<span class="pN">2437</span>Nissaggiyakaṇḍaṁ niṭṭhitaṁ.
</div>
<div class="ENDBOOK" id="p_1V_2438">
<span class="pN">2438</span>Pārājikapāḷi niṭṭhitā.
</div>
</html>
