<html>
<div class="i">9.1.12 Daddarajātaka</div>
<div class="h">Navakanipāta</div>
<div class="h">Gijjhavagga</div>
<div class="h">Daddarajātaka</div>
<div class="q" id="p_22J_1896"> <div class="divNumber">105.</div> <div class="p"> <table class="singleColumn"> <tr> <td> <div class="pN">1896</div> <div class="G">“Yo te puttake akhādi,</div> </td> </tr> <tr> <td> <div class="G">dinnabhatto adūsake;</div> </td> </tr> <tr> <td> <div class="G">Tasmiṁ dāṭhaṁ nipātehi,</div> </td> </tr> <tr> <td> <div class="G">mā te muccittha jīvato”.</div> </td> </tr> </table> </div>
</div>
<div class="q" id="p_22J_1897"> <div class="divNumber">106.</div> <div class="p"> <table class="singleColumn"> <tr> <td> <div class="pN">1897</div> <div class="G">“Ākiṇṇaluddo puriso,</div> </td> </tr> <tr> <td> <div class="G">dhāticelaṁva makkhito;</div> </td> </tr> <tr> <td> <div class="G">Padesaṁ taṁ na passāmi,</div> </td> </tr> <tr> <td> <div class="G">yattha dāṭhaṁ nipātaye.</div> </td> </tr> </table> </div>
</div>
<div class="q" id="p_22J_1898"> <div class="divNumber">107.</div> <div class="p"> <table class="singleColumn"> <tr> <td> <div class="pN">1898</div> <div class="G">Akataññussa posassa,</div> </td> </tr> <tr> <td> <div class="G">niccaṁ vivaradassino;</div> </td> </tr> <tr> <td> <div class="G">Sabbañce pathaviṁ dajjā,</div> </td> </tr> <tr> <td> <div class="G">neva naṁ abhirādhaye”.</div> </td> </tr> </table> </div>
</div>
<div class="q" id="p_22J_1899"> <div class="divNumber">108.</div> <div class="p"> <table class="singleColumn"> <tr> <td> <div class="pN">1899</div> <div class="G">“Kiṁ nu subāhu taramānarūpo,</div> </td> </tr> <tr> <td> <div class="G">Paccāgatosi saha māṇavena;</div> </td> </tr> <tr> <td> <div class="G">Kiṁ kiccamatthaṁ idhamatthi tuyhaṁ,</div> </td> </tr> <tr> <td> <div class="G">Akkhāhi me pucchito etamatthaṁ”.</div> </td> </tr> </table> </div>
</div>
<div class="q" id="p_22J_1900"> <div class="divNumber">109.</div> <div class="p"> <table class="singleColumn"> <tr> <td> <div class="pN">1900</div> <div class="G">“Yo te sakhā daddaro sādhurūpo,</div> </td> </tr> <tr> <td> <div class="G">Tassa vadhaṁ parisaṅkāmi ajja;</div> </td> </tr> <tr> <td> <div class="G">Purisassa kammāyatanāni sutvā,</div> </td> </tr> <tr> <td> <div class="G">Nāhaṁ sukhiṁ daddaraṁ ajja maññe”.</div> </td> </tr> </table> </div>
</div>
<div class="q" id="p_22J_1901"> <div class="divNumber">110.</div> <div class="p"> <table class="singleColumn"> <tr> <td> <div class="pN">1901</div> <div class="G">“Kānissa kammāyatanāni assu,</div> </td> </tr> <tr> <td> <div class="G">Purisassa vuttisamodhānatāya;</div> </td> </tr> <tr> <td> <div class="G">Kaṁ vā paṭiññaṁ purisassa sutvā,</div> </td> </tr> <tr> <td> <div class="G">Parisaṅkasi daddaraṁ māṇavena”.</div> </td> </tr> </table> </div>
</div>
<div class="q" id="p_22J_1902"> <div class="divNumber">111.</div> <div class="p"> <table class="singleColumn"> <tr> <td> <div class="pN">1902</div> <div class="G">“Ciṇṇā kaliṅgā caritā vaṇijjā,</div> </td> </tr> <tr> <td> <div class="G">Vettācaro saṅkupathopi ciṇṇo;</div> </td> </tr> <tr> <td> <div class="G">Naṭehi ciṇṇaṁ saha vākurehi,</div> </td> </tr> <tr> <td> <div class="G">Daṇḍena yuddhampi samajjamajjhe.</div> </td> </tr> </table> </div>
</div>
<div class="q" id="p_22J_1903"> <div class="divNumber">112.</div> <div class="p"> <table class="singleColumn"> <tr> <td> <div class="pN">1903</div> <div class="G">Baddhā kulīkā mitamāḷhakena,</div> </td> </tr> <tr> <td> <div class="G">Akkhā jitā saṁyamo abbhatīto;</div> </td> </tr> <tr> <td> <div class="G">Abbāhitaṁ pubbakaṁ aḍḍharattaṁ,</div> </td> </tr> <tr> <td> <div class="G">Hatthā daḍḍhā piṇḍapaṭiggahena.</div> </td> </tr> </table> </div>
</div>
<div class="q" id="p_22J_1904"> <div class="divNumber">113.</div> <div class="p"> <table class="singleColumn"> <tr> <td> <div class="pN">1904</div> <div class="G">Tānissa kammāyatanāni assu,</div> </td> </tr> <tr> <td> <div class="G">Purisassa vuttisamodhānatāya;</div> </td> </tr> <tr> <td> <div class="G">Yathā ayaṁ dissati lomapiṇḍo,</div> </td> </tr> <tr> <td> <div class="G">Gāvo hatā kiṁ pana daddarassā”ti. (1348)</div> </td> </tr> </table> </div>
</div>
<div class="CENTER" id="p_22J_1905">
<span class="pN">1905</span>Daddarajātakaṁ dvādasamaṁ.</div>
<div class="ENDH3" id="p_22J_1906">
<span class="pN">1906</span>Navakanipātaṁ niṭṭhitaṁ.</div>
<div class="SUMMARY" id="p_22J_1907">
<span class="pN">1907</span><span class="firstLetter">T</span>assuddānaṁ</div>
<div class="q" id="p_22J_1908"> <div class="p"> <table class="singleColumn"> <tr> <td> <div class="pN">1908</div> <div class="G">Varagijjha samajjana haṁsavaro,</div> </td> </tr> <tr> <td> <div class="G">Nidhisavhaya hārita pāṭaliko;</div> </td> </tr> <tr> <td> <div class="G">Ajarāmara dhaṅka titikkha kuto,</div> </td> </tr> <tr> <td> <div class="G">Atha dvādasa pekkhana daddaribhīti.</div> </td> </tr> </table> </div>
</div>
</html>
