<html>
<div class="i">1.5.2.4 Senāsanasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Bhūtagāmavagga
</div>
<div class="h">
Senāsanasikkhāpada
</div>
<div class="q" id="p_2V_380">
<div class="divNumber">
108.
</div>
<div class="p">
<span class="pN">380</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena bhikkhū hemantike kāle ajjhokāse senāsanaṁ paññapetvā kāyaṁ otāpentā kāle ārocite taṁ pakkamantā neva uddhariṁsu na uddharāpesuṁ, anāpucchā pakkamiṁsu. Senāsanaṁ ovaṭṭhaṁ hoti. Ye te bhikkhū appicchā…pe…  te ujjhāyanti khiyyanti vipācenti—  “kathaṁ hi nāma bhikkhū ajjhokāse senāsanaṁ paññapetvā taṁ pakkamantā neva uddharissanti na uddharāpessanti, anāpucchā pakkamissanti, senāsanaṁ ovaṭṭhan”ti.
</div>
</div>
<div class="q" id="p_2V_381">
<div class="p">
<span class="pN">381</span>Atha kho te bhikkhū te anekapariyāyena vigarahitvā bhagavato etamatthaṁ ārocesuṁ…pe…  “saccaṁ kira, bhikkhave, bhikkhū ajjhokāse…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_382">
<div class="divNumber">
109.
</div>
<div class="p">
<span class="pN">382</span><span class="bold">“Yo pana bhikkhu saṁghikaṁ mañcaṁ vā pīṭhaṁ vā bhisiṁ vā kocchaṁ vā ajjhokāse santharitvā vā santharāpetvā vā taṁ pakkamanto neva uddhareyya na uddharāpeyya, anāpucchaṁ vā gaccheyya, pācittiyan”</span>ti. (<span class="italic">14</span>:<span class="bold">63</span>)
</div>
</div>
<div class="q" id="p_2V_383">
<div class="p">
<span class="pN">383</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_384">
<div class="divNumber">
110.
</div>
<div class="p">
<span class="pN">384</span>Tena kho pana samayena bhikkhū ajjhokāse vasitvā kālasseva senāsanaṁ abhiharanti. Addasā kho bhagavā te bhikkhū kālasseva senāsanaṁ abhiharante. Disvāna etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—  “anujānāmi, bhikkhave, aṭṭha māse avassikasaṅkete maṇḍape vā rukkhamūle vā yattha kākā vā kulalā vā na ūhadanti tattha senāsanaṁ nikkhipitun”ti.
</div>
</div>
<div class="q" id="p_2V_385">
<div class="divNumber">
111.
</div>
<div class="p">
<span class="pN">385</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_386">
<div class="p">
<span class="pN">386</span><span class="bold">Saṁghikaṁ</span> nāma saṁghassa dinnaṁ hoti pariccattaṁ.
</div>
</div>
<div class="q" id="p_2V_387">
<div class="p">
<span class="pN">387</span><span class="bold">Mañco</span> nāma cattāro mañcā—  masārako, bundikābaddho, kuḷīrapādako, āhaccapādako.
</div>
</div>
<div class="q" id="p_2V_388">
<div class="p">
<span class="pN">388</span><span class="bold">Pīṭhaṁ</span> nāma cattāri pīṭhāni—  masārakaṁ, bundikābaddhaṁ, kuḷīrapādakaṁ, āhaccapādakaṁ.
</div>
</div>
<div class="q" id="p_2V_389">
<div class="p">
<span class="pN">389</span><span class="bold">Bhisi</span> nāma pañca bhisiyo—  uṇṇabhisi, coḷabhisi, vākabhisi, tiṇabhisi, paṇṇabhisi.
</div>
</div>
<div class="q" id="p_2V_390">
<div class="p">
<span class="pN">390</span><span class="bold">Kocchaṁ</span> nāma—  vākamayaṁ vā usīramayaṁ vā muñjamayaṁ vā pabbajamayaṁ vā anto saṁveṭhetvā baddhaṁ hoti.
</div>
</div>
<div class="q" id="p_2V_391">
<div class="p">
<span class="pN">391</span><span class="bold">Santharitvā</span>ti sayaṁ santharitvā.
</div>
</div>
<div class="q" id="p_2V_392">
<div class="p">
<span class="pN">392</span><span class="bold">Santharāpetvā</span>ti aññaṁ santharāpetvā. Anupasampannaṁ santharāpeti, tassa palibodho. Upasampannaṁ santharāpeti, santhārakassa palibodho.
</div>
</div>
<div class="q" id="p_2V_393">
<div class="p">
<span class="pN">393</span><span class="bold">Taṁ pakkamanto neva uddhareyyā</span>ti na sayaṁ uddhareyya.
</div>
</div>
<div class="q" id="p_2V_394">
<div class="p">
<span class="pN">394</span><span class="bold">Na uddharāpeyyā</span>ti na aññaṁ uddharāpeyya.
</div>
</div>
<div class="q" id="p_2V_395">
<div class="p">
<span class="pN">395</span><span class="bold">Anāpucchaṁ vā gaccheyyā</span>ti bhikkhuṁ vā sāmaṇeraṁ vā ārāmikaṁ vā anāpucchā majjhimassa purisassa leḍḍupātaṁ atikkamantassa āpatti pācittiyassa.
</div>
</div>
<div class="q" id="p_2V_396">
<div class="divNumber">
112.
</div>
<div class="p">
<span class="pN">396</span>Saṁghike saṁghikasaññī ajjhokāse santharitvā vā santharāpetvā vā taṁ pakkamanto neva uddhareyya na uddharāpeyya anāpucchaṁ vā gaccheyya, āpatti pācittiyassa. Saṁghike vematiko…pe…  saṁghike puggalikasaññī ajjhokāse santharitvā vā santharāpetvā vā taṁ pakkamanto neva uddhareyya na uddharāpeyya, anāpucchaṁ vā gaccheyya, āpatti pācittiyassa.
</div>
</div>
<div class="q" id="p_2V_397">
<div class="p">
<span class="pN">397</span>Cimilikaṁ vā uttarattharaṇaṁ vā bhūmattharaṇaṁ vā taṭṭikaṁ vā cammakhaṇḍaṁ vā pādapuñchaniṁ vā phalakapīṭhaṁ vā ajjhokāse santharitvā vā santharāpetvā vā taṁ pakkamanto neva uddhareyya na uddharāpeyya, anāpucchaṁ vā gaccheyya, āpatti dukkaṭassa. Puggalike saṁghikasaññī, āpatti dukkaṭassa. Puggalike vematiko, āpatti dukkaṭassa. Puggalike puggalikasaññī aññassa puggalike, āpatti dukkaṭassa. Attano puggalike anāpatti.
</div>
</div>
<div class="q" id="p_2V_398">
<div class="divNumber">
113.
</div>
<div class="p">
<span class="pN">398</span>Anāpatti—  uddharitvā gacchati, uddharāpetvā gacchati, āpucchaṁ gacchati, otāpento gacchati, kenaci palibuddhaṁ hoti, āpadāsu, ummattakassa, ādikammikassāti.
</div>
</div>
<div class="CENTER" id="p_2V_399">
<span class="pN">399</span>Senāsanasikkhāpadaṁ niṭṭhitaṁ catutthaṁ.
</div>
</html>
