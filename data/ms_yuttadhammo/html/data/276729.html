<html>
<div class="i">2.4.9.12 Pañhāpucchanasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Chattupāhanavagga</div>
<div class="h">Pañhāpucchanasikkhāpada</div>
<div class="q" id="p_2V_3509"> <div class="divNumber">1219.</div> <div class="p">
<span class="pN">3509</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena bhikkhuniyo anokāsakataṁ bhikkhuṁ pañhaṁ pucchanti. Bhikkhū ujjhāyanti khiyyanti vipācenti—  “kathañhi nāma bhikkhuniyo anokāsakataṁ bhikkhuṁ pañhaṁ pucchissantī”ti…pe…  “saccaṁ kira, bhikkhave, bhikkhuniyo anokāsakataṁ bhikkhuṁ pañhaṁ pucchantī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhuniyo anokāsakataṁ bhikkhuṁ pañhaṁ pucchissanti. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_3510"> <div class="divNumber">1220.</div> <div class="p">
<span class="pN">3510</span><span class="bold">“Yā pana bhikkhunī anokāsakataṁ bhikkhuṁ pañhaṁ puccheyya, pācittiyan”</span>ti. (<span class="italic">95</span>:<span class="bold">150</span>) </div>
</div>
<div class="q" id="p_2V_3511"> <div class="divNumber">1221.</div> <div class="p">
<span class="pN">3511</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_3512"> <div class="p">
<span class="pN">3512</span><span class="bold">Anokāsakatan</span>ti anāpucchā. <span class="bold">Bhikkhun</span>ti upasampannaṁ. <span class="bold">Pañhaṁ puccheyyā</span>ti suttante okāsaṁ kārāpetvā vinayaṁ vā abhidhammaṁ vā pucchati, āpatti pācittiyassa. Vinaye okāsaṁ kārāpetvā suttantaṁ vā abhidhammaṁ vā pucchati, āpatti pācittiyassa. Abhidhamme okāsaṁ kārāpetvā suttantaṁ vā vinayaṁ vā pucchati, āpatti pācittiyassa. </div>
</div>
<div class="q" id="p_2V_3513"> <div class="divNumber">1222.</div> <div class="p">
<span class="pN">3513</span>Anāpucchite anāpucchitasaññā pañhaṁ pucchati, āpatti pācittiyassa. Anāpucchite vematikā pañhaṁ pucchati, āpatti pācittiyassa. Anāpucchite āpucchitasaññā pañhaṁ pucchati, āpatti pācittiyassa. </div>
</div>
<div class="q" id="p_2V_3514"> <div class="p">
<span class="pN">3514</span>Āpucchite anāpucchitasaññā, āpatti dukkaṭassa. Āpucchite vematikā, āpatti dukkaṭassa. Āpucchite āpucchitasaññā, anāpatti. </div>
</div>
<div class="q" id="p_2V_3515"> <div class="divNumber">1223.</div> <div class="p">
<span class="pN">3515</span>Anāpatti—  okāsaṁ kārāpetvā pucchati, anodissa okāsaṁ kārāpetvā yattha katthaci pucchati, ummattikāya, ādikammikāyāti. </div>
</div>
<div class="CENTER" id="p_2V_3516">
<span class="pN">3516</span>Dvādasamasikkhāpadaṁ niṭṭhitaṁ.</div>
</html>
