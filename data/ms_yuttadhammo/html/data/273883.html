<html>
<div class="i">11.3.3 Sambarimāyāsutta</div>
<div class="h">Sakkasaṁyutta</div>
<div class="h">Tatiyavagga</div>
<div class="h">Sambarimāyāsutta</div>
<div class="q" id="p_12S1_1691"> <div class="divNumber">269.</div> <div class="p">
<span class="pN">1691</span>Sāvatthiyaṁ…pe… bhagavā etadavoca— “bhūtapubbaṁ, bhikkhave, vepacitti asurindo ābādhiko ahosi dukkhito bāḷhagilāno. Atha kho, bhikkhave, sakko devānamindo yena vepacitti asurindo tenupasaṅkami gilānapucchako. Addasā kho, bhikkhave, vepacitti asurindo sakkaṁ devānamindaṁ dūratova āgacchantaṁ. Disvāna sakkaṁ devānamindaṁ etadavoca— ‘tikiccha maṁ, devānamindā’ti. ‘Vācehi maṁ, vepacitti, sambarimāyan’ti. ‘Na tāvāhaṁ vācemi, yāvāhaṁ, mārisa, asure paṭipucchāmī’ti. Atha kho, bhikkhave, vepacitti asurindo asure paṭipucchi— ‘vācemahaṁ, mārisā, sakkaṁ devānamindaṁ sambarimāyan’ti? ‘Mā kho tvaṁ, mārisa, vācesi sakkaṁ devānamindaṁ sambarimāyan’ti. Atha kho, bhikkhave, vepacitti asurindo sakkaṁ devānamindaṁ gāthāya ajjhabhāsi— </div>
</div>
<div class="q" id="p_12S1_1692"> <div class="p"> <table class="singleColumn"> <tr> <td> <div class="pN">1692</div> <div class="G">‘Māyāvī maghavā sakka,</div> </td> </tr> <tr> <td> <div class="G">devarāja sujampati;</div> </td> </tr> <tr> <td> <div class="G">Upeti nirayaṁ ghoraṁ,</div> </td> </tr> <tr> <td> <div class="G">sambarova sataṁ saman’”ti.</div> </td> </tr> </table> </div>
</div>
</html>
