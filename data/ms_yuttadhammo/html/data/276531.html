<html>
<div class="i">1.5.9.10 Nandasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Ratanavagga
</div>
<div class="h">
Nandasikkhāpada
</div>
<div class="q" id="p_2V_1585">
<div class="divNumber">
547.
</div>
<div class="p">
<span class="pN">1585</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena āyasmā nando bhagavato mātucchāputto abhirūpo hoti dassanīyo pāsādiko caturaṅgulomako bhagavatā. So sugatacīvarappamāṇaṁ cīvaraṁ dhāreti. Addasaṁsu kho therā bhikkhū āyasmantaṁ nandaṁ dūratova āgacchantaṁ. Disvāna—  “bhagavā āgacchatī”ti āsanā vuṭṭhahanti.
</div>
</div>
<div class="q" id="p_2V_1586">
<div class="p">
<span class="pN">1586</span>Te upagate jānitvā ujjhāyanti khiyyanti vipācenti—  “kathañhi nāma āyasmā nando sugatacīvarappamāṇaṁ cīvaraṁ dhāressatī”ti…pe…  “saccaṁ kira tvaṁ, nanda, sugatacīvarappamāṇaṁ cīvaraṁ dhāresī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tvaṁ, nanda, sugatacīvarappamāṇaṁ cīvaraṁ dhāressasi. Netaṁ, nanda, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_1587">
<div class="divNumber">
548.
</div>
<div class="p">
<span class="pN">1587</span><span class="bold">“Yo pana bhikkhu sugatacīvarappamāṇaṁ cīvaraṁ kārāpeyya atirekaṁ vā, chedanakaṁ pācittiyaṁ. Tatridaṁ sugatassa sugatacīvarappamāṇaṁ—  dīghaso nava vidatthiyo, sugatavidatthiyā; tiriyaṁ cha vidatthiyo. Idaṁ sugatassa sugatacīvarappamāṇan”</span>ti. (<span class="italic">92</span>:<span class="bold">141</span>)
</div>
</div>
<div class="q" id="p_2V_1588">
<div class="divNumber">
549.
</div>
<div class="p">
<span class="pN">1588</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_1589">
<div class="p">
<span class="pN">1589</span><span class="bold">Sugatacīvarappamāṇaṁ</span> nāma dīghaso nava vidatthiyo, sugatavidatthiyā; tiriyaṁ cha vidatthiyo.
</div>
</div>
<div class="q" id="p_2V_1590">
<div class="p">
<span class="pN">1590</span><span class="bold">Kārāpeyyā</span>ti karoti vā kārāpeti vā, payoge dukkaṭaṁ. Paṭilābhena chinditvā pācittiyaṁ desetabbaṁ.
</div>
</div>
<div class="q" id="p_2V_1591">
<div class="divNumber">
550.
</div>
<div class="p">
<span class="pN">1591</span>Attanā vippakataṁ attanā pariyosāpeti, āpatti pācittiyassa. Attanā vippakataṁ parehi pariyosāpeti, āpatti pācittiyassa. Parehi vippakataṁ attanā pariyosāpeti, āpatti pācittiyassa. Parehi vippakataṁ parehi pariyosāpeti, āpatti pācittiyassa.
</div>
</div>
<div class="q" id="p_2V_1592">
<div class="p">
<span class="pN">1592</span>Aññassatthāya karoti vā kārāpeti vā, āpatti dukkaṭassa. Aññena kataṁ paṭilabhitvā paribhuñjati, āpatti dukkaṭassa.
</div>
</div>
<div class="q" id="p_2V_1593">
<div class="divNumber">
551.
</div>
<div class="p">
<span class="pN">1593</span>Anāpatti—  ūnakaṁ karoti, aññena kataṁ paṭilabhitvā chinditvā paribhuñjati, vitānaṁ vā bhūmattharaṇaṁ vā sāṇipākāraṁ vā bhisiṁ vā bibbohanaṁ vā karoti, ummattakassa, ādikammikassāti.
</div>
</div>
<div class="CENTER" id="p_2V_1594">
<span class="pN">1594</span>Nandasikkhāpadaṁ niṭṭhitaṁ dasamaṁ.<br>
Ratanavaggo navamo.
</div>
<div class="SUMMARY" id="p_2V_1595">
<span class="pN">1595</span><span class="firstLetter">T</span>assuddānaṁ
</div>
<div class="q" id="p_2V_1596">
<div class="p">
<table class="singleColumn">
	<tbody>
		<tr>
			<td>
			<div class="pN">
			1596
			</div>
			<div class="G">
			Rañño ca ratanaṁ santaṁ,
			</div>
			</td>
		</tr>
		<tr>
			<td>
			<div class="G">
			sūci mañcañca tūlikaṁ;
			</div>
			</td>
		</tr>
		<tr>
			<td>
			<div class="G">
			Nisīdanañca kaṇḍuñca,
			</div>
			</td>
		</tr>
		<tr>
			<td>
			<div class="G">
			vassikā sugatena cāti.
			</div>
			</td>
		</tr>
	</tbody>
</table>
</div>
</div>
<div class="q" id="p_2V_1597">
<div class="p">
<span class="pN">1597</span>Uddiṭṭhā kho, āyasmanto, dvenavuti pācittiyā dhammā. Tatthāyasmante pucchāmi—  “kaccittha parisuddhā”? Dutiyampi pucchāmi—  “kaccittha parisuddhā”? Tatiyampi pucchāmi—  “kaccittha parisuddhā”? Parisuddhetthāyasmanto, tasmā tuṇhī, evametaṁ dhārayāmīti.
</div>
</div>
<div class="ENDH3" id="p_2V_1598">
<span class="pN">1598</span>Khuddakaṁ samattaṁ.<br>
Pācittiyakaṇḍaṁ niṭṭhitaṁ.
</div>
</html>
