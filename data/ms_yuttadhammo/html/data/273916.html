<html>
<div class="i">1.4.1 Bhūtasutta</div>
<div class="h">Nidānasaṁyutta</div>
<div class="h">Kaḷārakhattiyavagga</div>
<div class="h">Bhūtasutta</div>
<div class="q" id="p_12S2_207"> <div class="divNumber">31.</div> <div class="p">
<span class="pN">207</span>Ekaṁ samayaṁ bhagavā sāvatthiyaṁ viharati. Tatra kho bhagavā āyasmantaṁ sāriputtaṁ āmantesi—  “vuttamidaṁ, sāriputta, pārāyane ajitapañhe—  </div>
</div>
<div class="q" id="p_12S2_208"> <div class="p"> <table class="singleColumn"> <tr> <td> <div class="pN">208</div> <div class="G">‘Ye ca saṅkhātadhammāse,</div> </td> </tr> <tr> <td> <div class="G">ye ca sekkhā puthū idha;</div> </td> </tr> <tr> <td> <div class="G">Tesaṁ me nipako iriyaṁ,</div> </td> </tr> <tr> <td> <div class="G">puṭṭho pabrūhi mārisā’ti.</div> </td> </tr> </table> </div>
</div>
<div class="q" id="p_12S2_209"> <div class="p">
<span class="pN">209</span>Imassa nu kho, sāriputta, saṁkhittena bhāsitassa kathaṁ vitthārena attho daṭṭhabbo”ti? Evaṁ vutte, āyasmā sāriputto tuṇhī ahosi. </div>
</div>
<div class="q" id="p_12S2_210"> <div class="p">
<span class="pN">210</span>Dutiyampi kho bhagavā āyasmantaṁ sāriputtaṁ āmantesi…pe…  dutiyampi kho āyasmā sāriputto tuṇhī ahosi. Tatiyampi kho bhagavā āyasmantaṁ sāriputtaṁ āmantesi—  “vuttamidaṁ, sāriputta, pārāyane ajitapañhe—  </div>
</div>
<div class="q" id="p_12S2_211"> <div class="p"> <table class="singleColumn"> <tr> <td> <div class="pN">211</div> <div class="G">‘Ye ca saṅkhātadhammāse,</div> </td> </tr> <tr> <td> <div class="G">ye ca sekkhā puthū idha;</div> </td> </tr> <tr> <td> <div class="G">Tesaṁ me nipako iriyaṁ,</div> </td> </tr> <tr> <td> <div class="G">puṭṭho pabrūhi mārisā’ti.</div> </td> </tr> </table> </div>
</div>
<div class="q" id="p_12S2_212"> <div class="p">
<span class="pN">212</span>Imassa nu kho, sāriputta, saṁkhittena bhāsitassa kathaṁ vitthārena attho daṭṭhabbo”ti? Tatiyampi kho āyasmā sāriputto tuṇhī ahosi. </div>
</div>
<div class="q" id="p_12S2_213"> <div class="p">
<span class="pN">213</span>“Bhūtamidanti, sāriputta, passasī”ti? “Bhūtamidanti, bhante, yathābhūtaṁ sammappaññāya passati. Bhūtamidanti yathābhūtaṁ sammappaññāya disvā bhūtassa nibbidāya virāgāya nirodhāya paṭipanno hoti. Tadāhārasambhavanti yathābhūtaṁ sammappaññāya passati. Tadāhārasambhavanti yathābhūtaṁ sammappaññāya disvā āhārasambhavassa nibbidāya virāgāya nirodhāya paṭipanno hoti. Tadāhāranirodhā yaṁ bhūtaṁ taṁ nirodhadhammanti yathābhūtaṁ sammappaññāya passati. Tadāhāranirodhā yaṁ bhūtaṁ taṁ nirodhadhammanti yathābhūtaṁ sammappaññāya disvā nirodhadhammassa nibbidāya virāgāya nirodhāya paṭipanno hoti. Evaṁ kho, bhante, sekkho hoti. </div>
</div>
<div class="q" id="p_12S2_214"> <div class="p">
<span class="pN">214</span>Kathañca, bhante, saṅkhātadhammo hoti? Bhūtamidanti, bhante, yathābhūtaṁ sammappaññāya passati. Bhūtamidanti yathābhūtaṁ sammappaññāya disvā bhūtassa nibbidā virāgā nirodhā anupādā vimutto hoti. Tadāhārasambhavanti yathābhūtaṁ sammappaññāya passati. Tadāhārasambhavanti yathābhūtaṁ sammappaññāya disvā āhārasambhavassa nibbidā virāgā nirodhā anupādā vimutto hoti. Tadāhāranirodhā yaṁ bhūtaṁ taṁ nirodhadhammanti yathābhūtaṁ sammappaññāya passati. Tadāhāranirodhā yaṁ bhūtaṁ taṁ nirodhadhammanti yathābhūtaṁ sammappaññāya disvā nirodhadhammassa nibbidā virāgā nirodhā anupādā vimutto hoti. Evaṁ kho, bhante, saṅkhātadhammo hoti. Iti kho, bhante, yaṁ taṁ vuttaṁ pārāyane ajitapañhe—  </div>
</div>
<div class="q" id="p_12S2_215"> <div class="p"> <table class="singleColumn"> <tr> <td> <div class="pN">215</div> <div class="G">‘Ye ca saṅkhātadhammāse,</div> </td> </tr> <tr> <td> <div class="G">ye ca sekkhā puthū idha;</div> </td> </tr> <tr> <td> <div class="G">Tesaṁ me nipako iriyaṁ,</div> </td> </tr> <tr> <td> <div class="G">puṭṭho pabrūhi mārisā’ti.</div> </td> </tr> </table> </div>
</div>
<div class="q" id="p_12S2_216"> <div class="p">
<span class="pN">216</span>Imassa khvāhaṁ, bhante, saṁkhittena bhāsitassa evaṁ vitthārena atthaṁ ājānāmī”ti. </div>
</div>
<div class="q" id="p_12S2_217"> <div class="p">
<span class="pN">217</span>“Sādhu sādhu, sāriputta, bhūtamidanti, sāriputta, yathābhūtaṁ sammappaññāya passati. Bhūtamidanti yathābhūtaṁ sammappaññāya disvā bhūtassa nibbidāya virāgāya nirodhāya paṭipanno hoti. Tadāhārasambhavanti yathābhūtaṁ sammappaññāya passati. Tadāhārasambhavanti yathābhūtaṁ sammappaññāya disvā āhārasambhavassa nibbidāya virāgāya nirodhāya paṭipanno hoti. Tadāhāranirodhā yaṁ bhūtaṁ taṁ nirodhadhammanti yathābhūtaṁ sammappaññāya passati. Tadāhāranirodhā yaṁ bhūtaṁ taṁ nirodhadhammanti yathābhūtaṁ sammappaññāya disvā nirodhadhammassa nibbidāya virāgāya nirodhāya paṭipanno hoti. Evaṁ kho, sāriputta, sekkho hoti. </div>
</div>
<div class="q" id="p_12S2_218"> <div class="p">
<span class="pN">218</span>Kathañca, sāriputta, saṅkhātadhammo hoti? Bhūtamidanti, sāriputta, yathābhūtaṁ sammappaññāya passati. Bhūtamidanti yathābhūtaṁ sammappaññāya disvā bhūtassa nibbidā virāgā nirodhā anupādā vimutto hoti. Tadāhārasambhavanti yathābhūtaṁ sammappaññāya passati. Tadāhārasambhavanti yathābhūtaṁ sammappaññāya disvā āhārasambhavassa nibbidā virāgā nirodhā anupādā vimutto hoti. Tadāhāranirodhā yaṁ bhūtaṁ taṁ nirodhadhammanti yathābhūtaṁ sammappaññāya passati. Tadāhāranirodhā yaṁ bhūtaṁ taṁ nirodhadhammanti yathābhūtaṁ sammappaññā disvā nirodhadhammassa nibbidā virāgā nirodhā anupādā vimutto hoti. Evaṁ kho, sāriputta, saṅkhātadhammo hoti. Iti kho, sāriputta, yaṁ taṁ vuttaṁ pārāyane ajitapañhe—  </div>
</div>
<div class="q" id="p_12S2_219"> <div class="p"> <table class="singleColumn"> <tr> <td> <div class="pN">219</div> <div class="G">‘Ye ca saṅkhātadhammāse,</div> </td> </tr> <tr> <td> <div class="G">ye ca sekkhā puthū idha;</div> </td> </tr> <tr> <td> <div class="G">Tesaṁ me nipako iriyaṁ,</div> </td> </tr> <tr> <td> <div class="G">puṭṭho pabrūhi mārisā’ti.</div> </td> </tr> </table> </div>
</div>
<div class="q" id="p_12S2_220"> <div class="p">
<span class="pN">220</span>Imassa kho, sāriputta, saṁkhittena bhāsitassa evaṁ vitthārena attho daṭṭhabbo”ti. </div>
</div>
<div class="CENTER" id="p_12S2_221">
<span class="pN">221</span>Paṭhamaṁ.</div>
</html>
