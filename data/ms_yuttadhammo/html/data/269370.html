<html>
<div class="i">13.1.4 Cūḷanāradajātaka</div>
<div class="h">Terasakanipāta</div>
<div class="h">Ambavagga</div>
<div class="h">Cūḷanāradajātaka</div>
<div class="q" id="p_22J_2426"> <div class="divNumber">40.</div> <div class="p"> <table class="singleColumn"> <tr> <td> <div class="pN">2426</div> <div class="G">“Na te kaṭṭhāni bhinnāni,</div> </td> </tr> <tr> <td> <div class="G">na te udakamābhataṁ;</div> </td> </tr> <tr> <td> <div class="G">Aggīpi te na hāpito,</div> </td> </tr> <tr> <td> <div class="G">kiṁ nu mandova jhāyasi”.</div> </td> </tr> </table> </div>
</div>
<div class="q" id="p_22J_2427"> <div class="divNumber">41.</div> <div class="p"> <table class="singleColumn"> <tr> <td> <div class="pN">2427</div> <div class="G">“Na ussahe vane vatthuṁ,</div> </td> </tr> <tr> <td> <div class="G">kassapāmantayāmi taṁ;</div> </td> </tr> <tr> <td> <div class="G">Dukkho vāso araññasmiṁ,</div> </td> </tr> <tr> <td> <div class="G">raṭṭhaṁ icchāmi gantave.</div> </td> </tr> </table> </div>
</div>
<div class="q" id="p_22J_2428"> <div class="divNumber">42.</div> <div class="p"> <table class="singleColumn"> <tr> <td> <div class="pN">2428</div> <div class="G">Yathā ahaṁ ito gantvā,</div> </td> </tr> <tr> <td> <div class="G">Yasmiṁ janapade vasaṁ;</div> </td> </tr> <tr> <td> <div class="G">Ācāraṁ brahme sikkheyyaṁ,</div> </td> </tr> <tr> <td> <div class="G">Taṁ dhammaṁ anusāsa maṁ”.</div> </td> </tr> </table> </div>
</div>
<div class="q" id="p_22J_2429"> <div class="divNumber">43.</div> <div class="p"> <table class="singleColumn"> <tr> <td> <div class="pN">2429</div> <div class="G">“Sace araññaṁ hitvāna,</div> </td> </tr> <tr> <td> <div class="G">vanamūlaphalāni ca;</div> </td> </tr> <tr> <td> <div class="G">Raṭṭhe rocayase vāsaṁ,</div> </td> </tr> <tr> <td> <div class="G">taṁ dhammaṁ nisāmehi me.</div> </td> </tr> </table> </div>
</div>
<div class="q" id="p_22J_2430"> <div class="divNumber">44.</div> <div class="p"> <table class="singleColumn"> <tr> <td> <div class="pN">2430</div> <div class="G">Visaṁ mā paṭisevittho,</div> </td> </tr> <tr> <td> <div class="G">papātaṁ parivajjaya;</div> </td> </tr> <tr> <td> <div class="G">Paṅke ca mā visīdittho,</div> </td> </tr> <tr> <td> <div class="G">yatto cāsīvise care”.</div> </td> </tr> </table> </div>
</div>
<div class="q" id="p_22J_2431"> <div class="divNumber">45.</div> <div class="p"> <table class="singleColumn"> <tr> <td> <div class="pN">2431</div> <div class="G">“Kiṁ nu visaṁ papāto vā,</div> </td> </tr> <tr> <td> <div class="G">paṅko vā brahmacārinaṁ;</div> </td> </tr> <tr> <td> <div class="G">Kaṁ tvaṁ āsīvisaṁ brūsi,</div> </td> </tr> <tr> <td> <div class="G">taṁ me akkhāhi pucchito”.</div> </td> </tr> </table> </div>
</div>
<div class="q" id="p_22J_2432"> <div class="divNumber">46.</div> <div class="p"> <table class="singleColumn"> <tr> <td> <div class="pN">2432</div> <div class="G">“Āsavo tāta lokasmiṁ,</div> </td> </tr> <tr> <td> <div class="G">surā nāma pavuccati;</div> </td> </tr> <tr> <td> <div class="G">Manuñño surabhī vaggu,</div> </td> </tr> <tr> <td> <div class="G">sādu khuddarasūpamo;</div> </td> </tr> <tr> <td> <div class="G">Visaṁ tadāhu ariyā se,</div> </td> </tr> <tr> <td> <div class="G">brahmacariyassa nārada.</div> </td> </tr> </table> </div>
</div>
<div class="q" id="p_22J_2433"> <div class="divNumber">47.</div> <div class="p"> <table class="singleColumn"> <tr> <td> <div class="pN">2433</div> <div class="G">Itthiyo tāta lokasmiṁ,</div> </td> </tr> <tr> <td> <div class="G">pamattaṁ pamathenti tā;</div> </td> </tr> <tr> <td> <div class="G">Haranti yuvino cittaṁ,</div> </td> </tr> <tr> <td> <div class="G">tūlaṁ bhaṭṭhaṁva māluto;</div> </td> </tr> <tr> <td> <div class="G">Papāto eso akkhāto,</div> </td> </tr> <tr> <td> <div class="G">brahmacariyassa nārada.</div> </td> </tr> </table> </div>
</div>
<div class="q" id="p_22J_2434"> <div class="divNumber">48.</div> <div class="p"> <table class="singleColumn"> <tr> <td> <div class="pN">2434</div> <div class="G">Lābho siloko sakkāro,</div> </td> </tr> <tr> <td> <div class="G">pūjā parakulesu ca;</div> </td> </tr> <tr> <td> <div class="G">Paṅko eso ca akkhāto,</div> </td> </tr> <tr> <td> <div class="G">brahmacariyassa nārada.</div> </td> </tr> </table> </div>
</div>
<div class="q" id="p_22J_2435"> <div class="divNumber">49.</div> <div class="p"> <table class="singleColumn"> <tr> <td> <div class="pN">2435</div> <div class="G">Sasatthā tāta rājāno,</div> </td> </tr> <tr> <td> <div class="G">āvasanti mahiṁ imaṁ;</div> </td> </tr> <tr> <td> <div class="G">Te tādise manussinde,</div> </td> </tr> <tr> <td> <div class="G">mahante tāta nārada.</div> </td> </tr> </table> </div>
</div>
<div class="q" id="p_22J_2436"> <div class="divNumber">50.</div> <div class="p"> <table class="singleColumn"> <tr> <td> <div class="pN">2436</div> <div class="G">Issarānaṁ adhipatīnaṁ,</div> </td> </tr> <tr> <td> <div class="G">na tesaṁ pādato care;</div> </td> </tr> <tr> <td> <div class="G">Āsīvisoti akkhāto,</div> </td> </tr> <tr> <td> <div class="G">brahmacariyassa nārada.</div> </td> </tr> </table> </div>
</div>
<div class="q" id="p_22J_2437"> <div class="divNumber">51.</div> <div class="p"> <table class="singleColumn"> <tr> <td> <div class="pN">2437</div> <div class="G">Bhattattho bhattakāle ca,</div> </td> </tr> <tr> <td> <div class="G">yaṁ gehamupasaṅkame;</div> </td> </tr> <tr> <td> <div class="G">Yadettha kusalaṁ jaññā,</div> </td> </tr> <tr> <td> <div class="G">tattha ghāsesanaṁ care.</div> </td> </tr> </table> </div>
</div>
<div class="q" id="p_22J_2438"> <div class="divNumber">52.</div> <div class="p"> <table class="singleColumn"> <tr> <td> <div class="pN">2438</div> <div class="G">Pavisitvā parakulaṁ,</div> </td> </tr> <tr> <td> <div class="G">pānatthaṁ bhojanāya vā;</div> </td> </tr> <tr> <td> <div class="G">Mitaṁ khāde mitaṁ bhuñje,</div> </td> </tr> <tr> <td> <div class="G">na ca rūpe manaṁ kare.</div> </td> </tr> </table> </div>
</div>
<div class="q" id="p_22J_2439"> <div class="divNumber">53.</div> <div class="p"> <table class="singleColumn"> <tr> <td> <div class="pN">2439</div> <div class="G">Goṭṭhaṁ majjaṁ kirāṭañca,</div> </td> </tr> <tr> <td> <div class="G">sabhā nikiraṇāni ca;</div> </td> </tr> <tr> <td> <div class="G">Ārakā parivajjehi,</div> </td> </tr> <tr> <td> <div class="G">yānīva visamaṁ pathan”ti.</div> </td> </tr> </table> </div>
</div>
<div class="CENTER" id="p_22J_2440">
<span class="pN">2440</span>Cūḷanāradajātakaṁ catutthaṁ.</div>
</html>
