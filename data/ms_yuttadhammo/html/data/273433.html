<html>
<div class="i">7.2.4 Lohituppādakakamma</div>
<div class="h">Saṁghabhedakakkhandhaka</div>
<div class="h">Dutiyabhāṇavāra</div>
<div class="h">Lohituppādakakamma</div>
<div class="q" id="p_4V_1544"> <div class="divNumber">341.</div> <div class="p">
<span class="pN">1544</span>Tena kho pana samayena bhagavā gijjhakūṭassa pabbatassa chāyāyaṁ caṅkamati. Atha kho devadatto gijjhakūṭaṁ pabbataṁ āruhitvā mahatiṁ silaṁ pavijjhi—  imāya samaṇaṁ gotamaṁ jīvitā voropessāmīti. Dve pabbatakūṭā samāgantvā taṁ silaṁ sampaṭicchiṁsu. Tato papatikā uppatitvā bhagavato pāde ruhiraṁ uppādesi. Atha kho bhagavā uddhaṁ ulloketvā devadattaṁ etadavoca—  “bahuṁ tayā, moghapurisa, apuññaṁ pasutaṁ, yaṁ tvaṁ duṭṭhacitto vadhakacitto tathāgatassa ruhiraṁ uppādesī”ti. Atha kho bhagavā bhikkhū āmantesi—  “idaṁ, bhikkhave, devadattena paṭhamaṁ ānantariyaṁ kammaṁ upacitaṁ, yaṁ duṭṭhacittena vadhakacittena tathāgatassa ruhiraṁ uppāditan”ti. </div>
</div>
<div class="q" id="p_4V_1545"> <div class="p">
<span class="pN">1545</span>Assosuṁ kho bhikkhū—  “devadattena kira bhagavato vadho payutto”ti. Te ca bhikkhū bhagavato vihārassa parito parito caṅkamanti uccāsaddā mahāsaddā sajjhāyaṁ karontā, bhagavato rakkhāvaraṇaguttiyā. Assosi kho bhagavā uccāsaddaṁ mahāsaddaṁ sajjhāyasaddaṁ. Sutvāna āyasmantaṁ ānandaṁ āmantesi—  “kiṁ nu kho so, ānanda, uccāsaddo mahāsaddo sajjhāyasaddo”ti? “Assosuṁ kho, bhante, bhikkhū—  ‘devadattena kira bhagavato vadho payutto’ti. Te ca, bhante, bhikkhū bhagavato vihārassa parito parito caṅkamanti uccāsaddā mahāsaddā sajjhāyaṁ karontā, bhagavato rakkhāvaraṇaguttiyā. So eso, bhagavā, uccāsaddo mahāsaddo sajjhāyasaddo”ti. “Tena hānanda, mama vacanena te bhikkhū āmantehi—  satthā āyasmante āmantetī”ti. “Evaṁ, bhante”ti kho āyasmā ānando bhagavato paṭissutvā yena te bhikkhū tenupasaṅkami, upasaṅkamitvā te bhikkhū etadavoca—  “satthā āyasmante āmantetī”ti. “Evamāvuso”ti kho te bhikkhū āyasmato ānandassa paṭissutvā yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinne kho te bhikkhū bhagavā etadavoca—  </div>
</div>
<div class="q" id="p_4V_1546"> <div class="p">
<span class="pN">1546</span>“Aṭṭhānametaṁ, bhikkhave, anavakāso, yaṁ parūpakkamena tathāgataṁ jīvitā voropeyya. Anupakkamena, bhikkhave, tathāgatā parinibbāyanti. </div>
</div>
<div class="q" id="p_4V_1547"> <div class="p">
<span class="pN">1547</span>Pañcime, bhikkhave, satthāro santo saṁvijjamānā lokasmiṁ. Katame pañca? Idha, bhikkhave, ekacco satthā aparisuddhasīlo samāno ‘parisuddhasīlomhī’ti paṭijānāti ‘parisuddhaṁ me sīlaṁ pariyodātaṁ asaṁkiliṭṭhan’ti ca. Tamenaṁ sāvakā evaṁ jānanti—  ‘ayaṁ kho bhavaṁ satthā aparisuddhasīlo samāno <span class="smallFont">“</span>parisuddhasīlomhī<span class="smallFont">”</span>ti paṭijānāti <span class="smallFont">“</span>parisuddhaṁ me sīlaṁ pariyodātaṁ asaṁkiliṭṭhan<span class="smallFont">”</span>ti ca. Mayañceva kho pana gihīnaṁ āroceyyāma, nāssassa manāpaṁ. Yaṁ kho panassa amanāpaṁ, kathaṁ naṁ mayaṁ tena samudācareyyāma? Sammannati kho pana cīvarapiṇḍapātasenāsanagilānappaccayabhesajjaparikkhārena—  yaṁ tumo karissati, tumova tena paññāyissatī’ti. Evarūpaṁ kho, bhikkhave, satthāraṁ sāvakā sīlato rakkhanti; evarūpo ca pana satthā sāvakehi sīlato rakkhaṁ paccāsīsati. </div>
</div>
<div class="q" id="p_4V_1548"> <div class="p">
<span class="pN">1548</span>Puna caparaṁ, bhikkhave, idhekacco satthā aparisuddhājīvo samāno…pe…  aparisuddhadhammadesano samāno…pe…  aparisuddhaveyyākaraṇo samāno…pe…  aparisuddhañāṇadassano samāno ‘parisuddhañāṇadassanomhī’ti paṭijānāti ‘parisuddhaṁ me ñāṇadassanaṁ pariyodātaṁ asaṁkiliṭṭhan’ti ca. Tamenaṁ sāvakā evaṁ jānanti—  ‘ayaṁ kho bhavaṁ satthā aparisuddhañāṇadassano samāno <span class="smallFont">“</span>parisuddhañāṇadassanomhī<span class="smallFont">”</span>ti paṭijānāti <span class="smallFont">“</span>parisuddhaṁ me ñāṇadassanaṁ pariyodātaṁ asaṁkiliṭṭhan<span class="smallFont">”</span>ti ca. Mayañceva kho pana gihīnaṁ āroceyyāma, nāssassa manāpaṁ. Yaṁ kho panassa amanāpaṁ, kathaṁ na mayaṁ tena samudācareyyāma? Sammannati kho pana cīvarapiṇḍapātasenāsanagilānappaccayabhesajjaparikkhārena—  yaṁ tumo karissati, tumova tena paññāyissatī’ti. Evarūpaṁ kho, bhikkhave, satthāraṁ sāvakā ñāṇadassanato rakkhanti; evarūpo ca pana satthā sāvakehi ñāṇadassanato rakkhaṁ paccāsīsati. Ime kho, bhikkhave, pañca satthāro santo saṁvijjamānā lokasmiṁ. </div>
</div>
<div class="q" id="p_4V_1549"> <div class="p">
<span class="pN">1549</span>Ahaṁ kho pana, bhikkhave, parisuddhasīlo samāno ‘parisuddhasīlomhī’ti paṭijānāmi ‘parisuddhaṁ me sīlaṁ pariyodātaṁ asaṁkiliṭṭhan’ti ca. Na ca maṁ sāvakā sīlato rakkhanti; na cāhaṁ sāvakehi sīlato rakkhaṁ paccāsīsāmi. Ahaṁ kho pana, bhikkhave, parisuddhājīvo samāno…pe…  parisuddhadhammadesano samāno…pe…  parisuddhaveyyākaraṇo samāno…pe…  parisuddhañāṇadassano samāno “parisuddhañāṇadassanomhī”ti paṭijānāmi “parisuddhaṁ me ñāṇadassanaṁ pariyodātaṁ asaṁkiliṭṭhan”ti ca, na ca maṁ sāvakā ñāṇadassanato rakkhanti, na cāhaṁ sāvakehi ñāṇadassanato rakkhaṁ paccāsīsāmi. “Aṭṭhānametaṁ, bhikkhave, anavakāso, yaṁ parūpakkamena tathāgataṁ jīvitā voropeyya. Anupakkamena, bhikkhave, tathāgatā parinibbāyanti. Gacchatha tumhe, bhikkhave, yathāvihāraṁ. Arakkhiyā, bhikkhave, tathāgatā”ti. </div>
</div>
</html>
