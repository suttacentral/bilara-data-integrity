<html>
<div class="i">1.5.6.10 Cīvaraapanidhānasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Surāpānavagga
</div>
<div class="h">
Cīvaraapanidhānasikkhāpada
</div>
<div class="q" id="p_2V_1152">
<div class="divNumber">
377.
</div>
<div class="p">
<span class="pN">1152</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena sattarasavaggiyā bhikkhū asannihitaparikkhārā honti. Chabbaggiyā bhikkhū sattarasavaggiyānaṁ bhikkhūnaṁ pattampi cīvarampi apanidhenti. Sattarasavaggiyā bhikkhū chabbaggiye bhikkhū etadavocuṁ— “dethāvuso, amhākaṁ pattampi cīvarampī”ti. Chabbaggiyā bhikkhū hasanti, te rodanti. Bhikkhū evamāhaṁsu— “kissa tumhe, āvuso, rodathā”ti? “Ime, āvuso, chabbaggiyā bhikkhū amhākaṁ pattampi cīvarampi apanidhentī”ti.
</div>
</div>
<div class="q" id="p_2V_1153">
<div class="p">
<span class="pN">1153</span>Ye te bhikkhū appicchā…pe… te ujjhāyanti khiyyanti vipācenti— “kathañhi nāma chabbaggiyā bhikkhū bhikkhūnaṁ pattampi cīvarampi apanidhessantī”ti…pe… “saccaṁ kira tumhe, bhikkhave, bhikkhūnaṁ pattampi cīvarampi apanidhethā”ti? “Saccaṁ, bhagavā”ti. Vigarahi buddho bhagavā…pe… kathañhi nāma tumhe, moghapurisā, bhikkhūnaṁ pattampi cīvarampi apanidhessatha. Netaṁ, moghapurisā, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_1154">
<div class="divNumber">
378.
</div>
<div class="p">
<span class="pN">1154</span><span class="bold">“Yo pana bhikkhu bhikkhussa pattaṁ vā cīvaraṁ vā nisīdanaṁ vā sūcigharaṁ vā kāyabandhanaṁ vā apanidheyya vā apanidhāpeyya vā, antamaso hasāpekkhopi, pācittiyan”</span>ti. (<span class="italic">60</span>:<span class="bold">109</span>)
</div>
</div>
<div class="q" id="p_2V_1155">
<div class="divNumber">
379.
</div>
<div class="p">
<span class="pN">1155</span><span class="bold">Yo panā</span>ti yo yādiso…pe… <span class="bold">bhikkhū</span>ti…pe… ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_1156">
<div class="p">
<span class="pN">1156</span><span class="bold">Bhikkhussā</span>ti aññassa bhikkhussa.
</div>
</div>
<div class="q" id="p_2V_1157">
<div class="p">
<span class="pN">1157</span><span class="bold">Patto</span> nāma dve pattā— ayopatto, mattikāpatto.
</div>
</div>
<div class="q" id="p_2V_1158">
<div class="p">
<span class="pN">1158</span><span class="bold">Cīvaraṁ</span> nāma channaṁ cīvarānaṁ aññataraṁ cīvaraṁ, vikappanupagaṁ pacchimaṁ.
</div>
</div>
<div class="q" id="p_2V_1159">
<div class="p">
<span class="pN">1159</span><span class="bold">Nisīdanaṁ</span> nāma sadasaṁ vuccati.
</div>
</div>
<div class="q" id="p_2V_1160">
<div class="p">
<span class="pN">1160</span><span class="bold">Sūcigharaṁ</span> nāma sasūcikaṁ vā asūcikaṁ vā.
</div>
</div>
<div class="q" id="p_2V_1161">
<div class="p">
<span class="pN">1161</span><span class="bold">Kāyabandhanaṁ</span> nāma dve kāyabandhanāni— paṭṭikā, sūkarantakaṁ.
</div>
</div>
<div class="q" id="p_2V_1162">
<div class="p">
<span class="pN">1162</span><span class="bold">Apanidheyya vā</span>ti sayaṁ apanidheti, āpatti pācittiyassa.
</div>
</div>
<div class="q" id="p_2V_1163">
<div class="p">
<span class="pN">1163</span><span class="bold">Apanidhāpeyya vā</span>ti aññaṁ āṇāpesi, āpatti pācittiyassa. Sakiṁ āṇatto bahukampi apanidheti, āpatti pācittiyassa.
</div>
</div>
<div class="q" id="p_2V_1164">
<div class="p">
<span class="pN">1164</span><span class="bold">Antamaso hasāpekkhopī</span>ti kīḷādhippāyo.
</div>
</div>
<div class="q" id="p_2V_1165">
<div class="divNumber">
380.
</div>
<div class="p">
<span class="pN">1165</span>Upasampanne upasampannasaññī pattaṁ vā cīvaraṁ vā nisīdanaṁ vā sūcigharaṁ vā kāyabandhanaṁ vā apanidheti vā apanidhāpeti vā, antamaso hasāpekkhopi, āpatti pācittiyassa. Upasampanne vematiko…pe… upasampanne anupasampannasaññī pattaṁ vā cīvaraṁ vā nisīdanaṁ vā sūcigharaṁ vā kāyabandhanaṁ vā apanidheti vā apanidhāpeti vā, antamaso hasāpekkhopi, āpatti pācittiyassa.
</div>
</div>
<div class="q" id="p_2V_1166">
<div class="p">
<span class="pN">1166</span>Aññaṁ parikkhāraṁ apanidheti vā apanidhāpeti vā, antamaso hasāpekkhopi, āpatti dukkaṭassa. Anupasampannassa pattaṁ vā cīvaraṁ vā aññaṁ vā parikkhāraṁ apanidheti vā apanidhāpeti vā, antamaso hasāpekkhopi, āpatti dukkaṭassa. Anupasampanne upasampannasaññī, āpatti dukkaṭassa. Anupasampanne vematiko, āpatti dukkaṭassa. Anupasampanne anupasampannasaññī, āpatti dukkaṭassa.
</div>
</div>
<div class="q" id="p_2V_1167">
<div class="divNumber">
381.
</div>
<div class="p">
<span class="pN">1167</span>Anāpatti— nahasādhippāyo, dunnikkhittaṁ paṭisāmeti, “dhammiṁ kathaṁ katvā dassāmī”ti paṭisāmeti, ummattakassa, ādikammikassāti.
</div>
</div>
<div class="CENTER" id="p_2V_1168">
<span class="pN">1168</span>Cīvaraapanidhānasikkhāpadaṁ niṭṭhitaṁ dasamaṁ.<br>
Surāpānavaggo chaṭṭho.
</div>
<div class="SUMMARY" id="p_2V_1169">
<span class="pN">1169</span><span class="firstLetter">T</span>assuddānaṁ
</div>
<div class="q" id="p_2V_1170">
<div class="p">
<table class="singleColumn">
	<tbody>
		<tr>
			<td>
			<div class="pN">
			1170
			</div>
			<div class="G">
			Surā aṅguli hāso ca,
			</div>
			</td>
		</tr>
		<tr>
			<td>
			<div class="G">
			anādariyañca bhiṁsanaṁ;
			</div>
			</td>
		</tr>
		<tr>
			<td>
			<div class="G">
			Jotinahānadubbaṇṇaṁ,
			</div>
			</td>
		</tr>
		<tr>
			<td>
			<div class="G">
			sāmaṁ apanidhena cāti.
			</div>
			</td>
		</tr>
	</tbody>
</table>
</div>
</div>
</html>
