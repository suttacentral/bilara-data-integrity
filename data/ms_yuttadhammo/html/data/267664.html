<html>
<div class="i">53.10 Sugandhattheraapadāna</div>
<div class="h">Tiṇadāyakavagga</div>
<div class="h">Sugandhattheraapadāna</div>
<div class="q" id="p_20Ap1_6896"> <div class="divNumber">81.</div> <div class="p"> <table class="singleColumn"> <tr> <td> <div class="pN">6896</div> <div class="G">“Imamhi bhaddake kappe,</div> </td> </tr> <tr> <td> <div class="G">brahmabandhu mahāyaso;</div> </td> </tr> <tr> <td> <div class="G">Kassapo nāma gottena,</div> </td> </tr> <tr> <td> <div class="G">uppajji vadataṁ varo.</div> </td> </tr> </table> </div>
</div>
<div class="q" id="p_20Ap1_6897"> <div class="divNumber">82.</div> <div class="p"> <table class="singleColumn"> <tr> <td> <div class="pN">6897</div> <div class="G">Anubyañjanasampanno,</div> </td> </tr> <tr> <td> <div class="G">bāttiṁsavaralakkhaṇo;</div> </td> </tr> <tr> <td> <div class="G">Byāmappabhāparivuto,</div> </td> </tr> <tr> <td> <div class="G">raṁsijālasamotthaṭo.</div> </td> </tr> </table> </div>
</div>
<div class="q" id="p_20Ap1_6898"> <div class="divNumber">83.</div> <div class="p"> <table class="singleColumn"> <tr> <td> <div class="pN">6898</div> <div class="G">Assāsetā yathā cando,</div> </td> </tr> <tr> <td> <div class="G">sūriyova pabhaṅkaro;</div> </td> </tr> <tr> <td> <div class="G">Nibbāpetā yathā megho,</div> </td> </tr> <tr> <td> <div class="G">sāgarova guṇākaro.</div> </td> </tr> </table> </div>
</div>
<div class="q" id="p_20Ap1_6899"> <div class="divNumber">84.</div> <div class="p"> <table class="singleColumn"> <tr> <td> <div class="pN">6899</div> <div class="G">Dharaṇīriva sīlena,</div> </td> </tr> <tr> <td> <div class="G">himavāva samādhinā;</div> </td> </tr> <tr> <td> <div class="G">Ākāso viya paññāya,</div> </td> </tr> <tr> <td> <div class="G">asaṅgo anilo yathā.</div> </td> </tr> </table> </div>
</div>
<div class="q" id="p_20Ap1_6900"> <div class="divNumber">85.</div> <div class="p"> <table class="singleColumn"> <tr> <td> <div class="pN">6900</div> <div class="G">Sa kadāci mahāvīro,</div> </td> </tr> <tr> <td> <div class="G">parisāsu visārado;</div> </td> </tr> <tr> <td> <div class="G">Saccāni sampakāseti,</div> </td> </tr> <tr> <td> <div class="G">uddharanto mahājanaṁ.</div> </td> </tr> </table> </div>
</div>
<div class="q" id="p_20Ap1_6901"> <div class="divNumber">86.</div> <div class="p"> <table class="singleColumn"> <tr> <td> <div class="pN">6901</div> <div class="G">Tadā hi bārāṇasiyaṁ,</div> </td> </tr> <tr> <td> <div class="G">seṭṭhiputto mahāyaso;</div> </td> </tr> <tr> <td> <div class="G">Āsahaṁ dhanadhaññassa,</div> </td> </tr> <tr> <td> <div class="G">pahūtassa bahū tadā.</div> </td> </tr> </table> </div>
</div>
<div class="q" id="p_20Ap1_6902"> <div class="divNumber">87.</div> <div class="p"> <table class="singleColumn"> <tr> <td> <div class="pN">6902</div> <div class="G">Jaṅghāvihāraṁ vicaraṁ,</div> </td> </tr> <tr> <td> <div class="G">migadāyamupeccahaṁ;</div> </td> </tr> <tr> <td> <div class="G">Addasaṁ virajaṁ buddhaṁ,</div> </td> </tr> <tr> <td> <div class="G">desentaṁ amataṁ padaṁ.</div> </td> </tr> </table> </div>
</div>
<div class="q" id="p_20Ap1_6903"> <div class="divNumber">88.</div> <div class="p"> <table class="singleColumn"> <tr> <td> <div class="pN">6903</div> <div class="G">Visaṭṭhakantavacanaṁ,</div> </td> </tr> <tr> <td> <div class="G">karavīkasamassaraṁ;</div> </td> </tr> <tr> <td> <div class="G">Haṁsarutehi nigghosaṁ,</div> </td> </tr> <tr> <td> <div class="G">viññāpentaṁ mahājanaṁ.</div> </td> </tr> </table> </div>
</div>
<div class="q" id="p_20Ap1_6904"> <div class="divNumber">89.</div> <div class="p"> <table class="singleColumn"> <tr> <td> <div class="pN">6904</div> <div class="G">Disvā devātidevaṁ taṁ,</div> </td> </tr> <tr> <td> <div class="G">sutvāva madhuraṁ giraṁ;</div> </td> </tr> <tr> <td> <div class="G">Pahāyanappake bhoge,</div> </td> </tr> <tr> <td> <div class="G">pabbajiṁ anagāriyaṁ.</div> </td> </tr> </table> </div>
</div>
<div class="q" id="p_20Ap1_6905"> <div class="divNumber">90.</div> <div class="p"> <table class="singleColumn"> <tr> <td> <div class="pN">6905</div> <div class="G">Evaṁ pabbajito cāhaṁ,</div> </td> </tr> <tr> <td> <div class="G">na cirena bahussuto;</div> </td> </tr> <tr> <td> <div class="G">Ahosiṁ dhammakathiko,</div> </td> </tr> <tr> <td> <div class="G">vicittapaṭibhānavā.</div> </td> </tr> </table> </div>
</div>
<div class="q" id="p_20Ap1_6906"> <div class="divNumber">91.</div> <div class="p"> <table class="singleColumn"> <tr> <td> <div class="pN">6906</div> <div class="G">Mahāparisamajjhehaṁ,</div> </td> </tr> <tr> <td> <div class="G">haṭṭhacitto punappunaṁ;</div> </td> </tr> <tr> <td> <div class="G">Vaṇṇayiṁ hemavaṇṇassa,</div> </td> </tr> <tr> <td> <div class="G">vaṇṇaṁ vaṇṇavisārado.</div> </td> </tr> </table> </div>
</div>
<div class="q" id="p_20Ap1_6907"> <div class="divNumber">92.</div> <div class="p"> <table class="singleColumn"> <tr> <td> <div class="pN">6907</div> <div class="G">‘Esa khīṇāsavo buddho,</div> </td> </tr> <tr> <td> <div class="G">anīgho chinnasaṁsayo;</div> </td> </tr> <tr> <td> <div class="G">Sabbakammakkhayaṁ patto,</div> </td> </tr> <tr> <td> <div class="G">vimuttopadhisaṅkhaye.</div> </td> </tr> </table> </div>
</div>
<div class="q" id="p_20Ap1_6908"> <div class="divNumber">93.</div> <div class="p"> <table class="singleColumn"> <tr> <td> <div class="pN">6908</div> <div class="G">Esa so bhagavā buddho,</div> </td> </tr> <tr> <td> <div class="G">esa sīho anuttaro;</div> </td> </tr> <tr> <td> <div class="G">Sadevakassa lokassa,</div> </td> </tr> <tr> <td> <div class="G">brahmacakkappavattako.</div> </td> </tr> </table> </div>
</div>
<div class="q" id="p_20Ap1_6909"> <div class="divNumber">94.</div> <div class="p"> <table class="singleColumn"> <tr> <td> <div class="pN">6909</div> <div class="G">Danto dametā santo ca,</div> </td> </tr> <tr> <td> <div class="G">sametā nibbuto isi;</div> </td> </tr> <tr> <td> <div class="G">Nibbāpetā ca assattho,</div> </td> </tr> <tr> <td> <div class="G">assāsetā mahājanaṁ.</div> </td> </tr> </table> </div>
</div>
<div class="q" id="p_20Ap1_6910"> <div class="divNumber">95.</div> <div class="p"> <table class="singleColumn"> <tr> <td> <div class="pN">6910</div> <div class="G">Vīro sūro ca vikkanto,</div> </td> </tr> <tr> <td> <div class="G">pañño kāruṇiko vasī;</div> </td> </tr> <tr> <td> <div class="G">Vijitāvī ca sa jino,</div> </td> </tr> <tr> <td> <div class="G">appagabbo anālayo.</div> </td> </tr> </table> </div>
</div>
<div class="q" id="p_20Ap1_6911"> <div class="divNumber">96.</div> <div class="p"> <table class="singleColumn"> <tr> <td> <div class="pN">6911</div> <div class="G">Aneñjo acalo dhīmā,</div> </td> </tr> <tr> <td> <div class="G">amoho asamo muni;</div> </td> </tr> <tr> <td> <div class="G">Dhorayho usabho nāgo,</div> </td> </tr> <tr> <td> <div class="G">sīho sakko garūsupi.</div> </td> </tr> </table> </div>
</div>
<div class="q" id="p_20Ap1_6912"> <div class="divNumber">97.</div> <div class="p"> <table class="singleColumn"> <tr> <td> <div class="pN">6912</div> <div class="G">Virāgo vimalo brahmā,</div> </td> </tr> <tr> <td> <div class="G">vādī sūro raṇañjaho;</div> </td> </tr> <tr> <td> <div class="G">Akhilo ca visallo ca,</div> </td> </tr> <tr> <td> <div class="G">asamo saṁyato suci.</div> </td> </tr> </table> </div>
</div>
<div class="q" id="p_20Ap1_6913"> <div class="divNumber">98.</div> <div class="p"> <table class="singleColumn"> <tr> <td> <div class="pN">6913</div> <div class="G">Brāhmaṇo samaṇo nātho,</div> </td> </tr> <tr> <td> <div class="G">bhisakko sallakattako;</div> </td> </tr> <tr> <td> <div class="G">Yodho buddho sutāsuto,</div> </td> </tr> <tr> <td> <div class="G">acalo mudito sito.</div> </td> </tr> </table> </div>
</div>
<div class="q" id="p_20Ap1_6914"> <div class="divNumber">99.</div> <div class="p"> <table class="singleColumn"> <tr> <td> <div class="pN">6914</div> <div class="G">Dhātā dhatā ca santi ca,</div> </td> </tr> <tr> <td> <div class="G">kattā netā pakāsitā;</div> </td> </tr> <tr> <td> <div class="G">Sampahaṁsitā bhettā ca,</div> </td> </tr> <tr> <td> <div class="G">chettā sotā pasaṁsitā.</div> </td> </tr> </table> </div>
</div>
<div class="q" id="p_20Ap1_6915"> <div class="divNumber">100.</div> <div class="p"> <table class="singleColumn"> <tr> <td> <div class="pN">6915</div> <div class="G">Akhilo ca visallo ca,</div> </td> </tr> <tr> <td> <div class="G">anīgho akathaṁkathī;</div> </td> </tr> <tr> <td> <div class="G">Anejo virajo kattā,</div> </td> </tr> <tr> <td> <div class="G">gandhā vattā pasaṁsitā.</div> </td> </tr> </table> </div>
</div>
<div class="q" id="p_20Ap1_6916"> <div class="divNumber">101.</div> <div class="p"> <table class="singleColumn"> <tr> <td> <div class="pN">6916</div> <div class="G">Tāretā atthakāretā,</div> </td> </tr> <tr> <td> <div class="G">kāretā sampadāritā;</div> </td> </tr> <tr> <td> <div class="G">Pāpetā sahitā kantā,</div> </td> </tr> <tr> <td> <div class="G">hantā ātāpī tāpaso.</div> </td> </tr> </table> </div>
</div>
<div class="q" id="p_20Ap1_6917"> <div class="divNumber">102.</div> <div class="p"> <table class="singleColumn"> <tr> <td> <div class="pN">6917</div> <div class="G">Samacitto samasamo,</div> </td> </tr> <tr> <td> <div class="G">asahāyo dayālayo;</div> </td> </tr> <tr> <td> <div class="G">Accherasatto akuho,</div> </td> </tr> <tr> <td> <div class="G">katāvī isisattamo.</div> </td> </tr> </table> </div>
</div>
<div class="q" id="p_20Ap1_6918"> <div class="divNumber">103.</div> <div class="p"> <table class="singleColumn"> <tr> <td> <div class="pN">6918</div> <div class="G">Nittiṇṇakaṅkho nimmāno,</div> </td> </tr> <tr> <td> <div class="G">appameyyo anūpamo;</div> </td> </tr> <tr> <td> <div class="G">Sabbavākyapathātīto,</div> </td> </tr> <tr> <td> <div class="G">saccaneyyantagū jino.</div> </td> </tr> </table> </div>
</div>
<div class="q" id="p_20Ap1_6919"> <div class="divNumber">104.</div> <div class="p"> <table class="singleColumn"> <tr> <td> <div class="pN">6919</div> <div class="G">Sattasāravare tasmiṁ,</div> </td> </tr> <tr> <td> <div class="G">Pasādo amatāvaho;</div> </td> </tr> <tr> <td> <div class="G">Tasmā buddhe ca dhamme ca,</div> </td> </tr> <tr> <td> <div class="G">Saṁghe saddhā mahatthikā’.</div> </td> </tr> </table> </div>
</div>
<div class="q" id="p_20Ap1_6920"> <div class="divNumber">105.</div> <div class="p"> <table class="singleColumn"> <tr> <td> <div class="pN">6920</div> <div class="G">Guṇehi evamādīhi,</div> </td> </tr> <tr> <td> <div class="G">tilokasaraṇuttamaṁ;</div> </td> </tr> <tr> <td> <div class="G">Vaṇṇento parisāmajjhe,</div> </td> </tr> <tr> <td> <div class="G">akaṁ dhammakathaṁ ahaṁ.</div> </td> </tr> </table> </div>
</div>
<div class="q" id="p_20Ap1_6921"> <div class="divNumber">106.</div> <div class="p"> <table class="singleColumn"> <tr> <td> <div class="pN">6921</div> <div class="G">Tato cutāhaṁ tusite,</div> </td> </tr> <tr> <td> <div class="G">anubhotvā mahāsukhaṁ;</div> </td> </tr> <tr> <td> <div class="G">Tato cuto manussesu,</div> </td> </tr> <tr> <td> <div class="G">jāto homi sugandhiko.</div> </td> </tr> </table> </div>
</div>
<div class="q" id="p_20Ap1_6922"> <div class="divNumber">107.</div> <div class="p"> <table class="singleColumn"> <tr> <td> <div class="pN">6922</div> <div class="G">Nissāso mukhagandho ca,</div> </td> </tr> <tr> <td> <div class="G">dehagandho tatheva me;</div> </td> </tr> <tr> <td> <div class="G">Sedagandho ca satataṁ,</div> </td> </tr> <tr> <td> <div class="G">sabbagandhova hoti me.</div> </td> </tr> </table> </div>
</div>
<div class="q" id="p_20Ap1_6923"> <div class="divNumber">108.</div> <div class="p"> <table class="singleColumn"> <tr> <td> <div class="pN">6923</div> <div class="G">Mukhagandho sadā mayhaṁ,</div> </td> </tr> <tr> <td> <div class="G">padumuppalacampako;</div> </td> </tr> <tr> <td> <div class="G">Parisanto sadā vāti,</div> </td> </tr> <tr> <td> <div class="G">sarīro ca tatheva me.</div> </td> </tr> </table> </div>
</div>
<div class="q" id="p_20Ap1_6924"> <div class="divNumber">109.</div> <div class="p"> <table class="singleColumn"> <tr> <td> <div class="pN">6924</div> <div class="G">Guṇatthavassa sabbantaṁ,</div> </td> </tr> <tr> <td> <div class="G">Phalaṁ tu paramabbhutaṁ;</div> </td> </tr> <tr> <td> <div class="G">Ekaggamanasā sabbe,</div> </td> </tr> <tr> <td> <div class="G">Vaṇṇayissaṁ suṇātha me.</div> </td> </tr> </table> </div>
</div>
<div class="q" id="p_20Ap1_6925"> <div class="divNumber">110.</div> <div class="p"> <table class="singleColumn"> <tr> <td> <div class="pN">6925</div> <div class="G">Guṇaṁ buddhassa vatvāna,</div> </td> </tr> <tr> <td> <div class="G">hitāya ca na sadisaṁ;</div> </td> </tr> <tr> <td> <div class="G">Sukhito homi sabbattha,</div> </td> </tr> <tr> <td> <div class="G">saṁgho vīrasamāyuto.</div> </td> </tr> </table> </div>
</div>
<div class="q" id="p_20Ap1_6926"> <div class="divNumber">111.</div> <div class="p"> <table class="singleColumn"> <tr> <td> <div class="pN">6926</div> <div class="G">Yasassī sukhito kanto,</div> </td> </tr> <tr> <td> <div class="G">jutimā piyadassano;</div> </td> </tr> <tr> <td> <div class="G">Vattā aparibhūto ca,</div> </td> </tr> <tr> <td> <div class="G">niddoso paññavā tathā.</div> </td> </tr> </table> </div>
</div>
<div class="q" id="p_20Ap1_6927"> <div class="divNumber">112.</div> <div class="p"> <table class="singleColumn"> <tr> <td> <div class="pN">6927</div> <div class="G">Khīṇe āyusi nibbānaṁ,</div> </td> </tr> <tr> <td> <div class="G">sulabhaṁ buddhabhattino;</div> </td> </tr> <tr> <td> <div class="G">Tesaṁ hetuṁ pavakkhāmi,</div> </td> </tr> <tr> <td> <div class="G">taṁ suṇātha yathātathaṁ.</div> </td> </tr> </table> </div>
</div>
<div class="q" id="p_20Ap1_6928"> <div class="divNumber">113.</div> <div class="p"> <table class="singleColumn"> <tr> <td> <div class="pN">6928</div> <div class="G">Santaṁ yasaṁ bhagavato,</div> </td> </tr> <tr> <td> <div class="G">vidhinā abhivādayaṁ;</div> </td> </tr> <tr> <td> <div class="G">Tattha tatthūpapannopi,</div> </td> </tr> <tr> <td> <div class="G">yasassī tena homahaṁ.</div> </td> </tr> </table> </div>
</div>
<div class="q" id="p_20Ap1_6929"> <div class="divNumber">114.</div> <div class="p"> <table class="singleColumn"> <tr> <td> <div class="pN">6929</div> <div class="G">Dukkhassantakaraṁ buddhaṁ,</div> </td> </tr> <tr> <td> <div class="G">dhammaṁ santamasaṅkhataṁ;</div> </td> </tr> <tr> <td> <div class="G">Vaṇṇayaṁ sukhado āsiṁ,</div> </td> </tr> <tr> <td> <div class="G">sattānaṁ sukhito tato.</div> </td> </tr> </table> </div>
</div>
<div class="q" id="p_20Ap1_6930"> <div class="divNumber">115.</div> <div class="p"> <table class="singleColumn"> <tr> <td> <div class="pN">6930</div> <div class="G">Guṇaṁ vadanto buddhassa,</div> </td> </tr> <tr> <td> <div class="G">buddhapītisamāyuto;</div> </td> </tr> <tr> <td> <div class="G">Sakantiṁ parakantiñca,</div> </td> </tr> <tr> <td> <div class="G">janayiṁ tena kantimā.</div> </td> </tr> </table> </div>
</div>
<div class="q" id="p_20Ap1_6931"> <div class="divNumber">116.</div> <div class="p"> <table class="singleColumn"> <tr> <td> <div class="pN">6931</div> <div class="G">Jino te titthikākiṇṇe,</div> </td> </tr> <tr> <td> <div class="G">abhibhuyya kutitthiye;</div> </td> </tr> <tr> <td> <div class="G">Guṇaṁ vadanto jotesiṁ,</div> </td> </tr> <tr> <td> <div class="G">nāyakaṁ jutimā tato.</div> </td> </tr> </table> </div>
</div>
<div class="q" id="p_20Ap1_6932"> <div class="divNumber">117.</div> <div class="p"> <table class="singleColumn"> <tr> <td> <div class="pN">6932</div> <div class="G">Piyakārī janassāpi,</div> </td> </tr> <tr> <td> <div class="G">sambuddhassa guṇaṁ vadaṁ;</div> </td> </tr> <tr> <td> <div class="G">Saradova sasaṅkohaṁ,</div> </td> </tr> <tr> <td> <div class="G">tenāsiṁ piyadassano.</div> </td> </tr> </table> </div>
</div>
<div class="q" id="p_20Ap1_6933"> <div class="divNumber">118.</div> <div class="p"> <table class="singleColumn"> <tr> <td> <div class="pN">6933</div> <div class="G">Yathāsattivasenāhaṁ,</div> </td> </tr> <tr> <td> <div class="G">sabbavācāhi santhaviṁ;</div> </td> </tr> <tr> <td> <div class="G">Sugataṁ tena vāgiso,</div> </td> </tr> <tr> <td> <div class="G">vicittapaṭibhānavā.</div> </td> </tr> </table> </div>
</div>
<div class="q" id="p_20Ap1_6934"> <div class="divNumber">119.</div> <div class="p"> <table class="singleColumn"> <tr> <td> <div class="pN">6934</div> <div class="G">Ye bālā vimatiṁ pattā,</div> </td> </tr> <tr> <td> <div class="G">paribhonti mahāmuniṁ;</div> </td> </tr> <tr> <td> <div class="G">Niggahiṁ te saddhammena,</div> </td> </tr> <tr> <td> <div class="G">paribhūto na tenahaṁ.</div> </td> </tr> </table> </div>
</div>
<div class="q" id="p_20Ap1_6935"> <div class="divNumber">120.</div> <div class="p"> <table class="singleColumn"> <tr> <td> <div class="pN">6935</div> <div class="G">Buddhavaṇṇena sattānaṁ,</div> </td> </tr> <tr> <td> <div class="G">kilese apanesahaṁ;</div> </td> </tr> <tr> <td> <div class="G">Nikkilesamano homi,</div> </td> </tr> <tr> <td> <div class="G">tassa kammassa vāhasā.</div> </td> </tr> </table> </div>
</div>
<div class="q" id="p_20Ap1_6936"> <div class="divNumber">121.</div> <div class="p"> <table class="singleColumn"> <tr> <td> <div class="pN">6936</div> <div class="G">Sotūnaṁ vuddhimajaniṁ,</div> </td> </tr> <tr> <td> <div class="G">buddhānussatidesako;</div> </td> </tr> <tr> <td> <div class="G">Tenāhamāsiṁ sappañño,</div> </td> </tr> <tr> <td> <div class="G">nipuṇatthavipassako.</div> </td> </tr> </table> </div>
</div>
<div class="q" id="p_20Ap1_6937"> <div class="divNumber">122.</div> <div class="p"> <table class="singleColumn"> <tr> <td> <div class="pN">6937</div> <div class="G">Sabbāsavaparikkhīṇo,</div> </td> </tr> <tr> <td> <div class="G">tiṇṇasaṁsārasāgaro;</div> </td> </tr> <tr> <td> <div class="G">Sikhīva anupādāno,</div> </td> </tr> <tr> <td> <div class="G">pāpuṇissāmi nibbutiṁ.</div> </td> </tr> </table> </div>
</div>
<div class="q" id="p_20Ap1_6938"> <div class="divNumber">123.</div> <div class="p"> <table class="singleColumn"> <tr> <td> <div class="pN">6938</div> <div class="G">Imasmiṁyeva kappasmiṁ,</div> </td> </tr> <tr> <td> <div class="G">yamahaṁ santhaviṁ jinaṁ;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">buddhavaṇṇassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_6939"> <div class="divNumber">124.</div> <div class="p"> <table class="singleColumn"> <tr> <td> <div class="pN">6939</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_6940"> <div class="divNumber">125.</div> <div class="p"> <table class="singleColumn"> <tr> <td> <div class="pN">6940</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_6941"> <div class="divNumber">126.</div> <div class="p"> <table class="singleColumn"> <tr> <td> <div class="pN">6941</div> <div class="G">Paṭisambhidā catasso,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ”. (5575)</div> </td> </tr> </table> </div>
</div>
<div class="q" id="p_20Ap1_6942"> <div class="p">
<span class="pN">6942</span>Itthaṁ sudaṁ āyasmā sugandho thero imā gāthāyo abhāsitthāti. </div>
</div>
<div class="CENTER" id="p_20Ap1_6943">
<span class="pN">6943</span>Sugandhattherassāpadānaṁ dasamaṁ.</div>
<div class="ENDH3" id="p_20Ap1_6944">
<span class="pN">6944</span>Tiṇadāyakavaggo tepaññāsamo.</div>
<div class="SUMMARY" id="p_20Ap1_6945">
<span class="pN">6945</span><span class="firstLetter">T</span>assuddānaṁ</div>
<div class="q" id="p_20Ap1_6946"> <div class="p"> <table class="singleColumn"> <tr> <td> <div class="pN">6946</div> <div class="G">Tiṇado mañcado ceva,</div> </td> </tr> <tr> <td> <div class="G">saraṇabbhañjanappado;</div> </td> </tr> <tr> <td> <div class="G">Supaṭo daṇḍadāyī ca,</div> </td> </tr> <tr> <td> <div class="G">nelapūjī tatheva ca.</div> </td> </tr> </table> </div>
</div>
<div class="q" id="p_20Ap1_6947"> <div class="p"> <table class="singleColumn"> <tr> <td> <div class="pN">6947</div> <div class="G">Bodhisammajjako maṇḍo,</div> </td> </tr> <tr> <td> <div class="G">sugandho dasamoti ca;</div> </td> </tr> <tr> <td> <div class="G">Gāthāsataṁ satevīsaṁ,</div> </td> </tr> <tr> <td> <div class="G">gaṇitañcettha sabbaso.</div> </td> </tr> </table> </div>
</div>
</html>
