<html>
<div class="i">1.3.2.5 Diṭṭhadhammanibbānavāda</div>
<div class="h">Brahmajālasutta</div>
<div class="h">Diṭṭhi</div>
<div class="h">Aparantakappika</div>
<div class="h">Diṭṭhadhammanibbānavāda</div>
<div class="q" id="p_6D_166"> <div class="divNumber">93.</div> <div class="p">
<span class="pN">166</span>Santi, bhikkhave, eke samaṇabrāhmaṇā diṭṭhadhammanibbānavādā sato <span class="bold">sattassa paramadiṭṭhadhammanibbānaṁ</span> paññapenti pañcahi vatthūhi. Te ca bhonto samaṇabrāhmaṇā kimāgamma kimārabbha diṭṭhadhammanibbānavādā sato sattassa paramadiṭṭhadhammanibbānaṁ paññapenti pañcahi vatthūhi? </div>
</div>
<div class="q" id="p_6D_167"> <div class="divNumber">94.</div> <div class="p">
<span class="pN">167</span>Idha, bhikkhave, ekacco samaṇo vā brāhmaṇo vā evaṁvādī hoti evaṁdiṭṭhi—  ‘yato kho, bho, ayaṁ <span class="bold">attā pañcahi kāmaguṇehi samappito</span> samaṅgībhūto paricāreti, ettāvatā kho, bho, ayaṁ attā <span class="bold">paramadiṭṭhadhammanibbānaṁ patto</span> hotī’ti. Ittheke sato sattassa paramadiṭṭhadhammanibbānaṁ paññapenti. (1:<span class="italic">58</span>) </div>
</div>
<div class="q" id="p_6D_168"> <div class="divNumber">95.</div> <div class="p">
<span class="pN">168</span>Tamañño evamāha—  ‘atthi kho, bho, eso attā, yaṁ tvaṁ vadesi, neso natthīti vadāmi; no ca kho, bho, ayaṁ attā ettāvatā paramadiṭṭhadhammanibbānaṁ patto hoti. Taṁ kissa hetu? Kāmā hi, bho, aniccā dukkhā vipariṇāmadhammā, tesaṁ vipariṇāmaññathābhāvā uppajjanti sokaparidevadukkhadomanassupāyāsā. Yato kho, bho, ayaṁ <span class="bold">attā</span> vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ <span class="bold">paṭhamaṁ jhānaṁ upasampajja</span> viharati, ettāvatā kho, bho, ayaṁ attā <span class="bold">paramadiṭṭhadhammanibbānaṁ patto</span> hotī’ti. Ittheke sato sattassa paramadiṭṭhadhammanibbānaṁ paññapenti. (2:<span class="italic">59</span>) </div>
</div>
<div class="q" id="p_6D_169"> <div class="divNumber">96.</div> <div class="p">
<span class="pN">169</span>Tamañño evamāha—  ‘atthi kho, bho, eso attā, yaṁ tvaṁ vadesi, neso natthīti vadāmi; no ca kho, bho, ayaṁ attā ettāvatā paramadiṭṭhadhammanibbānaṁ patto hoti. Taṁ kissa hetu? Yadeva tattha vitakkitaṁ vicāritaṁ, etenetaṁ oḷārikaṁ akkhāyati. Yato kho, bho, ayaṁ <span class="bold">attā</span> vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ <span class="bold">dutiyaṁ jhānaṁ upasampajja</span> viharati, ettāvatā kho, bho, ayaṁ attā <span class="bold">paramadiṭṭhadhammanibbānaṁ patto</span> hotī’ti. Ittheke sato sattassa paramadiṭṭhadhammanibbānaṁ paññapenti. (3:<span class="italic">60</span>) </div>
</div>
<div class="q" id="p_6D_170"> <div class="divNumber">97.</div> <div class="p">
<span class="pN">170</span>Tamañño evamāha—  ‘atthi kho, bho, eso attā, yaṁ tvaṁ vadesi, neso natthīti vadāmi; no ca kho, bho, ayaṁ attā ettāvatā paramadiṭṭhadhammanibbānaṁ patto hoti. Taṁ kissa hetu? Yadeva tattha pītigataṁ cetaso uppilāvitattaṁ, etenetaṁ oḷārikaṁ akkhāyati. Yato kho, bho, ayaṁ <span class="bold">attā</span> pītiyā ca virāgā upekkhako ca viharati, sato ca sampajāno, sukhañca kāyena paṭisaṁvedeti, yaṁ taṁ ariyā ācikkhanti <span class="smallFont">“</span>upekkhako satimā sukhavihārī<span class="smallFont">”</span>ti, <span class="bold">tatiyaṁ jhānaṁ upasampajja</span> viharati, ettāvatā kho, bho, ayaṁ attā paramadiṭṭhadhammanibbānaṁ patto hotī’ti. Ittheke sato sattassa paramadiṭṭhadhammanibbānaṁ paññapenti. (4:<span class="italic">61</span>) </div>
</div>
<div class="q" id="p_6D_171"> <div class="divNumber">98.</div> <div class="p">
<span class="pN">171</span>Tamañño evamāha—  ‘atthi kho, bho, eso attā, yaṁ tvaṁ vadesi, neso natthīti vadāmi; no ca kho, bho, ayaṁ attā ettāvatā paramadiṭṭhadhammanibbānaṁ patto hoti. Taṁ kissa hetu? Yadeva tattha sukhamiti cetaso ābhogo, etenetaṁ oḷārikaṁ akkhāyati. Yato kho, bho, ayaṁ <span class="bold">attā</span> sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ <span class="bold">catutthaṁ jhānaṁ upasampajja</span> viharati, ettāvatā kho, bho, ayaṁ attā <span class="bold">paramadiṭṭhadhammanibbānaṁ patto</span> hotī’ti. Ittheke sato sattassa paramadiṭṭhadhammanibbānaṁ paññapenti. (5:<span class="italic">62</span>) </div>
</div>
<div class="q" id="p_6D_172"> <div class="divNumber">99.</div> <div class="p">
<span class="pN">172</span>Imehi kho te, bhikkhave, samaṇabrāhmaṇā diṭṭhadhammanibbānavādā sato sattassa paramadiṭṭhadhammanibbānaṁ paññapenti pañcahi vatthūhi. Ye hi keci, bhikkhave, samaṇā vā brāhmaṇā vā diṭṭhadhammanibbānavādā sato sattassa paramadiṭṭhadhammanibbānaṁ paññapenti, sabbe te imeheva pañcahi vatthūhi…pe…  yehi tathāgatassa yathābhuccaṁ vaṇṇaṁ sammā vadamānā vadeyyuṁ. </div>
</div>
<div class="q" id="p_6D_173"> <div class="divNumber">100.</div> <div class="p">
<span class="pN">173</span>Imehi kho te, bhikkhave, samaṇabrāhmaṇā aparantakappikā aparantānudiṭṭhino aparantaṁ ārabbha anekavihitāni adhimuttipadāni abhivadanti catucattārīsāya vatthūhi. Ye hi keci, bhikkhave, samaṇā vā brāhmaṇā vā aparantakappikā aparantānudiṭṭhino aparantaṁ ārabbha anekavihitāni adhimuttipadāni abhivadanti, sabbe te imeheva catucattārīsāya vatthūhi…pe…  yehi tathāgatassa yathābhuccaṁ vaṇṇaṁ sammā vadamānā vadeyyuṁ. </div>
</div>
<div class="q" id="p_6D_174"> <div class="divNumber">101.</div> <div class="p">
<span class="pN">174</span>Imehi kho te, bhikkhave, samaṇabrāhmaṇā pubbantakappikā ca aparantakappikā ca pubbantāparantakappikā ca pubbantāparantānudiṭṭhino pubbantāparantaṁ ārabbha anekavihitāni adhimuttipadāni abhivadanti dvāsaṭṭhiyā vatthūhi. </div>
</div>
<div class="q" id="p_6D_175"> <div class="divNumber">102.</div> <div class="p">
<span class="pN">175</span>Ye hi keci, bhikkhave, samaṇā vā brāhmaṇā vā pubbantakappikā vā aparantakappikā vā pubbantāparantakappikā vā pubbantāparantānudiṭṭhino pubbantāparantaṁ ārabbha anekavihitāni adhimuttipadāni abhivadanti, sabbe te imeheva dvāsaṭṭhiyā vatthūhi, etesaṁ vā aññatarena; natthi ito bahiddhā. </div>
</div>
<div class="q" id="p_6D_176"> <div class="divNumber">103.</div> <div class="p">
<span class="pN">176</span>Tayidaṁ, bhikkhave, tathāgato pajānāti—  ‘ime diṭṭhiṭṭhānā evaṁgahitā evaṁparāmaṭṭhā evaṁgatikā bhavanti evaṁabhisamparāyā’ti. Tañca tathāgato pajānāti, tato ca uttaritaraṁ pajānāti, tañca pajānanaṁ na parāmasati, aparāmasato cassa paccattaññeva nibbuti viditā. Vedanānaṁ samudayañca atthaṅgamañca assādañca ādīnavañca nissaraṇañca yathābhūtaṁ viditvā anupādāvimutto, bhikkhave, tathāgato. </div>
</div>
<div class="q" id="p_6D_177"> <div class="divNumber">104.</div> <div class="p">
<span class="pN">177</span>Ime kho te, bhikkhave, dhammā gambhīrā duddasā duranubodhā santā paṇītā atakkāvacarā nipuṇā paṇḍitavedanīyā, ye tathāgato sayaṁ abhiññā sacchikatvā pavedeti, yehi tathāgatassa yathābhuccaṁ vaṇṇaṁ sammā vadamānā vadeyyuṁ. </div>
</div>
</html>
