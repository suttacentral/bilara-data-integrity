<html>
<div class="i">1.4.8 Saddhasutta</div>
<div class="h">Paṭhamapaṇṇāsaka</div>
<div class="h">Sumanavagga</div>
<div class="h">Saddhasutta</div>
<div class="q" id="p_16A5_196"> <div class="divNumber">38.</div> <div class="p">
<span class="pN">196</span>“Pañcime, bhikkhave, saddhe kulaputte ānisaṁsā. Katame pañca? Ye te, bhikkhave, loke santo sappurisā te saddhaññeva paṭhamaṁ anukampantā anukampanti, no tathā assaddhaṁ; saddhaññeva paṭhamaṁ upasaṅkamantā upasaṅkamanti, no tathā assaddhaṁ; saddhaññeva paṭhamaṁ paṭiggaṇhantā paṭiggaṇhanti, no tathā assaddhaṁ; saddhaññeva paṭhamaṁ dhammaṁ desentā desenti, no tathā assaddhaṁ; saddho kāyassa bhedā paraṁ maraṇā sugatiṁ saggaṁ lokaṁ upapajjati. Ime kho, bhikkhave, pañca saddhe kulaputte ānisaṁsā. </div>
</div>
<div class="q" id="p_16A5_197"> <div class="p">
<span class="pN">197</span>Seyyathāpi, bhikkhave, subhūmiyaṁ catumahāpathe mahānigrodho samantā pakkhīnaṁ paṭisaraṇaṁ hoti; evamevaṁ kho, bhikkhave, saddho kulaputto bahuno janassa paṭisaraṇaṁ hoti bhikkhūnaṁ bhikkhunīnaṁ upāsakānaṁ upāsikānanti. </div>
</div>
<div class="q" id="p_16A5_198"> <div class="p"> <table class="singleColumn"> <tr> <td> <div class="pN">198</div> <div class="G">Sākhāpattaphalūpeto,</div> </td> </tr> <tr> <td> <div class="G">khandhimāva mahādumo;</div> </td> </tr> <tr> <td> <div class="G">Mūlavā phalasampanno,</div> </td> </tr> <tr> <td> <div class="G">patiṭṭhā hoti pakkhinaṁ.</div> </td> </tr> </table> </div>
</div>
<div class="q" id="p_16A5_199"> <div class="p"> <table class="singleColumn"> <tr> <td> <div class="pN">199</div> <div class="G">Manorame āyatane,</div> </td> </tr> <tr> <td> <div class="G">sevanti naṁ vihaṅgamā;</div> </td> </tr> <tr> <td> <div class="G">Chāyaṁ chāyatthikā yanti,</div> </td> </tr> <tr> <td> <div class="G">phalatthā phalabhojino.</div> </td> </tr> </table> </div>
</div>
<div class="q" id="p_16A5_200"> <div class="p"> <table class="singleColumn"> <tr> <td> <div class="pN">200</div> <div class="G">Tatheva sīlasampannaṁ,</div> </td> </tr> <tr> <td> <div class="G">saddhaṁ purisapuggalaṁ;</div> </td> </tr> <tr> <td> <div class="G">Nivātavuttiṁ atthaddhaṁ,</div> </td> </tr> <tr> <td> <div class="G">sorataṁ sakhilaṁ muduṁ.</div> </td> </tr> </table> </div>
</div>
<div class="q" id="p_16A5_201"> <div class="p"> <table class="singleColumn"> <tr> <td> <div class="pN">201</div> <div class="G">Vītarāgā vītadosā,</div> </td> </tr> <tr> <td> <div class="G">vītamohā anāsavā;</div> </td> </tr> <tr> <td> <div class="G">Puññakkhettāni lokasmiṁ,</div> </td> </tr> <tr> <td> <div class="G">sevanti tādisaṁ naraṁ.</div> </td> </tr> </table> </div>
</div>
<div class="q" id="p_16A5_202"> <div class="p"> <table class="singleColumn"> <tr> <td> <div class="pN">202</div> <div class="G">Te tassa dhammaṁ desenti,</div> </td> </tr> <tr> <td> <div class="G">Sabbadukkhāpanūdanaṁ;</div> </td> </tr> <tr> <td> <div class="G">Yaṁ so dhammaṁ idhaññāya,</div> </td> </tr> <tr> <td> <div class="G">Parinibbāti anāsavo”ti.</div> </td> </tr> </table> </div>
</div>
<div class="CENTER" id="p_16A5_203">
<span class="pN">203</span>Aṭṭhamaṁ.</div>
</html>
