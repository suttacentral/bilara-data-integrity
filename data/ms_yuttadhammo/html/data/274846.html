<html>
<div class="i">7.2.10 Vibhaṅgasutta</div>
<div class="h">Iddhipādasaṁyutta</div>
<div class="h">Pāsādakampanavagga</div>
<div class="h">Vibhaṅgasutta</div>
<div class="q" id="p_14S5_1440"> <div class="divNumber">832.</div> <div class="p">
<span class="pN">1440</span>“Cattārome, bhikkhave, iddhipādā bhāvitā bahulīkatā mahapphalā honti mahānisaṁsā”. </div>
</div>
<div class="q" id="p_14S5_1441"> <div class="p">
<span class="pN">1441</span>Kathaṁ bhāvitā ca, bhikkhave, cattāro iddhipādā kathaṁ bahulīkatā mahapphalā honti mahānisaṁsā? Idha, bhikkhave, bhikkhu chandasamādhippadhānasaṅkhārasamannāgataṁ iddhipādaṁ bhāveti—  iti me chando na ca atilīno bhavissati, na ca atippaggahito bhavissati, na ca ajjhattaṁ saṁkhitto bhavissati, na ca bahiddhā vikkhitto bhavissati. Pacchāpuresaññī ca viharati—  yathā pure tathā pacchā, yathā pacchā tathā pure; yathā adho tathā uddhaṁ, yathā uddhaṁ tathā adho; yathā divā tathā rattiṁ yathā rattiṁ tathā divā. Iti vivaṭena cetasā apariyonaddhena sappabhāsaṁ cittaṁ bhāveti. Vīriyasamādhi…pe…  cittasamādhi…  vīmaṁsāsamādhippadhānasaṅkhārasamannāgataṁ iddhipādaṁ bhāveti—  iti me vīmaṁsā na ca atilīnā bhavissati, na ca atippaggahitā bhavissati, na ca ajjhattaṁ saṁkhittā bhavissati, na ca bahiddhā vikkhittā bhavissati. Pacchāpuresaññī ca viharati—  yathā pure tathā pacchā, yathā pacchā tathā pure; yathā adho tathā uddhaṁ, yathā uddhaṁ tathā adho; yathā divā tathā rattiṁ, yathā rattiṁ tathā divā. Iti vivaṭena cetasā apariyonaddhena sappabhāsaṁ cittaṁ bhāveti. </div>
</div>
<div class="q" id="p_14S5_1442"> <div class="p">
<span class="pN">1442</span>Katamo ca, bhikkhave, atilīno chando? Yo, bhikkhave, chando kosajjasahagato kosajjasampayutto—  ayaṁ vuccati, bhikkhave, atilīno chando. </div>
</div>
<div class="q" id="p_14S5_1443"> <div class="p">
<span class="pN">1443</span>Katamo ca, bhikkhave, atippaggahito chando? Yo, bhikkhave, chando uddhaccasahagato uddhaccasampayutto—  ayaṁ vuccati, bhikkhave, atippaggahito chando. </div>
</div>
<div class="q" id="p_14S5_1444"> <div class="p">
<span class="pN">1444</span>Katamo ca, bhikkhave, ajjhattaṁ saṁkhitto chando? Yo, bhikkhave, chando thinamiddhasahagato thinamiddhasampayutto—  ayaṁ vuccati, bhikkhave, ajjhattaṁ saṁkhitto chando. </div>
</div>
<div class="q" id="p_14S5_1445"> <div class="p">
<span class="pN">1445</span>Katamo ca, bhikkhave, bahiddhā vikkhitto chando? Yo, bhikkhave, chando bahiddhā pañca kāmaguṇe ārabbha anuvikkhitto anuvisaṭo—  ayaṁ vuccati, bhikkhave, bahiddhā vikkhitto chando. </div>
</div>
<div class="q" id="p_14S5_1446"> <div class="p">
<span class="pN">1446</span>Kathañca, bhikkhave, bhikkhu pacchāpuresaññī ca viharati—  yathā pure tathā pacchā, yathā pacchā tathā pure? Idha, bhikkhave, bhikkhuno pacchāpuresaññā suggahitā hoti sumanasikatā sūpadhāritā suppaṭividdhā paññāya. Evaṁ kho, bhikkhave, bhikkhu pacchāpuresaññī ca viharati—  yathā pure tathā pacchā, yathā pacchā tathā pure. </div>
</div>
<div class="q" id="p_14S5_1447"> <div class="p">
<span class="pN">1447</span>Kathañca, bhikkhave, bhikkhu yathā adho tathā uddhaṁ, yathā uddhaṁ tathā adho viharati? Idha, bhikkhave, bhikkhu imameva kāyaṁ uddhaṁ pādatalā adho kesamatthakā tacapariyantaṁ pūraṁ nānappakārassa asucino paccavekkhati—  ‘atthi imasmiṁ kāye kesā lomā nakhā dantā taco maṁsaṁ nhāru aṭṭhi aṭṭhimiñjaṁ vakkaṁ hadayaṁ yakanaṁ kilomakaṁ pihakaṁ papphāsaṁ antaṁ antaguṇaṁ udariyaṁ karīsaṁ pittaṁ semhaṁ pubbo lohitaṁ sedo medo assu vasā kheḷo siṅghāṇikā lasikā muttan’ti. Evaṁ kho, bhikkhave, bhikkhu yathā adho tathā uddhaṁ, yathā uddhaṁ tathā adho viharati. </div>
</div>
<div class="q" id="p_14S5_1448"> <div class="p">
<span class="pN">1448</span>Kathañca, bhikkhave, bhikkhu yathā divā tathā rattiṁ, yathā rattiṁ tathā divā viharati? Idha, bhikkhave, bhikkhu yehi ākārehi yehi liṅgehi yehi nimittehi divā chandasamādhippadhānasaṅkhārasamannāgataṁ iddhipādaṁ bhāveti, so tehi ākārehi tehi liṅgehi tehi nimittehi rattiṁ chandasamādhippadhānasaṅkhārasamannāgataṁ iddhipādaṁ bhāveti; yehi vā pana ākārehi yehi liṅgehi yehi nimittehi rattiṁ chandasamādhippadhānasaṅkhārasamannāgataṁ iddhipādaṁ bhāveti, so tehi ākārehi tehi liṅgehi tehi nimittehi divā chandasamādhippadhānasaṅkhārasamannāgataṁ iddhipādaṁ bhāveti. Evaṁ kho, bhikkhave, bhikkhu yathā divā tathā rattiṁ, yathā rattiṁ tathā divā viharati. </div>
</div>
<div class="q" id="p_14S5_1449"> <div class="p">
<span class="pN">1449</span>Kathañca, bhikkhave, bhikkhu vivaṭena cetasā apariyonaddhena sappabhāsaṁ cittaṁ bhāveti? Idha, bhikkhave, bhikkhuno ālokasaññā suggahitā hoti divāsaññā svādhiṭṭhitā. Evaṁ kho, bhikkhave, bhikkhu vivaṭena cetasā apariyonaddhena sappabhāsaṁ cittaṁ bhāveti. </div>
</div>
<div class="q" id="p_14S5_1450"> <div class="p">
<span class="pN">1450</span>Katamañca, bhikkhave, atilīnaṁ vīriyaṁ? Yaṁ, bhikkhave, vīriyaṁ kosajjasahagataṁ kosajjasampayuttaṁ—  idaṁ vuccati, bhikkhave, atilīnaṁ vīriyaṁ. </div>
</div>
<div class="q" id="p_14S5_1451"> <div class="p">
<span class="pN">1451</span>Katamañca, bhikkhave, atippaggahitaṁ vīriyaṁ? Yaṁ, bhikkhave, vīriyaṁ uddhaccasahagataṁ uddhaccasampayuttaṁ—  idaṁ vuccati, bhikkhave, atippaggahitaṁ vīriyaṁ. </div>
</div>
<div class="q" id="p_14S5_1452"> <div class="p">
<span class="pN">1452</span>Katamañca, bhikkhave, ajjhattaṁ saṁkhittaṁ vīriyaṁ? Yaṁ, bhikkhave, vīriyaṁ thinamiddhasahagataṁ thinamiddhasampayuttaṁ—  idaṁ vuccati, bhikkhave, ajjhattaṁ saṁkhittaṁ vīriyaṁ. </div>
</div>
<div class="q" id="p_14S5_1453"> <div class="p">
<span class="pN">1453</span>Katamañca, bhikkhave, bahiddhā vikkhittaṁ vīriyaṁ? Yaṁ, bhikkhave, vīriyaṁ bahiddhā pañca kāmaguṇe ārabbha anuvikkhittaṁ anuvisaṭaṁ—  idaṁ vuccati, bhikkhave, bahiddhā vikkhittaṁ vīriyaṁ…pe… . </div>
</div>
<div class="q" id="p_14S5_1454"> <div class="p">
<span class="pN">1454</span>Kathañca, bhikkhave, bhikkhu vivaṭena cetasā apariyonaddhena sappabhāsaṁ cittaṁ bhāveti? Idha, bhikkhave, bhikkhuno ālokasaññā suggahitā hoti divāsaññā svādhiṭṭhitā. Evaṁ kho, bhikkhave, bhikkhu vivaṭena cetasā apariyonaddhena sappabhāsaṁ cittaṁ bhāveti. </div>
</div>
<div class="q" id="p_14S5_1455"> <div class="p">
<span class="pN">1455</span>Katamañca, bhikkhave, atilīnaṁ cittaṁ? Yaṁ, bhikkhave, cittaṁ kosajjasahagataṁ kosajjasampayuttaṁ—  idaṁ vuccati, bhikkhave, atilīnaṁ cittaṁ. </div>
</div>
<div class="q" id="p_14S5_1456"> <div class="p">
<span class="pN">1456</span>Katamañca, bhikkhave, atippaggahitaṁ cittaṁ? Yaṁ, bhikkhave, cittaṁ uddhaccasahagataṁ uddhaccasampayuttaṁ—  idaṁ vuccati, bhikkhave, atippaggahitaṁ cittaṁ. </div>
</div>
<div class="q" id="p_14S5_1457"> <div class="p">
<span class="pN">1457</span>Katamañca, bhikkhave, ajjhattaṁ saṁkhittaṁ cittaṁ? Yaṁ, bhikkhave, cittaṁ thinamiddhasahagataṁ thinamiddhasampayuttaṁ—  idaṁ vuccati, bhikkhave, ajjhattaṁ saṁkhittaṁ cittaṁ. </div>
</div>
<div class="q" id="p_14S5_1458"> <div class="p">
<span class="pN">1458</span>Katamañca, bhikkhave, bahiddhā vikkhittaṁ cittaṁ? Yaṁ, bhikkhave, cittaṁ bahiddhā pañca kāmaguṇe ārabbha anuvikkhittaṁ anuvisaṭaṁ—  idaṁ vuccati, bhikkhave, bahiddhā vikkhittaṁ cittaṁ…pe…  evaṁ kho, bhikkhave, bhikkhu vivaṭena cetasā apariyonaddhena sappabhāsaṁ cittaṁ bhāveti. </div>
</div>
<div class="q" id="p_14S5_1459"> <div class="p">
<span class="pN">1459</span>Katamā ca, bhikkhave, atilīnā vīmaṁsā? Yā, bhikkhave, vīmaṁsā kosajjasahagatā kosajjasampayuttā—  ayaṁ vuccati, bhikkhave, atilīnā vīmaṁsā. </div>
</div>
<div class="q" id="p_14S5_1460"> <div class="p">
<span class="pN">1460</span>Katamā ca, bhikkhave, atippaggahitā vīmaṁsā? Yā, bhikkhave, vīmaṁsā uddhaccasahagatā uddhaccasampayuttā—  ayaṁ vuccati, bhikkhave, atippaggahitā vīmaṁsā. </div>
</div>
<div class="q" id="p_14S5_1461"> <div class="p">
<span class="pN">1461</span>Katamā ca, bhikkhave, ajjhattaṁ saṁkhittā vīmaṁsā? Yā, bhikkhave, vīmaṁsā thinamiddhasahagatā thinamiddhasampayuttā—  ayaṁ vuccati, bhikkhave, ajjhattaṁ saṁkhittā vīmaṁsā. </div>
</div>
<div class="q" id="p_14S5_1462"> <div class="p">
<span class="pN">1462</span>Katamā ca, bhikkhave, bahiddhā vikkhittā vīmaṁsā? Yā, bhikkhave, vīmaṁsā bahiddhā pañca kāmaguṇe ārabbha anuvikkhittā anuvisaṭā—  ayaṁ vuccati, bhikkhave, bahiddhā vikkhittā vīmaṁsā…pe…  evaṁ kho, bhikkhave, bhikkhu vivaṭena cetasā apariyonaddhena sappabhāsaṁ cittaṁ bhāveti. Evaṁ bhāvitā kho, bhikkhave, cattāro iddhipādā evaṁ bahulīkatā mahapphalā honti mahānisaṁsā. </div>
</div>
<div class="q" id="p_14S5_1463"> <div class="p">
<span class="pN">1463</span>Evaṁ bhāvitesu kho, bhikkhave, bhikkhu catūsu iddhipādesu evaṁ bahulīkatesu, anekavihitaṁ iddhividhaṁ paccanubhoti—  ekopi hutvā bahudhā hoti, bahudhāpi hutvā eko hoti…pe…  yāva brahmalokāpi kāyena vasaṁ vatteti. Evaṁ bhāvitesu kho, bhikkhave, bhikkhu catūsu iddhipādesu evaṁ bahulīkatesu, āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharatī”ti. </div>
</div>
<div class="CENTER" id="p_14S5_1464">
<span class="pN">1464</span>Dasamaṁ.</div>
<div class="CENTER" id="p_14S5_1465">
<span class="pN">1465</span>Pāsādakampanavaggo dutiyo.</div>
<div class="SUMMARY" id="p_14S5_1466">
<span class="pN">1466</span><span class="firstLetter">T</span>assuddānaṁ</div>
<div class="q" id="p_14S5_1467"> <div class="p"> <table class="singleColumn"> <tr> <td> <div class="pN">1467</div> <div class="G">Pubbaṁ mahapphalaṁ chandaṁ,</div> </td> </tr> <tr> <td> <div class="G">Moggallānañca uṇṇābhaṁ;</div> </td> </tr> <tr> <td> <div class="G">Dve samaṇabrāhmaṇā bhikkhu,</div> </td> </tr> <tr> <td> <div class="G">Desanā vibhaṅgena cāti.</div> </td> </tr> </table> </div>
</div>
</html>
