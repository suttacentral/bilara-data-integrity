<html>
<div class="i">5.3 Buddhaguṇakathā</div>
<div class="h">Kūṭadantasutta</div>
<div class="h">Buddhaguṇakathā</div>
<div class="q" id="p_6D_514"> <div class="divNumber">332.</div> <div class="p">
<span class="pN">514</span>Evaṁ vutte, kūṭadanto brāhmaṇo te brāhmaṇe etadavoca— </div>
</div>
<div class="q" id="p_6D_515"> <div class="p">
<span class="pN">515</span>“Tena hi, bho, mamapi suṇātha, yathā mayameva arahāma taṁ bhavantaṁ gotamaṁ dassanāya upasaṅkamituṁ, na tveva arahati so bhavaṁ gotamo amhākaṁ dassanāya upasaṅkamituṁ. Samaṇo khalu, bho, gotamo ubhato sujāto mātito ca pitito ca saṁsuddhagahaṇiko yāva sattamā pitāmahayugā akkhitto anupakkuṭṭho jātivādena. Yampi, bho, samaṇo gotamo ubhato sujāto mātito ca pitito ca saṁsuddhagahaṇiko yāva sattamā pitāmahayugā akkhitto anupakkuṭṭho jātivādena, imināpaṅgena na arahati so bhavaṁ gotamo amhākaṁ dassanāya upasaṅkamituṁ. Atha kho mayameva arahāma taṁ bhavantaṁ gotamaṁ dassanāya upasaṅkamituṁ. </div>
</div>
<div class="q" id="p_6D_516"> <div class="p">
<span class="pN">516</span>Samaṇo khalu, bho, gotamo mahantaṁ ñātisaṅghaṁ ohāya pabbajito…pe… </div>
</div>
<div class="q" id="p_6D_517"> <div class="p">
<span class="pN">517</span>Samaṇo khalu, bho, gotamo pahūtaṁ hiraññasuvaṇṇaṁ ohāya pabbajito bhūmigatañca vehāsaṭṭhaṁ ca…pe… </div>
</div>
<div class="q" id="p_6D_518"> <div class="p">
<span class="pN">518</span>Samaṇo khalu, bho, gotamo daharova samāno yuvā susukāḷakeso bhadrena yobbanena samannāgato paṭhamena vayasā agārasmā anagāriyaṁ pabbajito…pe… </div>
</div>
<div class="q" id="p_6D_519"> <div class="p">
<span class="pN">519</span>Samaṇo khalu, bho, gotamo akāmakānaṁ mātāpitūnaṁ assumukhānaṁ rudantānaṁ kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajito…pe… </div>
</div>
<div class="q" id="p_6D_520"> <div class="p">
<span class="pN">520</span>Samaṇo khalu, bho, gotamo abhirūpo dassanīyo pāsādiko paramāya vaṇṇapokkharatāya samannāgato brahmavaṇṇī brahmavacchasī akhuddāvakāso dassanāya…pe… </div>
</div>
<div class="q" id="p_6D_521"> <div class="p">
<span class="pN">521</span>Samaṇo khalu, bho, gotamo sīlavā ariyasīlī kusalasīlī kusalasīlena samannāgato…pe… </div>
</div>
<div class="q" id="p_6D_522"> <div class="p">
<span class="pN">522</span>Samaṇo khalu, bho, gotamo kalyāṇavāco kalyāṇavākkaraṇo poriyā vācāya samannāgato vissaṭṭhāya anelagalāya atthassa viññāpaniyā…pe… </div>
</div>
<div class="q" id="p_6D_523"> <div class="p">
<span class="pN">523</span>Samaṇo khalu, bho, gotamo bahūnaṁ ācariyapācariyo…pe… </div>
</div>
<div class="q" id="p_6D_524"> <div class="p">
<span class="pN">524</span>Samaṇo khalu, bho, gotamo khīṇakāmarāgo vigatacāpallo…pe… </div>
</div>
<div class="q" id="p_6D_525"> <div class="p">
<span class="pN">525</span>Samaṇo khalu, bho, gotamo kammavādī kiriyavādī apāpapurekkhāro brahmaññāya pajāya…pe… </div>
</div>
<div class="q" id="p_6D_526"> <div class="p">
<span class="pN">526</span>Samaṇo khalu, bho, gotamo uccā kulā pabbajito asambhinnakhattiyakulā…pe… </div>
</div>
<div class="q" id="p_6D_527"> <div class="p">
<span class="pN">527</span>Samaṇo khalu, bho, gotamo aḍḍhā kulā pabbajito mahaddhanā mahābhogā…pe… </div>
</div>
<div class="q" id="p_6D_528"> <div class="p">
<span class="pN">528</span>Samaṇaṁ khalu, bho, gotamaṁ tiroraṭṭhā tirojanapadā pañhaṁ pucchituṁ āgacchanti…pe… </div>
</div>
<div class="q" id="p_6D_529"> <div class="p">
<span class="pN">529</span>Samaṇaṁ khalu, bho, gotamaṁ anekāni devatāsahassāni pāṇehi saraṇaṁ gatāni…pe… </div>
</div>
<div class="q" id="p_6D_530"> <div class="p">
<span class="pN">530</span>Samaṇaṁ khalu, bho, gotamaṁ evaṁ kalyāṇo kittisaddo abbhuggato— ‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti…pe… </div>
</div>
<div class="q" id="p_6D_531"> <div class="p">
<span class="pN">531</span>Samaṇo khalu, bho, gotamo dvattiṁsamahāpurisalakkhaṇehi samannāgato…pe… </div>
</div>
<div class="q" id="p_6D_532"> <div class="p">
<span class="pN">532</span>Samaṇo khalu, bho, gotamo ehisvāgatavādī sakhilo sammodako abbhākuṭiko uttānamukho pubbabhāsī…pe… </div>
</div>
<div class="q" id="p_6D_533"> <div class="p">
<span class="pN">533</span>Samaṇo khalu, bho, gotamo catunnaṁ parisānaṁ sakkato garukato mānito pūjito apacito…pe… </div>
</div>
<div class="q" id="p_6D_534"> <div class="p">
<span class="pN">534</span>Samaṇe khalu, bho, gotame bahū devā ca manussā ca abhippasannā…pe… </div>
</div>
<div class="q" id="p_6D_535"> <div class="p">
<span class="pN">535</span>Samaṇo khalu, bho, gotamo yasmiṁ gāme vā nigame vā paṭivasati na tasmiṁ gāme vā nigame vā amanussā manusse viheṭhenti…pe… </div>
</div>
<div class="q" id="p_6D_536"> <div class="p">
<span class="pN">536</span>Samaṇo khalu, bho, gotamo saṁghī gaṇī gaṇācariyo puthutitthakarānaṁ aggamakkhāyati, yathā kho pana, bho, etesaṁ samaṇabrāhmaṇānaṁ yathā vā tathā vā yaso samudāgacchati, na hevaṁ samaṇassa gotamassa yaso samudāgato. Atha kho anuttarāya vijjācaraṇasampadāya samaṇassa gotamassa yaso samudāgato…pe… </div>
</div>
<div class="q" id="p_6D_537"> <div class="p">
<span class="pN">537</span>Samaṇaṁ khalu, bho, gotamaṁ rājā māgadho seniyo bimbisāro saputto sabhariyo sapariso sāmacco pāṇehi saraṇaṁ gato…pe… </div>
</div>
<div class="q" id="p_6D_538"> <div class="p">
<span class="pN">538</span>Samaṇaṁ khalu, bho, gotamaṁ rājā pasenadi kosalo saputto sabhariyo sapariso sāmacco pāṇehi saraṇaṁ gato…pe… </div>
</div>
<div class="q" id="p_6D_539"> <div class="p">
<span class="pN">539</span>Samaṇaṁ khalu, bho, gotamaṁ brāhmaṇo pokkharasāti saputto sabhariyo sapariso sāmacco pāṇehi saraṇaṁ gato…pe… </div>
</div>
<div class="q" id="p_6D_540"> <div class="p">
<span class="pN">540</span>Samaṇo khalu, bho, gotamo rañño māgadhassa seniyassa bimbisārassa sakkato garukato mānito pūjito apacito…pe… </div>
</div>
<div class="q" id="p_6D_541"> <div class="p">
<span class="pN">541</span>Samaṇo khalu, bho, gotamo rañño pasenadissa kosalassa sakkato garukato mānito pūjito apacito…pe… </div>
</div>
<div class="q" id="p_6D_542"> <div class="p">
<span class="pN">542</span>Samaṇo khalu, bho, gotamo brāhmaṇassa pokkharasātissa sakkato garukato mānito pūjito apacito…pe… </div>
</div>
<div class="q" id="p_6D_543"> <div class="p">
<span class="pN">543</span>Samaṇo khalu, bho, gotamo khāṇumataṁ anuppatto khāṇumate viharati ambalaṭṭhikāyaṁ. Ye kho pana, bho, keci samaṇā vā brāhmaṇā vā amhākaṁ gāmakhettaṁ āgacchanti, atithī no te honti. Atithī kho panamhehi sakkātabbā garukātabbā mānetabbā pūjetabbā apacetabbā. Yampi, bho, samaṇo gotamo khāṇumataṁ anuppatto khāṇumate viharati ambalaṭṭhikāyaṁ, atithimhākaṁ samaṇo gotamo. Atithi kho panamhehi sakkātabbo garukātabbo mānetabbo pūjetabbo apacetabbo. Imināpaṅgena nārahati so bhavaṁ gotamo amhākaṁ dassanāya upasaṅkamituṁ. Atha kho mayameva arahāma taṁ bhavantaṁ gotamaṁ dassanāya upasaṅkamituṁ. Ettake kho ahaṁ, bho, tassa bhoto gotamassa vaṇṇe pariyāpuṇāmi, no ca kho so bhavaṁ gotamo ettakavaṇṇo. Aparimāṇavaṇṇo hi so bhavaṁ gotamo”ti. </div>
</div>
<div class="q" id="p_6D_544"> <div class="divNumber">333.</div> <div class="p">
<span class="pN">544</span>Evaṁ vutte, te brāhmaṇā kūṭadantaṁ brāhmaṇaṁ etadavocuṁ— “yathā kho bhavaṁ kūṭadanto samaṇassa gotamassa vaṇṇe bhāsati, ito cepi so bhavaṁ gotamo yojanasate viharati, alameva saddhena kulaputtena dassanāya upasaṅkamituṁ api puṭosenā”ti. “Tena hi, bho, sabbeva mayaṁ samaṇaṁ gotamaṁ dassanāya upasaṅkamissāmā”ti. </div>
</div>
</html>
