<html>
<div class="i">1.1.19 Dhammanānattañāṇaniddesa</div>
<div class="h">Mahāvagga</div>
<div class="h">Ñāṇakathā</div>
<div class="h">Dhammanānattañāṇaniddesa</div>
<div class="q" id="p_26Ps_511"> <div class="divNumber">73.</div> <div class="p">
<span class="pN">511</span>Kathaṁ navadhammavavatthāne paññā dhammanānatte ñāṇaṁ? Kathaṁ dhamme vavattheti? Kāmāvacare dhamme kusalato vavattheti, akusalato vavattheti, abyākatato vavattheti. Rūpāvacare dhamme kusalato vavattheti, abyākatato vavattheti. Arūpāvacare dhamme kusalato vavattheti, abyākatato vavattheti. Apariyāpanne dhamme kusalato vavattheti, abyākatato vavattheti. </div>
</div>
<div class="q" id="p_26Ps_512"> <div class="p">
<span class="pN">512</span>Kathaṁ kāmāvacare dhamme kusalato vavattheti, akusalato vavattheti, abyākatato vavattheti? Dasa kusalakammapathe kusalato vavattheti, dasa akusalakammapathe akusalato vavattheti, rūpañca vipākañca kiriyañca abyākatato vavattheti—  evaṁ kāmāvacare dhamme kusalato vavattheti, akusalato vavattheti, abyākatato vavattheti. </div>
</div>
<div class="q" id="p_26Ps_513"> <div class="p">
<span class="pN">513</span>Kathaṁ rūpāvacare dhamme kusalato vavattheti, abyākatato vavattheti? Idhaṭṭhassa cattāri jhānāni kusalato vavattheti, tatrūpapannassa cattāri jhānāni abyākatato vavattheti—  evaṁ rūpāvacare dhamme kusalato vavattheti, abyākatato vavattheti. </div>
</div>
<div class="q" id="p_26Ps_514"> <div class="p">
<span class="pN">514</span>Kathaṁ arūpāvacare dhamme kusalato vavattheti, abyākatato vavattheti? Idhaṭṭhassa catasso arūpāvacarasamāpattiyo kusalato vavattheti, tatrūpapannassa catasso arūpāvacarasamāpattiyo abyākatato vavattheti—  evaṁ arūpāvacare dhamme kusalato vavattheti, abyākatato vavattheti. </div>
</div>
<div class="q" id="p_26Ps_515"> <div class="p">
<span class="pN">515</span>Kathaṁ apariyāpanne dhamme kusalato vavattheti, abyākatato vavattheti? Cattāro ariyamagge kusalato vavattheti, cattāri ca sāmaññaphalāni nibbānañca abyākatato vavattheti—  evaṁ apariyāpanne dhamme kusalato vavattheti, abyākatato vavattheti. Evaṁ dhamme vavattheti. </div>
</div>
<div class="q" id="p_26Ps_516"> <div class="p">
<span class="pN">516</span>Nava pāmojjamūlakā dhammā. Aniccato manasikaroto pāmojjaṁ jāyati, pamuditassa pīti jāyati, pītimanassa kāyo passambhati, passaddhakāyo sukhaṁ vedeti, sukhino cittaṁ samādhiyati. Samāhite citte yathābhūtaṁ pajānāti passati. Yathābhūtaṁ jānaṁ passaṁ nibbindati, nibbindaṁ virajjati, virāgā vimuccati. Dukkhato manasikaroto pāmojjaṁ jāyati…pe…  anattato manasikaroto pāmojjaṁ jāyati…pe…  </div>
</div>
<div class="q" id="p_26Ps_517"> <div class="p">
<span class="pN">517</span>Rūpaṁ aniccato manasikaroto pāmojjaṁ jāyati…pe…  rūpaṁ dukkhato manasikaroto…pe…  vedanaṁ…  saññaṁ…  saṅkhāre…  viññāṇaṁ…  cakkhuṁ…pe…  jarāmaraṇaṁ aniccato manasikaroto pāmojjaṁ jāyati…pe…  jarāmaraṇaṁ dukkhato manasikaroto pāmojjaṁ jāyati…pe…  jarāmaraṇaṁ anattato manasikaroto pāmojjaṁ jāyati, pamuditassa pīti jāyati, pītimanassa kāyo passambhati, passaddhakāyo sukhaṁ vedeti, sukhino cittaṁ samādhiyati. Samāhite citte yathābhūtaṁ pajānāti passati. Yathābhūtaṁ jānaṁ passaṁ nibbindati, nibbindaṁ virajjati, virāgā vimuccati. Ime nava pāmojjamūlakā dhammā. </div>
</div>
<div class="q" id="p_26Ps_518"> <div class="divNumber">74.</div> <div class="p">
<span class="pN">518</span>Nava yoniso manasikāramūlakā dhammā. Aniccato yoniso manasikaroto pāmojjaṁ jāyati, pamuditassa pīti jāyati, pītimanassa kāyo passambhati, passaddhakāyo sukhaṁ vedeti, sukhino cittaṁ samādhiyati. Samāhitena cittena “idaṁ dukkhan”ti yathābhūtaṁ pajānāti, “ayaṁ dukkhasamudayo”ti yathābhūtaṁ pajānāti, “ayaṁ dukkhanirodho”ti yathābhūtaṁ pajānāti, “ayaṁ dukkhanirodhagāminī paṭipadā”ti yathābhūtaṁ pajānāti. Dukkhato yoniso manasikaroto pāmojjaṁ jāyati, pamuditassa pīti jāyati, pītimanassa kāyo passambhati, passaddhakāyo sukhaṁ vedeti, sukhino cittaṁ samādhiyati. Samāhitena cittena “idaṁ dukkhan”ti yathābhūtaṁ pajānāti, “ayaṁ dukkhasamudayo”ti yathābhūtaṁ pajānāti, “ayaṁ dukkhanirodho”ti yathābhūtaṁ pajānāti, “ayaṁ dukkhanirodhagāminī paṭipadā”ti yathābhūtaṁ pajānāti. Anattato yoniso manasikaroto pāmojjaṁ jāyati…pe… . </div>
</div>
<div class="q" id="p_26Ps_519"> <div class="p">
<span class="pN">519</span>Rūpaṁ aniccato yoniso manasikaroto pāmojjaṁ jāyati…pe…  rūpaṁ dukkhato yoniso manasikaroto pāmojjaṁ jāyati…pe…  rūpaṁ anattato yoniso manasikaroto pāmojjaṁ jāyati…pe…  vedanaṁ…  saññaṁ…  saṅkhāre…  viññāṇaṁ…  cakkhuṁ…pe…  jarāmaraṇaṁ aniccato yoniso manasikaroto pāmojjaṁ jāyati…pe…  jarāmaraṇaṁ dukkhato yoniso manasikaroto pāmojjaṁ jāyati…pe…  jarāmaraṇaṁ anattato yoniso manasikaroto pāmojjaṁ jāyati, pamuditassa pīti jāyati, pītimanassa kāyo passambhati, passaddhakāyo sukhaṁ vedeti, sukhino cittaṁ samādhiyati. Samāhitena cittena “idaṁ dukkhan”ti yathābhūtaṁ pajānāti, “ayaṁ dukkhasamudayo”ti yathābhūtaṁ pajānāti, “ayaṁ dukkhanirodho”ti yathābhūtaṁ pajānāti, “ayaṁ dukkhanirodhagāminī paṭipadā”ti yathābhūtaṁ pajānāti. Ime nava yoniso manasikāramūlakā dhammā. </div>
</div>
<div class="q" id="p_26Ps_520"> <div class="p">
<span class="pN">520</span>Nava nānattā—  dhātunānattaṁ paṭicca uppajjati phassanānattaṁ, phassanānattaṁ paṭicca uppajjati vedanānānattaṁ, vedanānānattaṁ paṭicca uppajjati saññānānattaṁ, saññānānattaṁ paṭicca uppajjati saṅkappanānattaṁ, saṅkappanānattaṁ paṭicca uppajjati chandanānattaṁ, chandanānattaṁ paṭicca uppajjati pariḷāhanānattaṁ, pariḷāhanānattaṁ paṭicca uppajjati pariyesanānānattaṁ, pariyesanānānattaṁ paṭicca uppajjati lābhanānattaṁ—  ime nava nānattā. Taṁ ñātaṭṭhena ñāṇaṁ, pajānanaṭṭhena paññā. Tena vuccati—  “navadhammavavatthāne paññā dhammanānatte ñāṇaṁ”. </div>
</div>
<div class="CENTER" id="p_26Ps_521">
<span class="pN">521</span>Dhammanānattañāṇaniddeso ekūnavīsatimo.</div>
</html>
