<html>
<div class="i">8.1.2 Dutiyarahogatasutta</div>
<div class="h">Anuruddhasaṁyutta</div>
<div class="h">Rahogatavagga</div>
<div class="h">Dutiyarahogatasutta</div>
<div class="q" id="p_14S5_1557"> <div class="divNumber">900.</div> <div class="p">
<span class="pN">1557</span>Sāvatthinidānaṁ. Atha kho āyasmato anuruddhassa rahogatassa paṭisallīnassa evaṁ cetaso parivitakko udapādi— “yesaṁ kesañci cattāro satipaṭṭhānā viraddhā, viraddho tesaṁ ariyo maggo sammā dukkhakkhayagāmī; yesaṁ kesañci cattāro satipaṭṭhānā āraddhā, āraddho tesaṁ ariyo maggo sammā dukkhakkhayagāmī”ti. </div>
</div>
<div class="q" id="p_14S5_1558"> <div class="p">
<span class="pN">1558</span>Atha kho āyasmā mahāmoggallāno āyasmato anuruddhassa cetasā cetoparivitakkamaññāya— seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya; evameva— āyasmato anuruddhassa sammukhe pāturahosi. </div>
</div>
<div class="q" id="p_14S5_1559"> <div class="p">
<span class="pN">1559</span>Atha kho āyasmā mahāmoggallāno āyasmantaṁ anuruddhaṁ etadavoca— “kittāvatā nu kho, āvuso anuruddha, bhikkhuno cattāro satipaṭṭhānā āraddhā hontī”ti? </div>
</div>
<div class="q" id="p_14S5_1560"> <div class="p">
<span class="pN">1560</span>“Idhāvuso, bhikkhu ajjhattaṁ kāye kāyānupassī viharati ātāpī sampajāno satimā, vineyya loke abhijjhādomanassaṁ. Bahiddhā kāye kāyānupassī viharati…pe… ajjhattabahiddhā kāye kāyānupassī viharati ātāpī sampajāno satimā, vineyya loke abhijjhādomanassaṁ. </div>
</div>
<div class="q" id="p_14S5_1561"> <div class="p">
<span class="pN">1561</span>Ajjhattaṁ vedanāsu vedanānupassī viharati ātāpī sampajāno satimā, vineyya loke abhijjhādomanassaṁ. Bahiddhā vedanāsu vedanānupassī viharati ātāpī sampajāno satimā, vineyya loke abhijjhādomanassaṁ. Ajjhattabahiddhā vedanāsu vedanānupassī viharati ātāpī sampajāno satimā, vineyya loke abhijjhādomanassaṁ. </div>
</div>
<div class="q" id="p_14S5_1562"> <div class="p">
<span class="pN">1562</span>Ajjhattaṁ citte…pe… bahiddhā citte…pe… ajjhattabahiddhā citte cittānupassī viharati ātāpī sampajāno satimā, vineyya loke abhijjhādomanassaṁ. </div>
</div>
<div class="q" id="p_14S5_1563"> <div class="p">
<span class="pN">1563</span>Ajjhattaṁ dhammesu…pe… bahiddhā dhammesu…pe… ajjhattabahiddhā dhammesu dhammānupassī viharati ātāpī sampajāno satimā, vineyya loke abhijjhādomanassaṁ. Ettāvatā kho, āvuso, bhikkhuno cattāro satipaṭṭhānā āraddhā hontī”ti. </div>
</div>
<div class="CENTER" id="p_14S5_1564">
<span class="pN">1564</span>Dutiyaṁ.</div>
</html>
