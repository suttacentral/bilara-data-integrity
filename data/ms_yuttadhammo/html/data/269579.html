<html>
<div class="i">4.1.1 Desanāhāravibhaṅga</div>
<div class="h">Paṭiniddesavāra</div>
<div class="h">Vibhaṅga</div>
<div class="h">Desanāhāravibhaṅga</div>
<div class="q" id="p_27Ne_52"> <div class="divNumber">5.</div> <div class="p">
<span class="pN">52</span>Tattha katamo desanāhāro? “Assādādīnavatā”ti gāthā ayaṁ desanāhāro. Kiṁ desayati? Assādaṁ ādīnavaṁ nissaraṇaṁ phalaṁ upāyaṁ āṇattiṁ. “Dhammaṁ vo, bhikkhave, desessāmi ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsessāmī”ti. </div>
</div>
<div class="q" id="p_27Ne_53"> <div class="p">
<span class="pN">53</span>Tattha katamo assādo? </div>
</div>
<div class="q" id="p_27Ne_54"> <div class="p"> <table class="singleColumn"> <tr> <td> <div class="pN">54</div> <div class="G">“Kāmaṁ kāmayamānassa,</div> </td> </tr> <tr> <td> <div class="G">tassa cetaṁ samijjhati;</div> </td> </tr> <tr> <td> <div class="G">Addhā pītimano hoti,</div> </td> </tr> <tr> <td> <div class="G">laddhā macco yadicchatī”ti.</div> </td> </tr> </table> </div>
</div>
<div class="CENTER" id="p_27Ne_55">
<span class="pN">55</span>Ayaṁ assādo. (1)</div>
<div class="q" id="p_27Ne_56"> <div class="p">
<span class="pN">56</span>Tattha katamo ādīnavo? </div>
</div>
<div class="q" id="p_27Ne_57"> <div class="p"> <table class="singleColumn"> <tr> <td> <div class="pN">57</div> <div class="G">“Tassa ce kāmayānassa,</div> </td> </tr> <tr> <td> <div class="G">chandajātassa jantuno;</div> </td> </tr> <tr> <td> <div class="G">Te kāmā parihāyanti,</div> </td> </tr> <tr> <td> <div class="G">sallaviddhova ruppatī”ti.</div> </td> </tr> </table> </div>
</div>
<div class="CENTER" id="p_27Ne_58">
<span class="pN">58</span>Ayaṁ ādīnavo. (2)</div>
<div class="q" id="p_27Ne_59"> <div class="p">
<span class="pN">59</span>Tattha katamaṁ nissaraṇaṁ? </div>
</div>
<div class="q" id="p_27Ne_60"> <div class="p"> <table class="singleColumn"> <tr> <td> <div class="pN">60</div> <div class="G">“Yo kāme parivajjeti,</div> </td> </tr> <tr> <td> <div class="G">sappasseva padā siro;</div> </td> </tr> <tr> <td> <div class="G">Somaṁ visattikaṁ loke,</div> </td> </tr> <tr> <td> <div class="G">sato samativattatī”ti.</div> </td> </tr> </table> </div>
</div>
<div class="CENTER" id="p_27Ne_61">
<span class="pN">61</span>Idaṁ nissaraṇaṁ. (3)</div>
<div class="q" id="p_27Ne_62"> <div class="p">
<span class="pN">62</span>Tattha katamo assādo? </div>
</div>
<div class="q" id="p_27Ne_63"> <div class="p"> <table class="singleColumn"> <tr> <td> <div class="pN">63</div> <div class="G">“Khettaṁ vatthuṁ hiraññaṁ vā,</div> </td> </tr> <tr> <td> <div class="G">gavāssaṁ dāsaporisaṁ;</div> </td> </tr> <tr> <td> <div class="G">Thiyo bandhū puthū kāme,</div> </td> </tr> <tr> <td> <div class="G">yo naro anugijjhatī”ti.</div> </td> </tr> </table> </div>
</div>
<div class="CENTER" id="p_27Ne_64">
<span class="pN">64</span>Ayaṁ assādo. (4)</div>
<div class="q" id="p_27Ne_65"> <div class="p">
<span class="pN">65</span>Tattha katamo ādīnavo? </div>
</div>
<div class="q" id="p_27Ne_66"> <div class="p"> <table class="singleColumn"> <tr> <td> <div class="pN">66</div> <div class="G">“Abalā naṁ balīyanti,</div> </td> </tr> <tr> <td> <div class="G">maddantenaṁ parissayā;</div> </td> </tr> <tr> <td> <div class="G">Tato naṁ dukkhamanveti,</div> </td> </tr> <tr> <td> <div class="G">nāvaṁ bhinnamivodakan”ti.</div> </td> </tr> </table> </div>
</div>
<div class="CENTER" id="p_27Ne_67">
<span class="pN">67</span>Ayaṁ ādīnavo. (5)</div>
<div class="q" id="p_27Ne_68"> <div class="p">
<span class="pN">68</span>Tattha katamaṁ nissaraṇaṁ? </div>
</div>
<div class="q" id="p_27Ne_69"> <div class="p"> <table class="singleColumn"> <tr> <td> <div class="pN">69</div> <div class="G">“Tasmā jantu sadā sato,</div> </td> </tr> <tr> <td> <div class="G">kāmāni parivajjaye;</div> </td> </tr> <tr> <td> <div class="G">Te pahāya tare oghaṁ,</div> </td> </tr> <tr> <td> <div class="G">nāvaṁ sitvāva pāragū”ti.</div> </td> </tr> </table> </div>
</div>
<div class="CENTER" id="p_27Ne_70">
<span class="pN">70</span>Idaṁ nissaraṇaṁ. (6)</div>
<div class="q" id="p_27Ne_71"> <div class="p">
<span class="pN">71</span>Tattha katamaṁ phalaṁ? </div>
</div>
<div class="q" id="p_27Ne_72"> <div class="p"> <table class="singleColumn"> <tr> <td> <div class="pN">72</div> <div class="G">“Dhammo have rakkhati dhammacāriṁ,</div> </td> </tr> <tr> <td> <div class="G">Chattaṁ mahantaṁ yatha vassakāle;</div> </td> </tr> <tr> <td> <div class="G">Esānisaṁso dhamme suciṇṇe,</div> </td> </tr> <tr> <td> <div class="G">Na duggatiṁ gacchati dhammacārī”ti.</div> </td> </tr> </table> </div>
</div>
<div class="CENTER" id="p_27Ne_73">
<span class="pN">73</span>Idaṁ phalaṁ. (7)</div>
<div class="q" id="p_27Ne_74"> <div class="p">
<span class="pN">74</span>Tattha katamo upāyo? </div>
</div>
<div class="q" id="p_27Ne_75"> <div class="p"> <table class="singleColumn"> <tr> <td> <div class="pN">75</div> <div class="G">“Sabbe saṅkhārā aniccāti,</div> </td> </tr> <tr> <td> <div class="G">…pe… </div> </td> </tr> </table> </div>
</div>
<div class="q" id="p_27Ne_76"> <div class="p"> <table class="singleColumn"> <tr> <td> <div class="pN">76</div> <div class="G">“Sabbe saṅkhārā dukkhāti,</div> </td> </tr> <tr> <td> <div class="G">…pe… </div> </td> </tr> </table> </div>
</div>
<div class="q" id="p_27Ne_77"> <div class="p"> <table class="singleColumn"> <tr> <td> <div class="pN">77</div> <div class="G">“Sabbe dhammā anattāti,</div> </td> </tr> <tr> <td> <div class="G">yadā paññāya passati;</div> </td> </tr> <tr> <td> <div class="G">Atha nibbindati dukkhe,</div> </td> </tr> <tr> <td> <div class="G">esa maggo visuddhiyā”ti.</div> </td> </tr> </table> </div>
</div>
<div class="CENTER" id="p_27Ne_78">
<span class="pN">78</span>Ayaṁ upāyo. (8)</div>
<div class="q" id="p_27Ne_79"> <div class="p">
<span class="pN">79</span>Tattha katamā āṇatti? </div>
</div>
<div class="q" id="p_27Ne_80"> <div class="p"> <table class="singleColumn"> <tr> <td> <div class="pN">80</div> <div class="G">“Cakkhumā visamānīva,</div> </td> </tr> <tr> <td> <div class="G">vijjamāne parakkame;</div> </td> </tr> <tr> <td> <div class="G">Paṇḍito jīvalokasmiṁ,</div> </td> </tr> <tr> <td> <div class="G">pāpāni parivajjaye”ti.</div> </td> </tr> </table> </div>
</div>
<div class="CENTER" id="p_27Ne_81">
<span class="pN">81</span>Ayaṁ āṇatti. (9)</div>
<div class="q" id="p_27Ne_82"> <div class="p">
<span class="pN">82</span>Tattha katamaṁ phalaṁ? </div>
</div>
<div class="q" id="p_27Ne_83"> <div class="p"> <table class="singleColumn"> <tr> <td> <div class="pN">83</div> <div class="G">“‘Suññato lokaṁ avekkhassu,</div> </td> </tr> <tr> <td> <div class="G">Mogharājā’ti āṇatti;</div> </td> </tr> <tr> <td> <div class="G">‘Sadā sato’ti upāyo,</div> </td> </tr> <tr> <td> <div class="G">‘Attānudiṭṭhiṁ ūhacca;</div> </td> </tr> <tr> <td> <div class="G">Evaṁ maccutaro siyā’”.</div> </td> </tr> </table> </div>
</div>
<div class="CENTER" id="p_27Ne_84">
<span class="pN">84</span>Idaṁ phalaṁ. (10)</div>
<div class="q" id="p_27Ne_85"> <div class="divNumber">6.</div> <div class="p">
<span class="pN">85</span>Tattha bhagavā ugghaṭitaññussa puggalassa nissaraṇaṁ desayati, vipañcitaññussa puggalassa ādīnavañca nissaraṇañca desayati, neyyassa puggalassa assādañca ādīnavañca nissaraṇañca desayati. </div>
</div>
<div class="q" id="p_27Ne_86"> <div class="p">
<span class="pN">86</span>Tattha catasso paṭipadā, cattāro puggalā. Taṇhācarito mando satindriyena dukkhāya paṭipadāya dandhābhiññāya niyyāti satipaṭṭhānehi nissayehi. Taṇhācarito udattho samādhindriyena dukkhāya paṭipadāya khippābhiññāya niyyāti jhānehi nissayehi. Diṭṭhicarito mando vīriyindriyena sukhāya paṭipadāya dandhābhiññāya niyyāti sammappadhānehi nissayehi. Diṭṭhicarito udatto paññindriyena sukhāya paṭipadāya khippābhiññāya niyyāti saccehi nissayehi. </div>
</div>
<div class="q" id="p_27Ne_87"> <div class="p">
<span class="pN">87</span>Ubho taṇhācaritā samathapubbaṅgamāya vipassanāya niyyanti rāgavirāgāya cetovimuttiyā. Ubho diṭṭhicaritā vipassanāpubbaṅgamena samathena niyyanti avijjāvirāgāya paññāvimuttiyā. </div>
</div>
<div class="q" id="p_27Ne_88"> <div class="p">
<span class="pN">88</span>Tattha ye samathapubbaṅgamāhi paṭipadāhi niyyanti, te nandiyāvaṭṭena nayena hātabbā, ye vipassanāpubbaṅgamāhi paṭipadāhi niyyanti, te sīhavikkīḷitena nayena hātabbā. </div>
</div>
<div class="q" id="p_27Ne_89"> <div class="divNumber">7.</div> <div class="p">
<span class="pN">89</span>Svāyaṁ hāro kattha sambhavati, yassa satthā vā dhammaṁ desayati aññataro vā garuṭṭhānīyo sabrahmacārī, so taṁ dhammaṁ sutvā saddhaṁ paṭilabhati. Tattha yā vīmaṁsā ussāhanā tulanā upaparikkhā, ayaṁ sutamayī paññā. Tathā sutena nissayena yā vīmaṁsā tulanā upaparikkhā manasānupekkhaṇā, ayaṁ cintāmayī paññā. Imāhi dvīhi paññāhi manasikārasampayuttassa yaṁ ñāṇaṁ uppajjati dassanabhūmiyaṁ vā bhāvanābhūmiyaṁ vā, ayaṁ bhāvanāmayī paññā. </div>
</div>
<div class="q" id="p_27Ne_90"> <div class="divNumber">8.</div> <div class="p">
<span class="pN">90</span>Paratoghosā sutamayī paññā. Paccattasamuṭṭhitā yoniso manasikārā cintāmayī paññā. Yaṁ parato ca ghosena paccattasamuṭṭhitena ca yonisomanasikārena ñāṇaṁ uppajjati, ayaṁ bhāvanāmayī paññā. Yassa imā dve paññā atthi sutamayī cintāmayī ca, ayaṁ ugghaṭitaññū. Yassa sutamayī paññā atthi, cintāmayī natthi, ayaṁ vipañcitaññū. Yassa neva sutamayī paññā atthi na cintāmayī, ayaṁ neyyo. </div>
</div>
<div class="q" id="p_27Ne_91"> <div class="divNumber">9.</div> <div class="p">
<span class="pN">91</span>Sāyaṁ dhammadesanā kiṁ desayati? Cattāri saccāni dukkhaṁ samudayaṁ nirodhaṁ maggaṁ. Ādīnavo ca phalañca dukkhaṁ, assādo samudayo, nissaraṇaṁ nirodho, upāyo āṇatti ca maggo. Imāni cattāri saccāni. Idaṁ dhammacakkaṁ. </div>
</div>
<div class="q" id="p_27Ne_92"> <div class="p">
<span class="pN">92</span>Yathāha bhagavā—  “idaṁ dukkhan”ti me, bhikkhave, bārāṇasiyaṁ isipatane migadāye anuttaraṁ dhammacakkaṁ pavattitaṁ appaṭivattiyaṁ samaṇena vā brāhmaṇena vā devena vā mārena vā brahmunā vā kenaci vā lokasmiṁ, sabbaṁ dhammacakkaṁ. </div>
</div>
<div class="q" id="p_27Ne_93"> <div class="p">
<span class="pN">93</span>Tattha aparimāṇā padā, aparimāṇā akkharā, aparimāṇā byañjanā, aparimāṇā ākārā neruttā niddesā. Etasseva atthassa saṅkāsanā pakāsanā vivaraṇā vibhajanā uttānīkammaṁ paññatti, itipidaṁ dukkhaṁ ariyasaccaṁ. </div>
</div>
<div class="q" id="p_27Ne_94"> <div class="p">
<span class="pN">94</span>“Ayaṁ dukkhasamudayo”ti me, bhikkhave, bārāṇasiyaṁ isipatane migadāye anuttaraṁ dhammacakkaṁ pavattitaṁ…pe…  “ayaṁ dukkhanirodho”ti me, bhikkhave…pe…  “ayaṁ dukkhanirodhagāminī paṭipadā”ti me, bhikkhave, bārāṇasiyaṁ isipatane migadāye anuttaraṁ dhammacakkaṁ pavattitaṁ appaṭivattiyaṁ samaṇena vā brāhmaṇena vā devena vā mārena vā brahmunā vā kenaci vā lokasmiṁ. </div>
</div>
<div class="q" id="p_27Ne_95"> <div class="p">
<span class="pN">95</span>Tattha aparimāṇā padā, aparimāṇā akkharā, aparimāṇā byañjanā, aparimāṇā ākārā neruttā niddesā. Etasseva atthassa saṅkāsanā pakāsanā vivaraṇā vibhajanā uttānīkammaṁ paññatti itipidaṁ dukkhanirodhagāminī paṭipadā ariyasaccaṁ. </div>
</div>
<div class="q" id="p_27Ne_96"> <div class="p">
<span class="pN">96</span>Tattha bhagavā akkharehi saṅkāseti, padehi pakāseti, byañjanehi vivarati, ākārehi vibhajati, niruttīhi uttānīkaroti, niddesehi paññapeti. Tattha bhagavā akkharehi ca padehi ca ugghaṭeti, byañjanehi ca ākārehi ca vipañcayati, niruttīhi ca niddesehi ca vitthāreti. Tattha ugghaṭanā ādi, vipañcanā majjhe, vitthāraṇā pariyosānaṁ. Soyaṁ dhammavinayo ugghaṭīyanto ugghaṭitaññūpuggalaṁ vineti, tena naṁ āhu “ādikalyāṇo”ti. Vipañcīyanto vipañcitaññūpuggalaṁ vineti, tena naṁ āhu “majjhekalyāṇo”ti. Vitthārīyanto neyyaṁ puggalaṁ vineti, tena naṁ āhu “pariyosānakalyāṇo”ti. </div>
</div>
<div class="q" id="p_27Ne_97"> <div class="divNumber">10.</div> <div class="p">
<span class="pN">97</span>Tattha chappadāni attho saṅkāsanā pakāsanā vivaraṇā vibhajanā uttānīkammaṁ paññatti, imāni chappadāni attho. Chappadāni byañjanaṁ akkharaṁ padaṁ byañjanaṁ ākāro nirutti niddeso, imāni chappadāni byañjanaṁ. Tenāha bhagavā “dhammaṁ vo, bhikkhave, desessāmi ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanan”ti. </div>
</div>
<div class="q" id="p_27Ne_98"> <div class="p">
<span class="pN">98</span><span class="bold">Kevalan</span>ti lokuttaraṁ, na missaṁ lokiyehi dhammehi. <span class="bold">Paripuṇṇan</span>ti paripūraṁ anūnaṁ anatirekaṁ. <span class="bold">Parisuddhan</span>ti nimmalaṁ sabbamalāpagataṁ pariyodātaṁ upaṭṭhitaṁ sabbavisesānaṁ, idaṁ vuccati tathāgatapadaṁitipi tathāgatanisevitaṁitipi tathāgatārañjitaṁitipi, ato cetaṁ brahmacariyaṁ paññāyati. Tenāha bhagavā “kevalaparipuṇṇaṁ parisuddhaṁ brahmacariyaṁ pakāsessāmī”ti. </div>
</div>
<div class="q" id="p_27Ne_99"> <div class="p">
<span class="pN">99</span>Kesaṁ ayaṁ dhammadesanā, yogīnaṁ. Tenāha āyasmā mahākaccāyano—  </div>
</div>
<div class="q" id="p_27Ne_100"> <div class="p"> <table class="singleColumn"> <tr> <td> <div class="pN">100</div> <div class="G">“Assādādīnavatā,</div> </td> </tr> <tr> <td> <div class="G">Nissaraṇampi ca phalaṁ upāyo ca;</div> </td> </tr> <tr> <td> <div class="G">Āṇattī ca bhagavato,</div> </td> </tr> <tr> <td> <div class="G">Yogīnaṁ desanāhāro”ti.</div> </td> </tr> </table> </div>
</div>
<div class="CENTER" id="p_27Ne_101">
<span class="pN">101</span>Niyutto desanāhāro.</div>
</html>
