<html>
<div class="i">56.11 Raṭṭhapālattheraapadāna</div>
<div class="h">Yasavagga</div>
<div class="h">Raṭṭhapālattheraapadāna</div>
<div class="q" id="p_20Ap1_7869"> <div class="divNumber">179.</div> <div class="p"> <table class="singleColumn"> <tr> <td> <div class="pN">7869</div> <div class="G">“Padumuttarassa bhagavato,</div> </td> </tr> <tr> <td> <div class="G">Lokajeṭṭhassa tādino;</div> </td> </tr> <tr> <td> <div class="G">Varanāgo mayā dinno,</div> </td> </tr> <tr> <td> <div class="G">Īsādanto urūḷhavā.</div> </td> </tr> </table> </div>
</div>
<div class="q" id="p_20Ap1_7870"> <div class="divNumber">180.</div> <div class="p"> <table class="singleColumn"> <tr> <td> <div class="pN">7870</div> <div class="G">Setacchattopasobhito,</div> </td> </tr> <tr> <td> <div class="G">sakappano sahatthipo;</div> </td> </tr> <tr> <td> <div class="G">Agghāpetvāna taṁ sabbaṁ,</div> </td> </tr> <tr> <td> <div class="G">saṁghārāmaṁ akārayiṁ.</div> </td> </tr> </table> </div>
</div>
<div class="q" id="p_20Ap1_7871"> <div class="divNumber">181.</div> <div class="p"> <table class="singleColumn"> <tr> <td> <div class="pN">7871</div> <div class="G">Catupaññāsasahassāni,</div> </td> </tr> <tr> <td> <div class="G">pāsāde kārayiṁ ahaṁ;</div> </td> </tr> <tr> <td> <div class="G">Mahoghadānaṁ karitvāna,</div> </td> </tr> <tr> <td> <div class="G">niyyādesiṁ mahesino.</div> </td> </tr> </table> </div>
</div>
<div class="q" id="p_20Ap1_7872"> <div class="divNumber">182.</div> <div class="p"> <table class="singleColumn"> <tr> <td> <div class="pN">7872</div> <div class="G">Anumodi mahāvīro,</div> </td> </tr> <tr> <td> <div class="G">sayambhū aggapuggalo;</div> </td> </tr> <tr> <td> <div class="G">Sabbe jane hāsayanto,</div> </td> </tr> <tr> <td> <div class="G">desesi amataṁ padaṁ.</div> </td> </tr> </table> </div>
</div>
<div class="q" id="p_20Ap1_7873"> <div class="divNumber">183.</div> <div class="p"> <table class="singleColumn"> <tr> <td> <div class="pN">7873</div> <div class="G">Taṁ me buddho viyākāsi,</div> </td> </tr> <tr> <td> <div class="G">jalajuttamanāmako;</div> </td> </tr> <tr> <td> <div class="G">Bhikkhusaṁghe nisīditvā,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_20Ap1_7874"> <div class="divNumber">184.</div> <div class="p"> <table class="singleColumn"> <tr> <td> <div class="pN">7874</div> <div class="G">‘Catupaññāsasahassāni,</div> </td> </tr> <tr> <td> <div class="G">pāsāde kārayī ayaṁ;</div> </td> </tr> <tr> <td> <div class="G">Kathayissāmi vipākaṁ,</div> </td> </tr> <tr> <td> <div class="G">suṇātha mama bhāsato.</div> </td> </tr> </table> </div>
</div>
<div class="q" id="p_20Ap1_7875"> <div class="divNumber">185.</div> <div class="p"> <table class="singleColumn"> <tr> <td> <div class="pN">7875</div> <div class="G">Aṭṭhārasasahassāni,</div> </td> </tr> <tr> <td> <div class="G">kūṭāgārā bhavissare;</div> </td> </tr> <tr> <td> <div class="G">Byamhuttamamhi nibbattā,</div> </td> </tr> <tr> <td> <div class="G">sabbasoṇṇamayā ca te.</div> </td> </tr> </table> </div>
</div>
<div class="q" id="p_20Ap1_7876"> <div class="divNumber">186.</div> <div class="p"> <table class="singleColumn"> <tr> <td> <div class="pN">7876</div> <div class="G">Paññāsakkhattuṁ devindo,</div> </td> </tr> <tr> <td> <div class="G">devarajjaṁ karissati;</div> </td> </tr> <tr> <td> <div class="G">Aṭṭhapaññāsakkhattuñca,</div> </td> </tr> <tr> <td> <div class="G">cakkavattī bhavissati.</div> </td> </tr> </table> </div>
</div>
<div class="q" id="p_20Ap1_7877"> <div class="divNumber">187.</div> <div class="p"> <table class="singleColumn"> <tr> <td> <div class="pN">7877</div> <div class="G">Kappasatasahassamhi,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_7878"> <div class="divNumber">188.</div> <div class="p"> <table class="singleColumn"> <tr> <td> <div class="pN">7878</div> <div class="G">Devalokā cavitvāna,</div> </td> </tr> <tr> <td> <div class="G">sukkamūlena codito;</div> </td> </tr> <tr> <td> <div class="G">Aḍḍhe kule mahābhoge,</div> </td> </tr> <tr> <td> <div class="G">nibbattissati tāvade.</div> </td> </tr> </table> </div>
</div>
<div class="q" id="p_20Ap1_7879"> <div class="divNumber">189.</div> <div class="p"> <table class="singleColumn"> <tr> <td> <div class="pN">7879</div> <div class="G">So pacchā pabbajitvāna,</div> </td> </tr> <tr> <td> <div class="G">sukkamūlena codito;</div> </td> </tr> <tr> <td> <div class="G">Raṭṭhapāloti nāmena,</div> </td> </tr> <tr> <td> <div class="G">hessati satthu sāvako.</div> </td> </tr> </table> </div>
</div>
<div class="q" id="p_20Ap1_7880"> <div class="divNumber">190.</div> <div class="p"> <table class="singleColumn"> <tr> <td> <div class="pN">7880</div> <div class="G">Padhānapahitatto so,</div> </td> </tr> <tr> <td> <div class="G">upasanto nirūpadhi;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">nibbāyissatināsavo’.</div> </td> </tr> </table> </div>
</div>
<div class="q" id="p_20Ap1_7881"> <div class="divNumber">191.</div> <div class="p"> <table class="singleColumn"> <tr> <td> <div class="pN">7881</div> <div class="G">Uṭṭhāya abhinikkhamma,</div> </td> </tr> <tr> <td> <div class="G">jahitā bhogasampadā;</div> </td> </tr> <tr> <td> <div class="G">Kheḷapiṇḍeva bhogamhi,</div> </td> </tr> <tr> <td> <div class="G">pemaṁ mayhaṁ na vijjati.</div> </td> </tr> </table> </div>
</div>
<div class="q" id="p_20Ap1_7882"> <div class="divNumber">192.</div> <div class="p"> <table class="singleColumn"> <tr> <td> <div class="pN">7882</div> <div class="G">Vīriyaṁ me dhuradhorayhaṁ,</div> </td> </tr> <tr> <td> <div class="G">yogakkhemādhivāhanaṁ;</div> </td> </tr> <tr> <td> <div class="G">Dhāremi antimaṁ dehaṁ,</div> </td> </tr> <tr> <td> <div class="G">sammāsambuddhasāsane.</div> </td> </tr> </table> </div>
</div>
<div class="q" id="p_20Ap1_7883"> <div class="divNumber">193.</div> <div class="p"> <table class="singleColumn"> <tr> <td> <div class="pN">7883</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_7884"> <div class="divNumber">194.</div> <div class="p"> <table class="singleColumn"> <tr> <td> <div class="pN">7884</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_7885"> <div class="divNumber">195.</div> <div class="p"> <table class="singleColumn"> <tr> <td> <div class="pN">7885</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”. (6440)</div> </td> </tr> </table> </div>
</div>
<div class="q" id="p_20Ap1_7886"> <div class="p">
<span class="pN">7886</span>Itthaṁ sudaṁ āyasmā raṭṭhapālo thero imā gāthāyo abhāsitthāti. </div>
</div>
<div class="CENTER" id="p_20Ap1_7887">
<span class="pN">7887</span>Raṭṭhapālattherassāpadānaṁ ekādasamaṁ.</div>
<div class="ENDH3" id="p_20Ap1_7888">
<span class="pN">7888</span>Yasavaggo chapaññāsamo.</div>
<div class="SUMMARY" id="p_20Ap1_7889">
<span class="pN">7889</span><span class="firstLetter">T</span>assuddānaṁ</div>
<div class="q" id="p_20Ap1_7890"> <div class="p"> <table class="singleColumn"> <tr> <td> <div class="pN">7890</div> <div class="G">Yaso nadīkassapo ca,</div> </td> </tr> <tr> <td> <div class="G">gayākimilavajjino;</div> </td> </tr> <tr> <td> <div class="G">Duve uttarā bhaddajī,</div> </td> </tr> <tr> <td> <div class="G">sivako upavāhano;</div> </td> </tr> <tr> <td> <div class="G">Raṭṭhapālo ekasataṁ,</div> </td> </tr> <tr> <td> <div class="G">gāthānaṁ pañcanavuti.</div> </td> </tr> </table> </div>
</div>
<div class="ENDBOOK" id="p_20Ap1_7891">
<span class="pN">7891</span>Therāpadānaṁ samattaṁ.</div>
<div class="q" id="p_20Ap1_7892"> <div class="p"><span class="pN">7892</span></div>
</div>
</html>
