<html>
<div class="i">10.3 Tatiyabhāṇavāra</div>
<div class="h">Bhikkhunikkhandhaka</div>
<div class="h">Tatiyabhāṇavāra</div>
<div class="q" id="p_4V_2061"> <div class="divNumber">423.</div> <div class="p">
<span class="pN">2061</span>Tena kho pana samayena upasampannāyo dissanti— animittāpi, nimittamattāpi, alohitāpi, dhuvalohitāpi, dhuvacoḷāpi, paggharantīpi, sikharaṇīpi, itthipaṇḍakāpi, vepurisikāpi, sambhinnāpi, ubhatobyañjanāpi. Bhagavato etamatthaṁ ārocesuṁ. “Anujānāmi, bhikkhave, upasampādentiyā catuvīsati antarāyike dhamme pucchituṁ. Evañca pana, bhikkhave, pucchitabbā— ‘nasi animittā, nasi nimittamattā, nasi alohitā, nasi dhuvalohitā, nasi dhuvacoḷā, nasi paggharantī, nasi sikharaṇī, nasi itthipaṇḍakā, nasi vepurisikā, nasi sambhinnā, nasi ubhatobyañjanā? Santi te evarūpā ābādhā— kuṭṭhaṁ, gaṇḍo, kilāso, soso, apamāro? Manussāsi, itthīsi, bhujissāsi, aṇaṇāsi, nasi rājabhaṭī? Anuññātāsi mātāpitūhi, sāmikena? Paripuṇṇavīsativassāsi, paripuṇṇaṁ te pattacīvaraṁ, kiṁnāmāsi, kānāmā te pavattinī’”ti? </div>
</div>
<div class="q" id="p_4V_2062"> <div class="p">
<span class="pN">2062</span>Tena kho pana samayena bhikkhū bhikkhunīnaṁ antarāyike dhamme pucchanti. Upasampadāpekkhāyo vitthāyanti, maṅkū honti, na sakkonti vissajjetuṁ. Bhagavato etamatthaṁ ārocesuṁ. “Anujānāmi, bhikkhave, ekatoupasampannāya bhikkhunisaṁghe visuddhāya bhikkhusaṁghe upasampādetun”ti. </div>
</div>
<div class="q" id="p_4V_2063"> <div class="p">
<span class="pN">2063</span>Tena kho pana samayena bhikkhuniyo ananusiṭṭhā upasampadāpekkhāyo antarāyike dhamme pucchanti. Upasampadāpekkhāyo vitthāyanti, maṅkū honti, na sakkonti vissajjetuṁ. Bhagavato etamatthaṁ ārocesuṁ. “Anujānāmi, bhikkhave, paṭhamaṁ anusāsitvā pacchā antarāyike dhamme pucchitun”ti. </div>
</div>
<div class="q" id="p_4V_2064"> <div class="p">
<span class="pN">2064</span>Tattheva saṁghamajjhe anusāsanti. Upasampadāpekkhāyo tatheva vitthāyanti, maṅkū honti, na sakkonti vissajjetuṁ. Bhagavato etamatthaṁ ārocesuṁ. “Anujānāmi, bhikkhave, ekamantaṁ anusāsitvā saṁghamajjhe antarāyike dhamme pucchituṁ. Evañca pana, bhikkhave, anusāsitabbā. </div>
</div>
<div class="q" id="p_4V_2065"> <div class="divNumber">424.</div> <div class="p">
<span class="pN">2065</span>Paṭhamaṁ upajjhaṁ gāhāpetabbā. Upajjhaṁ gāhāpetvā pattacīvaraṁ ācikkhitabbaṁ— ‘ayaṁ te patto, ayaṁ saṅghāṭi, ayaṁ uttarāsaṅgo, ayaṁ antaravāsako, idaṁ saṅkaccikaṁ, ayaṁ udakasāṭikā; gaccha amumhi okāse tiṭṭhāhī’”ti. </div>
</div>
<div class="q" id="p_4V_2066"> <div class="p">
<span class="pN">2066</span>Bālā abyattā anusāsanti. Duranusiṭṭhā upasampadāpekkhāyo vitthāyanti, maṅkū honti, na sakkonti vissajjetuṁ. Bhagavato etamatthaṁ ārocesuṁ. “Na, bhikkhave, bālāya abyattāya anusāsitabbā. Yā anusāseyya, āpatti dukkaṭassa. Anujānāmi, bhikkhave, byattāya bhikkhuniyā paṭibalāya anusāsitun”ti. </div>
</div>
<div class="q" id="p_4V_2067"> <div class="p">
<span class="pN">2067</span>Asammatā anusāsanti. Bhagavato etamatthaṁ ārocesuṁ. “Na, bhikkhave, asammatāya anusāsitabbā. Yā anusāseyya, āpatti dukkaṭassa. Anujānāmi, bhikkhave, sammatāya anusāsituṁ. Evañca pana, bhikkhave, sammannitabbā— attanā vā attānaṁ sammannitabbaṁ, parāya vā parā sammannitabbā. </div>
</div>
<div class="q" id="p_4V_2068"> <div class="p">
<span class="pN">2068</span>Kathañca attanāva attānaṁ sammannitabbaṁ? Byattāya bhikkhuniyā paṭibalāya saṁgho ñāpetabbo— ‘suṇātu me, ayye, saṁgho. Itthannāmā itthannāmāya ayyāya upasampadāpekkhā. Yadi saṁghassa pattakallaṁ, ahaṁ itthannāmā itthannāmaṁ anusāseyyan’ti. Evaṁ attanāva attānaṁ sammannitabbaṁ. </div>
</div>
<div class="q" id="p_4V_2069"> <div class="p">
<span class="pN">2069</span>Kathañca parāya parā sammannitabbā? Byattāya bhikkhuniyā paṭibalāya saṁgho ñāpetabbo— ‘suṇātu me, ayye, saṁgho. Itthannāmā itthannāmāya ayyāya upasampadāpekkhā. Yadi saṁghassa pattakallaṁ, itthannāmā itthannāmaṁ anusāseyyā’ti. Evaṁ parāya parā sammannitabbā. </div>
</div>
<div class="q" id="p_4V_2070"> <div class="p">
<span class="pN">2070</span>Tāya sammatāya bhikkhuniyā upasampadāpekkhaṁ upasaṅkamitvā evamassa vacanīyā— ‘suṇasi itthannāme. Ayaṁ te saccakālo, bhūtakālo. Yaṁ jātaṁ taṁ saṁghamajjhe pucchante santaṁ atthīti vattabbaṁ, asantaṁ natthīti vattabbaṁ. Mā kho vitthāyi, mā kho maṅku ahosi. Evaṁ taṁ pucchissanti— nasi animittā, nasi nimittamattā, nasi alohitā, nasi dhuvalohitā, nasi dhuvacoḷā, nasi paggharantī, nasi sikharaṇī, nasi itthipaṇḍakā, nasi vepurisikā, nasi sambhinnā, nasi ubhatobyañjanā? Santi te evarūpā ābādhā— kuṭṭhaṁ, gaṇḍo, kilāso, soso, apamāro? Manussāsi, itthīsi, bhujissāsi, aṇaṇāsi, nasi rājabhaṭī? Anuññātāsi mātāpitūhi, sāmikena? Paripuṇṇavīsativassāsi, paripuṇṇaṁ te pattacīvaraṁ, kiṁnāmāsi, kānāmā te pavattinī’ti? </div>
</div>
<div class="q" id="p_4V_2071"> <div class="p">
<span class="pN">2071</span>Ekato āgacchanti. Na ekato āgantabbaṁ. Anusāsikāya paṭhamataraṁ āgantvā saṁgho ñāpetabbo— ‘suṇātu me, ayye, saṁgho. Itthannāmā itthannāmāya ayyāya upasampadāpekkhā. Anusiṭṭhā sā mayā. Yadi saṁghassa pattakallaṁ, itthannāmā āgaccheyyā’ti. ‘Āgacchāhī’ti vattabbā. </div>
</div>
<div class="q" id="p_4V_2072"> <div class="p">
<span class="pN">2072</span>Ekaṁsaṁ uttarāsaṅgaṁ kārāpetvā bhikkhunīnaṁ pāde vandāpetvā ukkuṭikaṁ nisīdāpetvā añjaliṁ paggaṇhāpetvā upasampadaṁ yācāpetabbā— ‘saṁghaṁ, ayye, upasampadaṁ yācāmi. Ullumpatu maṁ, ayye, saṁgho anukampaṁ upādāya. Dutiyampi, ayye, saṁghaṁ upasampadaṁ yācāmi. Ullumpatu maṁ, ayye, saṁgho anukampaṁ upādāya. Tatiyampi, ayye, saṁghaṁ upasampadaṁ yācāmi. Ullumpatu maṁ, ayye, saṁgho anukampaṁ upādāyā’ti. Byattāya bhikkhuniyā paṭibalāya saṁgho ñāpetabbo— </div>
</div>
<div class="q" id="p_4V_2073"> <div class="p">
<span class="pN">2073</span>‘Suṇātu me, ayye, saṁgho. Ayaṁ itthannāmā itthannāmāya ayyāya upasampadāpekkhā. Yadi saṁghassa pattakallaṁ, ahaṁ itthannāmaṁ antarāyike dhamme puccheyyanti. </div>
</div>
<div class="q" id="p_4V_2074"> <div class="p">
<span class="pN">2074</span>Suṇasi itthannāme. Ayaṁ te saccakālo, bhūtakālo. Yaṁ jātaṁ taṁ pucchāmi santaṁ atthīti vattabbaṁ, asantaṁ natthīti vattabbaṁ. Nasi animittā…pe… kiṁnāmāsi, kānāmā te pavattinī’ti. Byattāya bhikkhuniyā paṭibalāya saṁgho ñāpetabbo— </div>
</div>
<div class="q" id="p_4V_2075"> <div class="divNumber">425.</div> <div class="p">
<span class="pN">2075</span>‘Suṇātu me, ayye, saṁgho. Ayaṁ itthannāmā itthannāmāya ayyāya upasampadāpekkhā. Parisuddhā antarāyikehi dhammehi, paripuṇṇassā pattacīvaraṁ. Itthannāmā saṁghaṁ upasampadaṁ yācati itthannāmāya ayyāya pavattiniyā. Yadi saṁghassa pattakallaṁ, saṁgho itthannāmaṁ upasampādeyya itthannāmāya ayyāya pavattiniyā. Esā ñatti. </div>
</div>
<div class="q" id="p_4V_2076"> <div class="p">
<span class="pN">2076</span>Suṇātu me, ayye, saṁgho. Ayaṁ itthannāmā itthannāmāya ayyāya upasampadāpekkhā. Parisuddhā antarāyikehi dhammehi, paripuṇṇassā pattacīvaraṁ. Itthannāmā saṁghaṁ upasampadaṁ yācati itthannāmāya ayyāya pavattiniyā. Saṁgho itthannāmaṁ upasampādeti itthannāmāya ayyāya pavattiniyā. Yassā ayyāya khamati itthannāmāya upasampadā itthannāmāya ayyāya pavattiniyā, sā tuṇhassa; yassā nakkhamati, sā bhāseyya. </div>
</div>
<div class="q" id="p_4V_2077"> <div class="p">
<span class="pN">2077</span>Dutiyampi etamatthaṁ vadāmi…pe… tatiyampi etamatthaṁ vadāmi— suṇātu me, ayye, saṁgho. Ayaṁ itthannāmā itthannāmāya ayyāya upasampadāpekkhā. Parisuddhā antarāyikehi dhammehi, paripuṇṇassā pattacīvaraṁ. Itthannāmā saṁghaṁ upasampadaṁ yācati itthannāmāya ayyāya pavattiniyā. Saṁgho itthannāmaṁ upasampādeti itthannāmāya ayyāya pavattiniyā. Yassā ayyāya khamati itthannāmāya upasampadā itthannāmāya ayyāya pavattiniyā, sā tuṇhassa; yassā nakkhamati, sā bhāseyya. </div>
</div>
<div class="q" id="p_4V_2078"> <div class="p">
<span class="pN">2078</span>Upasampannā saṁghena itthannāmā itthannāmāya ayyāya pavattiniyā. Khamati saṁghassa, tasmā tuṇhī, evametaṁ dhārayāmī’ti. </div>
</div>
<div class="q" id="p_4V_2079"> <div class="p">
<span class="pN">2079</span>Tāvadeva taṁ ādāya bhikkhusaṁghaṁ upasaṅkamitvā ekaṁsaṁ uttarāsaṅgaṁ kārāpetvā bhikkhūnaṁ pāde vandāpetvā ukkuṭikaṁ nisīdāpetvā añjaliṁ paggaṇhāpetvā upasampadaṁ yācāpetabbā— ‘ahaṁ, ayyā, itthannāmā itthannāmāya ayyāya upasampadāpekkhā. Ekatoupasampannā bhikkhunisaṁghe, visuddhā; saṁghaṁ, ayyā, upasampadaṁ yācāmi. Ullumpatu maṁ, ayyā, saṁgho anukampaṁ upādāya. Ahaṁ, ayyā, itthannāmā itthannāmāya ayyāya upasampadāpekkhā. Ekatoupasampannā bhikkhunisaṁghe, visuddhā. Dutiyampi, ayyā, saṁghaṁ upasampadaṁ yācāmi. Ullumpatu maṁ, ayyā, saṁgho anukampaṁ upādāya. Ahaṁ, ayyā, itthannāmā itthannāmāya ayyāya upasampadāpekkhā. Ekatoupasampannā bhikkhunisaṁghe, visuddhā. Tatiyampi, ayyā, saṁghaṁ upasampadaṁ yācāmi. Ullumpatu maṁ, ayyā, saṁgho anukampaṁ upādāyā’ti. Byattena bhikkhunā paṭibalena saṁgho ñāpetabbo— </div>
</div>
<div class="q" id="p_4V_2080"> <div class="p">
<span class="pN">2080</span>‘Suṇātu me, bhante, saṁgho. Ayaṁ itthannāmā itthannāmāya upasampadāpekkhā. Ekatoupasampannā bhikkhunisaṁghe, visuddhā. Itthannāmā saṁghaṁ upasampadaṁ yācati itthannāmāya pavattiniyā. Yadi saṁghassa pattakallaṁ, saṁgho itthannāmaṁ upasampādeyya, itthannāmāya pavattiniyā. Esā ñatti. </div>
</div>
<div class="q" id="p_4V_2081"> <div class="p">
<span class="pN">2081</span>Suṇātu me, bhante, saṁgho. Ayaṁ itthannāmā itthannāmāya upasampadāpekkhā. Ekatoupasampannā bhikkhunisaṁghe, visuddhā. Itthannāmā saṁghaṁ upasampadaṁ yācati itthannāmāya pavattiniyā. Saṁgho itthannāmaṁ upasampādeti itthannāmāya pavattiniyā. Yassāyasmato khamati itthannāmāya upasampadā itthannāmāya pavattiniyā, so tuṇhassa; yassa nakkhamati, so bhāseyya. </div>
</div>
<div class="q" id="p_4V_2082"> <div class="p">
<span class="pN">2082</span>Dutiyampi etamatthaṁ vadāmi…pe… tatiyampi etamatthaṁ vadāmi— suṇātu me, bhante, saṁgho. Ayaṁ itthannāmā itthannāmāya upasampadāpekkhā. Ekatoupasampannā bhikkhunisaṁghe, visuddhā. Itthannāmā saṁghaṁ upasampadaṁ yācati itthannāmāya pavattiniyā. Saṁgho itthannāmaṁ upasampādeti itthannāmāya pavattiniyā. Yassāyasmato khamati itthannāmāya upasampadā itthannāmāya pavattiniyā, so tuṇhassa; yassa nakkhamati, so bhāseyya. </div>
</div>
<div class="q" id="p_4V_2083"> <div class="p">
<span class="pN">2083</span>Upasampannā saṁghena itthannāmā itthannāmāya pavattiniyā. Khamati saṁghassa, tasmā tuṇhī, evametaṁ dhārayāmī’ti. </div>
</div>
<div class="q" id="p_4V_2084"> <div class="p">
<span class="pN">2084</span>Tāvadeva chāyā metabbā, utuppamāṇaṁ ācikkhitabbaṁ, divasabhāgo ācikkhitabbo, saṅgīti ācikkhitabbā, bhikkhuniyo vattabbā— imissā tayo ca nissaye, aṭṭha ca akaraṇīyāni ācikkheyyāthā”ti. </div>
</div>
<div class="q" id="p_4V_2085"> <div class="divNumber">426.</div> <div class="p">
<span class="pN">2085</span>Tena kho pana samayena bhikkhuniyo bhattagge āsanaṁ saṅkasāyantiyo kālaṁ vītināmesuṁ. Bhagavato etamatthaṁ ārocesuṁ. “Anujānāmi, bhikkhave, aṭṭhannaṁ bhikkhunīnaṁ yathāvuḍḍhaṁ, avasesānaṁ yathāgatikan”ti. </div>
</div>
<div class="q" id="p_4V_2086"> <div class="p">
<span class="pN">2086</span>Tena kho pana samayena bhikkhuniyo— “bhagavatā anuññātaṁ aṭṭhannaṁ bhikkhunīnaṁ yathāvuḍḍhaṁ, avasesānaṁ yathāgatikan”ti— sabbattha aṭṭheva bhikkhuniyo yathāvuḍḍhaṁ paṭibāhanti, avasesāyo yathāgatikaṁ. Bhagavato etamatthaṁ ārocesuṁ. “Anujānāmi, bhikkhave, bhattagge aṭṭhannaṁ bhikkhunīnaṁ yathāvuḍḍhaṁ, avasesānaṁ yathāgatikaṁ; aññattha sabbattha yathāvuḍḍhaṁ na paṭibāhitabbaṁ. Yā paṭibāheyya, āpatti dukkaṭassā”ti. </div>
</div>
<div class="q" id="p_4V_2087"> <div class="divNumber">427.</div> <div class="p">
<span class="pN">2087</span>Tena kho pana samayena bhikkhuniyo na pavārenti. Bhagavato etamatthaṁ ārocesuṁ. “Na, bhikkhave, bhikkhuniyā na pavāretabbaṁ. Yā na pavāreyya, yathādhammo kāretabbo”ti. </div>
</div>
<div class="q" id="p_4V_2088"> <div class="p">
<span class="pN">2088</span>Tena kho pana samayena bhikkhuniyo attanā pavāretvā bhikkhusaṁghaṁ na pavārenti. Bhagavato etamatthaṁ ārocesuṁ. “Na, bhikkhave, bhikkhuniyā attanā pavāretvā bhikkhusaṁgho na pavāretabbo. Yā na pavāreyya, yathādhammo kāretabbo”ti. </div>
</div>
<div class="q" id="p_4V_2089"> <div class="p">
<span class="pN">2089</span>Tena kho pana samayena bhikkhuniyo bhikkhūhi saddhiṁ ekato pavārentiyo kolāhalaṁ akaṁsu. Bhagavato etamatthaṁ ārocesuṁ. “Na, bhikkhave, bhikkhuniyā bhikkhūhi saddhiṁ ekato pavāretabbaṁ. Yā pavāreyya, āpatti dukkaṭassā”ti. </div>
</div>
<div class="q" id="p_4V_2090"> <div class="p">
<span class="pN">2090</span>Tena kho pana samayena bhikkhuniyo purebhattaṁ pavārentiyo kālaṁ vītināmesuṁ. Bhagavato etamatthaṁ ārocesuṁ. “Anujānāmi, bhikkhave, pacchābhattaṁ pavāretun”ti. Pacchābhattaṁ pavārentiyo vikāle ahesuṁ. Bhagavato etamatthaṁ ārocesuṁ. “Anujānāmi, bhikkhave, ajjatanā bhikkhunisaṁghaṁ pavāretvā aparajju bhikkhusaṁghaṁ pavāretun”ti. </div>
</div>
<div class="q" id="p_4V_2091"> <div class="p">
<span class="pN">2091</span>Tena kho pana samayena sabbo bhikkhunisaṁgho pavārento kolāhalaṁ akāsi. Bhagavato etamatthaṁ ārocesuṁ. “Anujānāmi, bhikkhave, ekaṁ bhikkhuniṁ byattaṁ paṭibalaṁ sammannituṁ— bhikkhunisaṁghassa atthāya bhikkhusaṁghaṁ pavāretuṁ. Evañca pana, bhikkhave, sammannitabbā. Paṭhamaṁ bhikkhunī yācitabbā, yācitvā byattāya bhikkhuniyā paṭibalāya saṁgho ñāpetabbo— </div>
</div>
<div class="q" id="p_4V_2092"> <div class="p">
<span class="pN">2092</span>‘Suṇātu me, ayye, saṁgho. Yadi saṁghassa pattakallaṁ, saṁgho itthannāmaṁ bhikkhuniṁ sammanneyya bhikkhunisaṁghassa atthāya bhikkhusaṁghaṁ pavāretuṁ. Esā ñatti. </div>
</div>
<div class="q" id="p_4V_2093"> <div class="p">
<span class="pN">2093</span>Suṇātu me, ayye, saṁgho. Saṁgho itthannāmaṁ bhikkhuniṁ sammannati bhikkhunisaṁghassa atthāya bhikkhusaṁghaṁ pavāretuṁ. Yassā ayyāya khamati itthannāmāya bhikkhuniyā sammuti bhikkhunisaṁghassa atthāya bhikkhusaṁghaṁ pavāretuṁ, sā tuṇhassa; yassā nakkhamati, sā bhāseyya. </div>
</div>
<div class="q" id="p_4V_2094"> <div class="p">
<span class="pN">2094</span>Sammatā saṁghena itthannāmā bhikkhunī bhikkhunisaṁghassa atthāya bhikkhusaṁghaṁ pavāretuṁ. Khamati saṁghassa, tasmā tuṇhī, evametaṁ dhārayāmī’ti. </div>
</div>
<div class="q" id="p_4V_2095"> <div class="p">
<span class="pN">2095</span>Tāya sammatāya bhikkhuniyā bhikkhunisaṁghaṁ ādāya bhikkhusaṁghaṁ upasaṅkamitvā ekaṁsaṁ uttarāsaṅgaṁ karitvā bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo— ‘bhikkhunisaṁgho, ayyā, bhikkhusaṁghaṁ pavāreti— diṭṭhena vā, sutena vā parisaṅkāya vā. Vadatu, ayyā, bhikkhusaṁgho bhikkhunisaṁghaṁ anukampaṁ upādāya, passanto paṭikarissati. Dutiyampi, ayyā…pe… tatiyampi, ayyā, bhikkhunisaṁgho bhikkhusaṁghaṁ pavāreti— diṭṭhena vā, sutena vā, parisaṅkāya vā. Vadatu, ayyā, bhikkhusaṁgho bhikkhunisaṁghaṁ anukampaṁ upādāya, passanto paṭikarissatī’”ti. </div>
</div>
<div class="q" id="p_4V_2096"> <div class="divNumber">428.</div> <div class="p">
<span class="pN">2096</span>Tena kho pana samayena bhikkhuniyo bhikkhūnaṁ uposathaṁ ṭhapenti, pavāraṇaṁ ṭhapenti, savacanīyaṁ karonti, anuvādaṁ paṭṭhapenti, okāsaṁ kārenti, codenti, sārenti. Bhagavato etamatthaṁ ārocesuṁ. “Na, bhikkhave, bhikkhuniyā bhikkhussa uposatho ṭhapetabbo; ṭhapitopi aṭṭhapito; ṭhapentiyā āpatti dukkaṭassa. Na pavāraṇā ṭhapetabbā; ṭhapitāpi aṭṭhapitā; ṭhapentiyā āpatti dukkaṭassa. Na savacanīyaṁ kātabbaṁ; katampi akataṁ; karontiyā āpatti dukkaṭassa. Na anuvādo paṭṭhapetabbo; paṭṭhapitopi appaṭṭhapito; paṭṭhapentiyā āpatti dukkaṭassa. Na okāso kāretabbo; kāritopi akārito; kārentiyā āpatti dukkaṭassa. Na codetabbo; coditopi acodito; codentiyā āpatti dukkaṭassa. Na sāretabbo; sāritopi asārito; sārentiyā āpatti dukkaṭassā”ti. </div>
</div>
<div class="q" id="p_4V_2097"> <div class="p">
<span class="pN">2097</span>Tena kho pana samayena bhikkhū bhikkhunīnaṁ uposathaṁ ṭhapenti, pavāraṇaṁ ṭhapenti, savacanīyaṁ karonti, anuvādaṁ paṭṭhapenti, okāsaṁ kārenti, codenti, sārenti. Bhagavato etamatthaṁ ārocesuṁ. “Anujānāmi, bhikkhave, bhikkhunā bhikkhuniyā uposathaṁ ṭhapetuṁ; ṭhapitopi suṭṭhapito; ṭhapentassa anāpatti. Pavāraṇaṁ ṭhapetuṁ; ṭhapitāpi suṭṭhapitā; ṭhapentassa anāpatti. Savacanīyaṁ kātuṁ; katampi sukataṁ; karontassa anāpatti. Anuvādaṁ paṭṭhapetuṁ; paṭṭhapitopi suppaṭṭhapito; paṭṭhapentassa anāpatti. Okāsaṁ kāretuṁ; kāritopi sukārito; kārentassa anāpatti. Codetuṁ; coditāpi sucoditā; codentassa anāpatti. Sāretuṁ; sāritāpi susāritā; sārentassa anāpattī”ti. </div>
</div>
<div class="q" id="p_4V_2098"> <div class="divNumber">429.</div> <div class="p">
<span class="pN">2098</span>Tena kho pana samayena chabbaggiyā bhikkhuniyo yānena yāyanti— itthiyuttenapi purisantarena, purisayuttenapi itthantarena. Manussā ujjhāyanti khiyyanti vipācenti…pe… seyyathāpi gaṅgāmahiyāyā”ti. Bhagavato etamatthaṁ ārocesuṁ. “Na, bhikkhave, bhikkhuniyā yānena yāyitabbaṁ. Yā yāyeyya, yathādhammo kāretabbo”ti. </div>
</div>
<div class="q" id="p_4V_2099"> <div class="p">
<span class="pN">2099</span>Tena kho pana samayena aññatarā bhikkhunī gilānā hoti, na sakkoti padasā gantuṁ. Bhagavato etamatthaṁ ārocesuṁ. “Anujānāmi, bhikkhave, gilānāya yānan”ti. Atha kho bhikkhunīnaṁ etadahosi— “itthiyuttaṁ nu kho, purisayuttaṁ nu kho”ti? Bhagavato etamatthaṁ ārocesuṁ. “Anujānāmi, bhikkhave, itthiyuttaṁ purisayuttaṁ hatthavaṭṭakan”ti. </div>
</div>
<div class="q" id="p_4V_2100"> <div class="p">
<span class="pN">2100</span>Tena kho pana samayena aññatarissā bhikkhuniyā yānugghātena bāḷhataraṁ aphāsu ahosi. Bhagavato etamatthaṁ ārocesuṁ. “Anujānāmi, bhikkhave, sivikaṁ pāṭaṅkin”ti. </div>
</div>
<div class="q" id="p_4V_2101"> <div class="divNumber">430.</div> <div class="p">
<span class="pN">2101</span>Tena kho pana samayena aḍḍhakāsī gaṇikā bhikkhunīsu pabbajitā hoti. Sā ca sāvatthiṁ gantukāmā hoti— “bhagavato santike upasampajjissāmī”ti. Assosuṁ kho dhuttā— “aḍḍhakāsī kira gaṇikā sāvatthiṁ gantukāmā”ti. Te magge pariyuṭṭhiṁsu. Assosi kho aḍḍhakāsī gaṇikā— “dhuttā kira magge pariyuṭṭhitā”ti. Bhagavato santike dūtaṁ pāhesi— “ahañhi upasampajjitukāmā; kathaṁ nu kho mayā paṭipajjitabban”ti? Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi— “anujānāmi, bhikkhave, dūtenapi upasampādetun”ti. </div>
</div>
<div class="q" id="p_4V_2102"> <div class="p">
<span class="pN">2102</span>Bhikkhudūtena upasampādenti. Bhagavato etamatthaṁ ārocesuṁ. “Na, bhikkhave, bhikkhudūtena upasampādetabbā. Yo upasampādeyya, āpatti dukkaṭassā”ti. Sikkhamānadūtena upasampādenti…pe… sāmaṇeradūtena upasampādenti…pe… sāmaṇeridūtena upasampādenti…pe… bālāya abyattāya dūtena upasampādenti. “Na, bhikkhave, bālāya abyattāya dūtena upasampādetabbā. Yo upasampādeyya, āpatti dukkaṭassa. Anujānāmi, bhikkhave, byattāya bhikkhuniyā paṭibalāya dūtena upasampādetunti. </div>
</div>
<div class="q" id="p_4V_2103"> <div class="p">
<span class="pN">2103</span>Tāya dūtāya bhikkhuniyā saṁghaṁ upasaṅkamitvā ekaṁsaṁ uttarāsaṅgaṁ karitvā bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo— ‘itthannāmā, ayyā, itthannāmāya ayyāya upasampadāpekkhā. Ekatoupasampannā bhikkhunisaṁghe, visuddhā. Sā kenacideva antarāyena na āgacchati. Itthannāmā, ayyā, saṁghaṁ upasampadaṁ yācati. Ullumpatu taṁ, ayyā, saṁgho anukampaṁ upādāya. Itthannāmā, ayyā, itthannāmāya ayyāya upasampadāpekkhā. Ekatoupasampannā bhikkhunisaṁghe, visuddhā. Sā kenacideva antarāyena na āgacchati. Dutiyampi, ayyā, itthannāmā saṁghaṁ upasampadaṁ yācati. Ullumpatu taṁ, ayyā, saṁgho anukampaṁ upādāya. Itthannāmā, ayyā, itthannāmāya ayyāya upasampadāpekkhā. Ekatoupasampannā bhikkhunisaṁghe, visuddhā. Sā kenacideva antarāyena na āgacchati. Tatiyampi, ayyā, itthannāmā saṁghaṁ upasampadaṁ yācati. Ullumpatu taṁ, ayyā, saṁgho anukampaṁ upādāyā’ti. Byattena bhikkhunā paṭibalena saṁgho ñāpetabbo— </div>
</div>
<div class="q" id="p_4V_2104"> <div class="p">
<span class="pN">2104</span>‘Suṇātu me, bhante, saṁgho. Itthannāmā itthannāmāya upasampadāpekkhā. Ekatoupasampannā bhikkhunisaṁghe, visuddhā. Sā kenacideva antarāyena na āgacchati. Itthannāmā saṁghaṁ upasampadaṁ yācati itthannāmāya pavattiniyā. Yadi saṁghassa pattakallaṁ, saṁgho itthannāmaṁ upasampādeyya itthannāmāya pavattiniyā. Esā ñatti. </div>
</div>
<div class="q" id="p_4V_2105"> <div class="p">
<span class="pN">2105</span>Suṇātu me, bhante, saṁgho. Itthannāmā itthannāmāya upasampadāpekkhā. Ekatoupasampannā bhikkhunisaṁghe, visuddhā. Sā kenacideva antarāyena na āgacchati. Itthannāmā saṁghaṁ upasampadaṁ yācati itthannāmāya pavattiniyā. Saṁgho itthannāmaṁ upasampādeti itthannāmāya pavattiniyā. Yassāyasmato khamati itthannāmāya upasampadā itthannāmāya pavattiniyā, so tuṇhassa; yassa nakkhamati, so bhāseyya. </div>
</div>
<div class="q" id="p_4V_2106"> <div class="p">
<span class="pN">2106</span>Dutiyampi etamatthaṁ vadāmi…pe… tatiyampi etamatthaṁ vadāmi. Suṇātu me, bhante, saṁgho. Itthannāmā itthannāmāya upasampadāpekkhā. Ekatoupasampannā bhikkhunisaṁghe, visuddhā. Sā kenacideva antarāyena na āgacchati. Itthannāmā saṁghaṁ upasampadaṁ yācati itthannāmāya pavattiniyā. Saṁgho itthannāmaṁ upasampādeti itthannāmāya pavattiniyā. Yassāyasmato khamati itthannāmāya upasampadā itthannāmāya pavattiniyā, so tuṇhassa; yassa nakkhamati, so bhāseyya. </div>
</div>
<div class="q" id="p_4V_2107"> <div class="p">
<span class="pN">2107</span>Upasampannā saṁghena itthannāmā itthannāmāya pavattiniyā. Khamati saṁghassa, tasmā tuṇhī, evametaṁ dhārayāmī’ti. </div>
</div>
<div class="q" id="p_4V_2108"> <div class="p">
<span class="pN">2108</span>Tāvadeva chāyā metabbā, utuppamāṇaṁ ācikkhitabbaṁ, divasabhāgo ācikkhitabbo, saṅgīti ācikkhitabbā, bhikkhuniyo vattabbā— tassā tayo ca nissaye, aṭṭha ca akaraṇīyāni ācikkheyyāthā”ti. </div>
</div>
<div class="q" id="p_4V_2109"> <div class="divNumber">431.</div> <div class="p">
<span class="pN">2109</span>Tena kho pana samayena bhikkhuniyo araññe viharanti. Dhuttā dūsenti. Bhagavato etamatthaṁ, ārocesuṁ. “Na, bhikkhave, bhikkhuniyā araññe vatthabbaṁ. Yā vaseyya, āpatti dukkaṭassā”ti. </div>
</div>
<div class="q" id="p_4V_2110"> <div class="p">
<span class="pN">2110</span>Tena kho pana samayena aññatarena upāsakena bhikkhunisaṁghassa uddosito dinno hoti. Bhagavato etamatthaṁ ārocesuṁ. “Anujānāmi, bhikkhave, uddositan”ti. Uddosito na sammati. Bhagavato etamatthaṁ ārocesuṁ. “Anujānāmi, bhikkhave, upassayan”ti. Upassayo na sammati. Bhagavato etamatthaṁ ārocesuṁ. “Anujānāmi, bhikkhave, navakamman”ti. Navakammaṁ na sammati. Bhagavato etamatthaṁ ārocesuṁ. “Anujānāmi, bhikkhave, puggalikampi kātun”ti. </div>
</div>
<div class="q" id="p_4V_2111"> <div class="divNumber">432.</div> <div class="p">
<span class="pN">2111</span>Tena kho pana samayena aññatarā itthī sannisinnagabbhā bhikkhunīsu pabbajitā hoti. Tassā pabbajitāya gabbho vuṭṭhāti. Atha kho tassā bhikkhuniyā etadahosi— “kathaṁ nu kho mayā imasmiṁ dārake paṭipajjitabban”ti? Bhagavato etamatthaṁ ārocesuṁ. “Anujānāmi, bhikkhave, posetuṁ, yāva so dārako viññutaṁ pāpuṇātī”ti. </div>
</div>
<div class="q" id="p_4V_2112"> <div class="p">
<span class="pN">2112</span>Atha kho tassā bhikkhuniyā etadahosi— “mayā ca na labbhā ekikāya vatthuṁ, aññāya ca bhikkhuniyā na labbhā dārakena saha vatthuṁ, kathaṁ nu kho mayā paṭipajjitabban”ti? Bhagavato etamatthaṁ ārocesuṁ. “Anujānāmi, bhikkhave, ekaṁ bhikkhuniṁ sammannitvā tassā bhikkhuniyā dutiyaṁ dātuṁ. Evañca pana, bhikkhave, sammannitabbā. Paṭhamaṁ bhikkhunī yācitabbā, yācitvā byattāya bhikkhuniyā paṭibalāya saṁgho ñāpetabbo— </div>
</div>
<div class="q" id="p_4V_2113"> <div class="p">
<span class="pN">2113</span>‘Suṇātu me, ayye, saṁgho. Yadi saṁghassa pattakallaṁ, saṁgho itthannāmaṁ bhikkhuniṁ sammanneyya itthannāmāya bhikkhuniyā dutiyaṁ. Esā ñatti. </div>
</div>
<div class="q" id="p_4V_2114"> <div class="p">
<span class="pN">2114</span>Suṇātu me, ayye, saṁgho. Saṁgho itthannāmaṁ bhikkhuniṁ sammannati itthannāmāya bhikkhuniyā dutiyaṁ. Yassā ayyāya khamati itthannāmāya bhikkhuniyā sammuti itthannāmāya bhikkhuniyā dutiyāya, sā tuṇhassa; yassā nakkhamati, sā bhāseyya. </div>
</div>
<div class="q" id="p_4V_2115"> <div class="p">
<span class="pN">2115</span>Sammatā saṁghena itthannāmā bhikkhunī itthannāmāya bhikkhuniyā dutiyā. Khamati saṁghassa, tasmā tuṇhī, evametaṁ dhārayāmī’”ti. </div>
</div>
<div class="q" id="p_4V_2116"> <div class="p">
<span class="pN">2116</span>Atha kho tassā dutiyikāya bhikkhuniyā etadahosi— “kathaṁ nu kho mayā imasmiṁ dārake paṭipajjitabban”ti? Bhagavato etamatthaṁ ārocesuṁ. “Anujānāmi, bhikkhave, ṭhapetvā sāgāraṁ yathā aññasmiṁ purise paṭipajjanti evaṁ tasmiṁ dārake paṭipajjitun”ti. </div>
</div>
<div class="q" id="p_4V_2117"> <div class="divNumber">433.</div> <div class="p">
<span class="pN">2117</span>Tena kho pana samayena aññatarā bhikkhunī garudhammaṁ ajjhāpannā hoti mānattacārinī. Atha kho tassā bhikkhuniyā etadahosi— “mayā ca na labbhā ekikāya vatthuṁ, aññāya ca bhikkhuniyā na labbhā saha mayā vatthuṁ, kathaṁ nu kho mayā paṭipajjitabban”ti? Bhagavato etamatthaṁ ārocesuṁ. “Anujānāmi, bhikkhave, ekaṁ bhikkhuniṁ sammannitvā tassā bhikkhuniyā dutiyaṁ dātuṁ. Evañca pana, bhikkhave, sammannitabbā. Paṭhamaṁ bhikkhunī yācitabbā, yācitvā byattāya bhikkhuniyā paṭibalāya saṁgho ñāpetabbo— </div>
</div>
<div class="q" id="p_4V_2118"> <div class="p">
<span class="pN">2118</span>‘Suṇātu me, ayye, saṁgho. Yadi saṁghassa pattakallaṁ, saṁgho itthannāmaṁ bhikkhuniṁ sammanneyya itthannāmāya bhikkhuniyā dutiyaṁ. Esā ñatti. </div>
</div>
<div class="q" id="p_4V_2119"> <div class="p">
<span class="pN">2119</span>Suṇātu me, ayye, saṁgho. Saṁgho itthannāmaṁ bhikkhuniṁ sammannati itthannāmāya bhikkhuniyā dutiyaṁ. Yassā ayyāya khamati itthannāmāya bhikkhuniyā sammuti itthannāmāya bhikkhuniyā dutiyāya, sā tuṇhassa; yassā nakkhamati, sā bhāseyya. </div>
</div>
<div class="q" id="p_4V_2120"> <div class="p">
<span class="pN">2120</span>Sammatā saṁghena itthannāmā bhikkhunī itthannāmāya bhikkhuniyā dutiyā. Khamati saṁghassa, tasmā tuṇhī, evametaṁ dhārayāmī’”ti. </div>
</div>
<div class="q" id="p_4V_2121"> <div class="divNumber">434.</div> <div class="p">
<span class="pN">2121</span>Tena kho pana samayena aññatarā bhikkhunī sikkhaṁ paccakkhāya vibbhami. Sā puna paccāgantvā bhikkhuniyo upasampadaṁ yāci. Bhagavato etamatthaṁ ārocesuṁ. “Na, bhikkhave, bhikkhuniyā sikkhāpaccakkhānaṁ; yadeva sā vibbhantā tadeva sā abhikkhunī”ti. </div>
</div>
<div class="q" id="p_4V_2122"> <div class="p">
<span class="pN">2122</span>Tena kho pana samayena aññatarā bhikkhunī sakāvāsā titthāyatanaṁ saṅkami. Sā puna paccāgantvā bhikkhuniyo upasampadaṁ yāci. Bhagavato etamatthaṁ ārocesuṁ. “Yā sā, bhikkhave, bhikkhunī sakāvāsā titthāyatanaṁ saṅkantā, sā āgatā na upasampādetabbā”ti. </div>
</div>
<div class="q" id="p_4V_2123"> <div class="p">
<span class="pN">2123</span>Tena kho pana samayena bhikkhuniyo purisehi abhivādanaṁ, kesacchedanaṁ, nakhacchedanaṁ, vaṇappaṭikammaṁ, kukkuccāyantā na sādiyanti. Bhagavato etamatthaṁ ārocesuṁ. “Anujānāmi, bhikkhave, sāditun”ti. </div>
</div>
<div class="q" id="p_4V_2124"> <div class="divNumber">435.</div> <div class="p">
<span class="pN">2124</span>Tena kho pana samayena bhikkhuniyo pallaṅkena nisīdanti paṇhisamphassaṁ sādiyantī. Bhagavato etamatthaṁ ārocesuṁ. “Na, bhikkhave, bhikkhuniyā pallaṅkena nisīditabbaṁ. Yā nisīdeyya, āpatti dukkaṭassā”ti. </div>
</div>
<div class="q" id="p_4V_2125"> <div class="p">
<span class="pN">2125</span>Tena kho pana samayena aññatarā bhikkhunī gilānā hoti. Tassā vinā pallaṅkena na phāsu hoti. Bhagavato etamatthaṁ ārocesuṁ. “Anujānāmi, bhikkhave, bhikkhuniyā aḍḍhapallaṅkan”ti. </div>
</div>
<div class="q" id="p_4V_2126"> <div class="p">
<span class="pN">2126</span>Tena kho pana samayena bhikkhuniyo vaccakuṭiyā vaccaṁ karonti. Chabbaggiyā bhikkhuniyo tattheva gabbhaṁ pātenti. Bhagavato etamatthaṁ ārocesuṁ. “Na, bhikkhave, bhikkhuniyā vaccakuṭiyā vacco kātabbo. Yā kareyya, āpatti dukkaṭassa. Anujānāmi, bhikkhave, heṭṭhā vivaṭe uparipaṭicchanne vaccaṁ kātun”ti. </div>
</div>
<div class="q" id="p_4V_2127"> <div class="divNumber">436.</div> <div class="p">
<span class="pN">2127</span>Tena kho pana samayena bhikkhuniyo cuṇṇena nahāyanti. Manussā ujjhāyanti khiyyanti vipācenti…pe… seyyathāpi gihinī kāmabhoginiyo”ti. Bhagavato etamatthaṁ ārocesuṁ. “Na, bhikkhave, bhikkhuniyā cuṇṇena nahāyitabbaṁ. Yā nahāyeyya, āpatti dukkaṭassa. Anujānāmi, bhikkhave, kukkusaṁ mattikan”ti. </div>
</div>
<div class="q" id="p_4V_2128"> <div class="p">
<span class="pN">2128</span>Tena kho pana samayena bhikkhuniyo vāsitakāya mattikāya nahāyanti. Manussā ujjhāyanti khiyyanti vipācenti…pe… seyyathāpi gihinī kāmabhoginiyo”ti. Bhagavato etamatthaṁ ārocesuṁ. “Na, bhikkhave, bhikkhuniyā vāsitakāya mattikāya nahāyitabbaṁ. Yā nahāyeyya, āpatti dukkaṭassa. Anujānāmi, bhikkhave, pakatimattikan”ti. </div>
</div>
<div class="q" id="p_4V_2129"> <div class="p">
<span class="pN">2129</span>Tena kho pana samayena bhikkhuniyo jantāghare nahāyantiyo kolāhalaṁ akaṁsu. Bhagavato etamatthaṁ ārocesuṁ. “Na, bhikkhave, bhikkhuniyā jantāghare nahāyitabbaṁ. Yā nahāyeyya, āpatti dukkaṭassā”ti. </div>
</div>
<div class="q" id="p_4V_2130"> <div class="p">
<span class="pN">2130</span>Tena kho pana samayena bhikkhuniyo paṭisote nahāyanti dhārāsamphassaṁ sādiyantī. Bhagavato etamatthaṁ ārocesuṁ. “Na, bhikkhave, bhikkhuniyā paṭisote nahāyitabbaṁ. Yā nahāyeyya, āpatti dukkaṭassā”ti. </div>
</div>
<div class="q" id="p_4V_2131"> <div class="p">
<span class="pN">2131</span>Tena kho pana samayena bhikkhuniyo atitthe nahāyanti. Dhuttā dūsenti. Bhagavato etamatthaṁ ārocesuṁ. “Na, bhikkhave, bhikkhuniyā atitthe nahāyitabbaṁ. Yā nahāyeyya, āpatti dukkaṭassā”ti. </div>
</div>
<div class="q" id="p_4V_2132"> <div class="p">
<span class="pN">2132</span>Tena kho pana samayena bhikkhuniyo purisatitthe nahāyanti. Manussā ujjhāyanti khiyyanti vipācenti…pe… seyyathāpi gihinī kāmabhoginiyo”ti. Bhagavato etamatthaṁ ārocesuṁ. “Na, bhikkhave, bhikkhuniyā purisatitthe nahāyitabbaṁ. Yā nahāyeyya, āpatti dukkaṭassa. Anujānāmi, bhikkhave, mahilātitthe nahāyitun”ti. </div>
</div>
<div class="CENTER" id="p_4V_2133">
<span class="pN">2133</span>Tatiyabhāṇavāro niṭṭhito.<br> Bhikkhunikkhandhako dasamo.<br> Imasmiṁ khandhake vatthū ekasataṁ.</div>
<div class="SUMMARY" id="p_4V_2134">
<span class="pN">2134</span><span class="firstLetter">T</span>assuddānaṁ</div>
<div class="q" id="p_4V_2135"> <div class="p"> <table class="singleColumn"> <tr> <td> <div class="pN">2135</div> <div class="G">Pabbajjaṁ gotamī yāci,</div> </td> </tr> <tr> <td> <div class="G">nānuññāsi tathāgato;</div> </td> </tr> <tr> <td> <div class="G">Kapilavatthu vesāliṁ,</div> </td> </tr> <tr> <td> <div class="G">agamāsi vināyako.</div> </td> </tr> </table> </div>
</div>
<div class="q" id="p_4V_2136"> <div class="p"> <table class="singleColumn"> <tr> <td> <div class="pN">2136</div> <div class="G">Rajokiṇṇena koṭṭhake,</div> </td> </tr> <tr> <td> <div class="G">ānandassa pavedayi;</div> </td> </tr> <tr> <td> <div class="G">Bhabboti nayato yāci,</div> </td> </tr> <tr> <td> <div class="G">mātāti posikāti ca.</div> </td> </tr> </table> </div>
</div>
<div class="q" id="p_4V_2137"> <div class="p"> <table class="singleColumn"> <tr> <td> <div class="pN">2137</div> <div class="G">Vassasataṁ tadahu ca,</div> </td> </tr> <tr> <td> <div class="G">abhikkhupaccāsīsanā;</div> </td> </tr> <tr> <td> <div class="G">Pavāraṇā garudhammā,</div> </td> </tr> <tr> <td> <div class="G">dve vassā anakkosanā.</div> </td> </tr> </table> </div>
</div>
<div class="q" id="p_4V_2138"> <div class="p"> <table class="singleColumn"> <tr> <td> <div class="pN">2138</div> <div class="G">Ovaṭo ca aṭṭha dhammā,</div> </td> </tr> <tr> <td> <div class="G">yāvajīvānuvattanā;</div> </td> </tr> <tr> <td> <div class="G">Garudhammapaṭiggāho,</div> </td> </tr> <tr> <td> <div class="G">sāvassā upasampadā.</div> </td> </tr> </table> </div>
</div>
<div class="q" id="p_4V_2139"> <div class="p"> <table class="singleColumn"> <tr> <td> <div class="pN">2139</div> <div class="G">Vassasahassaṁ pañceva,</div> </td> </tr> <tr> <td> <div class="G">kumbhathenakasetaṭṭi;</div> </td> </tr> <tr> <td> <div class="G">Mañjiṭṭhikaupamāhi,</div> </td> </tr> <tr> <td> <div class="G">evaṁ saddhammahiṁsanā.</div> </td> </tr> </table> </div>
</div>
<div class="q" id="p_4V_2140"> <div class="p"> <table class="singleColumn"> <tr> <td> <div class="pN">2140</div> <div class="G">Āḷiṁ bandheyya pāeva,</div> </td> </tr> <tr> <td> <div class="G">puna saddhammasaṇṭhiti;</div> </td> </tr> <tr> <td> <div class="G">Upasampādetuṁ ayyā,</div> </td> </tr> <tr> <td> <div class="G">yathāvuḍḍhābhivādanā.</div> </td> </tr> </table> </div>
</div>
<div class="q" id="p_4V_2141"> <div class="p"> <table class="singleColumn"> <tr> <td> <div class="pN">2141</div> <div class="G">Na karissanti kimeva,</div> </td> </tr> <tr> <td> <div class="G">sādhāraṇāsādhāraṇaṁ;</div> </td> </tr> <tr> <td> <div class="G">Ovādaṁ pātimokkhañca,</div> </td> </tr> <tr> <td> <div class="G">kena nu kho upassayaṁ.</div> </td> </tr> </table> </div>
</div>
<div class="q" id="p_4V_2142"> <div class="p"> <table class="singleColumn"> <tr> <td> <div class="pN">2142</div> <div class="G">Na jānanti ca ācikkhi,</div> </td> </tr> <tr> <td> <div class="G">na karonti ca bhikkhuhi;</div> </td> </tr> <tr> <td> <div class="G">Paṭiggahetuṁ bhikkhūhi,</div> </td> </tr> <tr> <td> <div class="G">bhikkhunīhi paṭiggaho.</div> </td> </tr> </table> </div>
</div>
<div class="q" id="p_4V_2143"> <div class="p"> <table class="singleColumn"> <tr> <td> <div class="pN">2143</div> <div class="G">Ācikkhi kammaṁ bhikkhūhi,</div> </td> </tr> <tr> <td> <div class="G">ujjhāyanti bhikkhunīhi vā;</div> </td> </tr> <tr> <td> <div class="G">Ācikkhituṁ bhaṇḍanañca,</div> </td> </tr> <tr> <td> <div class="G">ropetvā uppalāya ca.</div> </td> </tr> </table> </div>
</div>
<div class="q" id="p_4V_2144"> <div class="p"> <table class="singleColumn"> <tr> <td> <div class="pN">2144</div> <div class="G">Sāvatthiyā kaddamoda,</div> </td> </tr> <tr> <td> <div class="G">avandi kāya ūru ca;</div> </td> </tr> <tr> <td> <div class="G">Aṅgajātañca obhāsaṁ,</div> </td> </tr> <tr> <td> <div class="G">sampayojenti vaggikā.</div> </td> </tr> </table> </div>
</div>
<div class="q" id="p_4V_2145"> <div class="p"> <table class="singleColumn"> <tr> <td> <div class="pN">2145</div> <div class="G">Avandiyo daṇḍakammaṁ,</div> </td> </tr> <tr> <td> <div class="G">bhikkhuniyo tathā puna;</div> </td> </tr> <tr> <td> <div class="G">Āvaraṇañca ovādaṁ,</div> </td> </tr> <tr> <td> <div class="G">kappati nu kho pakkami.</div> </td> </tr> </table> </div>
</div>
<div class="q" id="p_4V_2146"> <div class="p"> <table class="singleColumn"> <tr> <td> <div class="pN">2146</div> <div class="G">Bālā vatthuvinicchayā,</div> </td> </tr> <tr> <td> <div class="G">ovādaṁ saṁgho pañcahi;</div> </td> </tr> <tr> <td> <div class="G">Duve tisso na gaṇhanti,</div> </td> </tr> <tr> <td> <div class="G">bālā gilānagamikaṁ.</div> </td> </tr> </table> </div>
</div>
<div class="q" id="p_4V_2147"> <div class="p"> <table class="singleColumn"> <tr> <td> <div class="pN">2147</div> <div class="G">Āraññiko nārocenti,</div> </td> </tr> <tr> <td> <div class="G">na paccāgacchanti ca;</div> </td> </tr> <tr> <td> <div class="G">Dīghaṁ vilīvacammañca,</div> </td> </tr> <tr> <td> <div class="G">dussā ca veṇivaṭṭi ca;</div> </td> </tr> <tr> <td> <div class="G">Coḷaveṇi ca vaṭṭi ca,</div> </td> </tr> <tr> <td> <div class="G">suttaveṇi ca vaṭṭikā.</div> </td> </tr> </table> </div>
</div>
<div class="q" id="p_4V_2148"> <div class="p"> <table class="singleColumn"> <tr> <td> <div class="pN">2148</div> <div class="G">Aṭṭhillaṁ gohanukena,</div> </td> </tr> <tr> <td> <div class="G">hatthakocchaṁ pādaṁ tathā;</div> </td> </tr> <tr> <td> <div class="G">Ūruṁ mukhaṁ dantamaṁsaṁ,</div> </td> </tr> <tr> <td> <div class="G">ālimpomaddacuṇṇanā.</div> </td> </tr> </table> </div>
</div>
<div class="q" id="p_4V_2149"> <div class="p"> <table class="singleColumn"> <tr> <td> <div class="pN">2149</div> <div class="G">Lañchenti aṅgarāgañca,</div> </td> </tr> <tr> <td> <div class="G">mukharāgaṁ tathā duve;</div> </td> </tr> <tr> <td> <div class="G">Avaṅgaṁ visesoloko,</div> </td> </tr> <tr> <td> <div class="G">sālokena naccena ca.</div> </td> </tr> </table> </div>
</div>
<div class="q" id="p_4V_2150"> <div class="p"> <table class="singleColumn"> <tr> <td> <div class="pN">2150</div> <div class="G">Vesī pānāgāraṁ sūnaṁ,</div> </td> </tr> <tr> <td> <div class="G">āpaṇaṁ vaḍḍhi vaṇijjā;</div> </td> </tr> <tr> <td> <div class="G">Dāsaṁ dāsiṁ kammakaraṁ,</div> </td> </tr> <tr> <td> <div class="G">kammakāriṁ upaṭṭhayyuṁ.</div> </td> </tr> </table> </div>
</div>
<div class="q" id="p_4V_2151"> <div class="p"> <table class="singleColumn"> <tr> <td> <div class="pN">2151</div> <div class="G">Tiracchānaharītaki,</div> </td> </tr> <tr> <td> <div class="G">sandhārayanti namatakaṁ;</div> </td> </tr> <tr> <td> <div class="G">Nīlaṁ pītaṁ lohitakaṁ,</div> </td> </tr> <tr> <td> <div class="G">mañjiṭṭhakaṇhacīvarā.</div> </td> </tr> </table> </div>
</div>
<div class="q" id="p_4V_2152"> <div class="p"> <table class="singleColumn"> <tr> <td> <div class="pN">2152</div> <div class="G">Mahāraṅgamahānāma-</div> </td> </tr> <tr> <td> <div class="G">acchinnā dīghameva ca;</div> </td> </tr> <tr> <td> <div class="G">Pupphaphalakañcukañca,</div> </td> </tr> <tr> <td> <div class="G">tirīṭakañca dhārayuṁ.</div> </td> </tr> </table> </div>
</div>
<div class="q" id="p_4V_2153"> <div class="p"> <table class="singleColumn"> <tr> <td> <div class="pN">2153</div> <div class="G">Bhikkhunī sikkhamānāya,</div> </td> </tr> <tr> <td> <div class="G">sāmaṇerāya accaye;</div> </td> </tr> <tr> <td> <div class="G">Niyyādite parikkhāre,</div> </td> </tr> <tr> <td> <div class="G">bhikkhuniyova issarā.</div> </td> </tr> </table> </div>
</div>
<div class="q" id="p_4V_2154"> <div class="p"> <table class="singleColumn"> <tr> <td> <div class="pN">2154</div> <div class="G">Bhikkhussa sāmaṇerassa,</div> </td> </tr> <tr> <td> <div class="G">upāsakassupāsikā;</div> </td> </tr> <tr> <td> <div class="G">Aññesañca parikkhāre,</div> </td> </tr> <tr> <td> <div class="G">niyyāte bhikkhuissarā.</div> </td> </tr> </table> </div>
</div>
<div class="q" id="p_4V_2155"> <div class="p"> <table class="singleColumn"> <tr> <td> <div class="pN">2155</div> <div class="G">Mallī gabbhaṁ pattamūlaṁ,</div> </td> </tr> <tr> <td> <div class="G">byañjanaṁ āmisena ca;</div> </td> </tr> <tr> <td> <div class="G">Ussannañca bāḷhataraṁ,</div> </td> </tr> <tr> <td> <div class="G">sannidhikatamāmisaṁ.</div> </td> </tr> </table> </div>
</div>
<div class="q" id="p_4V_2156"> <div class="p"> <table class="singleColumn"> <tr> <td> <div class="pN">2156</div> <div class="G">Bhikkhūnaṁ yādisaṁ bhoṭṭhaṁ,</div> </td> </tr> <tr> <td> <div class="G">Bhikkhunīnaṁ tathā kare;</div> </td> </tr> <tr> <td> <div class="G">Senāsanaṁ utuniyo,</div> </td> </tr> <tr> <td> <div class="G">Makkhīyati paṭāṇi ca.</div> </td> </tr> </table> </div>
</div>
<div class="q" id="p_4V_2157"> <div class="p"> <table class="singleColumn"> <tr> <td> <div class="pN">2157</div> <div class="G">Chijjanti sabbakālañca,</div> </td> </tr> <tr> <td> <div class="G">animittāpi dissare;</div> </td> </tr> <tr> <td> <div class="G">Nimittā lohitā ceva,</div> </td> </tr> <tr> <td> <div class="G">tatheva dhuvalohitā.</div> </td> </tr> </table> </div>
</div>
<div class="q" id="p_4V_2158"> <div class="p"> <table class="singleColumn"> <tr> <td> <div class="pN">2158</div> <div class="G">Dhuvacoḷapaggharantī,</div> </td> </tr> <tr> <td> <div class="G">sikharaṇitthipaṇḍakā;</div> </td> </tr> <tr> <td> <div class="G">Vepurisī ca sambhinnā,</div> </td> </tr> <tr> <td> <div class="G">ubhatobyañjanāpi ca.</div> </td> </tr> </table> </div>
</div>
<div class="q" id="p_4V_2159"> <div class="p"> <table class="singleColumn"> <tr> <td> <div class="pN">2159</div> <div class="G">Animittādito katvā,</div> </td> </tr> <tr> <td> <div class="G">yāva ubhatobyañjanā;</div> </td> </tr> <tr> <td> <div class="G">Etaṁ peyyālato heṭṭhā,</div> </td> </tr> <tr> <td> <div class="G">kuṭṭhaṁ gaṇḍo kilāso ca.</div> </td> </tr> </table> </div>
</div>
<div class="q" id="p_4V_2160"> <div class="p"> <table class="singleColumn"> <tr> <td> <div class="pN">2160</div> <div class="G">Sosāpamāro mānusī,</div> </td> </tr> <tr> <td> <div class="G">itthīsi bhujissāsi ca;</div> </td> </tr> <tr> <td> <div class="G">Aṇaṇā na rājabhaṭī,</div> </td> </tr> <tr> <td> <div class="G">anuññātā ca vīsati.</div> </td> </tr> </table> </div>
</div>
<div class="q" id="p_4V_2161"> <div class="p"> <table class="singleColumn"> <tr> <td> <div class="pN">2161</div> <div class="G">Paripuṇṇā ca kiṁnāmā,</div> </td> </tr> <tr> <td> <div class="G">kānāmā te pavattinī;</div> </td> </tr> <tr> <td> <div class="G">Catuvīsantarāyānaṁ,</div> </td> </tr> <tr> <td> <div class="G">pucchitvā upasampadā.</div> </td> </tr> </table> </div>
</div>
<div class="q" id="p_4V_2162"> <div class="p"> <table class="singleColumn"> <tr> <td> <div class="pN">2162</div> <div class="G">Vitthāyanti ananusiṭṭhā,</div> </td> </tr> <tr> <td> <div class="G">saṁghamajjhe tatheva ca;</div> </td> </tr> <tr> <td> <div class="G">Upajjhāgāha saṅghāṭi,</div> </td> </tr> <tr> <td> <div class="G">uttarantaravāsako.</div> </td> </tr> </table> </div>
</div>
<div class="q" id="p_4V_2163"> <div class="p"> <table class="singleColumn"> <tr> <td> <div class="pN">2163</div> <div class="G">Saṅkaccudakasāṭi ca,</div> </td> </tr> <tr> <td> <div class="G">ācikkhitvāna pesaye;</div> </td> </tr> <tr> <td> <div class="G">Bālā asammatekato,</div> </td> </tr> <tr> <td> <div class="G">yāce pucchantarāyikā.</div> </td> </tr> </table> </div>
</div>
<div class="q" id="p_4V_2164"> <div class="p"> <table class="singleColumn"> <tr> <td> <div class="pN">2164</div> <div class="G">Ekatoupasampannā,</div> </td> </tr> <tr> <td> <div class="G">bhikkhusaṁghe tathā puna;</div> </td> </tr> <tr> <td> <div class="G">Chāyā utu divasā ca,</div> </td> </tr> <tr> <td> <div class="G">saṅgīti tayo nissaye.</div> </td> </tr> </table> </div>
</div>
<div class="q" id="p_4V_2165"> <div class="p"> <table class="singleColumn"> <tr> <td> <div class="pN">2165</div> <div class="G">Aṭṭha akaraṇīyāni,</div> </td> </tr> <tr> <td> <div class="G">kālaṁ sabbattha aṭṭheva;</div> </td> </tr> <tr> <td> <div class="G">Na pavārenti bhikkhunī,</div> </td> </tr> <tr> <td> <div class="G">bhikkhusaṁghaṁ tatheva ca.</div> </td> </tr> </table> </div>
</div>
<div class="q" id="p_4V_2166"> <div class="p"> <table class="singleColumn"> <tr> <td> <div class="pN">2166</div> <div class="G">Kolāhalaṁ purebhattaṁ,</div> </td> </tr> <tr> <td> <div class="G">vikāle ca kolāhalaṁ;</div> </td> </tr> <tr> <td> <div class="G">Uposathaṁ pavāraṇaṁ,</div> </td> </tr> <tr> <td> <div class="G">savacanīyānuvādanaṁ.</div> </td> </tr> </table> </div>
</div>
<div class="q" id="p_4V_2167"> <div class="p"> <table class="singleColumn"> <tr> <td> <div class="pN">2167</div> <div class="G">Okāsaṁ code sārenti,</div> </td> </tr> <tr> <td> <div class="G">paṭikkhittaṁ mahesinā;</div> </td> </tr> <tr> <td> <div class="G">Tatheva bhikkhu bhikkhunī,</div> </td> </tr> <tr> <td> <div class="G">anuññātaṁ mahesinā.</div> </td> </tr> </table> </div>
</div>
<div class="q" id="p_4V_2168"> <div class="p"> <table class="singleColumn"> <tr> <td> <div class="pN">2168</div> <div class="G">Yānaṁ gilānayuttañca,</div> </td> </tr> <tr> <td> <div class="G">yānugghātaḍḍhakāsikā;</div> </td> </tr> <tr> <td> <div class="G">Bhikkhu sikkhā sāmaṇera,</div> </td> </tr> <tr> <td> <div class="G">sāmaṇerī ca bālāya.</div> </td> </tr> </table> </div>
</div>
<div class="q" id="p_4V_2169"> <div class="p"> <table class="singleColumn"> <tr> <td> <div class="pN">2169</div> <div class="G">Araññe upāsakena,</div> </td> </tr> <tr> <td> <div class="G">uddosito upassayaṁ;</div> </td> </tr> <tr> <td> <div class="G">Na sammati navakammaṁ,</div> </td> </tr> <tr> <td> <div class="G">nisinnagabbhaekikā.</div> </td> </tr> </table> </div>
</div>
<div class="q" id="p_4V_2170"> <div class="p"> <table class="singleColumn"> <tr> <td> <div class="pN">2170</div> <div class="G">Sāgārañca garudhammaṁ,</div> </td> </tr> <tr> <td> <div class="G">paccakkhāya ca saṅkami;</div> </td> </tr> <tr> <td> <div class="G">Abhivādanakesā ca,</div> </td> </tr> <tr> <td> <div class="G">nakhā ca vaṇakammanā.</div> </td> </tr> </table> </div>
</div>
<div class="q" id="p_4V_2171"> <div class="p"> <table class="singleColumn"> <tr> <td> <div class="pN">2171</div> <div class="G">Pallaṅkena gilānā ca,</div> </td> </tr> <tr> <td> <div class="G">vaccaṁ cuṇṇena vāsitaṁ;</div> </td> </tr> <tr> <td> <div class="G">Jantāghare paṭisote,</div> </td> </tr> <tr> <td> <div class="G">atitthe purisena ca.</div> </td> </tr> </table> </div>
</div>
<div class="q" id="p_4V_2172"> <div class="p"> <table class="singleColumn"> <tr> <td> <div class="pN">2172</div> <div class="G">Mahāgotamī āyāci,</div> </td> </tr> <tr> <td> <div class="G">ānando cāpi yoniso;</div> </td> </tr> <tr> <td> <div class="G">Parisā catasso honti,</div> </td> </tr> <tr> <td> <div class="G">pabbajjā jinasāsane.</div> </td> </tr> </table> </div>
</div>
<div class="q" id="p_4V_2173"> <div class="p"> <table class="singleColumn"> <tr> <td> <div class="pN">2173</div> <div class="G">Saṁvegajananatthāya,</div> </td> </tr> <tr> <td> <div class="G">saddhammassa ca vuddhiyā;</div> </td> </tr> <tr> <td> <div class="G">Āturassāva bhesajjaṁ,</div> </td> </tr> <tr> <td> <div class="G">evaṁ buddhena desitaṁ.</div> </td> </tr> </table> </div>
</div>
<div class="q" id="p_4V_2174"> <div class="p"> <table class="singleColumn"> <tr> <td> <div class="pN">2174</div> <div class="G">Evaṁ vinītā saddhamme,</div> </td> </tr> <tr> <td> <div class="G">mātugāmāpi itarā;</div> </td> </tr> <tr> <td> <div class="G">Yāyanti accutaṁ ṭhānaṁ,</div> </td> </tr> <tr> <td> <div class="G">yattha gantvā na socareti.</div> </td> </tr> </table> </div>
</div>
<div class="ENDH3" id="p_4V_2175">
<span class="pN">2175</span>Bhikkhunikkhandhako niṭṭhito.</div>
</html>
