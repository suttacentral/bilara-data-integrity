<html>
<div class="i">2.2.1 Vitakkasutta</div>
<div class="h">Dukanipāta</div>
<div class="h">Dutiyavagga</div>
<div class="h">Vitakkasutta</div>
<div class="q" id="p_18It_235"> <div class="divNumber">38.</div> <div class="p">
<span class="pN">235</span>Vuttañhetaṁ bhagavatā vuttamarahatāti me sutaṁ— </div>
</div>
<div class="q" id="p_18It_236"> <div class="p">
<span class="pN">236</span>“Tathāgataṁ, bhikkhave, arahantaṁ sammāsambuddhaṁ dve vitakkā bahulaṁ samudācaranti— khemo ca vitakko, paviveko ca. Abyāpajjhārāmo, bhikkhave, tathāgato abyāpajjharato. Tamenaṁ, bhikkhave, tathāgataṁ abyāpajjhārāmaṁ abyāpajjharataṁ eseva vitakko bahulaṁ samudācarati— ‘imāyāhaṁ iriyāya na kañci byābādhemi tasaṁ vā thāvaraṁ vā’ti. </div>
</div>
<div class="q" id="p_18It_237"> <div class="p">
<span class="pN">237</span>Pavivekārāmo, bhikkhave, tathāgato pavivekarato. Tamenaṁ, bhikkhave, tathāgataṁ pavivekārāmaṁ pavivekarataṁ eseva vitakko bahulaṁ samudācarati— ‘yaṁ akusalaṁ taṁ pahīnan’ti. </div>
</div>
<div class="q" id="p_18It_238"> <div class="p">
<span class="pN">238</span>Tasmātiha, bhikkhave, tumhepi abyāpajjhārāmā viharatha abyāpajjharatā. Tesaṁ vo, bhikkhave, tumhākaṁ abyāpajjhārāmānaṁ viharataṁ abyāpajjharatānaṁ eseva vitakko bahulaṁ samudācarissati— ‘imāya mayaṁ iriyāya na kañci byābādhema tasaṁ vā thāvaraṁ vā’ti. </div>
</div>
<div class="q" id="p_18It_239"> <div class="p">
<span class="pN">239</span>Pavivekārāmā, bhikkhave, viharatha pavivekaratā. Tesaṁ vo, bhikkhave, tumhākaṁ pavivekārāmānaṁ viharataṁ pavivekaratānaṁ eseva vitakko bahulaṁ samudācarissati— ‘kiṁ akusalaṁ, kiṁ appahīnaṁ, kiṁ pajahāmā’”ti. Etamatthaṁ bhagavā avoca. Tatthetaṁ iti vuccati— </div>
</div>
<div class="q" id="p_18It_240"> <div class="p"> <table class="singleColumn"> <tr> <td> <div class="pN">240</div> <div class="G">“Tathāgataṁ buddhamasayhasāhinaṁ,</div> </td> </tr> <tr> <td> <div class="G">Duve vitakkā samudācaranti naṁ;</div> </td> </tr> <tr> <td> <div class="G">Khemo vitakko paṭhamo udīrito,</div> </td> </tr> <tr> <td> <div class="G">Tato viveko dutiyo pakāsito.</div> </td> </tr> </table> </div>
</div>
<div class="q" id="p_18It_241"> <div class="p"> <table class="singleColumn"> <tr> <td> <div class="pN">241</div> <div class="G">Tamonudaṁ pāragataṁ mahesiṁ,</div> </td> </tr> <tr> <td> <div class="G">Taṁ pattipattaṁ vasimaṁ anāsavaṁ;</div> </td> </tr> <tr> <td> <div class="G">Visantaraṁ taṇhakkhaye vimuttaṁ,</div> </td> </tr> <tr> <td> <div class="G">Taṁ ve muniṁ antimadehadhāriṁ;</div> </td> </tr> <tr> <td> <div class="G">Mārañjahaṁ brūmi jarāya pāraguṁ.</div> </td> </tr> </table> </div>
</div>
<div class="q" id="p_18It_242"> <div class="p"> <table class="singleColumn"> <tr> <td> <div class="pN">242</div> <div class="G">Sele yathā pabbatamuddhaniṭṭhito,</div> </td> </tr> <tr> <td> <div class="G">Yathāpi passe janataṁ samantato;</div> </td> </tr> <tr> <td> <div class="G">Tathūpamaṁ dhammamayaṁ sumedho,</div> </td> </tr> <tr> <td> <div class="G">Pāsādamāruyha samantacakkhu;</div> </td> </tr> <tr> <td> <div class="G">Sokāvatiṇṇaṁ janatamapetasoko,</div> </td> </tr> <tr> <td> <div class="G">Avekkhati jātijarābhibhūtan”ti.</div> </td> </tr> </table> </div>
</div>
<div class="q" id="p_18It_243"> <div class="p">
<span class="pN">243</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_244">
<span class="pN">244</span>Paṭhamaṁ.</div>
</html>
