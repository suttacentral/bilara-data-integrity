<html>
<div class="i">1.1.1.3 Hāliddikānisutta</div>
<div class="h">Khandhasaṁyutta</div>
<div class="h">Mūlapaṇṇāsaka</div>
<div class="h">Nakulapituvagga</div>
<div class="h">Hāliddikānisutta</div>
<div class="q" id="p_13S3_35"> <div class="divNumber">3.</div> <div class="p">
<span class="pN">35</span>Evaṁ me sutaṁ—  ekaṁ samayaṁ āyasmā mahākaccāno avantīsu viharati kuraraghare papāte pabbate. Atha kho hāliddikāni gahapati yenāyasmā mahākaccāno tenupasaṅkami; upasaṅkamitvā āyasmantaṁ mahākaccānaṁ abhivādetvā ekamantaṁ nisīdi. Ekamantaṁ nisinno kho hāliddikāni gahapati āyasmantaṁ mahākaccānaṁ etadavoca—  “vuttamidaṁ, bhante, bhagavatā aṭṭhakavaggiye māgaṇḍiyapañhe—  </div>
</div>
<div class="q" id="p_13S3_36"> <div class="p"> <table class="singleColumn"> <tr> <td> <div class="pN">36</div> <div class="G">‘Okaṁ pahāya aniketasārī,</div> </td> </tr> <tr> <td> <div class="G">Gāme akubbaṁ muni santhavāni;</div> </td> </tr> <tr> <td> <div class="G">Kāmehi ritto apurakkharāno,</div> </td> </tr> <tr> <td> <div class="G">Kathaṁ na viggayha janena kayirā’ti.</div> </td> </tr> </table> </div>
</div>
<div class="q" id="p_13S3_37"> <div class="p">
<span class="pN">37</span>Imassa nu kho, bhante, bhagavatā saṁkhittena bhāsitassa kathaṁ vitthārena attho daṭṭhabbo”ti? </div>
</div>
<div class="q" id="p_13S3_38"> <div class="p">
<span class="pN">38</span>“Rūpadhātu kho, gahapati, viññāṇassa oko. Rūpadhāturāgavinibandhañca pana viññāṇaṁ ‘okasārī’ti vuccati. Vedanādhātu kho, gahapati, viññāṇassa oko. Vedanādhāturāgavinibandhañca pana viññāṇaṁ ‘okasārī’ti vuccati. Saññādhātu kho, gahapati, viññāṇassa oko. Saññādhāturāgavinibandhañca pana viññāṇaṁ ‘okasārī’ti vuccati. Saṅkhāradhātu kho, gahapati, viññāṇassa oko. Saṅkhāradhāturāgavinibandhañca pana viññāṇaṁ ‘okasārī’ti vuccati. Evaṁ kho, gahapati, okasārī hoti. </div>
</div>
<div class="q" id="p_13S3_39"> <div class="p">
<span class="pN">39</span>Kathañca, gahapati, anokasārī hoti? Rūpadhātuyā kho, gahapati, yo chando yo rāgo yā nandī yā taṇhā ye upayupādānā cetaso adhiṭṭhānābhinivesānusayā te tathāgatassa pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. Tasmā tathāgato ‘anokasārī’ti vuccati. Vedanādhātuyā kho, gahapati…  saññādhātuyā kho, gahapati…  saṅkhāradhātuyā kho, gahapati…  viññāṇadhātuyā kho, gahapati, yo chando yo rāgo yā nandī yā taṇhā ye upayupādānā cetaso adhiṭṭhānābhinivesānusayā te tathāgatassa pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. Tasmā tathāgato ‘anokasārī’ti vuccati. Evaṁ kho, gahapati, anokasārī hoti. </div>
</div>
<div class="q" id="p_13S3_40"> <div class="p">
<span class="pN">40</span>Kathañca, gahapati, niketasārī hoti? Rūpanimittaniketavisāravinibandhā kho, gahapati, ‘niketasārī’ti vuccati. Saddanimitta…pe…  gandhanimitta…  rasanimitta…  phoṭṭhabbanimitta…  dhammanimittaniketavisāravinibandhā kho, gahapati, ‘niketasārī’ti vuccati. Evaṁ kho, gahapati, niketasārī hoti. </div>
</div>
<div class="q" id="p_13S3_41"> <div class="p">
<span class="pN">41</span>Kathañca, gahapati, aniketasārī hoti? Rūpanimittaniketavisāravinibandhā kho, gahapati, tathāgatassa pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. Tasmā tathāgato ‘aniketasārī’ti vuccati. Saddanimitta…  gandhanimitta…  rasanimitta…  phoṭṭhabbanimitta…  dhammanimittaniketavisāravinibandhā kho, gahapati, tathāgatassa pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. Tasmā tathāgato ‘aniketasārī’ti vuccati. Evaṁ kho, gahapati, aniketasārī hoti. </div>
</div>
<div class="q" id="p_13S3_42"> <div class="p">
<span class="pN">42</span>Kathañca, gahapati, gāme santhavajāto hoti? Idha, gahapati, ekacco gihīhi saṁsaṭṭho viharati sahanandī sahasokī, sukhitesu sukhito, dukkhitesu dukkhito, uppannesu kiccakaraṇīyesu attanā tesu yogaṁ āpajjati. Evaṁ kho, gahapati, gāme santhavajāto hoti. </div>
</div>
<div class="q" id="p_13S3_43"> <div class="p">
<span class="pN">43</span>Kathañca, gahapati, gāme na santhavajāto hoti? Idha, gahapati, bhikkhu gihīhi asaṁsaṭṭho viharati na sahanandī na sahasokī na sukhitesu sukhito na dukkhitesu dukkhito, uppannesu kiccakaraṇīyesu na attanā tesu yogaṁ āpajjati. Evaṁ kho, gahapati, gāme na santhavajāto hoti. </div>
</div>
<div class="q" id="p_13S3_44"> <div class="p">
<span class="pN">44</span>Kathañca, gahapati, kāmehi aritto hoti? Idha, gahapati, ekacco kāmesu avigatarāgo hoti avigatacchando avigatapemo avigatapipāso avigatapariḷāho avigatataṇho. Evaṁ kho, gahapati, kāmehi aritto hoti. </div>
</div>
<div class="q" id="p_13S3_45"> <div class="p">
<span class="pN">45</span>Kathañca, gahapati, kāmehi ritto hoti? Idha, gahapati, ekacco kāmesu vigatarāgo hoti vigatacchando vigatapemo vigatapipāso vigatapariḷāho vigatataṇho. Evaṁ kho, gahapati, kāmehi ritto hoti. </div>
</div>
<div class="q" id="p_13S3_46"> <div class="p">
<span class="pN">46</span>Kathañca, gahapati, purakkharāno hoti? Idha, gahapati, ekaccassa evaṁ hoti—  ‘evaṁrūpo siyaṁ anāgatamaddhānaṁ, evaṁvedano siyaṁ anāgatamaddhānaṁ, evaṁsañño siyaṁ anāgatamaddhānaṁ, evaṁsaṅkhāro siyaṁ anāgatamaddhānaṁ, evaṁviññāṇo siyaṁ anāgatamaddhānan’ti. Evaṁ kho, gahapati, purakkharāno hoti. </div>
</div>
<div class="q" id="p_13S3_47"> <div class="p">
<span class="pN">47</span>Kathañca, gahapati, apurakkharāno hoti? Idha, gahapati, ekaccassa na evaṁ hoti—  ‘evaṁrūpo siyaṁ anāgatamaddhānaṁ, evaṁvedano siyaṁ anāgatamaddhānaṁ, evaṁsañño siyaṁ anāgatamaddhānaṁ, evaṁsaṅkhāro siyaṁ anāgatamaddhānaṁ, evaṁviññāṇo siyaṁ anāgatamaddhānan’ti. Evaṁ kho, gahapati, apurakkharāno hoti. </div>
</div>
<div class="q" id="p_13S3_48"> <div class="p">
<span class="pN">48</span>Kathañca, gahapati, kathaṁ viggayha janena kattā hoti? Idha, gahapati, ekacco evarūpiṁ kathaṁ kattā hoti—  ‘na tvaṁ imaṁ dhammavinayaṁ ājānāsi; ahaṁ imaṁ dhammavinayaṁ ājānāmi. Kiṁ tvaṁ imaṁ dhammavinayaṁ ājānissasi? Micchāpaṭipanno tvamasi; ahamasmi sammāpaṭipanno. Pure vacanīyaṁ pacchā avaca; pacchā vacanīyaṁ pure avaca. Sahitaṁ me, asahitaṁ te. Adhiciṇṇaṁ te viparāvattaṁ. Āropito te vādo; cara vādappamokkhāya. Niggahitosi; nibbeṭhehi vā sace pahosī’ti. Evaṁ kho, gahapati, kathaṁ viggayha janena kattā hoti. </div>
</div>
<div class="q" id="p_13S3_49"> <div class="p">
<span class="pN">49</span>Kathañca, gahapati, kathaṁ na viggayha janena kattā hoti? Idha, gahapati, bhikkhu na evarūpiṁ kathaṁ kattā hoti—  ‘na tvaṁ imaṁ dhammavinayaṁ ājānāsi…pe…  nibbeṭhehi vā sace pahosī’ti. Evaṁ kho, gahapati, kathaṁ na viggayha janena kattā hoti. </div>
</div>
<div class="q" id="p_13S3_50"> <div class="p">
<span class="pN">50</span>Iti kho, gahapati, yaṁ taṁ vuttaṁ bhagavatā aṭṭhakavaggiye māgaṇḍiyapañhe—  </div>
</div>
<div class="q" id="p_13S3_51"> <div class="p"> <table class="singleColumn"> <tr> <td> <div class="pN">51</div> <div class="G">‘Okaṁ pahāya aniketasārī,</div> </td> </tr> <tr> <td> <div class="G">Gāme akubbaṁ munisanthavāni;</div> </td> </tr> <tr> <td> <div class="G">Kāmehi ritto apurakkharāno,</div> </td> </tr> <tr> <td> <div class="G">Kathaṁ na viggayha janena kayirā’ti.</div> </td> </tr> </table> </div>
</div>
<div class="q" id="p_13S3_52"> <div class="p">
<span class="pN">52</span>Imassa kho, gahapati, bhagavatā saṁkhittena bhāsitassa evaṁ vitthārena attho daṭṭhabbo”ti. </div>
</div>
<div class="CENTER" id="p_13S3_53">
<span class="pN">53</span>Tatiyaṁ.</div>
</html>
