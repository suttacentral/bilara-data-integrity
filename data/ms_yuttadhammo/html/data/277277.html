<html>
<div class="i">1.4.3.1 Paṭhamasamuddasutta</div>
<div class="h">Saḷāyatanasaṁyutta</div>
<div class="h">Catutthapaṇṇāsaka</div>
<div class="h">Samuddavagga</div>
<div class="h">Paṭhamasamuddasutta</div>
<div class="q" id="p_13S4_924"> <div class="divNumber">228.</div> <div class="p">
<span class="pN">924</span>“‘Samuddo, samuddo’ti, bhikkhave, assutavā puthujjano bhāsati. Neso, bhikkhave, ariyassa vinaye samuddo. Mahā eso, bhikkhave, udakarāsi mahāudakaṇṇavo. Cakkhu, bhikkhave, purisassa samuddo; tassa rūpamayo vego. </div>
</div>
<div class="q" id="p_13S4_925"> <div class="p">
<span class="pN">925</span>Yo taṁ rūpamayaṁ vegaṁ sahati, ayaṁ vuccati, bhikkhave, atari cakkhusamuddaṁ saūmiṁ sāvaṭṭaṁ sagāhaṁ sarakkhasaṁ; tiṇṇo pāraṅgato thale tiṭṭhati brāhmaṇo…pe… jivhā, bhikkhave, purisassa samuddo; tassa rasamayo vego. Yo taṁ rasamayaṁ vegaṁ sahati, ayaṁ vuccati, bhikkhave, atari jivhāsamuddaṁ saūmiṁ sāvaṭṭaṁ sagāhaṁ sarakkhasaṁ; tiṇṇo pāraṅgato thale tiṭṭhati brāhmaṇo…pe… mano, bhikkhave, purisassa samuddo; tassa dhammamayo vego. Yo taṁ dhammamayaṁ vegaṁ sahati, ayaṁ vuccati, bhikkhave, atari manosamuddaṁ saūmiṁ sāvaṭṭaṁ sagāhaṁ sarakkhasaṁ; tiṇṇo pāraṅgato thale tiṭṭhati brāhmaṇo”ti. Idamavoca…pe… satthā— </div>
</div>
<div class="q" id="p_13S4_926"> <div class="p"> <table class="singleColumn"> <tr> <td> <div class="pN">926</div> <div class="G">“Yo imaṁ samuddaṁ sagāhaṁ sarakkhasaṁ,</div> </td> </tr> <tr> <td> <div class="G">Saūmiṁ sāvaṭṭaṁ sabhayaṁ duttaraṁ accatari;</div> </td> </tr> <tr> <td> <div class="G">Sa vedagū vusitabrahmacariyo,</div> </td> </tr> <tr> <td> <div class="G">Lokantagū pāragatoti vuccatī”ti.</div> </td> </tr> </table> </div>
</div>
<div class="CENTER" id="p_13S4_927">
<span class="pN">927</span>Paṭhamaṁ.</div>
</html>
