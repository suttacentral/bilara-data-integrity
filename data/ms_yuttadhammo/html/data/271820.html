<html>
<div class="i">1.9 Pabbajjūpasampadākathā</div>
<div class="h">Mahākhandhaka</div>
<div class="h">Pabbajjūpasampadākathā</div>
<div class="q" id="p_3V_139"> <div class="divNumber">34.</div> <div class="p">
<span class="pN">139</span>Tena kho pana samayena bhikkhū nānādisā nānājanapadā pabbajjāpekkhe ca upasampadāpekkhe ca ānenti—  “bhagavā ne pabbājessati upasampādessatī”ti. Tattha bhikkhū ceva kilamanti pabbajjāpekkhā ca upasampadāpekkhā ca. Atha kho bhagavato rahogatassa paṭisallīnassa evaṁ cetaso parivitakko udapādi—  “etarahi kho bhikkhū nānādisā nānājanapadā pabbajjāpekkhe ca upasampadāpekkhe ca ānenti—  ‘bhagavā ne pabbājessati upasampādessatī’ti. Tattha bhikkhū ceva kilamanti pabbajjāpekkhā ca upasampadāpekkhā ca. Yannūnāhaṁ bhikkhūnaṁ anujāneyyaṁ—  tumheva dāni, bhikkhave, tāsu tāsu disāsu tesu tesu janapadesu pabbājetha upasampādethā”ti. </div>
</div>
<div class="q" id="p_3V_140"> <div class="p">
<span class="pN">140</span>Atha kho bhagavā sāyanhasamayaṁ paṭisallānā vuṭṭhito etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—  “idha mayhaṁ, bhikkhave, rahogatassa paṭisallīnassa evaṁ cetaso parivitakko udapādi—  etarahi kho bhikkhū nānādisā nānājanapadā pabbajjāpekkhe ca upasampadāpekkhe ca ānenti—  ‘bhagavā ne pabbājessati upasampādessatī’ti, Tattha bhikkhū ceva kilamanti pabbajjāpekkhā ca upasampadāpekkhā ca. Yannūnāhaṁ bhikkhūnaṁ anujāneyyaṁ tumheva dāni, bhikkhave, tāsu tāsu disāsu tesu tesu janapadesu pabbājetha upasampādethāti, Anujānāmi, bhikkhave, tumheva dāni tāsu tāsu disāsu tesu tesu janapadesu pabbājetha upasampādetha. Evañca pana, bhikkhave, pabbājetabbo upasampādetabbo—  </div>
</div>
<div class="q" id="p_3V_141"> <div class="p">
<span class="pN">141</span>Paṭhamaṁ kesamassuṁ ohārāpetvā, kāsāyāni vatthāni acchādāpetvā, ekaṁsaṁ uttarāsaṅgaṁ kārāpetvā, bhikkhūnaṁ pāde vandāpetvā, ukkuṭikaṁ nisīdāpetvā, añjaliṁ paggaṇhāpetvā ‘evaṁ vadehī’ti vattabbo—  </div>
</div>
<div class="q" id="p_3V_142"> <div class="p"> <table class="singleColumn"> <tr> <td> <div class="pN">142</div> <div class="G">‘Buddhaṁ saraṇaṁ gacchāmi,</div> </td> </tr> <tr> <td> <div class="G">Dhammaṁ saraṇaṁ gacchāmi,</div> </td> </tr> <tr> <td> <div class="G">Saṁghaṁ saraṇaṁ gacchāmi.</div> </td> </tr> </table> </div>
</div>
<div class="q" id="p_3V_143"> <div class="p"> <table class="singleColumn"> <tr> <td> <div class="pN">143</div> <div class="G">Dutiyampi buddhaṁ saraṇaṁ gacchāmi,</div> </td> </tr> <tr> <td> <div class="G">Dutiyampi dhammaṁ saraṇaṁ gacchāmi,</div> </td> </tr> <tr> <td> <div class="G">Dutiyampi saṁghaṁ saraṇaṁ gacchāmi.</div> </td> </tr> </table> </div>
</div>
<div class="q" id="p_3V_144"> <div class="p"> <table class="singleColumn"> <tr> <td> <div class="pN">144</div> <div class="G">Tatiyampi buddhaṁ saraṇaṁ gacchāmi,</div> </td> </tr> <tr> <td> <div class="G">Tatiyampi dhammaṁ saraṇaṁ gacchāmi,</div> </td> </tr> <tr> <td> <div class="G">Tatiyampi saṁghaṁ saraṇaṁ gacchāmī’ti.</div> </td> </tr> </table> </div>
</div>
<div class="q" id="p_3V_145"> <div class="p">
<span class="pN">145</span>Anujānāmi, bhikkhave, imehi tīhi saraṇagamanehi pabbajjaṁ upasampadan”ti. </div>
</div>
<div class="CENTER" id="p_3V_146">
<span class="pN">146</span>Tīhi saraṇagamanehi upasampadākathā niṭṭhitā.</div>
</html>
