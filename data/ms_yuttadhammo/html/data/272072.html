<html>
<div class="i">9.36 Appaṭinissaggeukkhepanīyakammapaṭippassaddhikathā</div>
<div class="h">Campeyyakkhandhaka</div>
<div class="h">Appaṭinissaggeukkhepanīyakammapaṭippassaddhikathā</div>
<div class="q" id="p_3V_1896"> <div class="divNumber">450.</div> <div class="p">
<span class="pN">1896</span>Idha pana, bhikkhave, bhikkhu saṁghena pāpikāya diṭṭhiyā appaṭinissagge ukkhepanīyakammakato sammā vattati, lomaṁ pāteti, netthāraṁ vattati, pāpikāya diṭṭhiyā appaṭinissagge ukkhepanīyassa kammassa paṭippassaddhiṁ yācati. Tatra ce bhikkhūnaṁ evaṁ hoti—  ‘ayaṁ kho, āvuso, bhikkhu saṁghena pāpikāya diṭṭhiyā appaṭinissagge ukkhepanīyakammakato sammā vattati, lomaṁ pāteti, netthāraṁ vattati, pāpikāya diṭṭhiyā appaṭinissagge ukkhepanīyassa kammassa paṭippassaddhiṁ yācati. Handassa mayaṁ pāpikāya diṭṭhiyā appaṭinissagge ukkhepanīyakammaṁ paṭippassambhemā’ti. Te tassa pāpikāya diṭṭhiyā appaṭinissagge ukkhepanīyakammaṁ paṭippassambhenti—  adhammena vaggā…pe…  adhammena samaggā…  dhammena vaggā…  dhammapatirūpakena vaggā…  dhammapatirūpakena samaggā. Tatraṭṭho saṁgho vivadati—  ‘adhammena vaggakammaṁ, adhammena samaggakammaṁ, dhammena vaggakammaṁ, dhammapatirūpakena vaggakammaṁ, dhammapatirūpakena samaggakammaṁ, akataṁ kammaṁ dukkaṭaṁ kammaṁ puna kātabbaṁ kamman’ti. Tatra, bhikkhave, ye te bhikkhū evamāhaṁsu—  ‘dhammapatirūpakena samaggakamman’ti, ye ca te bhikkhū evamāhaṁsu—  ‘akataṁ kammaṁ dukkaṭaṁ kammaṁ puna kātabbaṁ kamman’ti, ime tattha bhikkhū dhammavādino. Imepi pañca vārā saṁkhittā”. </div>
</div>
<div class="CENTER" id="p_3V_1897">
<span class="pN">1897</span>Campeyyakkhandhako navamo.</div>
<div class="SUMMARY" id="p_3V_1898">
<span class="pN">1898</span><span class="firstLetter">T</span>assuddānaṁ</div>
<div class="q" id="p_3V_1899"> <div class="p"> <table class="singleColumn"> <tr> <td> <div class="pN">1899</div> <div class="G">Campāyaṁ bhagavā āsi,</div> </td> </tr> <tr> <td> <div class="G">vatthu vāsabhagāmake;</div> </td> </tr> <tr> <td> <div class="G">Āgantukānamussukkaṁ,</div> </td> </tr> <tr> <td> <div class="G">akāsi icchitabbake.</div> </td> </tr> </table> </div>
</div>
<div class="q" id="p_3V_1900"> <div class="p"> <table class="singleColumn"> <tr> <td> <div class="pN">1900</div> <div class="G">Pakataññunoti ñatvā,</div> </td> </tr> <tr> <td> <div class="G">ussukkaṁ na karī tadā;</div> </td> </tr> <tr> <td> <div class="G">Ukkhitto na karotīti,</div> </td> </tr> <tr> <td> <div class="G">sāgamā jinasantike.</div> </td> </tr> </table> </div>
</div>
<div class="q" id="p_3V_1901"> <div class="p"> <table class="singleColumn"> <tr> <td> <div class="pN">1901</div> <div class="G">Adhammena vaggakammaṁ,</div> </td> </tr> <tr> <td> <div class="G">samaggaṁ adhammena ca;</div> </td> </tr> <tr> <td> <div class="G">Dhammena vaggakammañca,</div> </td> </tr> <tr> <td> <div class="G">patirūpakena vaggikaṁ.</div> </td> </tr> </table> </div>
</div>
<div class="q" id="p_3V_1902"> <div class="p"> <table class="singleColumn"> <tr> <td> <div class="pN">1902</div> <div class="G">Patirūpakena samaggaṁ,</div> </td> </tr> <tr> <td> <div class="G">eko ukkhipatekakaṁ;</div> </td> </tr> <tr> <td> <div class="G">Eko ca dve sambahule,</div> </td> </tr> <tr> <td> <div class="G">saṁghaṁ ukkhipatekako.</div> </td> </tr> </table> </div>
</div>
<div class="q" id="p_3V_1903"> <div class="p"> <table class="singleColumn"> <tr> <td> <div class="pN">1903</div> <div class="G">Duvepi sambahulāpi,</div> </td> </tr> <tr> <td> <div class="G">saṁgho saṁghañca ukkhipi;</div> </td> </tr> <tr> <td> <div class="G">Sabbaññupavaro sutvā,</div> </td> </tr> <tr> <td> <div class="G">adhammanti paṭikkhipi.</div> </td> </tr> </table> </div>
</div>
<div class="q" id="p_3V_1904"> <div class="p"> <table class="singleColumn"> <tr> <td> <div class="pN">1904</div> <div class="G">Ñattivipannaṁ yaṁ kammaṁ,</div> </td> </tr> <tr> <td> <div class="G">sampannaṁ anusāvanaṁ;</div> </td> </tr> <tr> <td> <div class="G">Anussāvanavipannaṁ,</div> </td> </tr> <tr> <td> <div class="G">sampannaṁ ñattiyā ca yaṁ.</div> </td> </tr> </table> </div>
</div>
<div class="q" id="p_3V_1905"> <div class="p"> <table class="singleColumn"> <tr> <td> <div class="pN">1905</div> <div class="G">Ubhayena vipannañca,</div> </td> </tr> <tr> <td> <div class="G">aññatra dhammameva ca;</div> </td> </tr> <tr> <td> <div class="G">Vinayā satthu paṭikuṭṭhaṁ,</div> </td> </tr> <tr> <td> <div class="G">kuppaṁ aṭṭhānārahikaṁ.</div> </td> </tr> </table> </div>
</div>
<div class="q" id="p_3V_1906"> <div class="p"> <table class="singleColumn"> <tr> <td> <div class="pN">1906</div> <div class="G">Adhammavaggaṁ samaggaṁ,</div> </td> </tr> <tr> <td> <div class="G">Dhamma patirūpāni ye duve;</div> </td> </tr> <tr> <td> <div class="G">Dhammeneva ca sāmaggiṁ,</div> </td> </tr> <tr> <td> <div class="G">Anuññāsi tathāgato.</div> </td> </tr> </table> </div>
</div>
<div class="q" id="p_3V_1907"> <div class="p"> <table class="singleColumn"> <tr> <td> <div class="pN">1907</div> <div class="G">Catuvaggo pañcavaggo,</div> </td> </tr> <tr> <td> <div class="G">dasavaggo ca vīsati;</div> </td> </tr> <tr> <td> <div class="G">Parovīsativaggo ca,</div> </td> </tr> <tr> <td> <div class="G">saṁgho pañcavidho tathā.</div> </td> </tr> </table> </div>
</div>
<div class="q" id="p_3V_1908"> <div class="p"> <table class="singleColumn"> <tr> <td> <div class="pN">1908</div> <div class="G">Ṭhapetvā upasampadaṁ,</div> </td> </tr> <tr> <td> <div class="G">yañca kammaṁ pavāraṇaṁ;</div> </td> </tr> <tr> <td> <div class="G">Abbhānakammena saha,</div> </td> </tr> <tr> <td> <div class="G">catuvaggehi kammiko.</div> </td> </tr> </table> </div>
</div>
<div class="q" id="p_3V_1909"> <div class="p"> <table class="singleColumn"> <tr> <td> <div class="pN">1909</div> <div class="G">Duve kamme ṭhapetvāna,</div> </td> </tr> <tr> <td> <div class="G">majjhadesūpasampadaṁ;</div> </td> </tr> <tr> <td> <div class="G">Abbhānaṁ pañcavaggiko,</div> </td> </tr> <tr> <td> <div class="G">sabbakammesu kammiko.</div> </td> </tr> </table> </div>
</div>
<div class="q" id="p_3V_1910"> <div class="p"> <table class="singleColumn"> <tr> <td> <div class="pN">1910</div> <div class="G">Abbhānekaṁ ṭhapetvāna,</div> </td> </tr> <tr> <td> <div class="G">ye bhikkhū dasavaggikā;</div> </td> </tr> <tr> <td> <div class="G">Sabbakammakaro saṁgho,</div> </td> </tr> <tr> <td> <div class="G">vīso sabbattha kammiko.</div> </td> </tr> </table> </div>
</div>
<div class="q" id="p_3V_1911"> <div class="p"> <table class="singleColumn"> <tr> <td> <div class="pN">1911</div> <div class="G">Bhikkhunī sikkhamānā ca,</div> </td> </tr> <tr> <td> <div class="G">sāmaṇero sāmaṇerī;</div> </td> </tr> <tr> <td> <div class="G">Paccakkhātantimavatthū,</div> </td> </tr> <tr> <td> <div class="G">ukkhittāpattidassane.</div> </td> </tr> </table> </div>
</div>
<div class="q" id="p_3V_1912"> <div class="p"> <table class="singleColumn"> <tr> <td> <div class="pN">1912</div> <div class="G">Appaṭikamme diṭṭhiyā,</div> </td> </tr> <tr> <td> <div class="G">paṇḍako theyyasaṁvāsakaṁ;</div> </td> </tr> <tr> <td> <div class="G">Titthiyā tiracchānagataṁ,</div> </td> </tr> <tr> <td> <div class="G">mātu pitu ca ghātakaṁ.</div> </td> </tr> </table> </div>
</div>
<div class="q" id="p_3V_1913"> <div class="p"> <table class="singleColumn"> <tr> <td> <div class="pN">1913</div> <div class="G">Arahaṁ bhikkhunīdūsi,</div> </td> </tr> <tr> <td> <div class="G">bhedakaṁ lohituppādaṁ;</div> </td> </tr> <tr> <td> <div class="G">Byañjanaṁ nānāsaṁvāsaṁ,</div> </td> </tr> <tr> <td> <div class="G">nānāsīmāya iddhiyā.</div> </td> </tr> </table> </div>
</div>
<div class="q" id="p_3V_1914"> <div class="p"> <table class="singleColumn"> <tr> <td> <div class="pN">1914</div> <div class="G">Yassa saṁgho kare kammaṁ,</div> </td> </tr> <tr> <td> <div class="G">hontete catuvīsati;</div> </td> </tr> <tr> <td> <div class="G">Sambuddhena paṭikkhittā,</div> </td> </tr> <tr> <td> <div class="G">na hete gaṇapūrakā.</div> </td> </tr> </table> </div>
</div>
<div class="q" id="p_3V_1915"> <div class="p"> <table class="singleColumn"> <tr> <td> <div class="pN">1915</div> <div class="G">Pārivāsikacatuttho,</div> </td> </tr> <tr> <td> <div class="G">parivāsaṁ dadeyya vā;</div> </td> </tr> <tr> <td> <div class="G">Mūlā mānattamabbheyya,</div> </td> </tr> <tr> <td> <div class="G">akammaṁ na ca karaṇaṁ.</div> </td> </tr> </table> </div>
</div>
<div class="q" id="p_3V_1916"> <div class="p"> <table class="singleColumn"> <tr> <td> <div class="pN">1916</div> <div class="G">Mūlā arahamānattā,</div> </td> </tr> <tr> <td> <div class="G">abbhānārahameva ca;</div> </td> </tr> <tr> <td> <div class="G">Na kammakārakā pañca,</div> </td> </tr> <tr> <td> <div class="G">sambuddhena pakāsitā.</div> </td> </tr> </table> </div>
</div>
<div class="q" id="p_3V_1917"> <div class="p"> <table class="singleColumn"> <tr> <td> <div class="pN">1917</div> <div class="G">Bhikkhunī sikkhamānā ca,</div> </td> </tr> <tr> <td> <div class="G">sāmaṇero sāmaṇerikā;</div> </td> </tr> <tr> <td> <div class="G">Paccakkhantimaummattā,</div> </td> </tr> <tr> <td> <div class="G">khittāvedanadassane.</div> </td> </tr> </table> </div>
</div>
<div class="q" id="p_3V_1918"> <div class="p"> <table class="singleColumn"> <tr> <td> <div class="pN">1918</div> <div class="G">Appaṭikamme diṭṭhiyā,</div> </td> </tr> <tr> <td> <div class="G">paṇḍakāpi ca byañjanā;</div> </td> </tr> <tr> <td> <div class="G">Nānāsaṁvāsakā sīmā,</div> </td> </tr> <tr> <td> <div class="G">vehāsaṁ yassa kamma ca.</div> </td> </tr> </table> </div>
</div>
<div class="q" id="p_3V_1919"> <div class="p"> <table class="singleColumn"> <tr> <td> <div class="pN">1919</div> <div class="G">Aṭṭhārasannametesaṁ,</div> </td> </tr> <tr> <td> <div class="G">paṭikkosaṁ na ruhati;</div> </td> </tr> <tr> <td> <div class="G">Bhikkhussa pakatattassa,</div> </td> </tr> <tr> <td> <div class="G">ruhati paṭikkosanā.</div> </td> </tr> </table> </div>
</div>
<div class="q" id="p_3V_1920"> <div class="p"> <table class="singleColumn"> <tr> <td> <div class="pN">1920</div> <div class="G">Suddhassa dunnisārito,</div> </td> </tr> <tr> <td> <div class="G">bālo hi sunissārito;</div> </td> </tr> <tr> <td> <div class="G">Paṇḍako theyyasaṁvāso,</div> </td> </tr> <tr> <td> <div class="G">pakkanto tiracchānagato.</div> </td> </tr> </table> </div>
</div>
<div class="q" id="p_3V_1921"> <div class="p"> <table class="singleColumn"> <tr> <td> <div class="pN">1921</div> <div class="G">Mātu pitu arahanta,</div> </td> </tr> <tr> <td> <div class="G">dūsako saṁghabhedako;</div> </td> </tr> <tr> <td> <div class="G">Lohituppādako ceva,</div> </td> </tr> <tr> <td> <div class="G">ubhatobyañjano ca yo.</div> </td> </tr> </table> </div>
</div>
<div class="q" id="p_3V_1922"> <div class="p"> <table class="singleColumn"> <tr> <td> <div class="pN">1922</div> <div class="G">Ekādasannaṁ etesaṁ,</div> </td> </tr> <tr> <td> <div class="G">osāraṇaṁ na yujjati;</div> </td> </tr> <tr> <td> <div class="G">Hatthapādaṁ tadubhayaṁ,</div> </td> </tr> <tr> <td> <div class="G">kaṇṇanāsaṁ tadūbhayaṁ.</div> </td> </tr> </table> </div>
</div>
<div class="q" id="p_3V_1923"> <div class="p"> <table class="singleColumn"> <tr> <td> <div class="pN">1923</div> <div class="G">Aṅguli aḷakaṇḍaraṁ,</div> </td> </tr> <tr> <td> <div class="G">phaṇaṁ khujjo ca vāmano;</div> </td> </tr> <tr> <td> <div class="G">Gaṇḍī lakkhaṇakasā ca,</div> </td> </tr> <tr> <td> <div class="G">likhitako ca sīpadī.</div> </td> </tr> </table> </div>
</div>
<div class="q" id="p_3V_1924"> <div class="p"> <table class="singleColumn"> <tr> <td> <div class="pN">1924</div> <div class="G">Pāpā parisakāṇo ca,</div> </td> </tr> <tr> <td> <div class="G">kuṇī khañjo hatopi ca;</div> </td> </tr> <tr> <td> <div class="G">Iriyāpathadubbalo,</div> </td> </tr> <tr> <td> <div class="G">andho mūgo ca badhiro.</div> </td> </tr> </table> </div>
</div>
<div class="q" id="p_3V_1925"> <div class="p"> <table class="singleColumn"> <tr> <td> <div class="pN">1925</div> <div class="G">Andhamūgandhabadhiro,</div> </td> </tr> <tr> <td> <div class="G">mūgabadhirameva ca;</div> </td> </tr> <tr> <td> <div class="G">Andhamūgabadhiro ca,</div> </td> </tr> <tr> <td> <div class="G">dvattiṁsete anūnakā.</div> </td> </tr> </table> </div>
</div>
<div class="q" id="p_3V_1926"> <div class="p"> <table class="singleColumn"> <tr> <td> <div class="pN">1926</div> <div class="G">Tesaṁ osāraṇaṁ hoti,</div> </td> </tr> <tr> <td> <div class="G">sambuddhena pakāsitaṁ;</div> </td> </tr> <tr> <td> <div class="G">Daṭṭhabbā paṭikātabbā,</div> </td> </tr> <tr> <td> <div class="G">nissajjetā na vijjati.</div> </td> </tr> </table> </div>
</div>
<div class="q" id="p_3V_1927"> <div class="p"> <table class="singleColumn"> <tr> <td> <div class="pN">1927</div> <div class="G">Tassa ukkhepanā kammā,</div> </td> </tr> <tr> <td> <div class="G">satta honti adhammikā;</div> </td> </tr> <tr> <td> <div class="G">Āpannaṁ anuvattantaṁ,</div> </td> </tr> <tr> <td> <div class="G">satta tepi adhammikā.</div> </td> </tr> </table> </div>
</div>
<div class="q" id="p_3V_1928"> <div class="p"> <table class="singleColumn"> <tr> <td> <div class="pN">1928</div> <div class="G">Āpannaṁ nānuvattantaṁ,</div> </td> </tr> <tr> <td> <div class="G">satta kammā sudhammikā;</div> </td> </tr> <tr> <td> <div class="G">Sammukhā paṭipucchā ca,</div> </td> </tr> <tr> <td> <div class="G">paṭiññāya ca kāraṇā.</div> </td> </tr> </table> </div>
</div>
<div class="q" id="p_3V_1929"> <div class="p"> <table class="singleColumn"> <tr> <td> <div class="pN">1929</div> <div class="G">Sati amūḷhapāpikā,</div> </td> </tr> <tr> <td> <div class="G">tajjanīniyassena ca;</div> </td> </tr> <tr> <td> <div class="G">Pabbājanīya paṭisāro,</div> </td> </tr> <tr> <td> <div class="G">ukkhepaparivāsa ca.</div> </td> </tr> </table> </div>
</div>
<div class="q" id="p_3V_1930"> <div class="p"> <table class="singleColumn"> <tr> <td> <div class="pN">1930</div> <div class="G">Mūlā mānattaabbhānā,</div> </td> </tr> <tr> <td> <div class="G">tatheva upasampadā;</div> </td> </tr> <tr> <td> <div class="G">Aññaṁ kareyya aññassa,</div> </td> </tr> <tr> <td> <div class="G">soḷasete adhammikā.</div> </td> </tr> </table> </div>
</div>
<div class="q" id="p_3V_1931"> <div class="p"> <table class="singleColumn"> <tr> <td> <div class="pN">1931</div> <div class="G">Taṁ taṁ kareyya taṁ tassa,</div> </td> </tr> <tr> <td> <div class="G">soḷasete sudhammikā;</div> </td> </tr> <tr> <td> <div class="G">Paccāropeyya aññaññaṁ,</div> </td> </tr> <tr> <td> <div class="G">soḷasete adhammikā.</div> </td> </tr> </table> </div>
</div>
<div class="q" id="p_3V_1932"> <div class="p"> <table class="singleColumn"> <tr> <td> <div class="pN">1932</div> <div class="G">Dve dve tammūlakaṁ tassa,</div> </td> </tr> <tr> <td> <div class="G">tepi soḷasa dhammikā;</div> </td> </tr> <tr> <td> <div class="G">Ekekamūlakaṁ cakkaṁ,</div> </td> </tr> <tr> <td> <div class="G">“adhamman”ti jinobravi.</div> </td> </tr> </table> </div>
</div>
<div class="q" id="p_3V_1933"> <div class="p"> <table class="singleColumn"> <tr> <td> <div class="pN">1933</div> <div class="G">Akāsi tajjanīyaṁ kammaṁ,</div> </td> </tr> <tr> <td> <div class="G">saṁgho bhaṇḍanakārako;</div> </td> </tr> <tr> <td> <div class="G">Adhammena vaggakammaṁ,</div> </td> </tr> <tr> <td> <div class="G">aññaṁ āvāsaṁ gacchi so.</div> </td> </tr> </table> </div>
</div>
<div class="q" id="p_3V_1934"> <div class="p"> <table class="singleColumn"> <tr> <td> <div class="pN">1934</div> <div class="G">Tatthādhammena samaggā,</div> </td> </tr> <tr> <td> <div class="G">tassa tajjanīyaṁ karuṁ;</div> </td> </tr> <tr> <td> <div class="G">Aññattha vaggādhammena,</div> </td> </tr> <tr> <td> <div class="G">tassa tajjanīyaṁ karuṁ.</div> </td> </tr> </table> </div>
</div>
<div class="q" id="p_3V_1935"> <div class="p"> <table class="singleColumn"> <tr> <td> <div class="pN">1935</div> <div class="G">Patirūpena vaggāpi,</div> </td> </tr> <tr> <td> <div class="G">samaggāpi tathā karuṁ;</div> </td> </tr> <tr> <td> <div class="G">Adhammena samaggā ca,</div> </td> </tr> <tr> <td> <div class="G">dhammena vaggameva ca.</div> </td> </tr> </table> </div>
</div>
<div class="q" id="p_3V_1936"> <div class="p"> <table class="singleColumn"> <tr> <td> <div class="pN">1936</div> <div class="G">Patirūpakena vaggā ca,</div> </td> </tr> <tr> <td> <div class="G">samaggā ca ime padā;</div> </td> </tr> <tr> <td> <div class="G">Ekekamūlakaṁ katvā,</div> </td> </tr> <tr> <td> <div class="G">cakkaṁ bandhe vicakkhaṇo.</div> </td> </tr> </table> </div>
</div>
<div class="q" id="p_3V_1937"> <div class="p"> <table class="singleColumn"> <tr> <td> <div class="pN">1937</div> <div class="G">Bālā byattassa niyassaṁ,</div> </td> </tr> <tr> <td> <div class="G">pabbāje kuladūsakaṁ;</div> </td> </tr> <tr> <td> <div class="G">Paṭisāraṇīyaṁ kammaṁ,</div> </td> </tr> <tr> <td> <div class="G">kare akkosakassa ca.</div> </td> </tr> </table> </div>
</div>
<div class="q" id="p_3V_1938"> <div class="p"> <table class="singleColumn"> <tr> <td> <div class="pN">1938</div> <div class="G">Adassanāppaṭikamme,</div> </td> </tr> <tr> <td> <div class="G">yo ca diṭṭhiṁ na nissajje;</div> </td> </tr> <tr> <td> <div class="G">Tesaṁ ukkhepanīyakammaṁ,</div> </td> </tr> <tr> <td> <div class="G">satthavāhena bhāsitaṁ.</div> </td> </tr> </table> </div>
</div>
<div class="q" id="p_3V_1939"> <div class="p"> <table class="singleColumn"> <tr> <td> <div class="pN">1939</div> <div class="G">Upari nayakammānaṁ,</div> </td> </tr> <tr> <td> <div class="G">pañño tajjanīyaṁ naye;</div> </td> </tr> <tr> <td> <div class="G">Tesaṁyeva anulomaṁ,</div> </td> </tr> <tr> <td> <div class="G">sammā vattati yācite.</div> </td> </tr> </table> </div>
</div>
<div class="q" id="p_3V_1940"> <div class="p"> <table class="singleColumn"> <tr> <td> <div class="pN">1940</div> <div class="G">Passaddhi tesaṁ kammānaṁ,</div> </td> </tr> <tr> <td> <div class="G">heṭṭhā kammanayena ca;</div> </td> </tr> <tr> <td> <div class="G">Tasmiṁ tasmiṁ tu kammesu,</div> </td> </tr> <tr> <td> <div class="G">tatraṭṭho ca vivadati.</div> </td> </tr> </table> </div>
</div>
<div class="q" id="p_3V_1941"> <div class="p"> <table class="singleColumn"> <tr> <td> <div class="pN">1941</div> <div class="G">Akataṁ dukkaṭañceva,</div> </td> </tr> <tr> <td> <div class="G">punakātabbakanti ca;</div> </td> </tr> <tr> <td> <div class="G">Kamme passaddhiyā cāpi,</div> </td> </tr> <tr> <td> <div class="G">te bhikkhū dhammavādino.</div> </td> </tr> </table> </div>
</div>
<div class="q" id="p_3V_1942"> <div class="p"> <table class="singleColumn"> <tr> <td> <div class="pN">1942</div> <div class="G">Vipattibyādhite disvā,</div> </td> </tr> <tr> <td> <div class="G">kammappatte mahāmuni;</div> </td> </tr> <tr> <td> <div class="G">Paṭippassaddhimakkhāsi,</div> </td> </tr> <tr> <td> <div class="G">sallakattova osadhanti.</div> </td> </tr> </table> </div>
</div>
<div class="CENTER" id="p_3V_1943">
<span class="pN">1943</span>Imamhi khandhake vatthūni chattiṁsāti.</div>
<div class="ENDH3" id="p_3V_1944">
<span class="pN">1944</span>Campeyyakkhandhako niṭṭhito.</div>
</html>
