<html>
<div class="i">2.1.7 Vacchagottasutta</div>
<div class="h">Dutiyapaṇṇāsaka</div>
<div class="h">Brāhmaṇavagga</div>
<div class="h">Vacchagottasutta</div>
<div class="q" id="p_15A3_352"> <div class="divNumber">58.</div> <div class="p">
<span class="pN">352</span>Atha kho vacchagotto paribbājako yena bhagavā tenupasaṅkami; upasaṅkamitvā bhagavatā saddhiṁ sammodi. Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho vacchagotto paribbājako bhagavantaṁ etadavoca—  “sutaṁ metaṁ, bho gotama, samaṇo gotamo evamāha—  ‘mayhameva dānaṁ dātabbaṁ, nāññesaṁ dānaṁ dātabbaṁ; mayhameva sāvakānaṁ dānaṁ dātabbaṁ, nāññesaṁ sāvakānaṁ dānaṁ dātabbaṁ; mayhameva dinnaṁ mahapphalaṁ, nāññesaṁ dinnaṁ mahapphalaṁ; mayhameva sāvakānaṁ dinnaṁ mahapphalaṁ, nāññesaṁ sāvakānaṁ dinnaṁ mahapphalan’ti. Ye te, bho gotama, evamāhaṁsu ‘samaṇo gotamo evamāha—  <span class="smallFont">“</span>mayhameva dānaṁ dātabbaṁ, nāññesaṁ dānaṁ dātabbaṁ. Mayhameva sāvakānaṁ dānaṁ dātabbaṁ, nāññesaṁ sāvakānaṁ dānaṁ dātabbaṁ. Mayhameva dinnaṁ mahapphalaṁ, nāññesaṁ dinnaṁ mahapphalaṁ. Mayhameva sāvakānaṁ dinnaṁ mahapphalaṁ, nāññesaṁ sāvakānaṁ dinnaṁ mahapphalan<span class="smallFont">”</span>’ti. Kacci te bhoto gotamassa vuttavādino na ca bhavantaṁ gotamaṁ abhūtena abbhācikkhanti, dhammassa cānudhammaṁ byākaronti, na ca koci sahadhammiko vādānupāto gārayhaṁ ṭhānaṁ āgacchati? Anabbhakkhātukāmā hi mayaṁ bhavantaṁ gotaman”ti. </div>
</div>
<div class="q" id="p_15A3_353"> <div class="p">
<span class="pN">353</span>“Ye te, vaccha, evamāhaṁsu—  ‘samaṇo gotamo evamāha—  <span class="smallFont">“</span>mayhameva dānaṁ dātabbaṁ…pe…  nāññesaṁ sāvakānaṁ dinnaṁ mahapphalan<span class="smallFont">”</span>’ti na me te vuttavādino. Abbhācikkhanti ca pana maṁ asatā abhūtena. Yo kho, vaccha, paraṁ dānaṁ dadantaṁ vāreti so tiṇṇaṁ antarāyakaro hoti, tiṇṇaṁ pāripanthiko. Katamesaṁ tiṇṇaṁ? Dāyakassa puññantarāyakaro hoti, paṭiggāhakānaṁ lābhantarāyakaro hoti, pubbeva kho panassa attā khato ca hoti upahato ca. Yo kho, vaccha, paraṁ dānaṁ dadantaṁ vāreti so imesaṁ tiṇṇaṁ antarāyakaro hoti, tiṇṇaṁ pāripanthiko. </div>
</div>
<div class="q" id="p_15A3_354"> <div class="p">
<span class="pN">354</span>Ahaṁ kho pana, vaccha, evaṁ vadāmi—  ‘ye hi te candanikāya vā oligalle vā pāṇā, tatrapi yo thālidhovanaṁ vā sarāvadhovanaṁ vā chaḍḍeti—  <span class="smallFont">“</span>ye tattha pāṇā te tena yāpentū<span class="smallFont">”</span>’ti, tato nidānampāhaṁ, vaccha, puññassa āgamaṁ vadāmi. Ko pana vādo manussabhūte. Api cāhaṁ, vaccha, sīlavato dinnaṁ mahapphalaṁ vadāmi, no tathā dussīlassa, so ca hoti pañcaṅgavippahīno pañcaṅgasamannāgato. </div>
</div>
<div class="q" id="p_15A3_355"> <div class="p">
<span class="pN">355</span>Katamāni pañcaṅgāni pahīnāni honti? Kāmacchando pahīno hoti, byāpādo pahīno hoti, thinamiddhaṁ pahīnaṁ hoti, uddhaccakukkuccaṁ pahīnaṁ hoti, vicikicchā pahīnā hoti. Imāni pañcaṅgāni vippahīnāni honti. </div>
</div>
<div class="q" id="p_15A3_356"> <div class="p">
<span class="pN">356</span>Katamehi pañcahi aṅgehi samannāgato hoti? Asekkhena sīlakkhandhena samannāgato hoti, asekkhena samādhikkhandhena samannāgato hoti, asekkhena paññākkhandhena samannāgato hoti, asekkhena vimuttikkhandhena samannāgato hoti, asekkhena vimuttiñāṇadassanakkhandhena samannāgato hoti; imehi pañcahi aṅgehi samannāgato hoti. Iti pañcaṅgavippahīne pañcaṅgasamannāgate dinnaṁ mahapphalanti vadāmīti. </div>
</div>
<div class="q" id="p_15A3_357"> <div class="p"> <table class="singleColumn"> <tr> <td> <div class="pN">357</div> <div class="G">Iti kaṇhāsu setāsu,</div> </td> </tr> <tr> <td> <div class="G">rohiṇīsu harīsu vā;</div> </td> </tr> <tr> <td> <div class="G">Kammāsāsu sarūpāsu,</div> </td> </tr> <tr> <td> <div class="G">gosu pārevatāsu vā.</div> </td> </tr> </table> </div>
</div>
<div class="q" id="p_15A3_358"> <div class="p"> <table class="singleColumn"> <tr> <td> <div class="pN">358</div> <div class="G">Yāsu kāsuci etāsu,</div> </td> </tr> <tr> <td> <div class="G">danto jāyati puṅgavo;</div> </td> </tr> <tr> <td> <div class="G">Dhorayho balasampanno,</div> </td> </tr> <tr> <td> <div class="G">kalyāṇajavanikkamo;</div> </td> </tr> <tr> <td> <div class="G">Tameva bhāre yuñjanti,</div> </td> </tr> <tr> <td> <div class="G">nāssa vaṇṇaṁ parikkhare.</div> </td> </tr> </table> </div>
</div>
<div class="q" id="p_15A3_359"> <div class="p"> <table class="singleColumn"> <tr> <td> <div class="pN">359</div> <div class="G">Evamevaṁ manussesu,</div> </td> </tr> <tr> <td> <div class="G">yasmiṁ kasmiñci jātiye;</div> </td> </tr> <tr> <td> <div class="G">Khattiye brāhmaṇe vesse,</div> </td> </tr> <tr> <td> <div class="G">sudde caṇḍālapukkuse.</div> </td> </tr> </table> </div>
</div>
<div class="q" id="p_15A3_360"> <div class="p"> <table class="singleColumn"> <tr> <td> <div class="pN">360</div> <div class="G">Yāsu kāsuci etāsu,</div> </td> </tr> <tr> <td> <div class="G">danto jāyati subbato;</div> </td> </tr> <tr> <td> <div class="G">Dhammaṭṭho sīlasampanno,</div> </td> </tr> <tr> <td> <div class="G">saccavādī hirīmano.</div> </td> </tr> </table> </div>
</div>
<div class="q" id="p_15A3_361"> <div class="p"> <table class="singleColumn"> <tr> <td> <div class="pN">361</div> <div class="G">Pahīnajātimaraṇo,</div> </td> </tr> <tr> <td> <div class="G">brahmacariyassa kevalī;</div> </td> </tr> <tr> <td> <div class="G">Pannabhāro visaṁyutto,</div> </td> </tr> <tr> <td> <div class="G">katakicco anāsavo.</div> </td> </tr> </table> </div>
</div>
<div class="q" id="p_15A3_362"> <div class="p"> <table class="singleColumn"> <tr> <td> <div class="pN">362</div> <div class="G">Pāragū sabbadhammānaṁ,</div> </td> </tr> <tr> <td> <div class="G">anupādāya nibbuto;</div> </td> </tr> <tr> <td> <div class="G">Tasmiṁyeva viraje khette,</div> </td> </tr> <tr> <td> <div class="G">vipulā hoti dakkhiṇā.</div> </td> </tr> </table> </div>
</div>
<div class="q" id="p_15A3_363"> <div class="p"> <table class="singleColumn"> <tr> <td> <div class="pN">363</div> <div class="G">Bālā ca avijānantā,</div> </td> </tr> <tr> <td> <div class="G">dummedhā assutāvino;</div> </td> </tr> <tr> <td> <div class="G">Bahiddhā denti dānāni,</div> </td> </tr> <tr> <td> <div class="G">na hi sante upāsare.</div> </td> </tr> </table> </div>
</div>
<div class="q" id="p_15A3_364"> <div class="p"> <table class="singleColumn"> <tr> <td> <div class="pN">364</div> <div class="G">Ye ca sante upāsanti,</div> </td> </tr> <tr> <td> <div class="G">sappaññe dhīrasammate;</div> </td> </tr> <tr> <td> <div class="G">Saddhā ca nesaṁ sugate,</div> </td> </tr> <tr> <td> <div class="G">mūlajātā patiṭṭhitā.</div> </td> </tr> </table> </div>
</div>
<div class="q" id="p_15A3_365"> <div class="p"> <table class="singleColumn"> <tr> <td> <div class="pN">365</div> <div class="G">Devalokañca te yanti,</div> </td> </tr> <tr> <td> <div class="G">kule vā idha jāyare;</div> </td> </tr> <tr> <td> <div class="G">Anupubbena nibbānaṁ,</div> </td> </tr> <tr> <td> <div class="G">adhigacchanti paṇḍitā”ti.</div> </td> </tr> </table> </div>
</div>
<div class="CENTER" id="p_15A3_366">
<span class="pN">366</span>Sattamaṁ.</div>
</html>
