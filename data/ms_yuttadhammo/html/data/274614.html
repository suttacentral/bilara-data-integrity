<html>
<div class="i">2.2.3 Dutiyasūriyūpamasutta</div>
<div class="h">Bojjhaṅgasaṁyutta</div>
<div class="h">Gilānavagga</div>
<div class="h">Dutiyasūriyūpamasutta</div>
<div class="q" id="p_14S5_429"> <div class="divNumber">194.</div> <div class="p">
<span class="pN">429</span>“Sūriyassa, bhikkhave, udayato etaṁ pubbaṅgamaṁ etaṁ pubbanimittaṁ, yadidaṁ— aruṇuggaṁ; evameva kho, bhikkhave, bhikkhuno sattannaṁ bojjhaṅgānaṁ uppādāya etaṁ pubbaṅgamaṁ etaṁ pubbanimittaṁ, yadidaṁ— yonisomanasikāro. Yonisomanasikārasampannassetaṁ, bhikkhave, bhikkhuno pāṭikaṅkhaṁ— satta bojjhaṅge bhāvessati, satta bojjhaṅge bahulīkarissati. </div>
</div>
<div class="q" id="p_14S5_430"> <div class="p">
<span class="pN">430</span>Kathañca, bhikkhave, bhikkhu yonisomanasikārasampanno satta bojjhaṅge bhāveti, satta bojjhaṅge bahulīkaroti? Idha, bhikkhave, bhikkhu satisambojjhaṅgaṁ bhāveti vivekanissitaṁ…pe… upekkhāsambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ. Evaṁ kho, bhikkhave, bhikkhu yonisomanasikārasampanno satta bojjhaṅge bhāveti, satta bojjhaṅge bahulīkarotī”ti. </div>
</div>
<div class="CENTER" id="p_14S5_431">
<span class="pN">431</span>Tatiyaṁ.</div>
</html>
