<html>
<div class="i">3.3.10 Byasanasutta</div>
<div class="h">Tatiyapaṇṇāsaka</div>
<div class="h">Gilānavagga</div>
<div class="h">Byasanasutta</div>
<div class="q" id="p_16A5_727"> <div class="divNumber">130.</div> <div class="p">
<span class="pN">727</span>“Pañcimāni, bhikkhave, byasanāni. Katamāni pañca? Ñātibyasanaṁ, bhogabyasanaṁ, rogabyasanaṁ, sīlabyasanaṁ, diṭṭhibyasanaṁ. Na, bhikkhave, sattā ñātibyasanahetu vā bhogabyasanahetu vā rogabyasanahetu vā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjanti. Sīlabyasanahetu vā, bhikkhave, sattā diṭṭhibyasanahetu vā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjanti. Imāni kho, bhikkhave, pañca byasanāni. </div>
</div>
<div class="q" id="p_16A5_728"> <div class="p">
<span class="pN">728</span>Pañcimā, bhikkhave, sampadā. Katamā pañca? Ñātisampadā, bhogasampadā, ārogyasampadā, sīlasampadā, diṭṭhisampadā. Na, bhikkhave, sattā ñātisampadāhetu vā bhogasampadāhetu vā ārogyasampadāhetu vā kāyassa bhedā paraṁ maraṇā sugatiṁ saggaṁ lokaṁ upapajjanti. Sīlasampadāhetu vā, bhikkhave, sattā diṭṭhisampadāhetu vā kāyassa bhedā paraṁ maraṇā sugatiṁ saggaṁ lokaṁ upapajjanti. Imā kho, bhikkhave, pañca sampadā”ti. </div>
</div>
<div class="CENTER" id="p_16A5_729">
<span class="pN">729</span>Dasamaṁ.</div>
<div class="CENTER" id="p_16A5_730">
<span class="pN">730</span>Gilānavaggo tatiyo.</div>
<div class="SUMMARY" id="p_16A5_731">
<span class="pN">731</span><span class="firstLetter">T</span>assuddānaṁ</div>
<div class="q" id="p_16A5_732"> <div class="p"> <table class="singleColumn"> <tr> <td> <div class="pN">732</div> <div class="G">Gilāno satisūpaṭṭhi,</div> </td> </tr> <tr> <td> <div class="G">Dve upaṭṭhākā duvāyusā;</div> </td> </tr> <tr> <td> <div class="G">Vapakāsasamaṇasukhā,</div> </td> </tr> <tr> <td> <div class="G">Parikuppaṁ byasanena cāti.</div> </td> </tr> </table> </div>
</div>
</html>
