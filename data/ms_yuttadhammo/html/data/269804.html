<html>
<div class="i">7.2.8 Niyāmakaṅgapañha</div>
<div class="h">Opammakathāpañha</div>
<div class="h">Samuddavagga</div>
<div class="h">Niyāmakaṅgapañha</div>
<div class="q" id="p_28Mi_1736"> <div class="divNumber">242.</div> <div class="p">
<span class="pN">1736</span>“Bhante nāgasena, ‘niyāmakassa tīṇi aṅgāni gahetabbānī’ti yaṁ vadesi, katamāni tāni tīṇi aṅgāni gahetabbānī”ti? “Yathā, mahārāja, niyāmako rattindivaṁ satataṁ samitaṁ appamatto yattappayatto nāvaṁ sāreti; evameva kho, mahārāja, yoginā yogāvacarena cittaṁ niyāmayamānena rattindivaṁ satataṁ samitaṁ appamattena yattappayattena yoniso manasikārena cittaṁ niyāmetabbaṁ. Idaṁ, mahārāja, niyāmakassa paṭhamaṁ aṅgaṁ gahetabbaṁ. Bhāsitampetaṁ, mahārāja, bhagavatā devātidevena dhammapade— </div>
</div>
<div class="q" id="p_28Mi_1737"> <div class="p"> <table class="singleColumn"> <tr> <td> <div class="pN">1737</div> <div class="G">‘Appamādaratā hotha,</div> </td> </tr> <tr> <td> <div class="G">sacittamanurakkhatha;</div> </td> </tr> <tr> <td> <div class="G">Duggā uddharathattānaṁ,</div> </td> </tr> <tr> <td> <div class="G">paṅke sannova kuñjaro’ti.</div> </td> </tr> </table> </div>
</div>
<div class="q" id="p_28Mi_1738"> <div class="p">
<span class="pN">1738</span>Puna caparaṁ, mahārāja, niyāmakassa yaṁ kiñci mahāsamudde kalyāṇaṁ vā pāpakaṁ vā, sabbaṁ taṁ viditaṁ hoti; evameva kho, mahārāja, yoginā yogāvacarena kusalākusalaṁ sāvajjānavajjaṁ hīnappaṇītaṁ kaṇhasukkasappaṭibhāgaṁ vijānitabbaṁ. Idaṁ, mahārāja, niyāmakassa dutiyaṁ aṅgaṁ gahetabbaṁ. </div>
</div>
<div class="q" id="p_28Mi_1739"> <div class="p">
<span class="pN">1739</span>Puna caparaṁ, mahārāja, niyāmako yante muddikaṁ deti ‘mā koci yantaṁ āmasitthā’ti; evameva kho, mahārāja, yoginā yogāvacarena citte saṁvaramuddikā dātabbā ‘mā kiñci pāpakaṁ akusalavitakkaṁ vitakkesī’ti, idaṁ, mahārāja, niyāmakassa tatiyaṁ aṅgaṁ gahetabbaṁ. Bhāsitampetaṁ, mahārāja, bhagavatā devātidevena saṁyuttanikāyavare— ‘mā, bhikkhave, pāpake akusale vitakke vitakkeyyātha, seyyathidaṁ— kāmavitakkaṁ byāpādavitakkaṁ vihiṁsāvitakkan’”ti. </div>
</div>
<div class="CENTER" id="p_28Mi_1740">
<span class="pN">1740</span>Niyāmakaṅgapañho aṭṭhamo.</div>
</html>
