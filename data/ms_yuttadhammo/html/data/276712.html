<html>
<div class="i">2.4.8.6 Khīyanadhammasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Kumāribhūtavagga</div>
<div class="h">Khīyanadhammasikkhāpada</div>
<div class="q" id="p_2V_3354"> <div class="divNumber">1146.</div> <div class="p">
<span class="pN">3354</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena caṇḍakāḷī bhikkhunī bhikkhunisaṁghaṁ upasaṅkamitvā vuṭṭhāpanasammutiṁ yācati. Atha kho bhikkhunisaṁgho caṇḍakāḷiṁ bhikkhuniṁ paricchinditvā—  “alaṁ tāva te, ayye, vuṭṭhāpitenā”ti, vuṭṭhāpanasammutiṁ na adāsi. Caṇḍakāḷī bhikkhunī “sādhū”ti paṭissuṇi. Tena kho pana samayena bhikkhunisaṁgho aññāsaṁ bhikkhunīnaṁ vuṭṭhāpanasammutiṁ deti. Caṇḍakāḷī bhikkhunī ujjhāyati khiyyati vipāceti—  “ahameva nūna bālā, ahameva nūna alajjinī; yaṁ saṁgho aññāsaṁ bhikkhunīnaṁ vuṭṭhāpanasammutiṁ deti, mayhameva na detī”ti. </div>
</div>
<div class="q" id="p_2V_3355"> <div class="p">
<span class="pN">3355</span>Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā caṇḍakāḷī—  ‘alaṁ tāva te, ayye, vuṭṭhāpitenā’ti vuccamānā ‘sādhū’ti paṭissuṇitvā pacchā khīyanadhammaṁ āpajjissatī”ti…pe…  “saccaṁ kira, bhikkhave, caṇḍakāḷī bhikkhunī ‘alaṁ tāva te, ayye, vuṭṭhāpitenā’ti vuccamānā ‘sādhū’ti paṭissuṇitvā pacchā khīyanadhammaṁ āpajjatī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, caṇḍakāḷī bhikkhunī—  ‘alaṁ tāva te, ayye, vuṭṭhāpitenā’ti vuccamānā ‘sādhū’ti paṭissuṇitvā pacchā khīyanadhammaṁ āpajjissati. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_3356"> <div class="divNumber">1147.</div> <div class="p">
<span class="pN">3356</span><span class="bold">“Yā pana bhikkhunī—  ‘alaṁ tāva te, ayye, vuṭṭhāpitenā’ti vuccamānā ‘sādhū’ti paṭissuṇitvā pacchā khīyanadhammaṁ āpajjeyya, pācittiyan”</span>ti. (<span class="italic">76</span>:<span class="bold">131</span>) </div>
</div>
<div class="q" id="p_2V_3357"> <div class="divNumber">1148.</div> <div class="p">
<span class="pN">3357</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_3358"> <div class="p">
<span class="pN">3358</span><span class="bold">Alaṁ tāva te, ayye, vuṭṭhāpitenā</span>ti alaṁ tāva te, ayye, upasampāditena. “Sādhū”ti paṭissuṇitvā pacchā khīyanadhammaṁ āpajjati, āpatti pācittiyassa. </div>
</div>
<div class="q" id="p_2V_3359"> <div class="divNumber">1149.</div> <div class="p">
<span class="pN">3359</span>Anāpatti—  pakatiyā chandā dosā mohā bhayā karontaṁ khiyyati, ummattikāya, ādikammikāyāti. </div>
</div>
<div class="CENTER" id="p_2V_3360">
<span class="pN">3360</span>Chaṭṭhasikkhāpadaṁ niṭṭhitaṁ.</div>
</html>
