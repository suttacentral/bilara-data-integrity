<html>
<div class="i"> Hetu</div>
<div class="h">Mahantaraduka</div>
<div class="h">Ajjhattikaduka</div>
<div class="h">Paccayavāra</div>
<div class="h">Paccayānuloma</div>
<div class="h">Vibhaṅgavāra</div>
<div class="h">Hetu</div>
<div class="q" id="p_38P2_3137"> <div class="divNumber">332.</div> <div class="p">
<span class="pN">3137</span>Ajjhattikaṁ dhammaṁ paccayā ajjhattiko dhammo uppajjati hetupaccayā… tīṇi. (Paṭiccasadisā.) </div>
</div>
<div class="q" id="p_38P2_3138"> <div class="p">
<span class="pN">3138</span>Bāhiraṁ dhammaṁ paccayā bāhiro dhammo uppajjati hetupaccayā— bāhiraṁ ekaṁ khandhaṁ paccayā dve khandhā cittasamuṭṭhānañca rūpaṁ, dve khandhe…pe… (paṭisandhikkhaṇe dvepi kātabbā, yāva ajjhattikā mahābhūtā) vatthuṁ paccayā bāhirā khandhā. Bāhiraṁ dhammaṁ paccayā ajjhattiko dhammo uppajjati hetupaccayā— bāhire khandhe paccayā cittaṁ, vatthuṁ paccayā cittaṁ (paṭisandhikkhaṇe dvepi kātabbā). Bāhiraṁ dhammaṁ paccayā ajjhattiko ca bāhiro ca dhammā uppajjanti hetupaccayā— bāhiraṁ ekaṁ khandhaṁ paccayā dve khandhā cittañca cittasamuṭṭhānañca rūpaṁ, dve khandhe…pe… vatthuṁ paccayā cittaṁ sampayuttakā ca khandhā. (Paṭisandhikkhaṇe dvepi kātabbā.) (3) </div>
</div>
<div class="q" id="p_38P2_3139"> <div class="divNumber">333.</div> <div class="p">
<span class="pN">3139</span>Ajjhattikañca bāhirañca dhammaṁ paccayā ajjhattiko dhammo uppajjati hetupaccayā— paṭisandhikkhaṇe cittañca sampayuttake ca khandhe paccayā ajjhattikaṁ kaṭattārūpaṁ. Ajjhattikañca bāhirañca dhammaṁ paccayā bāhiro dhammo uppajjati hetupaccayā— bāhiraṁ ekaṁ khandhañca cittañca paccayā dve khandhā cittasamuṭṭhānañca rūpaṁ, dve khandhe…pe… cittañca mahābhūte ca paccayā cittasamuṭṭhānaṁ rūpaṁ, cittañca vatthuñca paccayā bāhirā khandhā (paṭisandhikkhaṇe tīṇipi kātabbā). Ajjhattikañca bāhirañca dhammaṁ paccayā ajjhattiko ca bāhiro ca dhammā uppajjanti hetupaccayā— paṭisandhikkhaṇe bāhiraṁ ekaṁ khandhañca cittañca paccayā dve khandhā ajjhattikañca bāhirañca kaṭattārūpaṁ, dve khandhe…pe…. (3) </div>
</div>
</html>
