<html>
<div class="i">1.9 Jaṭilasutta</div>
<div class="h">Bodhivagga</div>
<div class="h">Jaṭilasutta</div>
<div class="q" id="p_18Ud_46"> <div class="divNumber">9.</div> <div class="p">
<span class="pN">46</span>Evaṁ me sutaṁ— ekaṁ samayaṁ bhagavā gayāyaṁ viharati gayāsīse. Tena kho pana samayena sambahulā jaṭilā sītāsu hemantikāsu rattīsu antaraṭṭhake himapātasamaye gayāyaṁ ummujjantipi nimujjantipi, ummujjanimujjampi karonti osiñcantipi, aggimpi juhanti— “iminā suddhī”ti. </div>
</div>
<div class="q" id="p_18Ud_47"> <div class="p">
<span class="pN">47</span>Addasā kho bhagavā te sambahule jaṭile sītāsu hemantikāsu rattīsu antaraṭṭhake himapātasamaye gayāyaṁ ummujjantepi nimujjantepi ummujjanimujjampi karonte osiñcantepi aggimpi juhante— “iminā suddhī”ti. </div>
</div>
<div class="q" id="p_18Ud_48"> <div class="p">
<span class="pN">48</span>Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi— </div>
</div>
<div class="q" id="p_18Ud_49"> <div class="p"> <table class="singleColumn"> <tr> <td> <div class="pN">49</div> <div class="G">“Na udakena sucī hoti,</div> </td> </tr> <tr> <td> <div class="G">bahvettha nhāyatī jano;</div> </td> </tr> <tr> <td> <div class="G">Yamhi saccañca dhammo ca,</div> </td> </tr> <tr> <td> <div class="G">so sucī so ca brāhmaṇo”ti. (9)</div> </td> </tr> </table> </div>
</div>
<div class="CENTER" id="p_18Ud_50">
<span class="pN">50</span>Navamaṁ.</div>
</html>
