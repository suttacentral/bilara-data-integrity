<html>
<div class="i">1.4.5 Indriyasamodhāna</div>
<div class="h">Mahāvagga</div>
<div class="h">Indriyakathā</div>
<div class="h">Indriyasamodhāna</div>
<div class="q" id="p_26Ps_1087"> <div class="divNumber">204.</div> <div class="p">
<span class="pN">1087</span>Puthujjano samādhiṁ bhāvento katihākārehi upaṭṭhānakusalo hoti? Sekkho samādhiṁ bhāvento katihākārehi upaṭṭhānakusalo hoti? Vītarāgo samādhiṁ bhāvento katihākārehi upaṭṭhānakusalo hoti? Puthujjano samādhiṁ bhāvento sattahi ākārehi upaṭṭhānakusalo hoti. Sekkho samādhiṁ bhāvento aṭṭhahi ākārehi upaṭṭhānakusalo hoti. Vītarāgo samādhiṁ bhāvento dasahi ākārehi upaṭṭhānakusalo hoti. </div>
</div>
<div class="q" id="p_26Ps_1088"> <div class="p">
<span class="pN">1088</span>Puthujjano samādhiṁ bhāvento katamehi sattahi ākārehi upaṭṭhānakusalo hoti? Āvajjitattā ārammaṇūpaṭṭhānakusalo hoti, samathanimittūpaṭṭhānakusalo hoti, paggahanimittūpaṭṭhānakusalo hoti, avikkhepūpaṭṭhānakusalo hoti, obhāsūpaṭṭhānakusalo hoti, sampahaṁsanūpaṭṭhānakusalo hoti, upekkhūpaṭṭhānakusalo hoti—  puthujjano samādhiṁ bhāvento imehi sattahi ākārehi upaṭṭhānakusalo hoti. </div>
</div>
<div class="q" id="p_26Ps_1089"> <div class="p">
<span class="pN">1089</span>Sekkho samādhiṁ bhāvento katamehi aṭṭhahi ākārehi upaṭṭhānakusalo hoti? Āvajjitattā ārammaṇūpaṭṭhānakusalo hoti, samathanimittūpaṭṭhānakusalo hoti, paggahanimittūpaṭṭhānakusalo hoti, avikkhepūpaṭṭhānakusalo hoti, obhāsūpaṭṭhānakusalo hoti, sampahaṁsanūpaṭṭhānakusalo hoti, upekkhūpaṭṭhānakusalo hoti, ekattūpaṭṭhānakusalo hoti—  sekkho samādhiṁ bhāvento imehi aṭṭhahi ākārehi upaṭṭhānakusalo hoti. </div>
</div>
<div class="q" id="p_26Ps_1090"> <div class="p">
<span class="pN">1090</span>Vītarāgo samādhiṁ bhāvento katamehi dasahi ākārehi upaṭṭhānakusalo hoti? Āvajjitattā ārammaṇūpaṭṭhānakusalo hoti…pe…  ekattūpaṭṭhānakusalo hoti, ñāṇūpaṭṭhānakusalo hoti, vimuttūpaṭṭhānakusalo hoti—  vītarāgo samādhiṁ bhāvento imehi dasahi ākārehi upaṭṭhānakusalo hoti. </div>
</div>
<div class="q" id="p_26Ps_1091"> <div class="divNumber">205.</div> <div class="p">
<span class="pN">1091</span>Puthujjano vipassanaṁ bhāvento katihākārehi upaṭṭhānakusalo hoti, katihākārehi anupaṭṭhānakusalo hoti? Sekkho vipassanaṁ bhāvento katihākārehi upaṭṭhānakusalo hoti, katihākārehi anupaṭṭhānakusalo hoti? Vītarāgo vipassanaṁ bhāvento katihākārehi upaṭṭhānakusalo hoti, katihākārehi anupaṭṭhānakusalo hoti? </div>
</div>
<div class="q" id="p_26Ps_1092"> <div class="p">
<span class="pN">1092</span>Puthujjano vipassanaṁ bhāvento navahi ākārehi upaṭṭhānakusalo hoti, navahi ākārehi anupaṭṭhānakusalo hoti. Sekkho vipassanaṁ bhāvento dasahi ākārehi upaṭṭhānakusalo hoti, dasahi ākārehi anupaṭṭhānakusalo hoti. Vītarāgo vipassanaṁ bhāvento dvādasahi ākārehi upaṭṭhānakusalo hoti, dvādasahi ākārehi anupaṭṭhānakusalo hoti. </div>
</div>
<div class="q" id="p_26Ps_1093"> <div class="p">
<span class="pN">1093</span>Puthujjano vipassanaṁ bhāvento katamehi navahi ākārehi upaṭṭhānakusalo hoti, katamehi navahi ākārehi anupaṭṭhānakusalo hoti? Aniccato upaṭṭhānakusalo hoti, niccato anupaṭṭhānakusalo hoti. Dukkhato upaṭṭhānakusalo hoti, sukhato anupaṭṭhānakusalo hoti. Anattato upaṭṭhānakusalo hoti, attato anupaṭṭhānakusalo hoti. Khayato upaṭṭhānakusalo hoti, ghanato anupaṭṭhānakusalo hoti. Vayato upaṭṭhānakusalo hoti, āyūhanānupaṭṭhānakusalo hoti. Vipariṇāmūpaṭṭhānakusalo hoti, dhuvato anupaṭṭhānakusalo hoti. Animittūpaṭṭhānakusalo hoti, nimittānupaṭṭhānakusalo hoti. Appaṇihitūpaṭṭhānakusalo hoti, paṇidhianupaṭṭhānakusalo hoti. Suññatūpaṭṭhānakusalo hoti, abhinivesānupaṭṭhānakusalo hoti—  puthujjano vipassanaṁ bhāvento imehi navahi ākārehi upaṭṭhānakusalo hoti, imehi navahi ākārehi anupaṭṭhānakusalo hoti. </div>
</div>
<div class="q" id="p_26Ps_1094"> <div class="divNumber">206.</div> <div class="p">
<span class="pN">1094</span>Sekkho vipassanaṁ bhāvento katamehi dasahi ākārehi upaṭṭhānakusalo hoti, katamehi dasahi ākārehi anupaṭṭhānakusalo hoti? Aniccato upaṭṭhānakusalo hoti, niccato anupaṭṭhānakusalo hoti…pe…  suññatūpaṭṭhānakusalo hoti, abhinivesānupaṭṭhānakusalo hoti. Ñāṇūpaṭṭhānakusalo hoti, añāṇānupaṭṭhānakusalo hoti—  sekkho vipassanaṁ bhāvento imehi dasahi ākārehi upaṭṭhānakusalo hoti, imehi dasahi ākārehi anupaṭṭhānakusalo hoti. </div>
</div>
<div class="q" id="p_26Ps_1095"> <div class="p">
<span class="pN">1095</span>Vītarāgo vipassanaṁ bhāvento katamehi dvādasahi ākārehi upaṭṭhānakusalo hoti, katamehi dvādasahi ākārehi anupaṭṭhānakusalo hoti? Aniccato upaṭṭhānakusalo hoti, niccato anupaṭṭhānakusalo hoti…pe…  ñāṇūpaṭṭhānakusalo hoti, añāṇānupaṭṭhānakusalo hoti. Visaññogūpaṭṭhānakusalo hoti, saññogānupaṭṭhānakusalo hoti. Nirodhūpaṭṭhānakusalo hoti, saṅkhārānupaṭṭhānakusalo hoti—  vītarāgo vipassanaṁ bhāvento imehi dvādasahi ākārehi upaṭṭhānakusalo hoti, imehi dvādasahi ākārehi anupaṭṭhānakusalo hoti. </div>
</div>
<div class="q" id="p_26Ps_1096"> <div class="p">
<span class="pN">1096</span>Āvajjitattā ārammaṇūpaṭṭhānakusalavasena indriyāni samodhāneti, gocarañca pajānāti, samatthañca paṭivijjhati…pe…  dhamme samodhāneti, gocarañca pajānāti, samatthañca paṭivijjhati. <span class="bold">Indriyāni samodhānetī</span>ti kathaṁ indriyāni samodhāneti? Adhimokkhaṭṭhena saddhindriyaṁ samodhāneti…pe…  samathanimittūpaṭṭhānakusalavasena, paggahanimittūpaṭṭhānakusalavasena, avikkhepūpaṭṭhānakusalavasena, obhāsūpaṭṭhānakusalavasena, sampahaṁsanūpaṭṭhānakusalavasena, upekkhūpaṭṭhānakusalavasena, ekattūpaṭṭhānakusalavasena, ñāṇūpaṭṭhānakusalavasena, vimuttūpaṭṭhānakusalavasena. </div>
</div>
<div class="q" id="p_26Ps_1097"> <div class="p">
<span class="pN">1097</span>Aniccato upaṭṭhānakusalavasena, niccato anupaṭṭhānakusalavasena, dukkhato upaṭṭhānakusalavasena, sukhato anupaṭṭhānakusalavasena, anattato upaṭṭhānakusalavasena, attato anupaṭṭhānakusalavasena, khayato upaṭṭhānakusalavasena, ghanato anupaṭṭhānakusalavasena, vayato upaṭṭhānakusalavasena, āyūhanānupaṭṭhānakusalavasena, vipariṇāmūpaṭṭhānakusalavasena, dhuvato anupaṭṭhānakusalavasena, animittūpaṭṭhānakusalavasena, nimittānupaṭṭhānakusalavasena, appaṇihitūpaṭṭhānakusalavasena, paṇidhianupaṭṭhānakusalavasena, suññatūpaṭṭhānakusalavasena, abhinivesānupaṭṭhānakusalavasena, ñāṇūpaṭṭhānakusalavasena, añāṇānupaṭṭhānakusalavasena, visaññogūpaṭṭhānakusalavasena, saññogānupaṭṭhānakusalavasena, nirodhūpaṭṭhānakusalavasena, saṅkhārānupaṭṭhānakusalavasena indriyāni samodhāneti, gocarañca pajānāti, samatthañca paṭivijjhati. </div>
</div>
<div class="q" id="p_26Ps_1098"> <div class="divNumber">207.</div> <div class="p">
<span class="pN">1098</span>Catusaṭṭhiyā ākārehi tiṇṇannaṁ indriyānaṁ vasibhāvatā paññā āsavānaṁ khaye ñāṇaṁ. Katamesaṁ tiṇṇannaṁ indriyānaṁ? Anaññātaññassāmītindriyassa, aññindriyassa, aññātāvindriyassa. </div>
</div>
<div class="q" id="p_26Ps_1099"> <div class="p">
<span class="pN">1099</span>Anaññātaññassāmītindriyaṁ kati ṭhānāni gacchati? Aññindriyaṁ kati ṭhānāni gacchati? Aññātāvindriyaṁ kati ṭhānāni gacchati? Anaññātaññassāmītindriyaṁ ekaṁ ṭhānaṁ gacchati—  sotāpattimaggaṁ. Aññindriyaṁ cha ṭhānāni gacchati—  sotāpattiphalaṁ, sakadāgāmimaggaṁ, sakadāgāmiphalaṁ, anāgāmimaggaṁ, anāgāmiphalaṁ, arahattamaggaṁ. Aññātāvindriyaṁ ekaṁ ṭhānaṁ gacchati—  arahattaphalaṁ. </div>
</div>
<div class="q" id="p_26Ps_1100"> <div class="p">
<span class="pN">1100</span>Sotāpattimaggakkhaṇe anaññātaññassāmītindriyassa saddhindriyaṁ adhimokkhaparivāraṁ hoti, vīriyindriyaṁ paggahaparivāraṁ hoti, satindriyaṁ upaṭṭhānaparivāraṁ hoti, samādhindriyaṁ avikkhepaparivāraṁ hoti, paññindriyaṁ dassanaparivāraṁ hoti, manindriyaṁ vijānanaparivāraṁ hoti, somanassindriyaṁ abhisandanaparivāraṁ hoti, jīvitindriyaṁ pavattasantatādhipateyyaparivāraṁ hoti. Sotāpattimaggakkhaṇe jātā dhammā, ṭhapetvā cittasamuṭṭhānaṁ rūpaṁ, sabbeva kusalā honti, sabbeva anāsavā honti, sabbeva niyyānikā honti, sabbeva apacayagāmino honti, sabbeva lokuttarā honti, sabbeva nibbānārammaṇā honti. Sotāpattimaggakkhaṇe anaññātaññassāmītindriyassa imāni aṭṭhindriyāni sahajātaparivārā honti, aññamaññaparivārā honti, nissayaparivārā honti, sampayuttaparivārā honti, sahagatā honti, sahajātā honti, saṁsaṭṭhā honti, sampayuttā honti. Teva tassa ākārā ceva honti parivārā ca. </div>
</div>
<div class="q" id="p_26Ps_1101"> <div class="p">
<span class="pN">1101</span>Sotāpattiphalakkhaṇe…pe…  arahattaphalakkhaṇe aññātāvindriyassa saddhindriyaṁ adhimokkhaparivāraṁ hoti…pe…  jīvitindriyaṁ pavattasantatādhipateyyaparivāraṁ hoti. Arahattaphalakkhaṇe jātā dhammā sabbeva abyākatā honti, ṭhapetvā cittasamuṭṭhānaṁ rūpaṁ sabbeva anāsavā honti, sabbeva lokuttarā honti, sabbeva nibbānārammaṇā honti. Arahattaphalakkhaṇe aññātāvindriyassa imāni aṭṭhindriyāni sahajātaparivārā honti. Teva tassa ākārā ceva honti parivārā ca. Iti imāni aṭṭha aṭṭhakāni catusaṭṭhi honti. </div>
</div>
<div class="q" id="p_26Ps_1102"> <div class="p">
<span class="pN">1102</span><span class="bold">Āsavā</span>ti katame te āsavā? Kāmāsavo, bhavāsavo, diṭṭhāsavo, avijjāsavo. Katthete āsavā khīyanti? Sotāpattimaggena anavaseso diṭṭhāsavo khīyati. Apāyagamanīyo kāmāsavo khīyati, apāyagamanīyo bhavāsavo khīyati, apāyagamanīyo avijjāsavo khīyati. Etthete āsavā khīyanti. Sakadāgāmimaggena oḷāriko kāmāsavo khīyati, tadekaṭṭho bhavāsavo khīyati, tadekaṭṭho avijjāsavo khīyati. Etthete āsavā khīyanti. Anāgāmimaggena anavaseso kāmāsavo khīyati, tadekaṭṭho bhavāsavo khīyati, tadekaṭṭho avijjāsavo khīyati. Etthete āsavā khīyanti. Arahattamaggena anavaseso bhavāsavo khīyati, anavaseso avijjāsavo khīyati. Etthete āsavā khīyanti. </div>
</div>
<div class="q" id="p_26Ps_1103"> <div class="divNumber">208.</div> <div class="p"> <table class="singleColumn"> <tr> <td> <div class="pN">1103</div> <div class="G">Na tassa addiṭṭhamidhatthi kiñci,</div> </td> </tr> <tr> <td> <div class="G">Atho aviññātamajānitabbaṁ;</div> </td> </tr> <tr> <td> <div class="G">Sabbaṁ abhiññāsi yadatthi neyyaṁ,</div> </td> </tr> <tr> <td> <div class="G">Tathāgato tena samantacakkhūti.</div> </td> </tr> </table> </div>
</div>
<div class="q" id="p_26Ps_1104"> <div class="p">
<span class="pN">1104</span><span class="bold">Samantacakkhū</span>ti kenaṭṭhena samantacakkhu? Cuddasa buddhañāṇāni—  dukkhe ñāṇaṁ buddhañāṇaṁ, dukkhasamudaye ñāṇaṁ buddhañāṇaṁ…pe…  sabbaññutaññāṇaṁ buddhañāṇaṁ, anāvaraṇañāṇaṁ buddhañāṇaṁ. Imāni cuddasa buddhañāṇāni. Imesaṁ cuddasannaṁ buddhañāṇānaṁ aṭṭha ñāṇāni sāvakasādhāraṇāni, cha ñāṇāni asādhāraṇāni sāvakehi. </div>
</div>
<div class="q" id="p_26Ps_1105"> <div class="p">
<span class="pN">1105</span>Yāvatā dukkhassa dukkhaṭṭho ñāto, aññāto dukkhaṭṭho natthīti—  samantacakkhu. Yaṁ samantacakkhu taṁ paññindriyaṁ. Paññindriyassa vasena adhimokkhaṭṭhena saddhindriyaṁ, paggahaṭṭhena vīriyindriyaṁ, upaṭṭhānaṭṭhena satindriyaṁ, avikkhepaṭṭhena samādhindriyaṁ. Yāvatā dukkhassa dukkhaṭṭho diṭṭho vidito sacchikato phassito paññāya; aphassito paññāya dukkhaṭṭho natthīti—  samantacakkhu. Yaṁ samantacakkhu taṁ paññindriyaṁ. Paññindriyassa vasena adhimokkhaṭṭhena saddhindriyaṁ, paggahaṭṭhena vīriyindriyaṁ, upaṭṭhānaṭṭhena satindriyaṁ, avikkhepaṭṭhena samādhindriyaṁ. Yāvatā samudayassa samudayaṭṭho…pe…  yāvatā nirodhassa nirodhaṭṭho…  yāvatā maggassa maggaṭṭho…  yāvatā atthapaṭisambhidāya atthapaṭisambhidaṭṭho…  yāvatā dhammapaṭisambhidāya dhammapaṭisambhidaṭṭho…  yāvatā niruttipaṭisambhidāya niruttipaṭisambhidaṭṭho…  yāvatā paṭibhānapaṭisambhidāya paṭibhānapaṭisambhidaṭṭho…  yāvatā indriyaparopariyattañāṇaṁ…  yāvatā sattānaṁ āsayānusaye ñāṇaṁ…  yāvatā yamakapāṭihīre ñāṇaṁ…  yāvatā mahākaruṇāsamāpattiyā ñāṇaṁ…  yāvatā sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya diṭṭhaṁ sutaṁ mutaṁ viññātaṁ pattaṁ pariyesitaṁ anuvicaritaṁ manasā, taṁ ñātaṁ diṭṭhaṁ viditaṁ sacchikataṁ phassitaṁ paññāya. Aphassitaṁ paññāya natthīti—  samantacakkhu. Yaṁ samantacakkhu taṁ paññindriyaṁ. Paññindriyassa vasena adhimokkhaṭṭhena saddhindriyaṁ, paggahaṭṭhena vīriyindriyaṁ, upaṭṭhānaṭṭhena satindriyaṁ, avikkhepaṭṭhena samādhindriyaṁ. </div>
</div>
<div class="q" id="p_26Ps_1106"> <div class="p">
<span class="pN">1106</span>Saddahanto paggaṇhāti, paggaṇhanto saddahati. Saddahanto upaṭṭhāpeti, upaṭṭhāpento saddahati. Saddahanto samādahati, samādahanto saddahati. Saddahanto pajānāti, pajānanto saddahati. Paggaṇhanto upaṭṭhāpeti, upaṭṭhāpento paggaṇhāti. Paggaṇhanto samādahati, samādahanto paggaṇhāti. Paggaṇhanto pajānāti, pajānanto paggaṇhāti. Paggaṇhanto saddahati, saddahanto paggaṇhāti. Upaṭṭhāpento samādahati, samādahanto upaṭṭhāpeti. Upaṭṭhāpento pajānāti, pajānanto upaṭṭhāpeti. Upaṭṭhāpento saddahati, saddahanto upaṭṭhāpeti. Upaṭṭhāpento paggaṇhāti, paggaṇhanto upaṭṭhāpeti. Samādahanto pajānāti, pajānanto samādahati. Samādahanto saddahati, saddahanto samādahati. Samādahanto paggaṇhāti, paggaṇhanto samādahati. Samādahanto upaṭṭhāpeti, upaṭṭhāpento samādahati. Pajānanto saddahati, saddahanto pajānāti. Pajānanto paggaṇhāti, paggaṇhanto pajānāti. Pajānanto upaṭṭhāpeti, upaṭṭhāpento pajānāti. Pajānanto samādahati, samādahanto pajānāti. </div>
</div>
<div class="q" id="p_26Ps_1107"> <div class="p">
<span class="pN">1107</span>Saddahitattā paggahitaṁ, paggahitattā saddahitaṁ. Saddahitattā upaṭṭhāpitaṁ, upaṭṭhāpitattā saddahitaṁ. Saddahitattā samādahitaṁ, samādahitattā saddahitaṁ. Saddahitattā pajānitaṁ, pajānitattā saddahitaṁ. Paggahitattā upaṭṭhāpitaṁ, upaṭṭhāpitattā paggahitaṁ. Paggahitattā samādahitaṁ, samādahitattā paggahitaṁ. Paggahitattā pajānitaṁ pajānitattā paggahitaṁ. Paggahitattā saddahitaṁ, saddahitattā paggahitaṁ. Upaṭṭhāpitattā samādahitaṁ, samādahitattā upaṭṭhāpitaṁ. Upaṭṭhāpitattā pajānitaṁ, pajānitattā upaṭṭhāpitaṁ. Upaṭṭhāpitattā saddahitaṁ, saddahitattā upaṭṭhāpitaṁ. Upaṭṭhāpitattā paggahitaṁ, paggahitattā upaṭṭhāpitaṁ. Samādahitattā pajānitaṁ, pajānitattā samādahitaṁ. Samādahitattā saddahitaṁ, saddahitattā samādahitaṁ. Samādahitattā paggahitaṁ, paggahitattā samādahitaṁ. Samādahitattā upaṭṭhāpitaṁ, upaṭṭhāpitattā samādahitaṁ. Pajānitattā saddahitaṁ, saddahitattā pajānitaṁ. Pajānitattā paggahitaṁ, paggahitattā pajānitaṁ. Pajānitattā upaṭṭhāpitaṁ, upaṭṭhāpitattā pajānitaṁ. Pajānitattā samādahitaṁ, samādahitattā pajānitaṁ. </div>
</div>
<div class="q" id="p_26Ps_1108"> <div class="p">
<span class="pN">1108</span>Yaṁ buddhacakkhu taṁ buddhañāṇaṁ, yaṁ buddhañāṇaṁ taṁ buddhacakkhu, yena cakkhunā tathāgato satte passati apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye appekacce paralokavajjabhayadassāvino, appekacce naparalokavajjabhayadassāvino. </div>
</div>
<div class="q" id="p_26Ps_1109"> <div class="p">
<span class="pN">1109</span><span class="bold">Apparajakkhe mahārajakkhe</span>ti saddho puggalo apparajakkho, assaddho puggalo mahārajakkho. Āraddhavīriyo puggalo apparajakkho, kusīto puggalo mahārajakkho. Upaṭṭhitassati puggalo apparajakkho, muṭṭhassati puggalo mahārajakkho. Samāhito puggalo apparajakkho, asamāhito puggalo mahārajakkho. Paññavā puggalo apparajakkho, duppañño puggalo mahārajakkho. </div>
</div>
<div class="q" id="p_26Ps_1110"> <div class="p">
<span class="pN">1110</span><span class="bold">Tikkhindriye mudindriye</span>ti saddho puggalo tikkhindriyo, assaddho puggalo mudindriyo…pe…  paññavā puggalo tikkhindriyo, duppañño puggalo mudindriyo. <span class="bold">Svākāre dvākāre</span>ti saddho puggalo svākāro, assaddho puggalo dvākāro…pe…  paññavā puggalo svākāro, duppañño puggalo dvākāro. <span class="bold">Suviññāpaye duviññāpaye</span>ti saddho puggalo suviññāpayo, assaddho puggalo duviññāpayo…pe…  paññavā puggalo suviññāpayo, duppañño puggalo duviññāpayo. </div>
</div>
<div class="q" id="p_26Ps_1111"> <div class="p">
<span class="pN">1111</span><span class="bold">Appekacce paralokavajjabhayadassāvino, appekacce naparalokavajjabhayadassāvino</span>ti saddho puggalo paralokavajjabhayadassāvī, assaddho puggalo naparalokavajjabhayadassāvī. Āraddhavīriyo puggalo paralokavajjabhayadassāvī, kusīto puggalo naparalokavajjabhayadassāvī…pe…  paññavā puggalo paralokavajjabhayadassāvī, duppañño puggalo naparalokavajjabhayadassāvī. </div>
</div>
<div class="q" id="p_26Ps_1112"> <div class="p">
<span class="pN">1112</span><span class="bold">Loko</span>ti khandhaloko dhātuloko āyatanaloko vipattibhavaloko vipattisambhavaloko sampattibhavaloko sampattisambhavaloko. </div>
</div>
<div class="q" id="p_26Ps_1113"> <div class="p">
<span class="pN">1113</span>Eko loko—  sabbe sattā āhāraṭṭhitikā. Dve lokā—  nāmañca rūpañca. Tayo lokā—  tisso vedanā. Cattāro lokā—  cattāro āhārā. Pañca lokā—  pañcupādānakkhandhā. Cha lokā—  cha ajjhattikāni āyatanāni. Satta lokā—  satta viññāṇaṭṭhitiyo. Aṭṭha lokā—  aṭṭha lokadhammā. Nava lokā—  nava sattāvāsā. Dasa lokā—  dasāyatanāni. Dvādasa lokā—  dvādasāyatanāni. Aṭṭhārasa lokā—  aṭṭhārasa dhātuyo. </div>
</div>
<div class="q" id="p_26Ps_1114"> <div class="p">
<span class="pN">1114</span><span class="bold">Vajjan</span>ti sabbe kilesā vajjā, sabbe duccaritā vajjā, sabbe abhisaṅkhārā vajjā, sabbe bhavagāmikammā vajjā. Iti imasmiñca loke imasmiñca vajje tibbā bhayasaññā paccupaṭṭhitā honti, seyyathāpi ukkhittāsike vadhake. Imehi paññāsāya ākārehi imāni pañcindriyāni jānāti passati aññāti paṭivijjhatīti. </div>
</div>
<div class="CENTER" id="p_26Ps_1115">
<span class="pN">1115</span>Tatiyabhāṇavāro.<br> Indriyakathā niṭṭhitā.</div>
</html>
