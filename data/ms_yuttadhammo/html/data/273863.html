<html>
<div class="i">11.1.3 Dhajaggasutta</div>
<div class="h">Sakkasaṁyutta</div>
<div class="h">Paṭhamavagga</div>
<div class="h">Dhajaggasutta</div>
<div class="q" id="p_12S1_1545"> <div class="divNumber">249.</div> <div class="p">
<span class="pN">1545</span>Sāvatthiyaṁ. Tatra kho bhagavā bhikkhū āmantesi— “bhikkhavo”ti. “Bhadante”ti te bhikkhū bhagavato paccassosuṁ. Bhagavā etadavoca— </div>
</div>
<div class="q" id="p_12S1_1546"> <div class="p">
<span class="pN">1546</span>“Bhūtapubbaṁ, bhikkhave, devāsurasaṅgāmo samupabyūḷho ahosi. Atha kho, bhikkhave, sakko devānamindo deve tāvatiṁse āmantesi— </div>
</div>
<div class="q" id="p_12S1_1547"> <div class="p">
<span class="pN">1547</span>‘Sace, mārisā, devānaṁ saṅgāmagatānaṁ uppajjeyya bhayaṁ vā chambhitattaṁ vā lomahaṁso vā, mameva tasmiṁ samaye dhajaggaṁ ullokeyyātha. Mamañhi vo dhajaggaṁ ullokayataṁ yaṁ bhavissati bhayaṁ vā chambhitattaṁ vā lomahaṁso vā, so pahīyissati. </div>
</div>
<div class="q" id="p_12S1_1548"> <div class="p">
<span class="pN">1548</span>No ce me dhajaggaṁ ullokeyyātha, atha pajāpatissa devarājassa dhajaggaṁ ullokeyyātha. Pajāpatissa hi vo devarājassa dhajaggaṁ ullokayataṁ yaṁ bhavissati bhayaṁ vā chambhitattaṁ vā lomahaṁso vā, so pahīyissati. </div>
</div>
<div class="q" id="p_12S1_1549"> <div class="p">
<span class="pN">1549</span>No ce pajāpatissa devarājassa dhajaggaṁ ullokeyyātha, atha varuṇassa devarājassa dhajaggaṁ ullokeyyātha. Varuṇassa hi vo devarājassa dhajaggaṁ ullokayataṁ yaṁ bhavissati bhayaṁ vā chambhitattaṁ vā lomahaṁso vā, so pahīyissati. </div>
</div>
<div class="q" id="p_12S1_1550"> <div class="p">
<span class="pN">1550</span>No ce varuṇassa devarājassa dhajaggaṁ ullokeyyātha, atha īsānassa devarājassa dhajaggaṁ ullokeyyātha. Īsānassa hi vo devarājassa dhajaggaṁ ullokayataṁ yaṁ bhavissati bhayaṁ vā chambhitattaṁ vā lomahaṁso vā, so pahīyissatī’ti. </div>
</div>
<div class="q" id="p_12S1_1551"> <div class="p">
<span class="pN">1551</span>Taṁ kho pana, bhikkhave, sakkassa vā devānamindassa dhajaggaṁ ullokayataṁ, pajāpatissa vā devarājassa dhajaggaṁ ullokayataṁ, varuṇassa vā devarājassa dhajaggaṁ ullokayataṁ, īsānassa vā devarājassa dhajaggaṁ ullokayataṁ yaṁ bhavissati bhayaṁ vā chambhitattaṁ vā lomahaṁso vā, so pahīyethāpi nopi pahīyetha. </div>
</div>
<div class="q" id="p_12S1_1552"> <div class="p">
<span class="pN">1552</span>Taṁ kissa hetu? Sakko hi, bhikkhave, devānamindo avītarāgo avītadoso avītamoho bhīru chambhī utrāsī palāyīti. </div>
</div>
<div class="q" id="p_12S1_1553"> <div class="p">
<span class="pN">1553</span>Ahañca kho, bhikkhave, evaṁ vadāmi— ‘sace tumhākaṁ, bhikkhave, araññagatānaṁ vā rukkhamūlagatānaṁ vā suññāgāragatānaṁ vā uppajjeyya bhayaṁ vā chambhitattaṁ vā lomahaṁso vā, mameva tasmiṁ samaye anussareyyātha— “itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā”ti. Mamañhi vo, bhikkhave, anussarataṁ yaṁ bhavissati bhayaṁ vā chambhitattaṁ vā lomahaṁso vā, so pahīyissati. </div>
</div>
<div class="q" id="p_12S1_1554"> <div class="p">
<span class="pN">1554</span>No ce maṁ anussareyyātha, atha dhammaṁ anussareyyātha— “svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhī”ti. Dhammañhi vo, bhikkhave, anussarataṁ yaṁ bhavissati bhayaṁ vā chambhitattaṁ vā lomahaṁso vā, so pahīyissati. </div>
</div>
<div class="q" id="p_12S1_1555"> <div class="p">
<span class="pN">1555</span>No ce dhammaṁ anussareyyātha, atha saṁghaṁ anussareyyātha— “suppaṭipanno bhagavato sāvakasaṁgho ujuppaṭipanno bhagavato sāvakasaṁgho ñāyappaṭipanno bhagavato sāvakasaṁgho sāmīcippaṭipanno bhagavato sāvakasaṁgho, yadidaṁ cattāri purisayugāni aṭṭha purisapuggalā esa bhagavato sāvakasaṁgho, āhuneyyo pāhuneyyo dakkhiṇeyyo añjalikaraṇīyo anuttaraṁ puññakkhettaṁ lokassā”ti. Saṁghañhi vo, bhikkhave, anussarataṁ yaṁ bhavissati bhayaṁ vā chambhitattaṁ vā lomahaṁso vā, so pahīyissati. </div>
</div>
<div class="q" id="p_12S1_1556"> <div class="p">
<span class="pN">1556</span>Taṁ kissa hetu? Tathāgato hi, bhikkhave, arahaṁ sammāsambuddho vītarāgo vītadoso vītamoho abhīru acchambhī anutrāsī apalāyī’”ti. Idamavoca bhagavā. Idaṁ vatvāna sugato athāparaṁ etadavoca satthā— </div>
</div>
<div class="q" id="p_12S1_1557"> <div class="p"> <table class="singleColumn"> <tr> <td> <div class="pN">1557</div> <div class="G">“Araññe rukkhamūle vā,</div> </td> </tr> <tr> <td> <div class="G">suññāgāreva bhikkhavo;</div> </td> </tr> <tr> <td> <div class="G">Anussaretha sambuddhaṁ,</div> </td> </tr> <tr> <td> <div class="G">bhayaṁ tumhāka no siyā.</div> </td> </tr> </table> </div>
</div>
<div class="q" id="p_12S1_1558"> <div class="p"> <table class="singleColumn"> <tr> <td> <div class="pN">1558</div> <div class="G">No ce buddhaṁ sareyyātha,</div> </td> </tr> <tr> <td> <div class="G">lokajeṭṭhaṁ narāsabhaṁ;</div> </td> </tr> <tr> <td> <div class="G">Atha dhammaṁ sareyyātha,</div> </td> </tr> <tr> <td> <div class="G">niyyānikaṁ sudesitaṁ.</div> </td> </tr> </table> </div>
</div>
<div class="q" id="p_12S1_1559"> <div class="p"> <table class="singleColumn"> <tr> <td> <div class="pN">1559</div> <div class="G">No ce dhammaṁ sareyyātha,</div> </td> </tr> <tr> <td> <div class="G">niyyānikaṁ sudesitaṁ;</div> </td> </tr> <tr> <td> <div class="G">Atha saṁghaṁ sareyyātha,</div> </td> </tr> <tr> <td> <div class="G">puññakkhettaṁ anuttaraṁ.</div> </td> </tr> </table> </div>
</div>
<div class="q" id="p_12S1_1560"> <div class="p"> <table class="singleColumn"> <tr> <td> <div class="pN">1560</div> <div class="G">Evaṁ buddhaṁ sarantānaṁ,</div> </td> </tr> <tr> <td> <div class="G">Dhammaṁ saṁghañca bhikkhavo;</div> </td> </tr> <tr> <td> <div class="G">Bhayaṁ vā chambhitattaṁ vā,</div> </td> </tr> <tr> <td> <div class="G">Lomahaṁso na hessatī”ti.</div> </td> </tr> </table> </div>
</div>
</html>
