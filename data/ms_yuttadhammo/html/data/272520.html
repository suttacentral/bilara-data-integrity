<html>
<div class="i">10.6 Chakka</div>
<div class="h">Saṅgītisutta</div>
<div class="h">Chakka</div>
<div class="q" id="p_8D_976"> <div class="divNumber">323.</div> <div class="p">
<span class="pN">976</span>Atthi kho, āvuso, tena bhagavatā jānatā passatā arahatā sammāsambuddhena cha dhammā sammadakkhātā; tattha sabbeheva saṅgāyitabbaṁ…pe…  atthāya hitāya sukhāya devamanussānaṁ. Katame cha? </div>
</div>
<div class="q" id="p_8D_977"> <div class="p">
<span class="pN">977</span>Cha <span class="bold">ajjhattikāni āyatanāni— </span> cakkhāyatanaṁ, sotāyatanaṁ, ghānāyatanaṁ, jivhāyatanaṁ, kāyāyatanaṁ, manāyatanaṁ. (1) </div>
</div>
<div class="q" id="p_8D_978"> <div class="p">
<span class="pN">978</span>Cha <span class="bold">bāhirāni āyatanāni— </span> rūpāyatanaṁ, saddāyatanaṁ, gandhāyatanaṁ, rasāyatanaṁ, phoṭṭhabbāyatanaṁ, dhammāyatanaṁ. (2) </div>
</div>
<div class="q" id="p_8D_979"> <div class="p">
<span class="pN">979</span>Cha <span class="bold">viññāṇakāyā— </span> cakkhuviññāṇaṁ, sotaviññāṇaṁ, ghānaviññāṇaṁ, jivhāviññāṇaṁ, kāyaviññāṇaṁ, manoviññāṇaṁ. (3) </div>
</div>
<div class="q" id="p_8D_980"> <div class="p">
<span class="pN">980</span>Cha <span class="bold">phassakāyā— </span> cakkhusamphasso, sotasamphasso, ghānasamphasso, jivhāsamphasso, kāyasamphasso, manosamphasso. (4) </div>
</div>
<div class="q" id="p_8D_981"> <div class="p">
<span class="pN">981</span>Cha <span class="bold">vedanākāyā— </span> cakkhusamphassajā vedanā, sotasamphassajā vedanā, ghānasamphassajā vedanā, jivhāsamphassajā vedanā, kāyasamphassajā vedanā, manosamphassajā vedanā. (5) </div>
</div>
<div class="q" id="p_8D_982"> <div class="p">
<span class="pN">982</span>Cha <span class="bold">saññākāyā— </span> rūpasaññā, saddasaññā, gandhasaññā, rasasaññā, phoṭṭhabbasaññā, dhammasaññā. (6) </div>
</div>
<div class="q" id="p_8D_983"> <div class="p">
<span class="pN">983</span>Cha <span class="bold">sañcetanākāyā— </span> rūpasañcetanā, saddasañcetanā, gandhasañcetanā, rasasañcetanā, phoṭṭhabbasañcetanā, dhammasañcetanā. (7) </div>
</div>
<div class="q" id="p_8D_984"> <div class="p">
<span class="pN">984</span>Cha <span class="bold">taṇhākāyā— </span> rūpataṇhā, saddataṇhā, gandhataṇhā, rasataṇhā, phoṭṭhabbataṇhā, dhammataṇhā. (8) </div>
</div>
<div class="q" id="p_8D_985"> <div class="divNumber">324.</div> <div class="p">
<span class="pN">985</span>Cha <span class="bold">agāravā.</span> Idhāvuso, bhikkhu satthari agāravo viharati appatisso; dhamme agāravo viharati appatisso; saṁghe agāravo viharati appatisso; sikkhāya agāravo viharati appatisso; appamāde agāravo viharati appatisso; paṭisanthāre agāravo viharati appatisso. (9) </div>
</div>
<div class="q" id="p_8D_986"> <div class="p">
<span class="pN">986</span>Cha <span class="bold">gāravā.</span> Idhāvuso, bhikkhu satthari sagāravo viharati sappatisso; dhamme sagāravo viharati sappatisso; saṁghe sagāravo viharati sappatisso; sikkhāya sagāravo viharati sappatisso; appamāde sagāravo viharati sappatisso; paṭisanthāre sagāravo viharati sappatisso. (10) </div>
</div>
<div class="q" id="p_8D_987"> <div class="p">
<span class="pN">987</span>Cha <span class="bold">somanassūpavicārā</span>. Cakkhunā rūpaṁ disvā somanassaṭṭhāniyaṁ rūpaṁ upavicarati; sotena saddaṁ sutvā…  ghānena gandhaṁ ghāyitvā…  jivhāya rasaṁ sāyitvā…  kāyena phoṭṭhabbaṁ phusitvā. Manasā dhammaṁ viññāya somanassaṭṭhāniyaṁ dhammaṁ upavicarati. (11) </div>
</div>
<div class="q" id="p_8D_988"> <div class="p">
<span class="pN">988</span>Cha <span class="bold">domanassūpavicārā.</span> Cakkhunā rūpaṁ disvā domanassaṭṭhāniyaṁ rūpaṁ upavicarati…pe…  manasā dhammaṁ viññāya domanassaṭṭhāniyaṁ dhammaṁ upavicarati. (12) </div>
</div>
<div class="q" id="p_8D_989"> <div class="p">
<span class="pN">989</span>Cha <span class="bold">upekkhūpavicārā.</span> Cakkhunā rūpaṁ disvā upekkhāṭṭhāniyaṁ rūpaṁ upavicarati…pe…  manasā dhammaṁ viññāya upekkhāṭṭhāniyaṁ dhammaṁ upavicarati. (13) </div>
</div>
<div class="q" id="p_8D_990"> <div class="p">
<span class="pN">990</span>Cha <span class="bold">sāraṇīyā dhammā.</span> Idhāvuso, bhikkhuno mettaṁ kāyakammaṁ paccupaṭṭhitaṁ hoti sabrahmacārīsu āvi ceva raho ca. Ayampi dhammo sāraṇīyo piyakaraṇo garukaraṇo saṅgahāya avivādāya sāmaggiyā ekībhāvāya saṁvattati. (14.1) </div>
</div>
<div class="q" id="p_8D_991"> <div class="p">
<span class="pN">991</span>Puna caparaṁ, āvuso, bhikkhuno mettaṁ vacīkammaṁ paccupaṭṭhitaṁ hoti sabrahmacārīsu āvi ceva raho ca. Ayampi dhammo sāraṇīyo…pe…  ekībhāvāya saṁvattati. (14.2) </div>
</div>
<div class="q" id="p_8D_992"> <div class="p">
<span class="pN">992</span>Puna caparaṁ, āvuso, bhikkhuno mettaṁ manokammaṁ paccupaṭṭhitaṁ hoti sabrahmacārīsu āvi ceva raho ca. Ayampi dhammo sāraṇīyo…pe…  ekībhāvāya saṁvattati. (14.3) </div>
</div>
<div class="q" id="p_8D_993"> <div class="p">
<span class="pN">993</span>Puna caparaṁ, āvuso, bhikkhu ye te lābhā dhammikā dhammaladdhā antamaso pattapariyāpannamattampi, tathārūpehi lābhehi appaṭivibhattabhogī hoti sīlavantehi sabrahmacārīhi sādhāraṇabhogī. Ayampi dhammo sāraṇīyo…pe…  ekībhāvāya saṁvattati. (14.4) </div>
</div>
<div class="q" id="p_8D_994"> <div class="p">
<span class="pN">994</span>Puna caparaṁ, āvuso, bhikkhu yāni tāni sīlāni akhaṇḍāni acchiddāni asabalāni akammāsāni bhujissāni viññuppasatthāni aparāmaṭṭhāni samādhisaṁvattanikāni, tathārūpesu sīlesu sīlasāmaññagato viharati sabrahmacārīhi āvi ceva raho ca. Ayampi dhammo sāraṇīyo…pe…  ekībhāvāya saṁvattati. (14.5) </div>
</div>
<div class="q" id="p_8D_995"> <div class="p">
<span class="pN">995</span>Puna caparaṁ, āvuso, bhikkhu yāyaṁ diṭṭhi ariyā niyyānikā niyyāti takkarassa sammā dukkhakkhayāya, tathārūpāya diṭṭhiyā diṭṭhisāmaññagato viharati sabrahmacārīhi āvi ceva raho ca. Ayampi dhammo sāraṇīyo piyakaraṇo garukaraṇo saṅgahāya avivādāya sāmaggiyā ekībhāvāya saṁvattati. (14.6) </div>
</div>
<div class="q" id="p_8D_996"> <div class="divNumber">325.</div> <div class="p">
<span class="pN">996</span>Cha <span class="bold">vivādamūlāni.</span> Idhāvuso, bhikkhu kodhano hoti upanāhī. Yo so, āvuso, bhikkhu kodhano hoti upanāhī, so sattharipi agāravo viharati appatisso, dhammepi agāravo viharati appatisso, saṁghepi agāravo viharati appatisso, sikkhāyapi na paripūrakārī hoti. Yo so, āvuso, bhikkhu satthari agāravo viharati appatisso, dhamme agāravo viharati appatisso, saṁghe agāravo viharati appatisso, sikkhāya na paripūrakārī, so saṁghe vivādaṁ janeti. Yo hoti vivādo bahujanāhitāya bahujanāsukhāya anatthāya ahitāya dukkhāya devamanussānaṁ. Evarūpañce tumhe, āvuso, vivādamūlaṁ ajjhattaṁ vā bahiddhā vā samanupasseyyātha. Tatra tumhe, āvuso, tasseva pāpakassa vivādamūlassa pahānāya vāyameyyātha. Evarūpañce tumhe, āvuso, vivādamūlaṁ ajjhattaṁ vā bahiddhā vā na samanupasseyyātha. Tatra tumhe, āvuso, tasseva pāpakassa vivādamūlassa āyatiṁ anavassavāya paṭipajjeyyātha. Evametassa pāpakassa vivādamūlassa pahānaṁ hoti. Evametassa pāpakassa vivādamūlassa āyatiṁ anavassavo hoti. </div>
</div>
<div class="q" id="p_8D_997"> <div class="p">
<span class="pN">997</span>Puna caparaṁ, āvuso, bhikkhu makkhī hoti paḷāsī…pe…  issukī hoti maccharī…pe…  saṭho hoti māyāvī…  pāpiccho hoti micchādiṭṭhī…  sandiṭṭhiparāmāsī hoti ādhānaggāhī duppaṭinissaggī…pe…  yo so, āvuso, bhikkhu sandiṭṭhiparāmāsī hoti ādhānaggāhī duppaṭinissaggī, so sattharipi agāravo viharati appatisso, dhammepi agāravo viharati appatisso, saṁghepi agāravo viharati appatisso, sikkhāyapi na paripūrakārī hoti. Yo so, āvuso, bhikkhu satthari agāravo viharati appatisso, dhamme agāravo viharati appatisso, saṁghe agāravo viharati appatisso, sikkhāya na paripūrakārī, so saṁghe vivādaṁ janeti. Yo hoti vivādo bahujanāhitāya bahujanāsukhāya anatthāya ahitāya dukkhāya devamanussānaṁ. Evarūpañce tumhe, āvuso, vivādamūlaṁ ajjhattaṁ vā bahiddhā vā samanupasseyyātha. Tatra tumhe, āvuso, tasseva pāpakassa vivādamūlassa pahānāya vāyameyyātha. Evarūpañce tumhe, āvuso, vivādamūlaṁ ajjhattaṁ vā bahiddhā vā na samanupasseyyātha. Tatra tumhe, āvuso, tasseva pāpakassa vivādamūlassa āyatiṁ anavassavāya paṭipajjeyyātha. Evametassa pāpakassa vivādamūlassa pahānaṁ hoti. Evametassa pāpakassa vivādamūlassa āyatiṁ anavassavo hoti. (15) </div>
</div>
<div class="q" id="p_8D_998"> <div class="p">
<span class="pN">998</span>Cha <span class="bold">dhātuyo</span>—  pathavīdhātu, āpodhātu, tejodhātu, vāyodhātu, ākāsadhātu, viññāṇadhātu. (16) </div>
</div>
<div class="q" id="p_8D_999"> <div class="divNumber">326.</div> <div class="p">
<span class="pN">999</span>Cha <span class="bold">nissaraṇiyā dhātuyo.</span> Idhāvuso, bhikkhu evaṁ vadeyya—  ‘mettā hi kho me cetovimutti bhāvitā bahulīkatā yānīkatā vatthukatā anuṭṭhitā paricitā susamāraddhā, atha ca pana me byāpādo cittaṁ pariyādāya tiṭṭhatī’ti. So ‘mā hevan’tissa vacanīyo, ‘māyasmā evaṁ avaca, mā bhagavantaṁ abbhācikkhi, na hi sādhu bhagavato abbhakkhānaṁ, na hi bhagavā evaṁ vadeyya. Aṭṭhānametaṁ, āvuso, anavakāso, yaṁ mettāya cetovimuttiyā bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya. Atha ca panassa byāpādo cittaṁ pariyādāya ṭhassati, netaṁ ṭhānaṁ vijjati. Nissaraṇaṁ hetaṁ, āvuso, byāpādassa, yadidaṁ mettā cetovimuttī’ti. (17.1) </div>
</div>
<div class="q" id="p_8D_1000"> <div class="p">
<span class="pN">1000</span>Idha panāvuso, bhikkhu evaṁ vadeyya—  ‘karuṇā hi kho me cetovimutti bhāvitā bahulīkatā yānīkatā vatthukatā anuṭṭhitā paricitā susamāraddhā. Atha ca pana me vihesā cittaṁ pariyādāya tiṭṭhatī’ti, so ‘mā hevan’tissa vacanīyo ‘māyasmā evaṁ avaca, mā bhagavantaṁ abbhācikkhi, na hi sādhu bhagavato abbhakkhānaṁ, na hi bhagavā evaṁ vadeyya. Aṭṭhānametaṁ, āvuso, anavakāso, yaṁ karuṇāya cetovimuttiyā bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya, atha ca panassa vihesā cittaṁ pariyādāya ṭhassati, netaṁ ṭhānaṁ vijjati. Nissaraṇaṁ hetaṁ, āvuso, vihesāya, yadidaṁ karuṇā cetovimuttī’ti. (17.2) </div>
</div>
<div class="q" id="p_8D_1001"> <div class="p">
<span class="pN">1001</span>Idha panāvuso, bhikkhu evaṁ vadeyya—  ‘muditā hi kho me cetovimutti bhāvitā bahulīkatā yānīkatā vatthukatā anuṭṭhitā paricitā susamāraddhā. Atha ca pana me arati cittaṁ pariyādāya tiṭṭhatī’ti, so ‘mā hevan’tissa vacanīyo ‘māyasmā evaṁ avaca, mā bhagavantaṁ abbhācikkhi, na hi sādhu bhagavato abbhakkhānaṁ, na hi bhagavā evaṁ vadeyya. Aṭṭhānametaṁ, āvuso, anavakāso, yaṁ muditāya cetovimuttiyā bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya, atha ca panassa arati cittaṁ pariyādāya ṭhassati, netaṁ ṭhānaṁ vijjati. Nissaraṇaṁ hetaṁ, āvuso, aratiyā, yadidaṁ muditā cetovimuttī’ti. (17.3) </div>
</div>
<div class="q" id="p_8D_1002"> <div class="p">
<span class="pN">1002</span>Idha panāvuso, bhikkhu evaṁ vadeyya—  ‘upekkhā hi kho me cetovimutti bhāvitā bahulīkatā yānīkatā vatthukatā anuṭṭhitā paricitā susamāraddhā. Atha ca pana me rāgo cittaṁ pariyādāya tiṭṭhatī’ti. So ‘mā hevan’tissa vacanīyo ‘māyasmā evaṁ avaca, mā bhagavantaṁ abbhācikkhi, na hi sādhu bhagavato abbhakkhānaṁ, na hi bhagavā evaṁ vadeyya. Aṭṭhānametaṁ, āvuso, anavakāso, yaṁ upekkhāya cetovimuttiyā bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya, atha ca panassa rāgo cittaṁ pariyādāya ṭhassati netaṁ ṭhānaṁ vijjati. Nissaraṇaṁ hetaṁ, āvuso, rāgassa, yadidaṁ upekkhā cetovimuttī’ti. (17.4) </div>
</div>
<div class="q" id="p_8D_1003"> <div class="p">
<span class="pN">1003</span>Idha panāvuso, bhikkhu evaṁ vadeyya—  ‘animittā hi kho me cetovimutti bhāvitā bahulīkatā yānīkatā vatthukatā anuṭṭhitā paricitā susamāraddhā. Atha ca pana me nimittānusāri viññāṇaṁ hotī’ti. So ‘mā hevan’tissa vacanīyo ‘māyasmā evaṁ avaca, mā bhagavantaṁ abbhācikkhi, na hi sādhu bhagavato abbhakkhānaṁ, na hi bhagavā evaṁ vadeyya. Aṭṭhānametaṁ, āvuso, anavakāso, yaṁ animittāya cetovimuttiyā bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya, atha ca panassa nimittānusāri viññāṇaṁ bhavissati, netaṁ ṭhānaṁ vijjati. Nissaraṇaṁ hetaṁ, āvuso, sabbanimittānaṁ, yadidaṁ animittā cetovimuttī’ti. (17.5) </div>
</div>
<div class="q" id="p_8D_1004"> <div class="p">
<span class="pN">1004</span>Idha panāvuso, bhikkhu evaṁ vadeyya—  ‘asmīti kho me vigataṁ, ayamahamasmīti na samanupassāmi, atha ca pana me vicikicchākathaṁkathāsallaṁ cittaṁ pariyādāya tiṭṭhatī’ti. So ‘mā hevan’tissa vacanīyo ‘māyasmā evaṁ avaca, mā bhagavantaṁ abbhācikkhi, na hi sādhu bhagavato abbhakkhānaṁ, na hi bhagavā evaṁ vadeyya. Aṭṭhānametaṁ, āvuso, anavakāso, yaṁ asmīti vigate ayamahamasmīti asamanupassato, atha ca panassa vicikicchākathaṁkathāsallaṁ cittaṁ pariyādāya ṭhassati, netaṁ ṭhānaṁ vijjati. Nissaraṇaṁ hetaṁ, āvuso, vicikicchākathaṁkathāsallassa, yadidaṁ asmimānasamugghāto’ti. (17.6) </div>
</div>
<div class="q" id="p_8D_1005"> <div class="divNumber">327.</div> <div class="p">
<span class="pN">1005</span>Cha <span class="bold">anuttariyāni— </span> dassanānuttariyaṁ, savanānuttariyaṁ, lābhānuttariyaṁ, sikkhānuttariyaṁ, pāricariyānuttariyaṁ, anussatānuttariyaṁ. (18) </div>
</div>
<div class="q" id="p_8D_1006"> <div class="p">
<span class="pN">1006</span>Cha <span class="bold">anussatiṭṭhānāni</span>—  buddhānussati, dhammānussati, saṁghānussati, sīlānussati, cāgānussati, devatānussati. (19) </div>
</div>
<div class="q" id="p_8D_1007"> <div class="divNumber">328.</div> <div class="p">
<span class="pN">1007</span>Cha <span class="bold">satatavihārā.</span> Idhāvuso, bhikkhu cakkhunā rūpaṁ disvā neva sumano hoti na dummano, upekkhako viharati sato sampajāno. Sotena saddaṁ sutvā…pe…  manasā dhammaṁ viññāya neva sumano hoti na dummano, upekkhako viharati sato sampajāno. (20) </div>
</div>
<div class="q" id="p_8D_1008"> <div class="divNumber">329.</div> <div class="p">
<span class="pN">1008</span><span class="bold">Chaḷābhijātiyo.</span> Idhāvuso, ekacco kaṇhābhijātiko samāno kaṇhaṁ dhammaṁ abhijāyati. Idha panāvuso, ekacco kaṇhābhijātiko samāno sukkaṁ dhammaṁ abhijāyati. Idha panāvuso, ekacco kaṇhābhijātiko samāno akaṇhaṁ asukkaṁ nibbānaṁ abhijāyati. Idha panāvuso, ekacco sukkābhijātiko samāno sukkaṁ dhammaṁ abhijāyati. Idha panāvuso, ekacco sukkābhijātiko samāno kaṇhaṁ dhammaṁ abhijāyati. Idha panāvuso, ekacco sukkābhijātiko samāno akaṇhaṁ asukkaṁ nibbānaṁ abhijāyati. (21) </div>
</div>
<div class="q" id="p_8D_1009"> <div class="p">
<span class="pN">1009</span>Cha <span class="bold">nibbedhabhāgiyā</span> saññā—  aniccasaññā anicce, dukkhasaññā dukkhe, anattasaññā, pahānasaññā, virāgasaññā, nirodhasaññā. (22) </div>
</div>
<div class="q" id="p_8D_1010"> <div class="p">
<span class="pN">1010</span>Ime kho, āvuso, tena bhagavatā jānatā passatā arahatā sammāsambuddhena cha dhammā sammadakkhātā; tattha sabbeheva saṅgāyitabbaṁ…pe…  atthāya hitāya sukhāya devamanussānaṁ. </div>
</div>
</html>
