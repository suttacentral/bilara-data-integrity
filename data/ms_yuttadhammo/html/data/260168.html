<html>
<div class="i">2.2.4.6 Paccanīkapuggalokāsa</div>
<div class="h">Pavattivāra</div>
<div class="h">Nirodhavāra</div>
<div class="h">Paccuppannātītavāra</div>
<div class="h">Paccanīkapuggalokāsa</div>
<div class="q" id="p_34Y6_466"> <div class="divNumber">106.</div> <div class="p">
<span class="pN">466</span>»  Yassa yattha kāyasaṅkhāro na nirujjhati tassa tattha vacīsaṅkhāro na nirujjhitthāti? </div>
</div>
<div class="q" id="p_34Y6_467"> <div class="p">
<span class="pN">467</span>Paṭhamajjhānaṁ samāpannānaṁ kāmāvacarānaṁ assāsapassāsānaṁ uppādakkhaṇe tesaṁyeva vinā assāsapassāsehi cittassa bhaṅgakkhaṇe rūpāvacarānaṁ arūpāvacarānaṁ tesaṁ tattha kāyasaṅkhāro na nirujjhati, no ca tesaṁ tattha vacīsaṅkhāro na nirujjhittha. Dutiyajjhānaṁ tatiyajjhānaṁ samāpannānaṁ assāsapassāsānaṁ uppādakkhaṇe tesaṁyeva vinā assāsapassāsehi cittassa bhaṅgakkhaṇe catutthajjhānaṁ samāpannānaṁ suddhāvāsānaṁ dutiye citte vattamāne asaññasattānaṁ tesaṁ tattha kāyasaṅkhāro ca na nirujjhati vacīsaṅkhāro ca na nirujjhittha. </div>
</div>
<div class="q" id="p_34Y6_468"> <div class="p">
<span class="pN">468</span>«  Yassa vā pana yattha vacīsaṅkhāro na nirujjhittha tassa tattha kāyasaṅkhāro na nirujjhatīti? </div>
</div>
<div class="q" id="p_34Y6_469"> <div class="p">
<span class="pN">469</span>Dutiyajjhānaṁ tatiyajjhānaṁ samāpannānaṁ assāsapassāsānaṁ bhaṅgakkhaṇe tesaṁ tattha vacīsaṅkhāro na nirujjhittha, no ca tesaṁ tattha kāyasaṅkhāro na nirujjhati. Dutiyajjhānaṁ tatiyajjhānaṁ samāpannānaṁ assāsapassāsānaṁ uppādakkhaṇe tesaṁyeva vinā assāsapassāsehi cittassa bhaṅgakkhaṇe catutthajjhānaṁ samāpannānaṁ suddhāvāsānaṁ dutiye citte vattamāne asaññasattānaṁ tesaṁ tattha vacīsaṅkhāro ca na nirujjhittha kāyasaṅkhāro ca na nirujjhati. </div>
</div>
<div class="q" id="p_34Y6_470"> <div class="p">
<span class="pN">470</span>»  Yassa yattha kāyasaṅkhāro na nirujjhati tassa tattha cittasaṅkhāro na nirujjhitthāti? </div>
</div>
<div class="q" id="p_34Y6_471"> <div class="p">
<span class="pN">471</span>Sabbesaṁ cittassa uppādakkhaṇe vinā assāsapassāsehi cittassa bhaṅgakkhaṇe tesaṁ tattha kāyasaṅkhāro na nirujjhati, no ca tesaṁ tattha cittasaṅkhāro na nirujjhittha. Suddhāvāsaṁ upapajjantānaṁ asaññasattānaṁ tesaṁ tattha kāyasaṅkhāro ca na nirujjhati cittasaṅkhāro ca na nirujjhittha. </div>
</div>
<div class="q" id="p_34Y6_472"> <div class="p">
<span class="pN">472</span>«  Yassa vā pana yattha cittasaṅkhāro na nirujjhittha tassa tattha kāyasaṅkhāro na nirujjhatīti? Āmantā. </div>
</div>
<div class="q" id="p_34Y6_473"> <div class="divNumber">107.</div> <div class="p">
<span class="pN">473</span>»  Yassa yattha vacīsaṅkhāro na nirujjhati tassa tattha cittasaṅkhāro na nirujjhitthāti? </div>
</div>
<div class="q" id="p_34Y6_474"> <div class="p">
<span class="pN">474</span>Sabbesaṁ cittassa uppādakkhaṇe vinā vitakkavicārehi cittassa bhaṅgakkhaṇe tesaṁ tattha vacīsaṅkhāro na nirujjhati, no ca tesaṁ tattha cittasaṅkhāro na nirujjhittha. Suddhāvāsaṁ upapajjantānaṁ asaññasattānaṁ tesaṁ tattha vacīsaṅkhāro ca na nirujjhati cittasaṅkhāro ca na nirujjhittha. </div>
</div>
<div class="q" id="p_34Y6_475"> <div class="p">
<span class="pN">475</span>«  Yassa vā pana yattha cittasaṅkhāro na nirujjhittha tassa tattha vacīsaṅkhāro na nirujjhatīti? Āmantā. </div>
</div>
</html>
