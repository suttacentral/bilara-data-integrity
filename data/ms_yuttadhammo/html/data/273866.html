<html>
<div class="i">11.1.6 Kulāvakasutta</div>
<div class="h">Sakkasaṁyutta</div>
<div class="h">Paṭhamavagga</div>
<div class="h">Kulāvakasutta</div>
<div class="q" id="p_12S1_1588"> <div class="divNumber">252.</div> <div class="p">
<span class="pN">1588</span>Sāvatthiyaṁ. “Bhūtapubbaṁ, bhikkhave, devāsurasaṅgāmo samupabyūḷho ahosi. Tasmiṁ kho pana, bhikkhave, saṅgāme asurā jiniṁsu, devā parājiniṁsu. Parājitā ca kho, bhikkhave, devā apāyaṁsveva uttarenamukhā, abhiyaṁsveva ne asurā. Atha kho, bhikkhave, sakko devānamindo mātali saṅgāhakaṁ gāthāya ajjhabhāsi—  </div>
</div>
<div class="q" id="p_12S1_1589"> <div class="p"> <table class="singleColumn"> <tr> <td> <div class="pN">1589</div> <div class="G">‘Kulāvakā mātali simbalismiṁ,</div> </td> </tr> <tr> <td> <div class="G">Īsāmukhena parivajjayassu;</div> </td> </tr> <tr> <td> <div class="G">Kāmaṁ cajāma asuresu pāṇaṁ,</div> </td> </tr> <tr> <td> <div class="G">Māyime dijā vikulāvakā ahesun’ti.</div> </td> </tr> </table> </div>
</div>
<div class="q" id="p_12S1_1590"> <div class="p">
<span class="pN">1590</span>‘Evaṁ, bhaddantavā’ti kho, bhikkhave, mātali saṅgāhako sakkassa devānamindassa paṭissutvā sahassayuttaṁ ājaññarathaṁ paccudāvattesi. Atha kho, bhikkhave, asurānaṁ etadahosi—  ‘paccudāvatto kho dāni sakkassa devānamindassa sahassayutto ājaññaratho. Dutiyampi kho devā asurehi saṅgāmessantī’ti bhītā asurapurameva pāvisiṁsu. Iti kho, bhikkhave, sakkassa devānamindassa dhammena jayo ahosī”ti. </div>
</div>
</html>
