<html>
<div class="i">1.4.9 Paṭhamapajjunnadhītusutta</div>
<div class="h">Devatāsaṁyutta</div>
<div class="h">Satullapakāyikavagga</div>
<div class="h">Paṭhamapajjunnadhītusutta</div>
<div class="q" id="p_12S1_226"> <div class="divNumber">39.</div> <div class="p">
<span class="pN">226</span>Evaṁ me sutaṁ— ekaṁ samayaṁ bhagavā vesāliyaṁ viharati mahāvane kūṭāgārasālāyaṁ. Atha kho kokanadā pajjunnassa dhītā abhikkantāya rattiyā abhikkantavaṇṇā kevalakappaṁ mahāvanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. Ekamantaṁ ṭhitā kho sā devatā kokanadā pajjunnassa dhītā bhagavato santike imā gāthāyo abhāsi— </div>
</div>
<div class="q" id="p_12S1_227"> <div class="p"> <table class="singleColumn"> <tr> <td> <div class="pN">227</div> <div class="G">“Vesāliyaṁ vane viharantaṁ,</div> </td> </tr> <tr> <td> <div class="G">Aggaṁ sattassa sambuddhaṁ;</div> </td> </tr> <tr> <td> <div class="G">Kokanadāhamasmi abhivande,</div> </td> </tr> <tr> <td> <div class="G">Kokanadā pajjunnassa dhītā.</div> </td> </tr> </table> </div>
</div>
<div class="q" id="p_12S1_228"> <div class="p"> <table class="singleColumn"> <tr> <td> <div class="pN">228</div> <div class="G">Sutameva pure āsi,</div> </td> </tr> <tr> <td> <div class="G">Dhammo cakkhumatānubuddho;</div> </td> </tr> <tr> <td> <div class="G">Sāhaṁ dāni sakkhi jānāmi,</div> </td> </tr> <tr> <td> <div class="G">Munino desayato sugatassa.</div> </td> </tr> </table> </div>
</div>
<div class="q" id="p_12S1_229"> <div class="p"> <table class="singleColumn"> <tr> <td> <div class="pN">229</div> <div class="G">Ye keci ariyaṁ dhammaṁ,</div> </td> </tr> <tr> <td> <div class="G">Vigarahantā caranti dummedhā;</div> </td> </tr> <tr> <td> <div class="G">Upenti roruvaṁ ghoraṁ,</div> </td> </tr> <tr> <td> <div class="G">Cirarattaṁ dukkhaṁ anubhavanti.</div> </td> </tr> </table> </div>
</div>
<div class="q" id="p_12S1_230"> <div class="p"> <table class="singleColumn"> <tr> <td> <div class="pN">230</div> <div class="G">Ye ca kho ariye dhamme,</div> </td> </tr> <tr> <td> <div class="G">Khantiyā upasamena upetā;</div> </td> </tr> <tr> <td> <div class="G">Pahāya mānusaṁ dehaṁ,</div> </td> </tr> <tr> <td> <div class="G">Devakāyaṁ paripūressantī”ti.</div> </td> </tr> </table> </div>
</div>
</html>
