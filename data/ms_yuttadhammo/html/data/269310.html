<html>
<div class="i">8.1.1 Kaccānijātaka</div>
<div class="h">Aṭṭhakanipāta</div>
<div class="h">Kaccānivagga</div>
<div class="h">Kaccānijātaka</div>
<div class="q" id="p_22J_1673"> <div class="divNumber">1.</div> <div class="p"> <table class="singleColumn"> <tr> <td> <div class="pN">1673</div> <div class="G">“Odātavatthā suci allakesā,</div> </td> </tr> <tr> <td> <div class="G">Kaccāni kiṁ kumbhimadhissayitvā;</div> </td> </tr> <tr> <td> <div class="G">Piṭṭhā tilā dhovasi taṇḍulāni,</div> </td> </tr> <tr> <td> <div class="G">Tilodano hehiti kissahetu”.</div> </td> </tr> </table> </div>
</div>
<div class="q" id="p_22J_1674"> <div class="divNumber">2.</div> <div class="p"> <table class="singleColumn"> <tr> <td> <div class="pN">1674</div> <div class="G">“Na kho ayaṁ brāhmaṇa bhojanatthā,</div> </td> </tr> <tr> <td> <div class="G">Tilodano hehiti sādhupakko;</div> </td> </tr> <tr> <td> <div class="G">Dhammo mato tassa pahuttamajja,</div> </td> </tr> <tr> <td> <div class="G">Ahaṁ karissāmi susānamajjhe”.</div> </td> </tr> </table> </div>
</div>
<div class="q" id="p_22J_1675"> <div class="divNumber">3.</div> <div class="p"> <table class="singleColumn"> <tr> <td> <div class="pN">1675</div> <div class="G">“Anuvicca kaccāni karohi kiccaṁ,</div> </td> </tr> <tr> <td> <div class="G">Dhammo mato ko nu taveva saṁsi;</div> </td> </tr> <tr> <td> <div class="G">Sahassanetto atulānubhāvo,</div> </td> </tr> <tr> <td> <div class="G">Na miyyatī dhammavaro kadāci”.</div> </td> </tr> </table> </div>
</div>
<div class="q" id="p_22J_1676"> <div class="divNumber">4.</div> <div class="p"> <table class="singleColumn"> <tr> <td> <div class="pN">1676</div> <div class="G">“Daḷhappamāṇaṁ mama ettha brahme,</div> </td> </tr> <tr> <td> <div class="G">Dhammo mato natthi mamettha kaṅkhā;</div> </td> </tr> <tr> <td> <div class="G">Yeyeva dāni pāpā bhavanti,</div> </td> </tr> <tr> <td> <div class="G">Te teva dāni sukhitā bhavanti.</div> </td> </tr> </table> </div>
</div>
<div class="q" id="p_22J_1677"> <div class="divNumber">5.</div> <div class="p"> <table class="singleColumn"> <tr> <td> <div class="pN">1677</div> <div class="G">Suṇisā hi mayhaṁ vañjhā ahosi,</div> </td> </tr> <tr> <td> <div class="G">Sā maṁ vadhitvāna vijāyi puttaṁ;</div> </td> </tr> <tr> <td> <div class="G">Sā dāni sabbassa kulassa issarā,</div> </td> </tr> <tr> <td> <div class="G">Ahaṁ panamhi apaviddhā ekikā”.</div> </td> </tr> </table> </div>
</div>
<div class="q" id="p_22J_1678"> <div class="divNumber">6.</div> <div class="p"> <table class="singleColumn"> <tr> <td> <div class="pN">1678</div> <div class="G">“Jīvāmi vohaṁ na matohamasmi,</div> </td> </tr> <tr> <td> <div class="G">Taveva atthāya idhāgatosmi;</div> </td> </tr> <tr> <td> <div class="G">Yā taṁ vadhitvāna vijāyi puttaṁ,</div> </td> </tr> <tr> <td> <div class="G">Sahāva puttena karomi bhasmaṁ”.</div> </td> </tr> </table> </div>
</div>
<div class="q" id="p_22J_1679"> <div class="divNumber">7.</div> <div class="p"> <table class="singleColumn"> <tr> <td> <div class="pN">1679</div> <div class="G">“Evañca te ruccati devarāja,</div> </td> </tr> <tr> <td> <div class="G">Mameva atthāya idhāgatosi;</div> </td> </tr> <tr> <td> <div class="G">Ahañca putto suṇisā ca nattā,</div> </td> </tr> <tr> <td> <div class="G">Sammodamānā gharamāvasema”.</div> </td> </tr> </table> </div>
</div>
<div class="q" id="p_22J_1680"> <div class="divNumber">8.</div> <div class="p"> <table class="singleColumn"> <tr> <td> <div class="pN">1680</div> <div class="G">“Evañca te ruccati kātiyāni,</div> </td> </tr> <tr> <td> <div class="G">Hatāpi santā na jahāsi dhammaṁ;</div> </td> </tr> <tr> <td> <div class="G">Tuvañca putto suṇisā ca nattā,</div> </td> </tr> <tr> <td> <div class="G">Sammodamānā gharamāvasetha.</div> </td> </tr> </table> </div>
</div>
<div class="q" id="p_22J_1681"> <div class="divNumber">9.</div> <div class="p"> <table class="singleColumn"> <tr> <td> <div class="pN">1681</div> <div class="G">Sā kātiyānī suṇisāya saddhiṁ,</div> </td> </tr> <tr> <td> <div class="G">Sammodamānā gharamāvasittha;</div> </td> </tr> <tr> <td> <div class="G">Putto ca nattā ca upaṭṭhahiṁsu,</div> </td> </tr> <tr> <td> <div class="G">Devānamindena adhiggahītā”ti.</div> </td> </tr> </table> </div>
</div>
<div class="CENTER" id="p_22J_1682">
<span class="pN">1682</span>Kaccānijātakaṁ paṭhamaṁ.</div>
</html>
