<html>
<div class="i">8.21 Saṁghikacīvaruppādakathā</div>
<div class="h">Cīvarakkhandhaka</div>
<div class="h">Saṁghikacīvaruppādakathā</div>
<div class="q" id="p_3V_1692"> <div class="divNumber">363.</div> <div class="p">
<span class="pN">1692</span>Tena kho pana samayena aññataro bhikkhu eko vassaṁ vasi. Tattha manussā saṁghassa demāti cīvarāni adaṁsu. Atha kho tassa bhikkhuno etadahosi— “bhagavatā paññattaṁ— ‘catuvaggo pacchimo saṁgho’ti. Ahañcamhi ekako. Ime ca manussā saṁghassa demāti cīvarāni adaṁsu. Yannūnāhaṁ imāni saṁghikāni cīvarāni sāvatthiṁ hareyyan”ti. Atha kho so bhikkhu tāni cīvarāni ādāya sāvatthiṁ gantvā bhagavato etamatthaṁ ārocesi. “Tuyheva, bhikkhu, tāni cīvarāni yāva kathinassa ubbhārāyā”ti. “Idha pana, bhikkhave, bhikkhu eko vassaṁ vasati. Tattha manussā— ‘saṁghassa demā’ti cīvarāni denti. Anujānāmi, bhikkhave, tasseva tāni cīvarāni yāva kathinassa ubbhārāyā”ti. </div>
</div>
<div class="q" id="p_3V_1693"> <div class="p">
<span class="pN">1693</span>Tena kho pana samayena aññataro bhikkhu utukālaṁ eko vasi. Tattha manussā saṁghassa demāti cīvarāni adaṁsu. Atha kho tassa bhikkhuno etadahosi— “bhagavatā paññattaṁ— ‘catuvaggo pacchimo saṁgho’ti. Ahañcamhi ekako. Ime ca manussā— ‘saṁghassa demā’ti cīvarāni adaṁsu. Yannūnāhaṁ imāni saṁghikāni cīvarāni sāvatthiṁ hareyyan”ti. Atha kho so bhikkhu tāni cīvarāni ādāya sāvatthiṁ gantvā bhikkhūnaṁ etamatthaṁ ārocesi. Bhikkhū bhagavato etamatthaṁ ārocesuṁ. “Anujānāmi, bhikkhave, sammukhībhūtena saṁghena bhājetuṁ. Idha pana, bhikkhave, bhikkhu utukālaṁ eko vasati. Tattha manussā— ‘saṁghassa demā’ti cīvarāni denti. Anujānāmi, bhikkhave, tena bhikkhunā tāni cīvarāni adhiṭṭhātuṁ— ‘mayhimāni cīvarānī’ti. Tassa ce, bhikkhave, bhikkhuno taṁ cīvaraṁ anadhiṭṭhite añño bhikkhu āgacchati, samako dātabbo bhāgo. Tehi ce, bhikkhave, bhikkhūhi taṁ cīvaraṁ bhājiyamāne, apātite kuse, añño bhikkhu āgacchati, samako dātabbo bhāgo. Tehi ce, bhikkhave, bhikkhūhi taṁ cīvaraṁ bhājiyamāne, pātite kuse, añño bhikkhu āgacchati, nākāmā dātabbo bhāgo”ti. </div>
</div>
<div class="q" id="p_3V_1694"> <div class="p">
<span class="pN">1694</span>Tena kho pana samayena dve bhātikā therā, āyasmā ca isidāso āyasmā ca isibhaṭo, sāvatthiyaṁ vassaṁvuṭṭhā aññataraṁ gāmakāvāsaṁ agamaṁsu. Manussā— “cirassāpi therā āgatā”ti— sacīvarāni bhattāni adaṁsu. Āvāsikā bhikkhū there pucchiṁsu— “imāni, bhante, saṁghikāni cīvarāni there āgamma uppannāni, sādiyissanti therā bhāgan”ti. Therā evamāhaṁsu— “yathā kho mayaṁ, āvuso, bhagavatā dhammaṁ desitaṁ ājānāma, tumhākaṁyeva tāni cīvarāni yāva kathinassa ubbhārāyā”ti. </div>
</div>
<div class="q" id="p_3V_1695"> <div class="p">
<span class="pN">1695</span>Tena kho pana samayena tayo bhikkhū rājagahe vassaṁ vasanti. Tattha manussā saṁghassa demāti cīvarāni denti. Atha kho tesaṁ bhikkhūnaṁ etadahosi— “bhagavatā paññattaṁ— ‘catuvaggo pacchimo saṁgho’ti. Mayañcamhā tayo janā. Ime ca manussā saṁghassa demāti cīvarāni denti. Kathaṁ nu kho amhehi paṭipajjitabban”ti? Tena kho pana samayena sambahulā therā, āyasmā ca nilavāsī āyasmā ca sāṇavāsī āyasmā ca gotako āyasmā ca bhagu āyasmā ca phaḷikasantāno, pāṭaliputte viharanti kukkuṭārāme. Atha kho te bhikkhū pāṭaliputtaṁ gantvā there pucchiṁsu. Therā evamāhaṁsu— “yathā kho mayaṁ āvuso bhagavatā dhammaṁ desitaṁ ājānāma, tumhākaṁyeva tāni cīvarāni yāva kathinassa ubbhārāyā”ti. </div>
</div>
</html>
