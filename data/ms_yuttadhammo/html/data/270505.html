<html>
<div class="i">22.1.9.6 Rājavasati</div>
<div class="h">Mahānipāta</div>
<div class="h">Mūgapakkhavagga</div>
<div class="h">Vidhurajātaka</div>
<div class="h">Rājavasati</div>
<div class="q" id="p_23J_2810"> <div class="divNumber">1471.</div> <div class="p"> <table class="singleColumn"> <tr> <td> <div class="pN">2810</div> <div class="G">So ca putte amacce ca,</div> </td> </tr> <tr> <td> <div class="G">ñātayo suhadajjane;</div> </td> </tr> <tr> <td> <div class="G">Alīnamanasaṅkappo,</div> </td> </tr> <tr> <td> <div class="G">vidhuro etadabravi.</div> </td> </tr> </table> </div>
</div>
<div class="q" id="p_23J_2811"> <div class="divNumber">1472.</div> <div class="p"> <table class="singleColumn"> <tr> <td> <div class="pN">2811</div> <div class="G">“Ethayyo rājavasatiṁ,</div> </td> </tr> <tr> <td> <div class="G">nisīditvā suṇātha me;</div> </td> </tr> <tr> <td> <div class="G">Yathā rājakulaṁ patto,</div> </td> </tr> <tr> <td> <div class="G">yasaṁ poso nigacchati.</div> </td> </tr> </table> </div>
</div>
<div class="q" id="p_23J_2812"> <div class="divNumber">1473.</div> <div class="p"> <table class="singleColumn"> <tr> <td> <div class="pN">2812</div> <div class="G">Na hi rājakulaṁ patto,</div> </td> </tr> <tr> <td> <div class="G">aññāto labhate yasaṁ;</div> </td> </tr> <tr> <td> <div class="G">Nāsūro nāpi dummedho,</div> </td> </tr> <tr> <td> <div class="G">nappamatto kudācanaṁ.</div> </td> </tr> </table> </div>
</div>
<div class="q" id="p_23J_2813"> <div class="divNumber">1474.</div> <div class="p"> <table class="singleColumn"> <tr> <td> <div class="pN">2813</div> <div class="G">Yadāssa sīlaṁ paññañca,</div> </td> </tr> <tr> <td> <div class="G">soceyyaṁ cādhigacchati;</div> </td> </tr> <tr> <td> <div class="G">Atha vissasate tyamhi,</div> </td> </tr> <tr> <td> <div class="G">guyhañcassa na rakkhati.</div> </td> </tr> </table> </div>
</div>
<div class="q" id="p_23J_2814"> <div class="divNumber">1475.</div> <div class="p"> <table class="singleColumn"> <tr> <td> <div class="pN">2814</div> <div class="G">Tulā yathā paggahitā,</div> </td> </tr> <tr> <td> <div class="G">samadaṇḍā sudhāritā;</div> </td> </tr> <tr> <td> <div class="G">Ajjhiṭṭho na vikampeyya,</div> </td> </tr> <tr> <td> <div class="G">sa rājavasatiṁ vase.</div> </td> </tr> </table> </div>
</div>
<div class="q" id="p_23J_2815"> <div class="divNumber">1476.</div> <div class="p"> <table class="singleColumn"> <tr> <td> <div class="pN">2815</div> <div class="G">Tulā yathā paggahitā,</div> </td> </tr> <tr> <td> <div class="G">samadaṇḍā sudhāritā;</div> </td> </tr> <tr> <td> <div class="G">Sabbāni abhisambhonto,</div> </td> </tr> <tr> <td> <div class="G">sa rājavasatiṁ vase.</div> </td> </tr> </table> </div>
</div>
<div class="q" id="p_23J_2816"> <div class="divNumber">1477.</div> <div class="p"> <table class="singleColumn"> <tr> <td> <div class="pN">2816</div> <div class="G">Divā vā yadi vā rattiṁ,</div> </td> </tr> <tr> <td> <div class="G">rājakiccesu paṇḍito;</div> </td> </tr> <tr> <td> <div class="G">Ajjhiṭṭho na vikampeyya,</div> </td> </tr> <tr> <td> <div class="G">sa rājavasatiṁ vase.</div> </td> </tr> </table> </div>
</div>
<div class="q" id="p_23J_2817"> <div class="divNumber">1478.</div> <div class="p"> <table class="singleColumn"> <tr> <td> <div class="pN">2817</div> <div class="G">Divā vā yadi vā rattiṁ,</div> </td> </tr> <tr> <td> <div class="G">rājakiccesu paṇḍito;</div> </td> </tr> <tr> <td> <div class="G">Sabbāni abhisambhonto,</div> </td> </tr> <tr> <td> <div class="G">sa rājavasatiṁ vase.</div> </td> </tr> </table> </div>
</div>
<div class="q" id="p_23J_2818"> <div class="divNumber">1479.</div> <div class="p"> <table class="singleColumn"> <tr> <td> <div class="pN">2818</div> <div class="G">Yo cassa sukato maggo,</div> </td> </tr> <tr> <td> <div class="G">rañño suppaṭiyādito;</div> </td> </tr> <tr> <td> <div class="G">Na tena vutto gaccheyya,</div> </td> </tr> <tr> <td> <div class="G">sa rājavasatiṁ vase.</div> </td> </tr> </table> </div>
</div>
<div class="q" id="p_23J_2819"> <div class="divNumber">1480.</div> <div class="p"> <table class="singleColumn"> <tr> <td> <div class="pN">2819</div> <div class="G">Na rañño sadisaṁ bhuñje,</div> </td> </tr> <tr> <td> <div class="G">kāmabhoge kudācanaṁ;</div> </td> </tr> <tr> <td> <div class="G">Sabbattha pacchato gacche,</div> </td> </tr> <tr> <td> <div class="G">sa rājavasatiṁ vase.</div> </td> </tr> </table> </div>
</div>
<div class="q" id="p_23J_2820"> <div class="divNumber">1481.</div> <div class="p"> <table class="singleColumn"> <tr> <td> <div class="pN">2820</div> <div class="G">Na rañño sadisaṁ vatthaṁ,</div> </td> </tr> <tr> <td> <div class="G">na mālaṁ na vilepanaṁ;</div> </td> </tr> <tr> <td> <div class="G">Ākappaṁ sarakuttiṁ vā,</div> </td> </tr> <tr> <td> <div class="G">na rañño sadisamācare;</div> </td> </tr> <tr> <td> <div class="G">Aññaṁ kareyya ākappaṁ,</div> </td> </tr> <tr> <td> <div class="G">sa rājavasatiṁ vase.</div> </td> </tr> </table> </div>
</div>
<div class="q" id="p_23J_2821"> <div class="divNumber">1482.</div> <div class="p"> <table class="singleColumn"> <tr> <td> <div class="pN">2821</div> <div class="G">Kīḷe rājā amaccehi,</div> </td> </tr> <tr> <td> <div class="G">bhariyāhi parivārito;</div> </td> </tr> <tr> <td> <div class="G">Nāmacco rājabhariyāsu,</div> </td> </tr> <tr> <td> <div class="G">bhāvaṁ kubbetha paṇḍito.</div> </td> </tr> </table> </div>
</div>
<div class="q" id="p_23J_2822"> <div class="divNumber">1483.</div> <div class="p"> <table class="singleColumn"> <tr> <td> <div class="pN">2822</div> <div class="G">Anuddhato acapalo,</div> </td> </tr> <tr> <td> <div class="G">nipako saṁvutindriyo;</div> </td> </tr> <tr> <td> <div class="G">Manopaṇidhisampanno,</div> </td> </tr> <tr> <td> <div class="G">sa rājavasatiṁ vase.</div> </td> </tr> </table> </div>
</div>
<div class="q" id="p_23J_2823"> <div class="divNumber">1484.</div> <div class="p"> <table class="singleColumn"> <tr> <td> <div class="pN">2823</div> <div class="G">Nāssa bhariyāhi kīḷeyya,</div> </td> </tr> <tr> <td> <div class="G">na manteyya rahogato;</div> </td> </tr> <tr> <td> <div class="G">Nāssa kosā dhanaṁ gaṇhe,</div> </td> </tr> <tr> <td> <div class="G">sa rājavasatiṁ vase.</div> </td> </tr> </table> </div>
</div>
<div class="q" id="p_23J_2824"> <div class="divNumber">1485.</div> <div class="p"> <table class="singleColumn"> <tr> <td> <div class="pN">2824</div> <div class="G">Na niddaṁ bahu maññeyya,</div> </td> </tr> <tr> <td> <div class="G">na madāya suraṁ pive;</div> </td> </tr> <tr> <td> <div class="G">Nāssa dāye mige haññe,</div> </td> </tr> <tr> <td> <div class="G">sa rājavasatiṁ vase.</div> </td> </tr> </table> </div>
</div>
<div class="q" id="p_23J_2825"> <div class="divNumber">1486.</div> <div class="p"> <table class="singleColumn"> <tr> <td> <div class="pN">2825</div> <div class="G">Nāssa pīṭhaṁ na pallaṅkaṁ,</div> </td> </tr> <tr> <td> <div class="G">Na kocchaṁ na nāvaṁ rathaṁ;</div> </td> </tr> <tr> <td> <div class="G">Sammatomhīti ārūhe,</div> </td> </tr> <tr> <td> <div class="G">Sa rājavasatiṁ vase.</div> </td> </tr> </table> </div>
</div>
<div class="q" id="p_23J_2826"> <div class="divNumber">1487.</div> <div class="p"> <table class="singleColumn"> <tr> <td> <div class="pN">2826</div> <div class="G">Nātidūre bhaje rañño,</div> </td> </tr> <tr> <td> <div class="G">nāccāsanne vicakkhaṇo;</div> </td> </tr> <tr> <td> <div class="G">Sammukhañcassa tiṭṭheyya,</div> </td> </tr> <tr> <td> <div class="G">sandissanto sabhattuno.</div> </td> </tr> </table> </div>
</div>
<div class="q" id="p_23J_2827"> <div class="divNumber">1488.</div> <div class="p"> <table class="singleColumn"> <tr> <td> <div class="pN">2827</div> <div class="G">Na ve rājā sakhā hoti,</div> </td> </tr> <tr> <td> <div class="G">na rājā hoti methuno;</div> </td> </tr> <tr> <td> <div class="G">Khippaṁ kujjhanti rājāno,</div> </td> </tr> <tr> <td> <div class="G">sūkenakkhīva ghaṭṭitaṁ.</div> </td> </tr> </table> </div>
</div>
<div class="q" id="p_23J_2828"> <div class="divNumber">1489.</div> <div class="p"> <table class="singleColumn"> <tr> <td> <div class="pN">2828</div> <div class="G">Na pūjito maññamāno,</div> </td> </tr> <tr> <td> <div class="G">medhāvī paṇḍito naro;</div> </td> </tr> <tr> <td> <div class="G">Pharusaṁ patimanteyya,</div> </td> </tr> <tr> <td> <div class="G">rājānaṁ parisaṅgataṁ.</div> </td> </tr> </table> </div>
</div>
<div class="q" id="p_23J_2829"> <div class="divNumber">1490.</div> <div class="p"> <table class="singleColumn"> <tr> <td> <div class="pN">2829</div> <div class="G">Laddhadvāro labhe dvāraṁ,</div> </td> </tr> <tr> <td> <div class="G">neva rājūsu vissase;</div> </td> </tr> <tr> <td> <div class="G">Aggīva saṁyato tiṭṭhe,</div> </td> </tr> <tr> <td> <div class="G">sa rājavasatiṁ vase.</div> </td> </tr> </table> </div>
</div>
<div class="q" id="p_23J_2830"> <div class="divNumber">1491.</div> <div class="p"> <table class="singleColumn"> <tr> <td> <div class="pN">2830</div> <div class="G">Puttaṁ vā bhātaraṁ vā saṁ,</div> </td> </tr> <tr> <td> <div class="G">sampaggaṇhāti khattiyo;</div> </td> </tr> <tr> <td> <div class="G">Gāmehi nigamehi vā,</div> </td> </tr> <tr> <td> <div class="G">raṭṭhehi janapadehi vā;</div> </td> </tr> <tr> <td> <div class="G">Tuṇhībhūto upekkheyya,</div> </td> </tr> <tr> <td> <div class="G">na bhaṇe chekapāpakaṁ.</div> </td> </tr> </table> </div>
</div>
<div class="q" id="p_23J_2831"> <div class="divNumber">1492.</div> <div class="p"> <table class="singleColumn"> <tr> <td> <div class="pN">2831</div> <div class="G">Hatthārohe anīkaṭṭhe,</div> </td> </tr> <tr> <td> <div class="G">rathike pattikārake;</div> </td> </tr> <tr> <td> <div class="G">Tesaṁ kammāvadānena,</div> </td> </tr> <tr> <td> <div class="G">rājā vaḍḍheti vetanaṁ;</div> </td> </tr> <tr> <td> <div class="G">Na tesaṁ antarā gacche,</div> </td> </tr> <tr> <td> <div class="G">sa rājavasatiṁ vase.</div> </td> </tr> </table> </div>
</div>
<div class="q" id="p_23J_2832"> <div class="divNumber">1493.</div> <div class="p"> <table class="singleColumn"> <tr> <td> <div class="pN">2832</div> <div class="G">Cāpovūnudaro dhīro,</div> </td> </tr> <tr> <td> <div class="G">vaṁsovāpi pakampaye;</div> </td> </tr> <tr> <td> <div class="G">Paṭilomaṁ na vatteyya,</div> </td> </tr> <tr> <td> <div class="G">sa rājavasatiṁ vase.</div> </td> </tr> </table> </div>
</div>
<div class="q" id="p_23J_2833"> <div class="divNumber">1494.</div> <div class="p"> <table class="singleColumn"> <tr> <td> <div class="pN">2833</div> <div class="G">Cāpovūnudaro assa,</div> </td> </tr> <tr> <td> <div class="G">macchovassa ajivhavā;</div> </td> </tr> <tr> <td> <div class="G">Appāsī nipako sūro,</div> </td> </tr> <tr> <td> <div class="G">sa rājavasatiṁ vase.</div> </td> </tr> </table> </div>
</div>
<div class="q" id="p_23J_2834"> <div class="divNumber">1495.</div> <div class="p"> <table class="singleColumn"> <tr> <td> <div class="pN">2834</div> <div class="G">Na bāḷhaṁ itthiṁ gaccheyya,</div> </td> </tr> <tr> <td> <div class="G">sampassaṁ tejasaṅkhayaṁ;</div> </td> </tr> <tr> <td> <div class="G">Kāsaṁ sāsaṁ daraṁ balyaṁ,</div> </td> </tr> <tr> <td> <div class="G">khīṇamedho nigacchati.</div> </td> </tr> </table> </div>
</div>
<div class="q" id="p_23J_2835"> <div class="divNumber">1496.</div> <div class="p"> <table class="singleColumn"> <tr> <td> <div class="pN">2835</div> <div class="G">Nātivelaṁ pabhāseyya,</div> </td> </tr> <tr> <td> <div class="G">na tuṇhī sabbadā siyā;</div> </td> </tr> <tr> <td> <div class="G">Avikiṇṇaṁ mitaṁ vācaṁ,</div> </td> </tr> <tr> <td> <div class="G">patte kāle udīraye.</div> </td> </tr> </table> </div>
</div>
<div class="q" id="p_23J_2836"> <div class="divNumber">1497.</div> <div class="p"> <table class="singleColumn"> <tr> <td> <div class="pN">2836</div> <div class="G">Akkodhano asaṅghaṭṭo,</div> </td> </tr> <tr> <td> <div class="G">sacco saṇho apesuṇo;</div> </td> </tr> <tr> <td> <div class="G">Samphaṁ giraṁ na bhāseyya,</div> </td> </tr> <tr> <td> <div class="G">sa rājavasatiṁ vase.</div> </td> </tr> </table> </div>
</div>
<div class="q" id="p_23J_2837"> <div class="divNumber">1498.</div> <div class="p"> <table class="singleColumn"> <tr> <td> <div class="pN">2837</div> <div class="G">Mātāpettibharo assa,</div> </td> </tr> <tr> <td> <div class="G">kule jeṭṭhāpacāyiko;</div> </td> </tr> <tr> <td> <div class="G">Saṇho sakhilasambhāso,</div> </td> </tr> <tr> <td> <div class="G">sa rājavasatiṁ vase.</div> </td> </tr> </table> </div>
</div>
<div class="q" id="p_23J_2838"> <div class="divNumber">1499.</div> <div class="p"> <table class="singleColumn"> <tr> <td> <div class="pN">2838</div> <div class="G">Vinīto sippavā danto,</div> </td> </tr> <tr> <td> <div class="G">katatto niyato mudu;</div> </td> </tr> <tr> <td> <div class="G">Appamatto suci dakkho,</div> </td> </tr> <tr> <td> <div class="G">sa rājavasatiṁ vase.</div> </td> </tr> </table> </div>
</div>
<div class="q" id="p_23J_2839"> <div class="divNumber">1500.</div> <div class="p"> <table class="singleColumn"> <tr> <td> <div class="pN">2839</div> <div class="G">Nivātavutti vuddhesu,</div> </td> </tr> <tr> <td> <div class="G">sappatisso sagāravo;</div> </td> </tr> <tr> <td> <div class="G">Surato sukhasaṁvāso,</div> </td> </tr> <tr> <td> <div class="G">sa rājavasatiṁ vase.</div> </td> </tr> </table> </div>
</div>
<div class="q" id="p_23J_2840"> <div class="divNumber">1501.</div> <div class="p"> <table class="singleColumn"> <tr> <td> <div class="pN">2840</div> <div class="G">Ārakā parivajjeyya,</div> </td> </tr> <tr> <td> <div class="G">sahituṁ pahitaṁ janaṁ;</div> </td> </tr> <tr> <td> <div class="G">Bhattāraññevudikkheyya,</div> </td> </tr> <tr> <td> <div class="G">na ca aññassa rājino.</div> </td> </tr> </table> </div>
</div>
<div class="q" id="p_23J_2841"> <div class="divNumber">1502.</div> <div class="p"> <table class="singleColumn"> <tr> <td> <div class="pN">2841</div> <div class="G">Samaṇe brāhmaṇe cāpi,</div> </td> </tr> <tr> <td> <div class="G">sīlavante bahussute;</div> </td> </tr> <tr> <td> <div class="G">Sakkaccaṁ payirupāseyya,</div> </td> </tr> <tr> <td> <div class="G">sa rājavasatiṁ vase.</div> </td> </tr> </table> </div>
</div>
<div class="q" id="p_23J_2842"> <div class="divNumber">1503.</div> <div class="p"> <table class="singleColumn"> <tr> <td> <div class="pN">2842</div> <div class="G">Samaṇe brāhmaṇe cāpi,</div> </td> </tr> <tr> <td> <div class="G">sīlavante bahussute;</div> </td> </tr> <tr> <td> <div class="G">Sakkaccaṁ anuvāseyya,</div> </td> </tr> <tr> <td> <div class="G">sa rājavasatiṁ vase.</div> </td> </tr> </table> </div>
</div>
<div class="q" id="p_23J_2843"> <div class="divNumber">1504.</div> <div class="p"> <table class="singleColumn"> <tr> <td> <div class="pN">2843</div> <div class="G">Samaṇe brāhmaṇe cāpi,</div> </td> </tr> <tr> <td> <div class="G">sīlavante bahussute;</div> </td> </tr> <tr> <td> <div class="G">Tappeyya annapānena,</div> </td> </tr> <tr> <td> <div class="G">sa rājavasatiṁ vase.</div> </td> </tr> </table> </div>
</div>
<div class="q" id="p_23J_2844"> <div class="divNumber">1505.</div> <div class="p"> <table class="singleColumn"> <tr> <td> <div class="pN">2844</div> <div class="G">Samaṇe brāhmaṇe cāpi,</div> </td> </tr> <tr> <td> <div class="G">sīlavante bahussute;</div> </td> </tr> <tr> <td> <div class="G">Āsajja paññe sevetha,</div> </td> </tr> <tr> <td> <div class="G">ākaṅkhaṁ vuddhimattano.</div> </td> </tr> </table> </div>
</div>
<div class="q" id="p_23J_2845"> <div class="divNumber">1506.</div> <div class="p"> <table class="singleColumn"> <tr> <td> <div class="pN">2845</div> <div class="G">Dinnapubbaṁ na hāpeyya,</div> </td> </tr> <tr> <td> <div class="G">dānaṁ samaṇabrāhmaṇe;</div> </td> </tr> <tr> <td> <div class="G">Na ca kiñci nivāreyya,</div> </td> </tr> <tr> <td> <div class="G">dānakāle vanibbake.</div> </td> </tr> </table> </div>
</div>
<div class="q" id="p_23J_2846"> <div class="divNumber">1507.</div> <div class="p"> <table class="singleColumn"> <tr> <td> <div class="pN">2846</div> <div class="G">Paññavā buddhisampanno,</div> </td> </tr> <tr> <td> <div class="G">vidhānavidhikovido;</div> </td> </tr> <tr> <td> <div class="G">Kālaññū samayaññū ca,</div> </td> </tr> <tr> <td> <div class="G">sa rājavasatiṁ vase.</div> </td> </tr> </table> </div>
</div>
<div class="q" id="p_23J_2847"> <div class="divNumber">1508.</div> <div class="p"> <table class="singleColumn"> <tr> <td> <div class="pN">2847</div> <div class="G">Uṭṭhātā kammadheyyesu,</div> </td> </tr> <tr> <td> <div class="G">appamatto vicakkhaṇo;</div> </td> </tr> <tr> <td> <div class="G">Susaṁvihitakammanto,</div> </td> </tr> <tr> <td> <div class="G">sa rājavasatiṁ vase.</div> </td> </tr> </table> </div>
</div>
<div class="q" id="p_23J_2848"> <div class="divNumber">1509.</div> <div class="p"> <table class="singleColumn"> <tr> <td> <div class="pN">2848</div> <div class="G">Khalaṁ sālaṁ pasuṁ khettaṁ,</div> </td> </tr> <tr> <td> <div class="G">gantā cassa abhikkhaṇaṁ;</div> </td> </tr> <tr> <td> <div class="G">Mitaṁ dhaññaṁ nidhāpeyya,</div> </td> </tr> <tr> <td> <div class="G">mitaṁva pācaye ghare.</div> </td> </tr> </table> </div>
</div>
<div class="q" id="p_23J_2849"> <div class="divNumber">1510.</div> <div class="p"> <table class="singleColumn"> <tr> <td> <div class="pN">2849</div> <div class="G">Puttaṁ vā bhātaraṁ vā saṁ,</div> </td> </tr> <tr> <td> <div class="G">sīlesu asamāhitaṁ;</div> </td> </tr> <tr> <td> <div class="G">Anaṅgavā hi te bālā,</div> </td> </tr> <tr> <td> <div class="G">yathā petā tatheva te;</div> </td> </tr> <tr> <td> <div class="G">Coḷañca nesaṁ piṇḍañca,</div> </td> </tr> <tr> <td> <div class="G">āsīnānaṁ padāpaye.</div> </td> </tr> </table> </div>
</div>
<div class="q" id="p_23J_2850"> <div class="divNumber">1511.</div> <div class="p"> <table class="singleColumn"> <tr> <td> <div class="pN">2850</div> <div class="G">Dāse kammakare pesse,</div> </td> </tr> <tr> <td> <div class="G">sīlesu susamāhite;</div> </td> </tr> <tr> <td> <div class="G">Dakkhe uṭṭhānasampanne,</div> </td> </tr> <tr> <td> <div class="G">ādhipaccamhi ṭhāpaye.</div> </td> </tr> </table> </div>
</div>
<div class="q" id="p_23J_2851"> <div class="divNumber">1512.</div> <div class="p"> <table class="singleColumn"> <tr> <td> <div class="pN">2851</div> <div class="G">Sīlavā ca alolo ca,</div> </td> </tr> <tr> <td> <div class="G">anurakkho ca rājino;</div> </td> </tr> <tr> <td> <div class="G">Āvī raho hito tassa,</div> </td> </tr> <tr> <td> <div class="G">sa rājavasatiṁ vase.</div> </td> </tr> </table> </div>
</div>
<div class="q" id="p_23J_2852"> <div class="divNumber">1513.</div> <div class="p"> <table class="singleColumn"> <tr> <td> <div class="pN">2852</div> <div class="G">Chandaññū rājino cassa,</div> </td> </tr> <tr> <td> <div class="G">cittaṭṭho assa rājino;</div> </td> </tr> <tr> <td> <div class="G">Asaṅkusakavutti’ssa,</div> </td> </tr> <tr> <td> <div class="G">sa rājavasatiṁ vase.</div> </td> </tr> </table> </div>
</div>
<div class="q" id="p_23J_2853"> <div class="divNumber">1514.</div> <div class="p"> <table class="singleColumn"> <tr> <td> <div class="pN">2853</div> <div class="G">Ucchādaye ca nhāpaye,</div> </td> </tr> <tr> <td> <div class="G">dhove pāde adhosiraṁ;</div> </td> </tr> <tr> <td> <div class="G">Āhatopi na kuppeyya,</div> </td> </tr> <tr> <td> <div class="G">sa rājavasatiṁ vase.</div> </td> </tr> </table> </div>
</div>
<div class="q" id="p_23J_2854"> <div class="divNumber">1515.</div> <div class="p"> <table class="singleColumn"> <tr> <td> <div class="pN">2854</div> <div class="G">Kumbhampañjaliṁ kariyā,</div> </td> </tr> <tr> <td> <div class="G">cāṭañcāpi padakkhiṇaṁ;</div> </td> </tr> <tr> <td> <div class="G">Kimeva sabbakāmānaṁ,</div> </td> </tr> <tr> <td> <div class="G">dātāraṁ dhīramuttamaṁ.</div> </td> </tr> </table> </div>
</div>
<div class="q" id="p_23J_2855"> <div class="divNumber">1516.</div> <div class="p"> <table class="singleColumn"> <tr> <td> <div class="pN">2855</div> <div class="G">Yo deti sayanaṁ vatthaṁ,</div> </td> </tr> <tr> <td> <div class="G">yānaṁ āvasathaṁ gharaṁ;</div> </td> </tr> <tr> <td> <div class="G">Pajjunnoriva bhūtāni,</div> </td> </tr> <tr> <td> <div class="G">bhogehi abhivassati.</div> </td> </tr> </table> </div>
</div>
<div class="q" id="p_23J_2856"> <div class="divNumber">1517.</div> <div class="p"> <table class="singleColumn"> <tr> <td> <div class="pN">2856</div> <div class="G">Esayyo rājavasati,</div> </td> </tr> <tr> <td> <div class="G">vattamāno yathā naro;</div> </td> </tr> <tr> <td> <div class="G">Ārādhayati rājānaṁ,</div> </td> </tr> <tr> <td> <div class="G">pūjaṁ labhati bhattusu”.</div> </td> </tr> </table> </div>
</div>
<div class="CENTER" id="p_23J_2857">
<span class="pN">2857</span>Rājavasati nāma.</div>
</html>
