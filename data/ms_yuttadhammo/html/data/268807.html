<html>
<div class="i">10.1.3 Mahākappinattheragāthā</div>
<div class="h">Dasakanipāta</div>
<div class="h">Paṭhamavagga</div>
<div class="h">Mahākappinattheragāthā</div>
<div class="q" id="p_19Th1_852"> <div class="divNumber">547.</div> <div class="p"> <table class="singleColumn"> <tr> <td> <div class="pN">852</div> <div class="G">“Anāgataṁ yo paṭikacca passati,</div> </td> </tr> <tr> <td> <div class="G">Hitañca atthaṁ ahitañca taṁ dvayaṁ;</div> </td> </tr> <tr> <td> <div class="G">Viddesino tassa hitesino vā,</div> </td> </tr> <tr> <td> <div class="G">Randhaṁ na passanti samekkhamānā.</div> </td> </tr> </table> </div>
</div>
<div class="q" id="p_19Th1_853"> <div class="divNumber">548.</div> <div class="p"> <table class="singleColumn"> <tr> <td> <div class="pN">853</div> <div class="G">Ānāpānasatī yassa,</div> </td> </tr> <tr> <td> <div class="G">paripuṇṇā subhāvitā;</div> </td> </tr> <tr> <td> <div class="G">Anupubbaṁ paricitā,</div> </td> </tr> <tr> <td> <div class="G">yathā buddhena desitā;</div> </td> </tr> <tr> <td> <div class="G">Somaṁ lokaṁ pabhāseti,</div> </td> </tr> <tr> <td> <div class="G">abbhā muttova candimā.</div> </td> </tr> </table> </div>
</div>
<div class="q" id="p_19Th1_854"> <div class="divNumber">549.</div> <div class="p"> <table class="singleColumn"> <tr> <td> <div class="pN">854</div> <div class="G">Odātaṁ vata me cittaṁ,</div> </td> </tr> <tr> <td> <div class="G">appamāṇaṁ subhāvitaṁ;</div> </td> </tr> <tr> <td> <div class="G">Nibbiddhaṁ paggahītañca,</div> </td> </tr> <tr> <td> <div class="G">sabbā obhāsate disā.</div> </td> </tr> </table> </div>
</div>
<div class="q" id="p_19Th1_855"> <div class="divNumber">550.</div> <div class="p"> <table class="singleColumn"> <tr> <td> <div class="pN">855</div> <div class="G">Jīvate vāpi sappañño,</div> </td> </tr> <tr> <td> <div class="G">api vittaparikkhayo;</div> </td> </tr> <tr> <td> <div class="G">Paññāya ca alābhena,</div> </td> </tr> <tr> <td> <div class="G">vittavāpi na jīvati.</div> </td> </tr> </table> </div>
</div>
<div class="q" id="p_19Th1_856"> <div class="divNumber">551.</div> <div class="p"> <table class="singleColumn"> <tr> <td> <div class="pN">856</div> <div class="G">Paññā sutavinicchinī,</div> </td> </tr> <tr> <td> <div class="G">Paññā kittisilokavaddhanī;</div> </td> </tr> <tr> <td> <div class="G">Paññāsahito naro idha,</div> </td> </tr> <tr> <td> <div class="G">Api dukkhesu sukhāni vindati.</div> </td> </tr> </table> </div>
</div>
<div class="q" id="p_19Th1_857"> <div class="divNumber">552.</div> <div class="p"> <table class="singleColumn"> <tr> <td> <div class="pN">857</div> <div class="G">Nāyaṁ ajjatano dhammo,</div> </td> </tr> <tr> <td> <div class="G">nacchero napi abbhuto;</div> </td> </tr> <tr> <td> <div class="G">Yattha jāyetha mīyetha,</div> </td> </tr> <tr> <td> <div class="G">tattha kiṁ viya abbhutaṁ.</div> </td> </tr> </table> </div>
</div>
<div class="q" id="p_19Th1_858"> <div class="divNumber">553.</div> <div class="p"> <table class="singleColumn"> <tr> <td> <div class="pN">858</div> <div class="G">Anantaraṁ hi jātassa,</div> </td> </tr> <tr> <td> <div class="G">jīvitā maraṇaṁ dhuvaṁ;</div> </td> </tr> <tr> <td> <div class="G">Jātā jātā marantīdha,</div> </td> </tr> <tr> <td> <div class="G">evaṁdhammā hi pāṇino.</div> </td> </tr> </table> </div>
</div>
<div class="q" id="p_19Th1_859"> <div class="divNumber">554.</div> <div class="p"> <table class="singleColumn"> <tr> <td> <div class="pN">859</div> <div class="G">Na hetadatthāya matassa hoti,</div> </td> </tr> <tr> <td> <div class="G">Yaṁ jīvitatthaṁ paraporisānaṁ;</div> </td> </tr> <tr> <td> <div class="G">Matamhi ruṇṇaṁ na yaso na lokyaṁ,</div> </td> </tr> <tr> <td> <div class="G">Na vaṇṇitaṁ samaṇabrāhmaṇehi.</div> </td> </tr> </table> </div>
</div>
<div class="q" id="p_19Th1_860"> <div class="divNumber">555.</div> <div class="p"> <table class="singleColumn"> <tr> <td> <div class="pN">860</div> <div class="G">Cakkhuṁ sarīraṁ upahanti tena,</div> </td> </tr> <tr> <td> <div class="G">Nihīyati vaṇṇabalaṁ matī ca;</div> </td> </tr> <tr> <td> <div class="G">Ānandino tassa disā bhavanti,</div> </td> </tr> <tr> <td> <div class="G">Hitesino nāssa sukhī bhavanti.</div> </td> </tr> </table> </div>
</div>
<div class="q" id="p_19Th1_861"> <div class="divNumber">556.</div> <div class="p"> <table class="singleColumn"> <tr> <td> <div class="pN">861</div> <div class="G">Tasmā hi iccheyya kule vasante,</div> </td> </tr> <tr> <td> <div class="G">Medhāvino ceva bahussute ca;</div> </td> </tr> <tr> <td> <div class="G">Yesaṁ hi paññāvibhavena kiccaṁ,</div> </td> </tr> <tr> <td> <div class="G">Taranti nāvāya nadiṁva puṇṇan”ti.</div> </td> </tr> </table> </div>
</div>
<div class="CENTER" id="p_19Th1_862">
<span class="pN">862</span>…  Mahākappino thero… .</div>
</html>
