<html>
<div class="i">6.2.11.1.1.1 Cakkhuviññāṇacitta</div>
<div class="h">Paṭiccasamuppādavibhaṅga</div>
<div class="h">Abhidhammabhājanīya</div>
<div class="h">Abyākataniddesa</div>
<div class="h">Kusalavipākacitta</div>
<div class="h">Ahetukakusalavipākacitta</div>
<div class="h">Cakkhuviññāṇacitta</div>
<div class="q" id="p_30Vbh_1229"> <div class="divNumber">306.</div> <div class="p">
<span class="pN">1229</span>Katame dhammā abyākatā? Yasmiṁ samaye kāmāvacarassa kusalassa kammassa katattā upacitattā vipākaṁ cakkhuviññāṇaṁ uppannaṁ hoti upekkhāsahagataṁ rūpārammaṇaṁ, tasmiṁ samaye saṅkhārapaccayā viññāṇaṁ, viññāṇapaccayā nāmaṁ, nāmapaccayā chaṭṭhāyatanaṁ, chaṭṭhāyatanapaccayā phasso, phassapaccayā vedanā, vedanāpaccayā bhavo, bhavapaccayā jāti, jātipaccayā jarāmaraṇaṁ. Evametassa kevalassa dukkhakkhandhassa samudayo hoti. </div>
</div>
<div class="q" id="p_30Vbh_1230"> <div class="divNumber">307.</div> <div class="p">
<span class="pN">1230</span>Tattha katamo saṅkhāro? Yā cetanā sañcetanā sañcetayitattaṁ— ayaṁ vuccati “saṅkhāro”. </div>
</div>
<div class="q" id="p_30Vbh_1231"> <div class="p">
<span class="pN">1231</span>Tattha katamaṁ saṅkhārapaccayā viññāṇaṁ? Yaṁ cittaṁ mano mānasaṁ…pe… tajjācakkhuviññāṇadhātu— idaṁ vuccati “saṅkhārapaccayā viññāṇaṁ”. </div>
</div>
<div class="q" id="p_30Vbh_1232"> <div class="p">
<span class="pN">1232</span>Tattha katamaṁ viññāṇapaccayā nāmaṁ? Vedanākkhandho, saññākkhandho, saṅkhārakkhandho— idaṁ vuccati “viññāṇapaccayā nāmaṁ”. </div>
</div>
<div class="q" id="p_30Vbh_1233"> <div class="p">
<span class="pN">1233</span>Tattha katamaṁ nāmapaccayā chaṭṭhāyatanaṁ? Yaṁ cittaṁ mano mānasaṁ…pe… tajjācakkhuviññāṇadhātu— idaṁ vuccati “nāmapaccayā chaṭṭhāyatanaṁ”. </div>
</div>
<div class="q" id="p_30Vbh_1234"> <div class="p">
<span class="pN">1234</span>Tattha katamo chaṭṭhāyatanapaccayā phasso? Yo phasso phusanā samphusanā samphusitattaṁ— ayaṁ vuccati “chaṭṭhāyatanapaccayā phasso”. </div>
</div>
<div class="q" id="p_30Vbh_1235"> <div class="p">
<span class="pN">1235</span>Tattha katamā phassapaccayā vedanā? Yaṁ cetasikaṁ neva sātaṁ nāsātaṁ cetosamphassajaṁ adukkhamasukhaṁ vedayitaṁ cetosamphassajā adukkhamasukhā vedanā— ayaṁ vuccati “phassapaccayā vedanā”. </div>
</div>
<div class="q" id="p_30Vbh_1236"> <div class="p">
<span class="pN">1236</span>Tattha katamo vedanāpaccayā bhavo? Ṭhapetvā vedanaṁ, saññākkhandho saṅkhārakkhandho viññāṇakkhandho— ayaṁ vuccati “vedanāpaccayā bhavo” …pe… tena vuccati “evametassa kevalassa dukkhakkhandhassa samudayo hotī”ti. </div>
</div>
<div class="q" id="p_30Vbh_1237"> <div class="divNumber">308.</div> <div class="p">
<span class="pN">1237</span>Tasmiṁ samaye saṅkhārapaccayā viññāṇaṁ saṅkhārahetukaṁ, viññāṇapaccayā nāmaṁ viññāṇahetukaṁ, nāmapaccayā chaṭṭhāyatanaṁ nāmahetukaṁ, chaṭṭhāyatanapaccayā phasso chaṭṭhāyatanahetuko, phassapaccayā vedanā phassahetukā, vedanāpaccayā bhavo, bhavapaccayā jāti, jātipaccayā jarāmaraṇaṁ. Evametassa kevalassa dukkhakkhandhassa samudayo hoti. </div>
</div>
<div class="q" id="p_30Vbh_1238"> <div class="divNumber">309.</div> <div class="p">
<span class="pN">1238</span>Tasmiṁ samaye saṅkhārapaccayā viññāṇaṁ saṅkhārasampayuttaṁ, viññāṇapaccayā nāmaṁ viññāṇasampayuttaṁ, nāmapaccayā chaṭṭhāyatanaṁ nāmasampayuttaṁ, chaṭṭhāyatanapaccayā phasso chaṭṭhāyatanasampayutto, phassapaccayā vedanā phassasampayuttā, vedanāpaccayā bhavo, bhavapaccayā jāti, jātipaccayā jarāmaraṇaṁ. Evametassa kevalassa dukkhakkhandhassa samudayo hoti. </div>
</div>
<div class="q" id="p_30Vbh_1239"> <div class="divNumber">310.</div> <div class="p">
<span class="pN">1239</span>Tasmiṁ samaye saṅkhārapaccayā viññāṇaṁ, viññāṇapaccayāpi saṅkhāro; viññāṇapaccayā nāmaṁ, nāmapaccayāpi viññāṇaṁ; nāmapaccayā chaṭṭhāyatanaṁ, chaṭṭhāyatanapaccayāpi nāmaṁ; chaṭṭhāyatanapaccayā phasso, phassapaccayāpi chaṭṭhāyatanaṁ; phassapaccayā vedanā, vedanāpaccayāpi phasso; vedanāpaccayā bhavo, bhavapaccayā jāti, jātipaccayā jarāmaraṇaṁ. Evametassa kevalassa dukkhakkhandhassa samudayo hoti. </div>
</div>
</html>
