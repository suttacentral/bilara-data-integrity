<html>
<div class="i">7.2.2 Udayasutta</div>
<div class="h">Brāhmaṇasaṁyutta</div>
<div class="h">Upāsakavagga</div>
<div class="h">Udayasutta</div>
<div class="q" id="p_12S1_1231"> <div class="divNumber">198.</div> <div class="p">
<span class="pN">1231</span>Sāvatthinidānaṁ. Atha kho bhagavā pubbaṇhasamayaṁ nivāsetvā pattacīvaramādāya yena udayassa brāhmaṇassa nivesanaṁ tenupasaṅkami. Atha kho udayo brāhmaṇo bhagavato pattaṁ odanena pūresi. Dutiyampi kho bhagavā pubbaṇhasamayaṁ nivāsetvā pattacīvaramādāya yena udayassa brāhmaṇassa nivesanaṁ tenupasaṅkami…pe…  tatiyampi kho udayo brāhmaṇo bhagavato pattaṁ odanena pūretvā bhagavantaṁ etadavoca—  “pakaṭṭhakoyaṁ samaṇo gotamo punappunaṁ āgacchatī”ti. </div>
</div>
<div class="q" id="p_12S1_1232"> <div class="p"> <table class="singleColumn"> <tr> <td> <div class="pN">1232</div> <div class="G">“Punappunañceva vapanti bījaṁ,</div> </td> </tr> <tr> <td> <div class="G">Punappunaṁ vassati devarājā;</div> </td> </tr> <tr> <td> <div class="G">Punappunaṁ khettaṁ kasanti kassakā,</div> </td> </tr> <tr> <td> <div class="G">Punappunaṁ dhaññamupeti raṭṭhaṁ.</div> </td> </tr> </table> </div>
</div>
<div class="q" id="p_12S1_1233"> <div class="p"> <table class="singleColumn"> <tr> <td> <div class="pN">1233</div> <div class="G">Punappunaṁ yācakā yācayanti,</div> </td> </tr> <tr> <td> <div class="G">Punappunaṁ dānapatī dadanti;</div> </td> </tr> <tr> <td> <div class="G">Punappunaṁ dānapatī daditvā,</div> </td> </tr> <tr> <td> <div class="G">Punappunaṁ saggamupenti ṭhānaṁ.</div> </td> </tr> </table> </div>
</div>
<div class="q" id="p_12S1_1234"> <div class="p"> <table class="singleColumn"> <tr> <td> <div class="pN">1234</div> <div class="G">Punappunaṁ khīranikā duhanti,</div> </td> </tr> <tr> <td> <div class="G">Punappunaṁ vaccho upeti mātaraṁ;</div> </td> </tr> <tr> <td> <div class="G">Punappunaṁ kilamati phandati ca,</div> </td> </tr> <tr> <td> <div class="G">Punappunaṁ gabbhamupeti mando.</div> </td> </tr> </table> </div>
</div>
<div class="q" id="p_12S1_1235"> <div class="p"> <table class="singleColumn"> <tr> <td> <div class="pN">1235</div> <div class="G">Punappunaṁ jāyati mīyati ca,</div> </td> </tr> <tr> <td> <div class="G">Punappunaṁ sivathikaṁ haranti;</div> </td> </tr> <tr> <td> <div class="G">Maggañca laddhā apunabbhavāya,</div> </td> </tr> <tr> <td> <div class="G">Na punappunaṁ jāyati bhūripañño”ti.</div> </td> </tr> </table> </div>
</div>
<div class="q" id="p_12S1_1236"> <div class="p">
<span class="pN">1236</span>Evaṁ vutte, udayo brāhmaṇo bhagavantaṁ etadavoca—  “abhikkantaṁ, bho gotama…pe…  upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti. </div>
</div>
</html>
