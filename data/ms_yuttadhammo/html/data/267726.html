<html>
<div class="i">4.1 Yasavatīpamukhaaṭṭhārasabhikkhunīsahassaapadāna</div>
<div class="h">Khattiyāvagga</div>
<div class="h">Yasavatīpamukhaaṭṭhārasabhikkhunīsahassaapadāna</div>
<div class="q" id="p_20Ap2_1205"> <div class="divNumber">1.</div> <div class="p"> <table class="singleColumn"> <tr> <td> <div class="pN">1205</div> <div class="G">“Bhavā sabbe parikkhīṇā,</div> </td> </tr> <tr> <td> <div class="G">bhavā santi vimocitā;</div> </td> </tr> <tr> <td> <div class="G">Sabbāsavā ca no natthi,</div> </td> </tr> <tr> <td> <div class="G">ārocema mahāmune.</div> </td> </tr> </table> </div>
</div>
<div class="q" id="p_20Ap2_1206"> <div class="divNumber">2.</div> <div class="p"> <table class="singleColumn"> <tr> <td> <div class="pN">1206</div> <div class="G">Purimaṁ kusalaṁ kammaṁ,</div> </td> </tr> <tr> <td> <div class="G">yaṁ kiñci sādhupatthitaṁ;</div> </td> </tr> <tr> <td> <div class="G">Paribhogamayaṁ dinnaṁ,</div> </td> </tr> <tr> <td> <div class="G">tuyhatthāya mahāmune.</div> </td> </tr> </table> </div>
</div>
<div class="q" id="p_20Ap2_1207"> <div class="divNumber">3.</div> <div class="p"> <table class="singleColumn"> <tr> <td> <div class="pN">1207</div> <div class="G">Buddhapaccekabuddhānaṁ,</div> </td> </tr> <tr> <td> <div class="G">sāvakānañca patthitaṁ;</div> </td> </tr> <tr> <td> <div class="G">Paribhogamayaṁ dinnaṁ,</div> </td> </tr> <tr> <td> <div class="G">tuyhatthāya mahāmune.</div> </td> </tr> </table> </div>
</div>
<div class="q" id="p_20Ap2_1208"> <div class="divNumber">4.</div> <div class="p"> <table class="singleColumn"> <tr> <td> <div class="pN">1208</div> <div class="G">Uccanīcamayaṁ kammaṁ,</div> </td> </tr> <tr> <td> <div class="G">bhikkhūnaṁ sādhupatthitaṁ;</div> </td> </tr> <tr> <td> <div class="G">Uccākulaparikammaṁ,</div> </td> </tr> <tr> <td> <div class="G">katametaṁ mahāmune.</div> </td> </tr> </table> </div>
</div>
<div class="q" id="p_20Ap2_1209"> <div class="divNumber">5.</div> <div class="p"> <table class="singleColumn"> <tr> <td> <div class="pN">1209</div> <div class="G">Teneva sukkamūlena,</div> </td> </tr> <tr> <td> <div class="G">coditā kammasampadā;</div> </td> </tr> <tr> <td> <div class="G">Mānusikamatikkantā,</div> </td> </tr> <tr> <td> <div class="G">jāyiṁsu khattiye kule.</div> </td> </tr> </table> </div>
</div>
<div class="q" id="p_20Ap2_1210"> <div class="divNumber">6.</div> <div class="p"> <table class="singleColumn"> <tr> <td> <div class="pN">1210</div> <div class="G">Uppatte ca kate kamme,</div> </td> </tr> <tr> <td> <div class="G">jātiyā vāpi ekato;</div> </td> </tr> <tr> <td> <div class="G">Pacchime ekato jātā,</div> </td> </tr> <tr> <td> <div class="G">khattiyā kulasambhavā.</div> </td> </tr> </table> </div>
</div>
<div class="q" id="p_20Ap2_1211"> <div class="divNumber">7.</div> <div class="p"> <table class="singleColumn"> <tr> <td> <div class="pN">1211</div> <div class="G">Rūpavatī bhogavatī,</div> </td> </tr> <tr> <td> <div class="G">lābhasakkārapūjitā;</div> </td> </tr> <tr> <td> <div class="G">Antepure mahāvīra,</div> </td> </tr> <tr> <td> <div class="G">devānaṁ viya nandane.</div> </td> </tr> </table> </div>
</div>
<div class="q" id="p_20Ap2_1212"> <div class="divNumber">8.</div> <div class="p"> <table class="singleColumn"> <tr> <td> <div class="pN">1212</div> <div class="G">Nibbinditvā agāramhā,</div> </td> </tr> <tr> <td> <div class="G">pabbajimhanagāriyaṁ;</div> </td> </tr> <tr> <td> <div class="G">Katipāhaṁ upādāya,</div> </td> </tr> <tr> <td> <div class="G">sabbā pattāmha nibbutiṁ.</div> </td> </tr> </table> </div>
</div>
<div class="q" id="p_20Ap2_1213"> <div class="divNumber">9.</div> <div class="p"> <table class="singleColumn"> <tr> <td> <div class="pN">1213</div> <div class="G">Cīvaraṁ piṇḍapātañca,</div> </td> </tr> <tr> <td> <div class="G">paccayaṁ sayanāsanaṁ;</div> </td> </tr> <tr> <td> <div class="G">Upanenti bahū amhe,</div> </td> </tr> <tr> <td> <div class="G">sadā sakkatapūjitā.</div> </td> </tr> </table> </div>
</div>
<div class="q" id="p_20Ap2_1214"> <div class="divNumber">10.</div> <div class="p"> <table class="singleColumn"> <tr> <td> <div class="pN">1214</div> <div class="G">Kilesā jhāpitā amhaṁ,</div> </td> </tr> <tr> <td> <div class="G">bhavā sabbe samūhatā;</div> </td> </tr> <tr> <td> <div class="G">Nāgīva bandhanaṁ chetvā,</div> </td> </tr> <tr> <td> <div class="G">viharāma anāsavā.</div> </td> </tr> </table> </div>
</div>
<div class="q" id="p_20Ap2_1215"> <div class="divNumber">11.</div> <div class="p"> <table class="singleColumn"> <tr> <td> <div class="pN">1215</div> <div class="G">Svāgataṁ vata no āsi,</div> </td> </tr> <tr> <td> <div class="G">mama buddhassa santike;</div> </td> </tr> <tr> <td> <div class="G">Tisso vijjā anuppattā,</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap2_1216"> <div class="divNumber">12.</div> <div class="p"> <table class="singleColumn"> <tr> <td> <div class="pN">1216</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap2_1217"> <div class="p">
<span class="pN">1217</span>Itthaṁ sudaṁ yasavatīpamukhāni khattiyakaññābhikkhuniyo aṭṭhārasasahassāni bhagavato sammukhā imā gāthāyo abhāsitthāti. </div>
</div>
<div class="CENTER" id="p_20Ap2_1218">
<span class="pN">1218</span>Yasavatīpamukhaaṭṭhārasabhikkhunīsahassāpadānaṁ paṭhamaṁ.</div>
</html>
