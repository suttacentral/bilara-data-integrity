<html>
<div class="i">13.3 Cāpātherīgāthā</div>
<div class="h">Vīsatinipāta</div>
<div class="h">Cāpātherīgāthā</div>
<div class="q" id="p_19Th2_372"> <div class="divNumber">292.</div> <div class="p"> <table class="singleColumn"> <tr> <td> <div class="pN">372</div> <div class="G">“Laṭṭhihattho pure āsi,</div> </td> </tr> <tr> <td> <div class="G">so dāni migaluddako;</div> </td> </tr> <tr> <td> <div class="G">Āsāya palipā ghorā,</div> </td> </tr> <tr> <td> <div class="G">nāsakkhi pārametave.</div> </td> </tr> </table> </div>
</div>
<div class="q" id="p_19Th2_373"> <div class="divNumber">293.</div> <div class="p"> <table class="singleColumn"> <tr> <td> <div class="pN">373</div> <div class="G">Sumattaṁ maṁ maññamānā,</div> </td> </tr> <tr> <td> <div class="G">cāpā puttamatosayi;</div> </td> </tr> <tr> <td> <div class="G">Cāpāya bandhanaṁ chetvā,</div> </td> </tr> <tr> <td> <div class="G">pabbajissaṁ punopahaṁ”.</div> </td> </tr> </table> </div>
</div>
<div class="q" id="p_19Th2_374"> <div class="divNumber">294.</div> <div class="p"> <table class="singleColumn"> <tr> <td> <div class="pN">374</div> <div class="G">“Mā me kujjhi mahāvīra,</div> </td> </tr> <tr> <td> <div class="G">mā me kujjhi mahāmuni;</div> </td> </tr> <tr> <td> <div class="G">Na hi kodhaparetassa,</div> </td> </tr> <tr> <td> <div class="G">suddhi atthi kuto tapo”.</div> </td> </tr> </table> </div>
</div>
<div class="q" id="p_19Th2_375"> <div class="divNumber">295.</div> <div class="p"> <table class="singleColumn"> <tr> <td> <div class="pN">375</div> <div class="G">“Pakkamissañca nāḷāto,</div> </td> </tr> <tr> <td> <div class="G">kodha nāḷāya vacchati;</div> </td> </tr> <tr> <td> <div class="G">Bandhantī itthirūpena,</div> </td> </tr> <tr> <td> <div class="G">samaṇe dhammajīvino”.</div> </td> </tr> </table> </div>
</div>
<div class="q" id="p_19Th2_376"> <div class="divNumber">296.</div> <div class="p"> <table class="singleColumn"> <tr> <td> <div class="pN">376</div> <div class="G">“Ehi kāḷa nivattassu,</div> </td> </tr> <tr> <td> <div class="G">bhuñja kāme yathā pure;</div> </td> </tr> <tr> <td> <div class="G">Ahañca te vasīkatā,</div> </td> </tr> <tr> <td> <div class="G">ye ca me santi ñātakā”.</div> </td> </tr> </table> </div>
</div>
<div class="q" id="p_19Th2_377"> <div class="divNumber">297.</div> <div class="p"> <table class="singleColumn"> <tr> <td> <div class="pN">377</div> <div class="G">“Etto cāpe catubbhāgaṁ,</div> </td> </tr> <tr> <td> <div class="G">yathā bhāsasi tvañca me;</div> </td> </tr> <tr> <td> <div class="G">Tayi rattassa posassa,</div> </td> </tr> <tr> <td> <div class="G">uḷāraṁ vata taṁ siyā”.</div> </td> </tr> </table> </div>
</div>
<div class="q" id="p_19Th2_378"> <div class="divNumber">298.</div> <div class="p"> <table class="singleColumn"> <tr> <td> <div class="pN">378</div> <div class="G">“Kāḷaṅginiṁva takkāriṁ,</div> </td> </tr> <tr> <td> <div class="G">pupphitaṁ girimuddhani;</div> </td> </tr> <tr> <td> <div class="G">Phullaṁ dālimalaṭṭhiṁva,</div> </td> </tr> <tr> <td> <div class="G">antodīpeva pāṭaliṁ.</div> </td> </tr> </table> </div>
</div>
<div class="q" id="p_19Th2_379"> <div class="divNumber">299.</div> <div class="p"> <table class="singleColumn"> <tr> <td> <div class="pN">379</div> <div class="G">Haricandanalittaṅgiṁ,</div> </td> </tr> <tr> <td> <div class="G">kāsikuttamadhāriniṁ;</div> </td> </tr> <tr> <td> <div class="G">Taṁ maṁ rūpavatiṁ santiṁ,</div> </td> </tr> <tr> <td> <div class="G">kassa ohāya gacchasi”.</div> </td> </tr> </table> </div>
</div>
<div class="q" id="p_19Th2_380"> <div class="divNumber">300.</div> <div class="p"> <table class="singleColumn"> <tr> <td> <div class="pN">380</div> <div class="G">“Sākuntikova sakuṇiṁ,</div> </td> </tr> <tr> <td> <div class="G">yathā bandhitumicchati;</div> </td> </tr> <tr> <td> <div class="G">Āharimena rūpena,</div> </td> </tr> <tr> <td> <div class="G">na maṁ tvaṁ bādhayissasi”.</div> </td> </tr> </table> </div>
</div>
<div class="q" id="p_19Th2_381"> <div class="divNumber">301.</div> <div class="p"> <table class="singleColumn"> <tr> <td> <div class="pN">381</div> <div class="G">“Imañca me puttaphalaṁ,</div> </td> </tr> <tr> <td> <div class="G">kāḷa uppāditaṁ tayā;</div> </td> </tr> <tr> <td> <div class="G">Taṁ maṁ puttavatiṁ santiṁ,</div> </td> </tr> <tr> <td> <div class="G">kassa ohāya gacchasi”.</div> </td> </tr> </table> </div>
</div>
<div class="q" id="p_19Th2_382"> <div class="divNumber">302.</div> <div class="p"> <table class="singleColumn"> <tr> <td> <div class="pN">382</div> <div class="G">“Jahanti putte sappaññā,</div> </td> </tr> <tr> <td> <div class="G">tato ñātī tato dhanaṁ;</div> </td> </tr> <tr> <td> <div class="G">Pabbajanti mahāvīrā,</div> </td> </tr> <tr> <td> <div class="G">nāgo chetvāva bandhanaṁ”.</div> </td> </tr> </table> </div>
</div>
<div class="q" id="p_19Th2_383"> <div class="divNumber">303.</div> <div class="p"> <table class="singleColumn"> <tr> <td> <div class="pN">383</div> <div class="G">“Idāni te imaṁ puttaṁ,</div> </td> </tr> <tr> <td> <div class="G">Daṇḍena churikāya vā;</div> </td> </tr> <tr> <td> <div class="G">Bhūmiyaṁ vā nisumbhissaṁ,</div> </td> </tr> <tr> <td> <div class="G">Puttasokā na gacchasi”.</div> </td> </tr> </table> </div>
</div>
<div class="q" id="p_19Th2_384"> <div class="divNumber">304.</div> <div class="p"> <table class="singleColumn"> <tr> <td> <div class="pN">384</div> <div class="G">“Sace puttaṁ siṅgālānaṁ,</div> </td> </tr> <tr> <td> <div class="G">kukkurānaṁ padāhisi;</div> </td> </tr> <tr> <td> <div class="G">Na maṁ puttakatte jammi,</div> </td> </tr> <tr> <td> <div class="G">punarāvattayissasi”.</div> </td> </tr> </table> </div>
</div>
<div class="q" id="p_19Th2_385"> <div class="divNumber">305.</div> <div class="p"> <table class="singleColumn"> <tr> <td> <div class="pN">385</div> <div class="G">“Handa kho dāni bhaddante,</div> </td> </tr> <tr> <td> <div class="G">kuhiṁ kāḷa gamissasi;</div> </td> </tr> <tr> <td> <div class="G">Katamaṁ gāmanigamaṁ,</div> </td> </tr> <tr> <td> <div class="G">nagaraṁ rājadhāniyo”.</div> </td> </tr> </table> </div>
</div>
<div class="q" id="p_19Th2_386"> <div class="divNumber">306.</div> <div class="p"> <table class="singleColumn"> <tr> <td> <div class="pN">386</div> <div class="G">“Ahumha pubbe gaṇino,</div> </td> </tr> <tr> <td> <div class="G">Assamaṇā samaṇamānino;</div> </td> </tr> <tr> <td> <div class="G">Gāmena gāmaṁ vicarimha,</div> </td> </tr> <tr> <td> <div class="G">Nagare rājadhāniyo.</div> </td> </tr> </table> </div>
</div>
<div class="q" id="p_19Th2_387"> <div class="divNumber">307.</div> <div class="p"> <table class="singleColumn"> <tr> <td> <div class="pN">387</div> <div class="G">Eso hi bhagavā buddho,</div> </td> </tr> <tr> <td> <div class="G">nadiṁ nerañjaraṁ pati;</div> </td> </tr> <tr> <td> <div class="G">Sabbadukkhappahānāya,</div> </td> </tr> <tr> <td> <div class="G">dhammaṁ deseti pāṇinaṁ;</div> </td> </tr> <tr> <td> <div class="G">Tassāhaṁ santikaṁ gacchaṁ,</div> </td> </tr> <tr> <td> <div class="G">so me satthā bhavissati”.</div> </td> </tr> </table> </div>
</div>
<div class="q" id="p_19Th2_388"> <div class="divNumber">308.</div> <div class="p"> <table class="singleColumn"> <tr> <td> <div class="pN">388</div> <div class="G">“Vandanaṁ dāni vajjāsi,</div> </td> </tr> <tr> <td> <div class="G">lokanāthaṁ anuttaraṁ;</div> </td> </tr> <tr> <td> <div class="G">Padakkhiṇañca katvāna,</div> </td> </tr> <tr> <td> <div class="G">ādiseyyāsi dakkhiṇaṁ”.</div> </td> </tr> </table> </div>
</div>
<div class="q" id="p_19Th2_389"> <div class="divNumber">309.</div> <div class="p"> <table class="singleColumn"> <tr> <td> <div class="pN">389</div> <div class="G">“Etaṁ kho labbhamamhehi,</div> </td> </tr> <tr> <td> <div class="G">yathā bhāsasi tvañca me;</div> </td> </tr> <tr> <td> <div class="G">Vandanaṁ dāni te vajjaṁ,</div> </td> </tr> <tr> <td> <div class="G">lokanāthaṁ anuttaraṁ;</div> </td> </tr> <tr> <td> <div class="G">Padakkhiṇañca katvāna,</div> </td> </tr> <tr> <td> <div class="G">ādisissāmi dakkhiṇaṁ”.</div> </td> </tr> </table> </div>
</div>
<div class="q" id="p_19Th2_390"> <div class="divNumber">310.</div> <div class="p"> <table class="singleColumn"> <tr> <td> <div class="pN">390</div> <div class="G">Tato ca kāḷo pakkāmi,</div> </td> </tr> <tr> <td> <div class="G">nadiṁ nerañjaraṁ pati;</div> </td> </tr> <tr> <td> <div class="G">So addasāsi sambuddhaṁ,</div> </td> </tr> <tr> <td> <div class="G">desentaṁ amataṁ padaṁ.</div> </td> </tr> </table> </div>
</div>
<div class="q" id="p_19Th2_391"> <div class="divNumber">311.</div> <div class="p"> <table class="singleColumn"> <tr> <td> <div class="pN">391</div> <div class="G">Dukkhaṁ dukkhasamuppādaṁ,</div> </td> </tr> <tr> <td> <div class="G">dukkhassa ca atikkamaṁ;</div> </td> </tr> <tr> <td> <div class="G">Ariyaṁ caṭṭhaṅgikaṁ maggaṁ,</div> </td> </tr> <tr> <td> <div class="G">dukkhūpasamagāminaṁ.</div> </td> </tr> </table> </div>
</div>
<div class="q" id="p_19Th2_392"> <div class="divNumber">312.</div> <div class="p"> <table class="singleColumn"> <tr> <td> <div class="pN">392</div> <div class="G">Tassa pādāni vanditvā,</div> </td> </tr> <tr> <td> <div class="G">Katvāna naṁ padakkhiṇaṁ;</div> </td> </tr> <tr> <td> <div class="G">Cāpāya ādisitvāna,</div> </td> </tr> <tr> <td> <div class="G">Pabbajiṁ anagāriyaṁ;</div> </td> </tr> <tr> <td> <div class="G">Tisso vijjā anuppattā,</div> </td> </tr> <tr> <td> <div class="G">Kataṁ buddhassa sāsanaṁ.</div> </td> </tr> </table> </div>
</div>
<div class="CENTER" id="p_19Th2_393">
<span class="pN">393</span>…  Cāpā therī… .</div>
</html>
