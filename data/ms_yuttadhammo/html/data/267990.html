<html>
<div class="i">2.6 Chakkapuggalapaññatti</div>
<div class="h">Niddesa</div>
<div class="h">Chakkapuggalapaññatti</div>
<div class="q" id="p_31Pu_512"> <div class="divNumber">202.</div> <div class="p">
<span class="pN">512</span>Tatra yvāyaṁ puggalo pubbe ananussutesu dhammesu sāmaṁ saccāni abhisambujjhati, tattha ca sabbaññutaṁ pāpuṇāti balesu ca vasībhāvaṁ, sammāsambuddho tena daṭṭhabbo. (1) </div>
</div>
<div class="q" id="p_31Pu_513"> <div class="p">
<span class="pN">513</span>Tatra yvāyaṁ puggalo pubbe ananussutesu dhammesu sāmaṁ saccāni abhisambujjhati, na ca tattha sabbaññutaṁ pāpuṇāti na ca balesu vasībhāvaṁ, paccekasambuddho tena daṭṭhabbo. (2) </div>
</div>
<div class="q" id="p_31Pu_514"> <div class="p">
<span class="pN">514</span>Tatra yvāyaṁ puggalo pubbe ananussutesu dhammesu sāmaṁ saccāni anabhisambujjhati, diṭṭheva dhamme dukkhassantakaro hoti, sāvakapāramiñca pāpuṇāti, sāriputtamoggallānā tena daṭṭhabbā. (3) </div>
</div>
<div class="q" id="p_31Pu_515"> <div class="p">
<span class="pN">515</span>Tatra yvāyaṁ puggalo pubbe ananussutesu dhammesu sāmaṁ saccāni anabhisambujjhati, diṭṭheva dhamme dukkhassantakaro hoti, na ca sāvakapāramiṁ pāpuṇāti, avasesā arahantā tena daṭṭhabbā. (4) </div>
</div>
<div class="q" id="p_31Pu_516"> <div class="p">
<span class="pN">516</span>Tatra yvāyaṁ puggalo pubbe ananussutesu dhammesu sāmaṁ saccāni anabhisambujjhati, na ca diṭṭheva dhamme dukkhassantakaro hoti, anāgāmī hoti anāgantā itthattaṁ, anāgāmī tena daṭṭhabbo. (5) </div>
</div>
<div class="q" id="p_31Pu_517"> <div class="p">
<span class="pN">517</span>Tatra yvāyaṁ puggalo pubbe ananussutesu dhammesu sāmaṁ saccāni anabhisambujjhati, na ca diṭṭheva dhamme dukkhassantakaro hoti, āgantā itthattaṁ, sotāpannasakadāgāmino tena daṭṭhabbā. (6) </div>
</div>
<div class="CENTER" id="p_31Pu_518">
<span class="pN">518</span>Chakkaniddeso.</div>
</html>
