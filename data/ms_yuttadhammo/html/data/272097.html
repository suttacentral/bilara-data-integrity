<html>
<div class="i">3.4 Chattiṁsaka</div>
<div class="h">Samuccayakkhandhaka</div>
<div class="h">Chattiṁsaka</div>
<div class="q" id="p_4V_691"> <div class="divNumber">165.</div> <div class="p">
<span class="pN">691</span>Idha pana, bhikkhave, bhikkhu parivasanto antarā sambahulā saṁghādisesā āpattiyo āpajjati parimāṇā appaṭicchannāyo. So bhikkhu mūlāya paṭikassitabbo. (1) </div>
</div>
<div class="q" id="p_4V_692"> <div class="p">
<span class="pN">692</span>Idha pana, bhikkhave, bhikkhu parivasanto antarā sambahulā saṁghādisesā āpattiyo āpajjati parimāṇā paṭicchannāyo. So bhikkhu mūlāya paṭikassitabbo. Yathāpaṭicchannānañcassa āpattīnaṁ purimāya āpattiyā samodhānaparivāso dātabbo. (2) </div>
</div>
<div class="q" id="p_4V_693"> <div class="p">
<span class="pN">693</span>Idha pana, bhikkhave, bhikkhu parivasanto antarā sambahulā saṁghādisesā āpattiyo āpajjati parimāṇā paṭicchannāyopi appaṭicchannāyopi. So bhikkhu mūlāya paṭikassitabbo. Yathāpaṭicchannānañcassa āpattīnaṁ purimāya āpattiyā samodhānaparivāso dātabbo. (3) </div>
</div>
<div class="q" id="p_4V_694"> <div class="p">
<span class="pN">694</span>Idha pana, bhikkhave, bhikkhu parivasanto antarā sambahulā saṁghādisesā āpattiyo āpajjati aparimāṇā appaṭicchannāyo…pe… aparimāṇā paṭicchannāyo…pe… aparimāṇā paṭicchannāyopi appaṭicchannāyopi…pe… parimāṇāyopi aparimāṇāyopi appaṭicchannāyo…pe… parimāṇāyopi aparimāṇāyopi paṭicchannāyo…pe… parimāṇāyopi aparimāṇāyopi paṭicchannāyopi appaṭicchannāyopi. So bhikkhu mūlāya paṭikassitabbo. Yathāpaṭicchannānañcassa āpattīnaṁ purimāya āpattiyā samodhānaparivāso dātabbo. (9) </div>
</div>
<div class="q" id="p_4V_695"> <div class="p">
<span class="pN">695</span>Idha pana, bhikkhave, bhikkhu mānattāraho…pe… mānattaṁ caranto…pe… (yathāparivāsaṁ tathā vitthāretabbaṁ) abbhānāraho antarā sambahulā saṁghādisesā, āpattiyo āpajjati parimāṇā appaṭicchannāyo…pe… parimāṇā paṭicchannāyo…pe… parimāṇā paṭicchannāyopi appaṭicchannāyopi…pe… aparimāṇā appaṭicchannāyo…pe… aparimāṇā paṭicchannāyo…pe… aparimāṇā paṭicchannāyopi appaṭicchannāyopi…pe… parimāṇāyopi aparimāṇāyopi appaṭicchannāyo…pe… parimāṇāyopi aparimāṇāyopi paṭicchannāyo…pe… parimāṇāyopi aparimāṇāyopi paṭicchannāyopi appaṭicchannāyopi. So bhikkhu mūlāya paṭikassitabbo. Yathāpaṭicchannānañcassa āpattīnaṁ purimāya āpattiyā samodhānaparivāso dātabbo. (36) </div>
</div>
<div class="CENTER" id="p_4V_696">
<span class="pN">696</span>Chattiṁsakaṁ samattaṁ.</div>
</html>
