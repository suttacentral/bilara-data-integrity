<html>
<div class="i">2.4.6.2 Bhikkhuakkosanasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Ārāmavagga</div>
<div class="h">Bhikkhuakkosanasikkhāpada</div>
<div class="q" id="p_2V_3103"> <div class="divNumber">1028.</div> <div class="p">
<span class="pN">3103</span>Tena samayena buddho bhagavā vesāliyaṁ viharati mahāvane kūṭāgārasālāyaṁ. Tena kho pana samayena āyasmato upālissa upajjhāyo āyasmā kappitako susāne viharati. Tena kho pana samayena chabbaggiyānaṁ bhikkhunīnaṁ mahattarā bhikkhunī kālaṅkatā hoti. Chabbaggiyā bhikkhuniyo taṁ bhikkhuniṁ nīharitvā āyasmato kappitakassa vihārassa avidūre jhāpetvā thūpaṁ katvā gantvā tasmiṁ thūpe rodanti. Atha kho āyasmā kappitako tena saddena ubbāḷho taṁ thūpaṁ bhinditvā pakiresi. Chabbaggiyā bhikkhuniyo— “iminā kappitakena amhākaṁ ayyāya thūpo bhinno, handa naṁ ghātemā”ti mantesuṁ. Aññatarā bhikkhunī āyasmato upālissa etamatthaṁ ārocesi. Āyasmā upāli āyasmato kappitakassa etamatthaṁ ārocesi. Atha kho āyasmā kappitako vihārā nikkhamitvā nilīno acchi. Atha kho chabbaggiyā bhikkhuniyo yenāyasmato kappitakassa vihāro tenupasaṅkamiṁsu; upasaṅkamitvā āyasmato kappitakassa vihāraṁ pāsāṇehi ca leḍḍūhi ca ottharāpetvā, “mato kappitako”ti pakkamiṁsu. </div>
</div>
<div class="q" id="p_2V_3104"> <div class="p">
<span class="pN">3104</span>Atha kho āyasmā kappitako tassā rattiyā accayena pubbaṇhasamayaṁ nivāsetvā pattacīvaramādāya vesāliṁ piṇḍāya pāvisi. Addasaṁsu kho chabbaggiyā bhikkhuniyo āyasmantaṁ kappitakaṁ piṇḍāya carantaṁ. Disvāna evamāhaṁsu— “ayaṁ kappitako jīvati, ko nu kho amhākaṁ mantaṁ saṁharī”ti? </div>
</div>
<div class="q" id="p_2V_3105"> <div class="p">
<span class="pN">3105</span>Assosuṁ kho chabbaggiyā bhikkhuniyo— “ayyena kira upālinā amhākaṁ manto saṁhaṭo”ti. Tā āyasmantaṁ upāliṁ akkosiṁsu— “kathañhi nāma ayaṁ kāsāvaṭo malamajjano nihīnajacco amhākaṁ mantaṁ saṁharissatī”ti. </div>
</div>
<div class="q" id="p_2V_3106"> <div class="p">
<span class="pN">3106</span>Yā tā bhikkhuniyo appicchā…pe… tā ujjhāyanti khiyyanti vipācenti— “kathañhi nāma chabbaggiyā bhikkhuniyo ayyaṁ upāliṁ akkosissantī”ti…pe… “saccaṁ kira, bhikkhave, chabbaggiyā bhikkhuniyo upāliṁ akkosantī”ti? “Saccaṁ, bhagavā”ti. Vigarahi buddho bhagavā…pe… kathañhi nāma, bhikkhave, chabbaggiyā bhikkhuniyo upāliṁ akkosissanti. Netaṁ, bhikkhave, appasannānaṁ vā pasādāya…pe… evañca pana, bhikkhave, bhikkhuniyo imaṁ sikkhāpadaṁ uddisantu— </div>
</div>
<div class="q" id="p_2V_3107"> <div class="divNumber">1029.</div> <div class="p">
<span class="pN">3107</span><span class="bold">“Yā pana bhikkhunī bhikkhuṁ akkoseyya vā paribhāseyya vā, pācittiyan”</span>ti. (<span class="italic">52</span>:<span class="bold">107</span>) </div>
</div>
<div class="q" id="p_2V_3108"> <div class="divNumber">1030.</div> <div class="p">
<span class="pN">3108</span><span class="bold">Yā panā</span>ti yā yādisā…pe… <span class="bold">bhikkhunī</span>ti…pe… ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_3109"> <div class="p">
<span class="pN">3109</span><span class="bold">Bhikkhun</span>ti upasampannaṁ. <span class="bold">Akkoseyya vā</span>ti dasahi vā akkosavatthūhi akkosati etesaṁ vā aññatarena, āpatti pācittiyassa. </div>
</div>
<div class="q" id="p_2V_3110"> <div class="p">
<span class="pN">3110</span><span class="bold">Paribhāseyya vā</span>ti bhayaṁ upadaṁseti, āpatti pācittiyassa. </div>
</div>
<div class="q" id="p_2V_3111"> <div class="divNumber">1031.</div> <div class="p">
<span class="pN">3111</span>Upasampanne upasampannasaññā akkosati vā paribhāsati vā, āpatti pācittiyassa. Upasampanne vematikā akkosati vā paribhāsati vā, āpatti pācittiyassa. Upasampanne anupasampannasaññā akkosati vā paribhāsati vā, āpatti pācittiyassa. </div>
</div>
<div class="q" id="p_2V_3112"> <div class="p">
<span class="pN">3112</span>Anupasampannaṁ akkosati vā paribhāsati vā, āpatti dukkaṭassa. Anupasampanne upasampannasaññā, āpatti dukkaṭassa. Anupasampanne vematikā, āpatti dukkaṭassa. Anupasampanne anupasampannasaññā, āpatti dukkaṭassa. </div>
</div>
<div class="q" id="p_2V_3113"> <div class="divNumber">1032.</div> <div class="p">
<span class="pN">3113</span>Anāpatti— atthapurekkhārāya, dhammapurekkhārāya, anusāsanipurekkhārāya, ummattikāya, ādikammikāyāti. </div>
</div>
<div class="CENTER" id="p_2V_3114">
<span class="pN">3114</span>Dutiyasikkhāpadaṁ niṭṭhitaṁ.</div>
</html>
