<html>
<div class="i">19.1.1 Soṇakajātaka</div>
<div class="h">Saṭṭhinipāta</div>
<div class="h">Soṇakavagga</div>
<div class="h">Soṇakajātaka</div>
<div class="q" id="p_23J_443"> <div class="divNumber">1.</div> <div class="p"> <table class="singleColumn"> <tr> <td> <div class="pN">443</div> <div class="G">“Tassa sutvā sataṁ dammi,</div> </td> </tr> <tr> <td> <div class="G">sahassaṁ diṭṭha soṇakaṁ;</div> </td> </tr> <tr> <td> <div class="G">Ko me soṇakamakkhāti,</div> </td> </tr> <tr> <td> <div class="G">sahāyaṁ paṁsukīḷitaṁ”.</div> </td> </tr> </table> </div>
</div>
<div class="q" id="p_23J_444"> <div class="divNumber">2.</div> <div class="p"> <table class="singleColumn"> <tr> <td> <div class="pN">444</div> <div class="G">“Athabravī māṇavako,</div> </td> </tr> <tr> <td> <div class="G">daharo pañcacūḷako;</div> </td> </tr> <tr> <td> <div class="G">Mayhaṁ sutvā sataṁ dehi,</div> </td> </tr> <tr> <td> <div class="G">sahassaṁ diṭṭha soṇakaṁ;</div> </td> </tr> <tr> <td> <div class="G">Ahaṁ te soṇakakkhissaṁ,</div> </td> </tr> <tr> <td> <div class="G">sahāyaṁ paṁsukīḷitaṁ”.</div> </td> </tr> </table> </div>
</div>
<div class="q" id="p_23J_445"> <div class="divNumber">3.</div> <div class="p"> <table class="singleColumn"> <tr> <td> <div class="pN">445</div> <div class="G">“Katamasmiṁ so janapade,</div> </td> </tr> <tr> <td> <div class="G">raṭṭhesu nigamesu ca;</div> </td> </tr> <tr> <td> <div class="G">Kattha soṇakamaddakkhi,</div> </td> </tr> <tr> <td> <div class="G">taṁ me akkhāhi pucchito”.</div> </td> </tr> </table> </div>
</div>
<div class="q" id="p_23J_446"> <div class="divNumber">4.</div> <div class="p"> <table class="singleColumn"> <tr> <td> <div class="pN">446</div> <div class="G">“Taveva deva vijite,</div> </td> </tr> <tr> <td> <div class="G">tavevuyyānabhūmiyā;</div> </td> </tr> <tr> <td> <div class="G">Ujuvaṁsā mahāsālā,</div> </td> </tr> <tr> <td> <div class="G">nīlobhāsā manoramā.</div> </td> </tr> </table> </div>
</div>
<div class="q" id="p_23J_447"> <div class="divNumber">5.</div> <div class="p"> <table class="singleColumn"> <tr> <td> <div class="pN">447</div> <div class="G">Tiṭṭhanti meghasamānā,</div> </td> </tr> <tr> <td> <div class="G">rammā aññoññanissitā;</div> </td> </tr> <tr> <td> <div class="G">Tesaṁ mūlamhi soṇako,</div> </td> </tr> <tr> <td> <div class="G">jhāyatī anupādano;</div> </td> </tr> <tr> <td> <div class="G">Upādānesu lokesu,</div> </td> </tr> <tr> <td> <div class="G">ḍayhamānesu nibbuto”.</div> </td> </tr> </table> </div>
</div>
<div class="q" id="p_23J_448"> <div class="divNumber">6.</div> <div class="p"> <table class="singleColumn"> <tr> <td> <div class="pN">448</div> <div class="G">Tato ca rājā pāyāsi,</div> </td> </tr> <tr> <td> <div class="G">senāya caturaṅgiyā;</div> </td> </tr> <tr> <td> <div class="G">Kārāpetvā samaṁ maggaṁ,</div> </td> </tr> <tr> <td> <div class="G">agamā yena soṇako.</div> </td> </tr> </table> </div>
</div>
<div class="q" id="p_23J_449"> <div class="divNumber">7.</div> <div class="p"> <table class="singleColumn"> <tr> <td> <div class="pN">449</div> <div class="G">Uyyānabhūmiṁ gantvāna,</div> </td> </tr> <tr> <td> <div class="G">vicaranto brahāvane;</div> </td> </tr> <tr> <td> <div class="G">Āsīnaṁ soṇakaṁ dakkhi,</div> </td> </tr> <tr> <td> <div class="G">ḍayhamānesu nibbutaṁ.</div> </td> </tr> </table> </div>
</div>
<div class="q" id="p_23J_450"> <div class="divNumber">8.</div> <div class="p"> <table class="singleColumn"> <tr> <td> <div class="pN">450</div> <div class="G">“Kapaṇo vatayaṁ bhikkhu,</div> </td> </tr> <tr> <td> <div class="G">muṇḍo saṅghāṭipāruto;</div> </td> </tr> <tr> <td> <div class="G">Amātiko apitiko,</div> </td> </tr> <tr> <td> <div class="G">rukkhamūlasmi jhāyati”.</div> </td> </tr> </table> </div>
</div>
<div class="q" id="p_23J_451"> <div class="divNumber">9.</div> <div class="p"> <table class="singleColumn"> <tr> <td> <div class="pN">451</div> <div class="G">Imaṁ vākyaṁ nisāmetvā,</div> </td> </tr> <tr> <td> <div class="G">Soṇako etadabravi;</div> </td> </tr> <tr> <td> <div class="G">“Na rāja kapaṇo hoti,</div> </td> </tr> <tr> <td> <div class="G">Dhammaṁ kāyena phassayaṁ.</div> </td> </tr> </table> </div>
</div>
<div class="q" id="p_23J_452"> <div class="divNumber">10.</div> <div class="p"> <table class="singleColumn"> <tr> <td> <div class="pN">452</div> <div class="G">Yo ca dhammaṁ niraṁkatvā,</div> </td> </tr> <tr> <td> <div class="G">Adhammamanuvattati;</div> </td> </tr> <tr> <td> <div class="G">Sa rāja kapaṇo hoti,</div> </td> </tr> <tr> <td> <div class="G">Pāpo pāpaparāyaṇo”.</div> </td> </tr> </table> </div>
</div>
<div class="q" id="p_23J_453"> <div class="divNumber">11.</div> <div class="p"> <table class="singleColumn"> <tr> <td> <div class="pN">453</div> <div class="G">“Arindamoti me nāmaṁ,</div> </td> </tr> <tr> <td> <div class="G">kāsirājāti maṁ vidū;</div> </td> </tr> <tr> <td> <div class="G">Kacci bhoto sukhasseyyā,</div> </td> </tr> <tr> <td> <div class="G">idha pattassa soṇaka”.</div> </td> </tr> </table> </div>
</div>
<div class="q" id="p_23J_454"> <div class="divNumber">12.</div> <div class="p"> <table class="singleColumn"> <tr> <td> <div class="pN">454</div> <div class="G">“Sadāpi bhadramadhanassa,</div> </td> </tr> <tr> <td> <div class="G">Anāgārassa bhikkhuno;</div> </td> </tr> <tr> <td> <div class="G">Na tesaṁ koṭṭhe openti,</div> </td> </tr> <tr> <td> <div class="G">Na kumbhiṁ na khaḷopiyaṁ;</div> </td> </tr> <tr> <td> <div class="G">Paraniṭṭhitamesānā,</div> </td> </tr> <tr> <td> <div class="G">Tena yāpenti subbatā.</div> </td> </tr> </table> </div>
</div>
<div class="q" id="p_23J_455"> <div class="divNumber">13.</div> <div class="p"> <table class="singleColumn"> <tr> <td> <div class="pN">455</div> <div class="G">Dutiyampi bhadramadhanassa,</div> </td> </tr> <tr> <td> <div class="G">Anāgārassa bhikkhuno;</div> </td> </tr> <tr> <td> <div class="G">Anavajjapiṇḍo bhottabbo,</div> </td> </tr> <tr> <td> <div class="G">Na ca kocūparodhati.</div> </td> </tr> </table> </div>
</div>
<div class="q" id="p_23J_456"> <div class="divNumber">14.</div> <div class="p"> <table class="singleColumn"> <tr> <td> <div class="pN">456</div> <div class="G">Tatiyampi bhadramadhanassa,</div> </td> </tr> <tr> <td> <div class="G">Anāgārassa bhikkhuno;</div> </td> </tr> <tr> <td> <div class="G">Nibbuto piṇḍo bhottabbo,</div> </td> </tr> <tr> <td> <div class="G">Na ca kocūparodhati.</div> </td> </tr> </table> </div>
</div>
<div class="q" id="p_23J_457"> <div class="divNumber">15.</div> <div class="p"> <table class="singleColumn"> <tr> <td> <div class="pN">457</div> <div class="G">Catutthampi bhadramadhanassa,</div> </td> </tr> <tr> <td> <div class="G">Anāgārassa bhikkhuno;</div> </td> </tr> <tr> <td> <div class="G">Muttassa raṭṭhe carato,</div> </td> </tr> <tr> <td> <div class="G">Saṅgo yassa na vijjati.</div> </td> </tr> </table> </div>
</div>
<div class="q" id="p_23J_458"> <div class="divNumber">16.</div> <div class="p"> <table class="singleColumn"> <tr> <td> <div class="pN">458</div> <div class="G">Pañcamampi bhadramadhanassa,</div> </td> </tr> <tr> <td> <div class="G">Anāgārassa bhikkhuno;</div> </td> </tr> <tr> <td> <div class="G">Nagaramhi ḍayhamānamhi,</div> </td> </tr> <tr> <td> <div class="G">Nāssa kiñci aḍayhatha.</div> </td> </tr> </table> </div>
</div>
<div class="q" id="p_23J_459"> <div class="divNumber">17.</div> <div class="p"> <table class="singleColumn"> <tr> <td> <div class="pN">459</div> <div class="G">Chaṭṭhampi bhadramadhanassa,</div> </td> </tr> <tr> <td> <div class="G">Anāgārassa bhikkhuno;</div> </td> </tr> <tr> <td> <div class="G">Raṭṭhe vilumpamānamhi,</div> </td> </tr> <tr> <td> <div class="G">Nāssa kiñci ahīratha.</div> </td> </tr> </table> </div>
</div>
<div class="q" id="p_23J_460"> <div class="divNumber">18.</div> <div class="p"> <table class="singleColumn"> <tr> <td> <div class="pN">460</div> <div class="G">Sattamampi bhadramadhanassa,</div> </td> </tr> <tr> <td> <div class="G">Anāgārassa bhikkhuno;</div> </td> </tr> <tr> <td> <div class="G">Corehi rakkhitaṁ maggaṁ,</div> </td> </tr> <tr> <td> <div class="G">Ye caññe paripanthikā;</div> </td> </tr> <tr> <td> <div class="G">Pattacīvaramādāya,</div> </td> </tr> <tr> <td> <div class="G">Sotthiṁ gacchati subbato.</div> </td> </tr> </table> </div>
</div>
<div class="q" id="p_23J_461"> <div class="divNumber">19.</div> <div class="p"> <table class="singleColumn"> <tr> <td> <div class="pN">461</div> <div class="G">Aṭṭhamampi bhadramadhanassa,</div> </td> </tr> <tr> <td> <div class="G">Anāgārassa bhikkhuno;</div> </td> </tr> <tr> <td> <div class="G">Yaṁ yaṁ disaṁ pakkamati,</div> </td> </tr> <tr> <td> <div class="G">Anapekkhova gacchati”.</div> </td> </tr> </table> </div>
</div>
<div class="q" id="p_23J_462"> <div class="divNumber">20.</div> <div class="p"> <table class="singleColumn"> <tr> <td> <div class="pN">462</div> <div class="G">“Bahūni samaṇabhadrāni,</div> </td> </tr> <tr> <td> <div class="G">ye tvaṁ bhikkhu pasaṁsasi;</div> </td> </tr> <tr> <td> <div class="G">Ahañca giddho kāmesu,</div> </td> </tr> <tr> <td> <div class="G">kathaṁ kāhāmi soṇaka.</div> </td> </tr> </table> </div>
</div>
<div class="q" id="p_23J_463"> <div class="divNumber">21.</div> <div class="p"> <table class="singleColumn"> <tr> <td> <div class="pN">463</div> <div class="G">Piyā me mānusā kāmā,</div> </td> </tr> <tr> <td> <div class="G">atho dibyāpi me piyā;</div> </td> </tr> <tr> <td> <div class="G">Atha kena nu vaṇṇena,</div> </td> </tr> <tr> <td> <div class="G">ubho loke labhāmase”.</div> </td> </tr> </table> </div>
</div>
<div class="q" id="p_23J_464"> <div class="divNumber">22.</div> <div class="p"> <table class="singleColumn"> <tr> <td> <div class="pN">464</div> <div class="G">“Kāme giddhā kāmaratā,</div> </td> </tr> <tr> <td> <div class="G">kāmesu adhimucchitā;</div> </td> </tr> <tr> <td> <div class="G">Narā pāpāni katvāna,</div> </td> </tr> <tr> <td> <div class="G">upapajjanti duggatiṁ.</div> </td> </tr> </table> </div>
</div>
<div class="q" id="p_23J_465"> <div class="divNumber">23.</div> <div class="p"> <table class="singleColumn"> <tr> <td> <div class="pN">465</div> <div class="G">Ye ca kāme pahantvāna,</div> </td> </tr> <tr> <td> <div class="G">nikkhantā akutobhayā;</div> </td> </tr> <tr> <td> <div class="G">Ekodibhāvādhigatā,</div> </td> </tr> <tr> <td> <div class="G">na te gacchanti duggatiṁ.</div> </td> </tr> </table> </div>
</div>
<div class="q" id="p_23J_466"> <div class="divNumber">24.</div> <div class="p"> <table class="singleColumn"> <tr> <td> <div class="pN">466</div> <div class="G">Upamaṁ te karissāmi,</div> </td> </tr> <tr> <td> <div class="G">taṁ suṇohi arindama;</div> </td> </tr> <tr> <td> <div class="G">Upamāya midhekacce,</div> </td> </tr> <tr> <td> <div class="G">atthaṁ jānanti paṇḍitā.</div> </td> </tr> </table> </div>
</div>
<div class="q" id="p_23J_467"> <div class="divNumber">25.</div> <div class="p"> <table class="singleColumn"> <tr> <td> <div class="pN">467</div> <div class="G">Gaṅgāya kuṇapaṁ disvā,</div> </td> </tr> <tr> <td> <div class="G">vuyhamānaṁ mahaṇṇave;</div> </td> </tr> <tr> <td> <div class="G">Vāyaso samacintesi,</div> </td> </tr> <tr> <td> <div class="G">appapañño acetaso.</div> </td> </tr> </table> </div>
</div>
<div class="q" id="p_23J_468"> <div class="divNumber">26.</div> <div class="p"> <table class="singleColumn"> <tr> <td> <div class="pN">468</div> <div class="G">‘Yānañca vatidaṁ laddhaṁ,</div> </td> </tr> <tr> <td> <div class="G">bhakkho cāyaṁ anappako’;</div> </td> </tr> <tr> <td> <div class="G">Tattha rattiṁ tattha divā,</div> </td> </tr> <tr> <td> <div class="G">tattheva nirato mano.</div> </td> </tr> </table> </div>
</div>
<div class="q" id="p_23J_469"> <div class="divNumber">27.</div> <div class="p"> <table class="singleColumn"> <tr> <td> <div class="pN">469</div> <div class="G">Khādaṁ nāgassa maṁsāni,</div> </td> </tr> <tr> <td> <div class="G">pivaṁ bhāgīrathodakaṁ;</div> </td> </tr> <tr> <td> <div class="G">Sampassaṁ vanacetyāni,</div> </td> </tr> <tr> <td> <div class="G">na palettha vihaṅgamo.</div> </td> </tr> </table> </div>
</div>
<div class="q" id="p_23J_470"> <div class="divNumber">28.</div> <div class="p"> <table class="singleColumn"> <tr> <td> <div class="pN">470</div> <div class="G">Tañca otaraṇī gaṅgā,</div> </td> </tr> <tr> <td> <div class="G">pamattaṁ kuṇape rataṁ;</div> </td> </tr> <tr> <td> <div class="G">Samuddaṁ ajjhagāhāsi,</div> </td> </tr> <tr> <td> <div class="G">agatī yattha pakkhinaṁ.</div> </td> </tr> </table> </div>
</div>
<div class="q" id="p_23J_471"> <div class="divNumber">29.</div> <div class="p"> <table class="singleColumn"> <tr> <td> <div class="pN">471</div> <div class="G">So ca bhakkhaparikkhīṇo,</div> </td> </tr> <tr> <td> <div class="G">udapatvā vihaṅgamo;</div> </td> </tr> <tr> <td> <div class="G">Na pacchato na purato,</div> </td> </tr> <tr> <td> <div class="G">nuttaraṁ nopi dakkhiṇaṁ.</div> </td> </tr> </table> </div>
</div>
<div class="q" id="p_23J_472"> <div class="divNumber">30.</div> <div class="p"> <table class="singleColumn"> <tr> <td> <div class="pN">472</div> <div class="G">Dīpaṁ so najjhagāgañchi,</div> </td> </tr> <tr> <td> <div class="G">agatī yattha pakkhinaṁ;</div> </td> </tr> <tr> <td> <div class="G">So ca tattheva pāpattha,</div> </td> </tr> <tr> <td> <div class="G">yathā dubbalako tathā.</div> </td> </tr> </table> </div>
</div>
<div class="q" id="p_23J_473"> <div class="divNumber">31.</div> <div class="p"> <table class="singleColumn"> <tr> <td> <div class="pN">473</div> <div class="G">Tañca sāmuddikā macchā,</div> </td> </tr> <tr> <td> <div class="G">kumbhīlā makarā susū;</div> </td> </tr> <tr> <td> <div class="G">Pasayhakārā khādiṁsu,</div> </td> </tr> <tr> <td> <div class="G">phandamānaṁ vipakkhakaṁ.</div> </td> </tr> </table> </div>
</div>
<div class="q" id="p_23J_474"> <div class="divNumber">32.</div> <div class="p"> <table class="singleColumn"> <tr> <td> <div class="pN">474</div> <div class="G">Evameva tuvaṁ rāja,</div> </td> </tr> <tr> <td> <div class="G">ye caññe kāmabhogino;</div> </td> </tr> <tr> <td> <div class="G">Giddhā ce na vamissanti,</div> </td> </tr> <tr> <td> <div class="G">kākapaññāva te vidū.</div> </td> </tr> </table> </div>
</div>
<div class="q" id="p_23J_475"> <div class="divNumber">33.</div> <div class="p"> <table class="singleColumn"> <tr> <td> <div class="pN">475</div> <div class="G">Esā te upamā rāja,</div> </td> </tr> <tr> <td> <div class="G">atthasandassanī katā;</div> </td> </tr> <tr> <td> <div class="G">Tvañca paññāyase tena,</div> </td> </tr> <tr> <td> <div class="G">yadi kāhasi vā na vā.</div> </td> </tr> </table> </div>
</div>
<div class="q" id="p_23J_476"> <div class="divNumber">34.</div> <div class="p"> <table class="singleColumn"> <tr> <td> <div class="pN">476</div> <div class="G">Ekavācampi dvivācaṁ,</div> </td> </tr> <tr> <td> <div class="G">bhaṇeyya anukampako;</div> </td> </tr> <tr> <td> <div class="G">Tatuttariṁ na bhāseyya,</div> </td> </tr> <tr> <td> <div class="G">dāsovayyassa santike”.</div> </td> </tr> </table> </div>
</div>
<div class="q" id="p_23J_477"> <div class="divNumber">35.</div> <div class="p"> <table class="singleColumn"> <tr> <td> <div class="pN">477</div> <div class="G">Idaṁ vatvāna pakkāmi,</div> </td> </tr> <tr> <td> <div class="G">soṇako amitabuddhimā;</div> </td> </tr> <tr> <td> <div class="G">Vehāse antalikkhasmiṁ,</div> </td> </tr> <tr> <td> <div class="G">anusāsitvāna khattiyaṁ.</div> </td> </tr> </table> </div>
</div>
<div class="q" id="p_23J_478"> <div class="divNumber">36.</div> <div class="p"> <table class="singleColumn"> <tr> <td> <div class="pN">478</div> <div class="G">“Ko nume rājakattāro,</div> </td> </tr> <tr> <td> <div class="G">suddā veyyattamāgatā;</div> </td> </tr> <tr> <td> <div class="G">Rajjaṁ niyyādayissāmi,</div> </td> </tr> <tr> <td> <div class="G">nāhaṁ rajjena matthiko.</div> </td> </tr> </table> </div>
</div>
<div class="q" id="p_23J_479"> <div class="divNumber">37.</div> <div class="p"> <table class="singleColumn"> <tr> <td> <div class="pN">479</div> <div class="G">Ajjeva pabbajissāmi,</div> </td> </tr> <tr> <td> <div class="G">Ko jaññā maraṇaṁ suve;</div> </td> </tr> <tr> <td> <div class="G">Māhaṁ kākova dummedho,</div> </td> </tr> <tr> <td> <div class="G">Kāmānaṁ vasamanvagaṁ”.</div> </td> </tr> </table> </div>
</div>
<div class="q" id="p_23J_480"> <div class="divNumber">38.</div> <div class="p"> <table class="singleColumn"> <tr> <td> <div class="pN">480</div> <div class="G">“Atthi te daharo putto,</div> </td> </tr> <tr> <td> <div class="G">dīghāvu raṭṭhavaḍḍhano;</div> </td> </tr> <tr> <td> <div class="G">Taṁ rajje abhisiñcassu,</div> </td> </tr> <tr> <td> <div class="G">so no rājā bhavissati”.</div> </td> </tr> </table> </div>
</div>
<div class="q" id="p_23J_481"> <div class="divNumber">39.</div> <div class="p"> <table class="singleColumn"> <tr> <td> <div class="pN">481</div> <div class="G">“Khippaṁ kumāramānetha,</div> </td> </tr> <tr> <td> <div class="G">dīghāvuṁ raṭṭhavaḍḍhanaṁ;</div> </td> </tr> <tr> <td> <div class="G">Taṁ rajje abhisiñcissaṁ,</div> </td> </tr> <tr> <td> <div class="G">so vo rājā bhavissati”.</div> </td> </tr> </table> </div>
</div>
<div class="q" id="p_23J_482"> <div class="divNumber">40.</div> <div class="p"> <table class="singleColumn"> <tr> <td> <div class="pN">482</div> <div class="G">Tato kumāramānesuṁ,</div> </td> </tr> <tr> <td> <div class="G">dīghāvuṁ raṭṭhavaḍḍhanaṁ;</div> </td> </tr> <tr> <td> <div class="G">Taṁ disvā ālapī rājā,</div> </td> </tr> <tr> <td> <div class="G">ekaputtaṁ manoramaṁ.</div> </td> </tr> </table> </div>
</div>
<div class="q" id="p_23J_483"> <div class="divNumber">41.</div> <div class="p"> <table class="singleColumn"> <tr> <td> <div class="pN">483</div> <div class="G">“Saṭṭhi gāmasahassāni,</div> </td> </tr> <tr> <td> <div class="G">paripuṇṇāni sabbaso;</div> </td> </tr> <tr> <td> <div class="G">Te putta paṭipajjassu,</div> </td> </tr> <tr> <td> <div class="G">rajjaṁ niyyādayāmi te.</div> </td> </tr> </table> </div>
</div>
<div class="q" id="p_23J_484"> <div class="divNumber">42.</div> <div class="p"> <table class="singleColumn"> <tr> <td> <div class="pN">484</div> <div class="G">Ajjeva pabbajissāmi,</div> </td> </tr> <tr> <td> <div class="G">ko jaññā maraṇaṁ suve;</div> </td> </tr> <tr> <td> <div class="G">Māhaṁ kākova dummedho,</div> </td> </tr> <tr> <td> <div class="G">kāmānaṁ vasamanvagaṁ.</div> </td> </tr> </table> </div>
</div>
<div class="q" id="p_23J_485"> <div class="divNumber">43.</div> <div class="p"> <table class="singleColumn"> <tr> <td> <div class="pN">485</div> <div class="G">Saṭṭhi nāgasahassāni,</div> </td> </tr> <tr> <td> <div class="G">sabbālaṅkārabhūsitā;</div> </td> </tr> <tr> <td> <div class="G">Suvaṇṇakacchā mātaṅgā,</div> </td> </tr> <tr> <td> <div class="G">hemakappanavāsasā.</div> </td> </tr> </table> </div>
</div>
<div class="q" id="p_23J_486"> <div class="divNumber">44.</div> <div class="p"> <table class="singleColumn"> <tr> <td> <div class="pN">486</div> <div class="G">Ārūḷhā gāmaṇīyehi,</div> </td> </tr> <tr> <td> <div class="G">tomaraṅkusapāṇibhi;</div> </td> </tr> <tr> <td> <div class="G">Te putta paṭipajjassu,</div> </td> </tr> <tr> <td> <div class="G">rajjaṁ niyyādayāmi te.</div> </td> </tr> </table> </div>
</div>
<div class="q" id="p_23J_487"> <div class="divNumber">45.</div> <div class="p"> <table class="singleColumn"> <tr> <td> <div class="pN">487</div> <div class="G">Ajjeva pabbajissāmi,</div> </td> </tr> <tr> <td> <div class="G">ko jaññā maraṇaṁ suve;</div> </td> </tr> <tr> <td> <div class="G">Māhaṁ kākova dummedho,</div> </td> </tr> <tr> <td> <div class="G">kāmānaṁ vasamanvagaṁ.</div> </td> </tr> </table> </div>
</div>
<div class="q" id="p_23J_488"> <div class="divNumber">46.</div> <div class="p"> <table class="singleColumn"> <tr> <td> <div class="pN">488</div> <div class="G">Saṭṭhi assasahassāni,</div> </td> </tr> <tr> <td> <div class="G">sabbālaṅkārabhūsitā;</div> </td> </tr> <tr> <td> <div class="G">Ājānīyāva jātiyā,</div> </td> </tr> <tr> <td> <div class="G">sindhavā sīghavāhino.</div> </td> </tr> </table> </div>
</div>
<div class="q" id="p_23J_489"> <div class="divNumber">47.</div> <div class="p"> <table class="singleColumn"> <tr> <td> <div class="pN">489</div> <div class="G">Ārūḷhā gāmaṇīyehi,</div> </td> </tr> <tr> <td> <div class="G">illiyācāpadhāribhi;</div> </td> </tr> <tr> <td> <div class="G">Te putta paṭipajjassu,</div> </td> </tr> <tr> <td> <div class="G">rajjaṁ niyyādayāmi te.</div> </td> </tr> </table> </div>
</div>
<div class="q" id="p_23J_490"> <div class="divNumber">48.</div> <div class="p"> <table class="singleColumn"> <tr> <td> <div class="pN">490</div> <div class="G">Ajjeva pabbajissāmi,</div> </td> </tr> <tr> <td> <div class="G">ko jaññā maraṇaṁ suve;</div> </td> </tr> <tr> <td> <div class="G">Māhaṁ kākova dummedho,</div> </td> </tr> <tr> <td> <div class="G">kāmānaṁ vasamanvagaṁ.</div> </td> </tr> </table> </div>
</div>
<div class="q" id="p_23J_491"> <div class="divNumber">49.</div> <div class="p"> <table class="singleColumn"> <tr> <td> <div class="pN">491</div> <div class="G">Saṭṭhi rathasahassāni,</div> </td> </tr> <tr> <td> <div class="G">sannaddhā ussitaddhajā;</div> </td> </tr> <tr> <td> <div class="G">Dīpā athopi veyyagghā,</div> </td> </tr> <tr> <td> <div class="G">sabbālaṅkārabhūsitā.</div> </td> </tr> </table> </div>
</div>
<div class="q" id="p_23J_492"> <div class="divNumber">50.</div> <div class="p"> <table class="singleColumn"> <tr> <td> <div class="pN">492</div> <div class="G">Ārūḷhā gāmaṇīyehi,</div> </td> </tr> <tr> <td> <div class="G">cāpahatthehi vammibhi;</div> </td> </tr> <tr> <td> <div class="G">Te putta paṭipajjassu,</div> </td> </tr> <tr> <td> <div class="G">rajjaṁ niyyādayāmi te.</div> </td> </tr> </table> </div>
</div>
<div class="q" id="p_23J_493"> <div class="divNumber">51.</div> <div class="p"> <table class="singleColumn"> <tr> <td> <div class="pN">493</div> <div class="G">Ajjeva pabbajissāmi,</div> </td> </tr> <tr> <td> <div class="G">ko jaññā maraṇaṁ suve;</div> </td> </tr> <tr> <td> <div class="G">Māhaṁ kākova dummedho,</div> </td> </tr> <tr> <td> <div class="G">kāmānaṁ vasamanvagaṁ.</div> </td> </tr> </table> </div>
</div>
<div class="q" id="p_23J_494"> <div class="divNumber">52.</div> <div class="p"> <table class="singleColumn"> <tr> <td> <div class="pN">494</div> <div class="G">Saṭṭhi dhenusahassāni,</div> </td> </tr> <tr> <td> <div class="G">rohaññā puṅgavūsabhā;</div> </td> </tr> <tr> <td> <div class="G">Tā putta paṭipajjassu,</div> </td> </tr> <tr> <td> <div class="G">rajjaṁ niyyādayāmi te.</div> </td> </tr> </table> </div>
</div>
<div class="q" id="p_23J_495"> <div class="divNumber">53.</div> <div class="p"> <table class="singleColumn"> <tr> <td> <div class="pN">495</div> <div class="G">Ajjeva pabbajissāmi,</div> </td> </tr> <tr> <td> <div class="G">ko jaññā maraṇaṁ suve;</div> </td> </tr> <tr> <td> <div class="G">Māhaṁ kākova dummedho,</div> </td> </tr> <tr> <td> <div class="G">kāmānaṁ vasamanvagaṁ.</div> </td> </tr> </table> </div>
</div>
<div class="q" id="p_23J_496"> <div class="divNumber">54.</div> <div class="p"> <table class="singleColumn"> <tr> <td> <div class="pN">496</div> <div class="G">Soḷasitthisahassāni,</div> </td> </tr> <tr> <td> <div class="G">sabbālaṅkārabhūsitā;</div> </td> </tr> <tr> <td> <div class="G">Vicitravatthābharaṇā,</div> </td> </tr> <tr> <td> <div class="G">āmuttamaṇikuṇḍalā;</div> </td> </tr> <tr> <td> <div class="G">Tā putta paṭipajjassu,</div> </td> </tr> <tr> <td> <div class="G">rajjaṁ niyyādayāmi te.</div> </td> </tr> </table> </div>
</div>
<div class="q" id="p_23J_497"> <div class="divNumber">55.</div> <div class="p"> <table class="singleColumn"> <tr> <td> <div class="pN">497</div> <div class="G">Ajjeva pabbajissāmi,</div> </td> </tr> <tr> <td> <div class="G">ko jaññā maraṇaṁ suve;</div> </td> </tr> <tr> <td> <div class="G">Māhaṁ kākova dummedho,</div> </td> </tr> <tr> <td> <div class="G">kāmānaṁ vasamanvagaṁ”.</div> </td> </tr> </table> </div>
</div>
<div class="q" id="p_23J_498"> <div class="divNumber">56.</div> <div class="p"> <table class="singleColumn"> <tr> <td> <div class="pN">498</div> <div class="G">“Daharasseva me tāta,</div> </td> </tr> <tr> <td> <div class="G">mātā matāti me sutaṁ;</div> </td> </tr> <tr> <td> <div class="G">Tayā vinā ahaṁ tāta,</div> </td> </tr> <tr> <td> <div class="G">jīvitumpi na ussahe.</div> </td> </tr> </table> </div>
</div>
<div class="q" id="p_23J_499"> <div class="divNumber">57.</div> <div class="p"> <table class="singleColumn"> <tr> <td> <div class="pN">499</div> <div class="G">Yathā āraññakaṁ nāgaṁ,</div> </td> </tr> <tr> <td> <div class="G">poto anveti pacchato;</div> </td> </tr> <tr> <td> <div class="G">Jessantaṁ giriduggesu,</div> </td> </tr> <tr> <td> <div class="G">samesu visamesu ca.</div> </td> </tr> </table> </div>
</div>
<div class="q" id="p_23J_500"> <div class="divNumber">58.</div> <div class="p"> <table class="singleColumn"> <tr> <td> <div class="pN">500</div> <div class="G">Evaṁ taṁ anugacchāmi,</div> </td> </tr> <tr> <td> <div class="G">pattamādāya pacchato;</div> </td> </tr> <tr> <td> <div class="G">Subharo te bhavissāmi,</div> </td> </tr> <tr> <td> <div class="G">na te hessāmi dubbharo”.</div> </td> </tr> </table> </div>
</div>
<div class="q" id="p_23J_501"> <div class="divNumber">59.</div> <div class="p"> <table class="singleColumn"> <tr> <td> <div class="pN">501</div> <div class="G">“Yathā sāmuddikaṁ nāvaṁ,</div> </td> </tr> <tr> <td> <div class="G">vāṇijānaṁ dhanesinaṁ;</div> </td> </tr> <tr> <td> <div class="G">Vohāro tattha gaṇheyya,</div> </td> </tr> <tr> <td> <div class="G">vāṇijā byasanī siyā.</div> </td> </tr> </table> </div>
</div>
<div class="q" id="p_23J_502"> <div class="divNumber">60.</div> <div class="p"> <table class="singleColumn"> <tr> <td> <div class="pN">502</div> <div class="G">Evamevāyaṁ puttakali,</div> </td> </tr> <tr> <td> <div class="G">antarāyakaro mama;</div> </td> </tr> <tr> <td> <div class="G">Imaṁ kumāraṁ pāpetha,</div> </td> </tr> <tr> <td> <div class="G">pāsādaṁ rativaḍḍhanaṁ.</div> </td> </tr> </table> </div>
</div>
<div class="q" id="p_23J_503"> <div class="divNumber">61.</div> <div class="p"> <table class="singleColumn"> <tr> <td> <div class="pN">503</div> <div class="G">Tattha kambusahatthāyo,</div> </td> </tr> <tr> <td> <div class="G">yathā sakkaṁva accharā;</div> </td> </tr> <tr> <td> <div class="G">Tā naṁ tattha ramessanti,</div> </td> </tr> <tr> <td> <div class="G">tāhi ceso ramissati.</div> </td> </tr> </table> </div>
</div>
<div class="q" id="p_23J_504"> <div class="divNumber">62.</div> <div class="p"> <table class="singleColumn"> <tr> <td> <div class="pN">504</div> <div class="G">Tato kumāraṁ pāpesuṁ,</div> </td> </tr> <tr> <td> <div class="G">pāsādaṁ rativaḍḍhanaṁ;</div> </td> </tr> <tr> <td> <div class="G">Taṁ disvā avacuṁ kaññā,</div> </td> </tr> <tr> <td> <div class="G">dīghāvuṁ raṭṭhavaḍḍhanaṁ.</div> </td> </tr> </table> </div>
</div>
<div class="q" id="p_23J_505"> <div class="divNumber">63.</div> <div class="p"> <table class="singleColumn"> <tr> <td> <div class="pN">505</div> <div class="G">Devatā nusi gandhabbo,</div> </td> </tr> <tr> <td> <div class="G">adu sakko purindado;</div> </td> </tr> <tr> <td> <div class="G">Ko vā tvaṁ kassa vā putto,</div> </td> </tr> <tr> <td> <div class="G">kathaṁ jānemu taṁ mayaṁ”.</div> </td> </tr> </table> </div>
</div>
<div class="q" id="p_23J_506"> <div class="divNumber">64.</div> <div class="p"> <table class="singleColumn"> <tr> <td> <div class="pN">506</div> <div class="G">“Namhi devo na gandhabbo,</div> </td> </tr> <tr> <td> <div class="G">Nāpi sakko purindado;</div> </td> </tr> <tr> <td> <div class="G">Kāsirañño ahaṁ putto,</div> </td> </tr> <tr> <td> <div class="G">Dīghāvu raṭṭhavaḍḍhano;</div> </td> </tr> <tr> <td> <div class="G">Mamaṁ bharatha bhaddaṁ vo,</div> </td> </tr> <tr> <td> <div class="G">Ahaṁ bhattā bhavāmi vo”.</div> </td> </tr> </table> </div>
</div>
<div class="q" id="p_23J_507"> <div class="divNumber">65.</div> <div class="p"> <table class="singleColumn"> <tr> <td> <div class="pN">507</div> <div class="G">Taṁ tattha avacuṁ kaññā,</div> </td> </tr> <tr> <td> <div class="G">dīghāvuṁ raṭṭhavaḍḍhanaṁ;</div> </td> </tr> <tr> <td> <div class="G">“Kuhiṁ rājā anuppatto,</div> </td> </tr> <tr> <td> <div class="G">ito rājā kuhiṁ gato”.</div> </td> </tr> </table> </div>
</div>
<div class="q" id="p_23J_508"> <div class="divNumber">66.</div> <div class="p"> <table class="singleColumn"> <tr> <td> <div class="pN">508</div> <div class="G">“Paṅkaṁ rājā atikkanto,</div> </td> </tr> <tr> <td> <div class="G">thale rājā patiṭṭhito;</div> </td> </tr> <tr> <td> <div class="G">Akaṇṭakaṁ agahanaṁ,</div> </td> </tr> <tr> <td> <div class="G">paṭipanno mahāpathaṁ.</div> </td> </tr> </table> </div>
</div>
<div class="q" id="p_23J_509"> <div class="divNumber">67.</div> <div class="p"> <table class="singleColumn"> <tr> <td> <div class="pN">509</div> <div class="G">Ahañca paṭipannosmi,</div> </td> </tr> <tr> <td> <div class="G">maggaṁ duggatigāminaṁ;</div> </td> </tr> <tr> <td> <div class="G">Sakaṇṭakaṁ sagahanaṁ,</div> </td> </tr> <tr> <td> <div class="G">yena gacchanti duggatiṁ”.</div> </td> </tr> </table> </div>
</div>
<div class="q" id="p_23J_510"> <div class="divNumber">68.</div> <div class="p"> <table class="singleColumn"> <tr> <td> <div class="pN">510</div> <div class="G">“Tassa te svāgataṁ rāja,</div> </td> </tr> <tr> <td> <div class="G">sīhasseva giribbajaṁ;</div> </td> </tr> <tr> <td> <div class="G">Anusāsa mahārāja,</div> </td> </tr> <tr> <td> <div class="G">tvaṁ no sabbāsamissaro”ti.</div> </td> </tr> </table> </div>
</div>
<div class="CENTER" id="p_23J_511">
<span class="pN">511</span>Soṇakajātakaṁ paṭhamaṁ.</div>
</html>
