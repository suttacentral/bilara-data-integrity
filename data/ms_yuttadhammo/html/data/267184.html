<html>
<div class="i">5.10 Cundattheraapadāna</div>
<div class="h">Upālivagga</div>
<div class="h">Cundattheraapadāna</div>
<div class="q" id="p_20Ap1_1352"> <div class="divNumber">125.</div> <div class="p"> <table class="singleColumn"> <tr> <td> <div class="pN">1352</div> <div class="G">“Siddhatthassa bhagavato,</div> </td> </tr> <tr> <td> <div class="G">lokajeṭṭhassa tādino;</div> </td> </tr> <tr> <td> <div class="G">Agghiyaṁ kārayitvāna,</div> </td> </tr> <tr> <td> <div class="G">jātipupphehi chādayiṁ.</div> </td> </tr> </table> </div>
</div>
<div class="q" id="p_20Ap1_1353"> <div class="divNumber">126.</div> <div class="p"> <table class="singleColumn"> <tr> <td> <div class="pN">1353</div> <div class="G">Niṭṭhāpetvāna taṁ pupphaṁ,</div> </td> </tr> <tr> <td> <div class="G">buddhassa upanāmayiṁ;</div> </td> </tr> <tr> <td> <div class="G">Pupphāvasesaṁ paggayha,</div> </td> </tr> <tr> <td> <div class="G">buddhassa abhiropayiṁ.</div> </td> </tr> </table> </div>
</div>
<div class="q" id="p_20Ap1_1354"> <div class="divNumber">127.</div> <div class="p"> <table class="singleColumn"> <tr> <td> <div class="pN">1354</div> <div class="G">Kañcanagghiyasaṅkāsaṁ,</div> </td> </tr> <tr> <td> <div class="G">buddhaṁ lokagganāyakaṁ;</div> </td> </tr> <tr> <td> <div class="G">Pasannacitto sumano,</div> </td> </tr> <tr> <td> <div class="G">pupphagghiyamupānayiṁ.</div> </td> </tr> </table> </div>
</div>
<div class="q" id="p_20Ap1_1355"> <div class="divNumber">128.</div> <div class="p"> <table class="singleColumn"> <tr> <td> <div class="pN">1355</div> <div class="G">Vitiṇṇakaṅkho sambuddho,</div> </td> </tr> <tr> <td> <div class="G">tiṇṇoghehi purakkhato;</div> </td> </tr> <tr> <td> <div class="G">Bhikkhusaṁghe nisīditvā,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_20Ap1_1356"> <div class="divNumber">129.</div> <div class="p"> <table class="singleColumn"> <tr> <td> <div class="pN">1356</div> <div class="G">‘Dibbagandhaṁ pavāyantaṁ,</div> </td> </tr> <tr> <td> <div class="G">yo me pupphagghiyaṁ adā;</div> </td> </tr> <tr> <td> <div class="G">Tamahaṁ kittayissāmi,</div> </td> </tr> <tr> <td> <div class="G">suṇātha mama bhāsato.</div> </td> </tr> </table> </div>
</div>
<div class="q" id="p_20Ap1_1357"> <div class="divNumber">130.</div> <div class="p"> <table class="singleColumn"> <tr> <td> <div class="pN">1357</div> <div class="G">Ito cuto ayaṁ poso,</div> </td> </tr> <tr> <td> <div class="G">devasaṅghapurakkhato;</div> </td> </tr> <tr> <td> <div class="G">Jātipupphehi parikiṇṇo,</div> </td> </tr> <tr> <td> <div class="G">devalokaṁ gamissati.</div> </td> </tr> </table> </div>
</div>
<div class="q" id="p_20Ap1_1358"> <div class="divNumber">131.</div> <div class="p"> <table class="singleColumn"> <tr> <td> <div class="pN">1358</div> <div class="G">Ubbiddhaṁ bhavanaṁ tassa,</div> </td> </tr> <tr> <td> <div class="G">Sovaṇṇañca maṇīmayaṁ;</div> </td> </tr> <tr> <td> <div class="G">Byamhaṁ pātubhavissati,</div> </td> </tr> <tr> <td> <div class="G">Puññakammappabhāvitaṁ.</div> </td> </tr> </table> </div>
</div>
<div class="q" id="p_20Ap1_1359"> <div class="divNumber">132.</div> <div class="p"> <table class="singleColumn"> <tr> <td> <div class="pN">1359</div> <div class="G">Catusattatikkhattuṁ so,</div> </td> </tr> <tr> <td> <div class="G">devarajjaṁ karissati;</div> </td> </tr> <tr> <td> <div class="G">Anubhossati sampattiṁ,</div> </td> </tr> <tr> <td> <div class="G">accharāhi purakkhato.</div> </td> </tr> </table> </div>
</div>
<div class="q" id="p_20Ap1_1360"> <div class="divNumber">133.</div> <div class="p"> <table class="singleColumn"> <tr> <td> <div class="pN">1360</div> <div class="G">Pathabyā rajjaṁ tisataṁ,</div> </td> </tr> <tr> <td> <div class="G">vasudhaṁ āvasissati;</div> </td> </tr> <tr> <td> <div class="G">Pañcasattatikkhattuñca,</div> </td> </tr> <tr> <td> <div class="G">cakkavattī bhavissati.</div> </td> </tr> </table> </div>
</div>
<div class="q" id="p_20Ap1_1361"> <div class="divNumber">134.</div> <div class="p"> <table class="singleColumn"> <tr> <td> <div class="pN">1361</div> <div class="G">Dujjayo nāma nāmena,</div> </td> </tr> <tr> <td> <div class="G">hessati manujādhipo;</div> </td> </tr> <tr> <td> <div class="G">Anubhotvāna taṁ puññaṁ,</div> </td> </tr> <tr> <td> <div class="G">sakakammaṁ apassito.</div> </td> </tr> </table> </div>
</div>
<div class="q" id="p_20Ap1_1362"> <div class="divNumber">135.</div> <div class="p"> <table class="singleColumn"> <tr> <td> <div class="pN">1362</div> <div class="G">Vinipātaṁ agantvāna,</div> </td> </tr> <tr> <td> <div class="G">manussattaṁ gamissati;</div> </td> </tr> <tr> <td> <div class="G">Hiraññaṁ tassa nicitaṁ,</div> </td> </tr> <tr> <td> <div class="G">koṭisatamanappakaṁ.</div> </td> </tr> </table> </div>
</div>
<div class="q" id="p_20Ap1_1363"> <div class="divNumber">136.</div> <div class="p"> <table class="singleColumn"> <tr> <td> <div class="pN">1363</div> <div class="G">Nibbattissati yonimhi,</div> </td> </tr> <tr> <td> <div class="G">brāhmaṇe so bhavissati;</div> </td> </tr> <tr> <td> <div class="G">Vaṅgantassa suto dhīmā,</div> </td> </tr> <tr> <td> <div class="G">sāriyā oraso piyo.</div> </td> </tr> </table> </div>
</div>
<div class="q" id="p_20Ap1_1364"> <div class="divNumber">137.</div> <div class="p"> <table class="singleColumn"> <tr> <td> <div class="pN">1364</div> <div class="G">So ca pacchā pabbajitvā,</div> </td> </tr> <tr> <td> <div class="G">aṅgīrasassa sāsane;</div> </td> </tr> <tr> <td> <div class="G">Cūḷacundoti nāmena,</div> </td> </tr> <tr> <td> <div class="G">hessati satthu sāvako.</div> </td> </tr> </table> </div>
</div>
<div class="q" id="p_20Ap1_1365"> <div class="divNumber">138.</div> <div class="p"> <table class="singleColumn"> <tr> <td> <div class="pN">1365</div> <div class="G">Sāmaṇerova so santo,</div> </td> </tr> <tr> <td> <div class="G">khīṇāsavo bhavissati;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">nibbāyissatināsavo’.</div> </td> </tr> </table> </div>
</div>
<div class="q" id="p_20Ap1_1366"> <div class="divNumber">139.</div> <div class="p"> <table class="singleColumn"> <tr> <td> <div class="pN">1366</div> <div class="G">Upaṭṭhahiṁ mahāvīraṁ,</div> </td> </tr> <tr> <td> <div class="G">aññe ca pesale bahū;</div> </td> </tr> <tr> <td> <div class="G">Bhātaraṁ me cupaṭṭhāsiṁ,</div> </td> </tr> <tr> <td> <div class="G">uttamatthassa pattiyā.</div> </td> </tr> </table> </div>
</div>
<div class="q" id="p_20Ap1_1367"> <div class="divNumber">140.</div> <div class="p"> <table class="singleColumn"> <tr> <td> <div class="pN">1367</div> <div class="G">Bhātaraṁ me upaṭṭhitvā,</div> </td> </tr> <tr> <td> <div class="G">dhātuṁ pattamhi ohiya;</div> </td> </tr> <tr> <td> <div class="G">Sambuddhaṁ upanāmesiṁ,</div> </td> </tr> <tr> <td> <div class="G">lokajeṭṭhaṁ narāsabhaṁ.</div> </td> </tr> </table> </div>
</div>
<div class="q" id="p_20Ap1_1368"> <div class="divNumber">141.</div> <div class="p"> <table class="singleColumn"> <tr> <td> <div class="pN">1368</div> <div class="G">Ubho hatthehi paggayha,</div> </td> </tr> <tr> <td> <div class="G">buddho loke sadevake;</div> </td> </tr> <tr> <td> <div class="G">Sandassayanto taṁ dhātuṁ,</div> </td> </tr> <tr> <td> <div class="G">kittayi aggasāvakaṁ.</div> </td> </tr> </table> </div>
</div>
<div class="q" id="p_20Ap1_1369"> <div class="divNumber">142.</div> <div class="p"> <table class="singleColumn"> <tr> <td> <div class="pN">1369</div> <div class="G">Cittañca suvimuttaṁ me,</div> </td> </tr> <tr> <td> <div class="G">saddhā mayhaṁ patiṭṭhitā;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_1370"> <div class="divNumber">143.</div> <div class="p"> <table class="singleColumn"> <tr> <td> <div class="pN">1370</div> <div class="G">Paṭisambhidānuppattā,</div> </td> </tr> <tr> <td> <div class="G">Vimokkhāpi ca phassitā;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">Kataṁ buddhassa sāsanaṁ”. (1246)</div> </td> </tr> </table> </div>
</div>
<div class="q" id="p_20Ap1_1371"> <div class="p">
<span class="pN">1371</span>Itthaṁ sudaṁ āyasmā cundo thero imā gāthāyo abhāsitthāti. </div>
</div>
<div class="CENTER" id="p_20Ap1_1372">
<span class="pN">1372</span>Cundattherassāpadānaṁ dasamaṁ.</div>
<div class="ENDH3" id="p_20Ap1_1373">
<span class="pN">1373</span>Upālivaggo pañcamo.</div>
<div class="SUMMARY" id="p_20Ap1_1374">
<span class="pN">1374</span><span class="firstLetter">T</span>assuddānaṁ</div>
<div class="q" id="p_20Ap1_1375"> <div class="p"> <table class="singleColumn"> <tr> <td> <div class="pN">1375</div> <div class="G">Upāli soṇo bhaddiyo,</div> </td> </tr> <tr> <td> <div class="G">sanniṭṭhāpakahatthiyo;</div> </td> </tr> <tr> <td> <div class="G">Chadanaṁ seyyacaṅkamaṁ,</div> </td> </tr> <tr> <td> <div class="G">subhaddo cundasavhayo;</div> </td> </tr> <tr> <td> <div class="G">Gāthāsataṁ satālīsaṁ,</div> </td> </tr> <tr> <td> <div class="G">catasso ca taduttari.</div> </td> </tr> </table> </div>
</div>
</html>
