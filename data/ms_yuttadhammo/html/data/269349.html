<html>
<div class="i">11.1.2 Juṇhajātaka</div>
<div class="h">Ekādasakanipāta</div>
<div class="h">Mātuposakavagga</div>
<div class="h">Juṇhajātaka</div>
<div class="q" id="p_22J_2120"> <div class="divNumber">13.</div> <div class="p"> <table class="singleColumn"> <tr> <td> <div class="pN">2120</div> <div class="G">“Suṇohi mayhaṁ vacanaṁ janinda,</div> </td> </tr> <tr> <td> <div class="G">Atthena juṇhamhi idhānupatto;</div> </td> </tr> <tr> <td> <div class="G">Na brāhmaṇe addhike tiṭṭhamāne,</div> </td> </tr> <tr> <td> <div class="G">Gantabbamāhu dvipadindaseṭṭha”.</div> </td> </tr> </table> </div>
</div>
<div class="q" id="p_22J_2121"> <div class="divNumber">14.</div> <div class="p"> <table class="singleColumn"> <tr> <td> <div class="pN">2121</div> <div class="G">“Suṇomi tiṭṭhāmi vadehi brahme,</div> </td> </tr> <tr> <td> <div class="G">Yenāsi atthena idhānupatto;</div> </td> </tr> <tr> <td> <div class="G">Kaṁ vā tvamatthaṁ mayi patthayāno,</div> </td> </tr> <tr> <td> <div class="G">Idhāgamā brahme tadiṅgha brūhi”.</div> </td> </tr> </table> </div>
</div>
<div class="q" id="p_22J_2122"> <div class="divNumber">15.</div> <div class="p"> <table class="singleColumn"> <tr> <td> <div class="pN">2122</div> <div class="G">“Dadāhi me gāmavarāni pañca,</div> </td> </tr> <tr> <td> <div class="G">Dāsīsataṁ satta gavaṁsatāni;</div> </td> </tr> <tr> <td> <div class="G">Parosahassañca suvaṇṇanikkhe,</div> </td> </tr> <tr> <td> <div class="G">Bhariyā ca me sādisī dve dadāhi.</div> </td> </tr> </table> </div>
</div>
<div class="q" id="p_22J_2123"> <div class="divNumber">16.</div> <div class="p"> <table class="singleColumn"> <tr> <td> <div class="pN">2123</div> <div class="G">Tapo nu te brāhmaṇa bhiṁsarūpo,</div> </td> </tr> <tr> <td> <div class="G">Mantā nu te brāhmaṇa cittarūpā;</div> </td> </tr> <tr> <td> <div class="G">Yakkhā nu te assavā santi keci,</div> </td> </tr> <tr> <td> <div class="G">Atthaṁ vā me abhijānāsi kattaṁ.</div> </td> </tr> </table> </div>
</div>
<div class="q" id="p_22J_2124"> <div class="divNumber">17.</div> <div class="p"> <table class="singleColumn"> <tr> <td> <div class="pN">2124</div> <div class="G">Na me tapo atthi na cāpi mantā,</div> </td> </tr> <tr> <td> <div class="G">Yakkhāpi me assavā natthi keci;</div> </td> </tr> <tr> <td> <div class="G">Atthampi te nābhijānāmi kattaṁ,</div> </td> </tr> <tr> <td> <div class="G">Pubbe ca kho saṅgatimattamāsi.</div> </td> </tr> </table> </div>
</div>
<div class="q" id="p_22J_2125"> <div class="divNumber">18.</div> <div class="p"> <table class="singleColumn"> <tr> <td> <div class="pN">2125</div> <div class="G">Paṭhamaṁ idaṁ dassanaṁ jānato me,</div> </td> </tr> <tr> <td> <div class="G">Na tābhijānāmi ito puratthā;</div> </td> </tr> <tr> <td> <div class="G">Akkhāhi me pucchito etamatthaṁ,</div> </td> </tr> <tr> <td> <div class="G">Kadā kuhiṁ vā ahu saṅgamo no.</div> </td> </tr> </table> </div>
</div>
<div class="q" id="p_22J_2126"> <div class="divNumber">19.</div> <div class="p"> <table class="singleColumn"> <tr> <td> <div class="pN">2126</div> <div class="G">Gandhārarājassa puramhi ramme,</div> </td> </tr> <tr> <td> <div class="G">Avasimhase takkasīlāyaṁ deva;</div> </td> </tr> <tr> <td> <div class="G">Tatthandhakāramhi timīsikāyaṁ,</div> </td> </tr> <tr> <td> <div class="G">Aṁsena aṁsaṁ samaghaṭṭayimha.</div> </td> </tr> </table> </div>
</div>
<div class="q" id="p_22J_2127"> <div class="divNumber">20.</div> <div class="p"> <table class="singleColumn"> <tr> <td> <div class="pN">2127</div> <div class="G">Te tattha ṭhatvāna ubho janinda,</div> </td> </tr> <tr> <td> <div class="G">Sārāṇiyaṁ vītisārayimha tattha;</div> </td> </tr> <tr> <td> <div class="G">Sāyeva no saṅgatimattamāsi,</div> </td> </tr> <tr> <td> <div class="G">Tato na pacchā na pure ahosi.</div> </td> </tr> </table> </div>
</div>
<div class="q" id="p_22J_2128"> <div class="divNumber">21.</div> <div class="p"> <table class="singleColumn"> <tr> <td> <div class="pN">2128</div> <div class="G">Yadā kadāci manujesu brahme,</div> </td> </tr> <tr> <td> <div class="G">Samāgamo sappurisena hoti;</div> </td> </tr> <tr> <td> <div class="G">Na paṇḍitā saṅgatisanthavāni,</div> </td> </tr> <tr> <td> <div class="G">Pubbe kataṁ vāpi vināsayanti.</div> </td> </tr> </table> </div>
</div>
<div class="q" id="p_22J_2129"> <div class="divNumber">22.</div> <div class="p"> <table class="singleColumn"> <tr> <td> <div class="pN">2129</div> <div class="G">Bālāva kho saṅgatisanthavāni,</div> </td> </tr> <tr> <td> <div class="G">Pubbe kataṁ vāpi vināsayanti;</div> </td> </tr> <tr> <td> <div class="G">Bahumpi bālesu kataṁ vinassati,</div> </td> </tr> <tr> <td> <div class="G">Tathā hi bālā akataññurūpā.</div> </td> </tr> </table> </div>
</div>
<div class="q" id="p_22J_2130"> <div class="divNumber">23.</div> <div class="p"> <table class="singleColumn"> <tr> <td> <div class="pN">2130</div> <div class="G">Dhīrā ca kho saṅgatisanthavāni,</div> </td> </tr> <tr> <td> <div class="G">Pubbe kataṁ vāpi na nāsayanti;</div> </td> </tr> <tr> <td> <div class="G">Appampi dhīresu kataṁ na nassati,</div> </td> </tr> <tr> <td> <div class="G">Tathā hi dhīrā sukataññurūpā.</div> </td> </tr> </table> </div>
</div>
<div class="q" id="p_22J_2131"> <div class="divNumber">24.</div> <div class="p"> <table class="singleColumn"> <tr> <td> <div class="pN">2131</div> <div class="G">Dadāmi te gāmavarāni pañca,</div> </td> </tr> <tr> <td> <div class="G">Dāsīsataṁ satta gavaṁsatāni;</div> </td> </tr> <tr> <td> <div class="G">Parosahassañca suvaṇṇanikkhe,</div> </td> </tr> <tr> <td> <div class="G">Bhariyā ca te sādisī dve dadāmi.</div> </td> </tr> </table> </div>
</div>
<div class="q" id="p_22J_2132"> <div class="divNumber">25.</div> <div class="p"> <table class="singleColumn"> <tr> <td> <div class="pN">2132</div> <div class="G">Evaṁ sataṁ hoti samecca rāja,</div> </td> </tr> <tr> <td> <div class="G">Nakkhattarājāriva tārakānaṁ;</div> </td> </tr> <tr> <td> <div class="G">Āpūratī kāsipatī tathāhaṁ,</div> </td> </tr> <tr> <td> <div class="G">Tayāpi me saṅgamo ajja laddho”ti.</div> </td> </tr> </table> </div>
</div>
<div class="CENTER" id="p_22J_2133">
<span class="pN">2133</span>Juṇhajātakaṁ dutiyaṁ.</div>
</html>
