<html>
<div class="i">8.1.8 Parosahassasutta</div>
<div class="h">Vaṅgīsasaṁyutta</div>
<div class="h">Vaṅgīsavagga</div>
<div class="h">Parosahassasutta</div>
<div class="q" id="p_12S1_1345"> <div class="divNumber">216.</div> <div class="p">
<span class="pN">1345</span>Ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme mahatā bhikkhusaṁghena saddhiṁ aḍḍhatelasehi bhikkhusatehi. Tena kho pana samayena bhagavā bhikkhū nibbānapaṭisaṁyuttāya dhammiyā kathāya sandasseti samādapeti samuttejeti sampahaṁseti. Te ca bhikkhū aṭṭhiṁ katvā manasi katvā sabbacetasā samannāharitvā ohitasotā dhammaṁ suṇanti. Atha kho āyasmato vaṅgīsassa etadahosi—  “ayaṁ kho bhagavā bhikkhū nibbānapaṭisaṁyuttāya dhammiyā kathāya sandasseti samādapeti samuttejeti sampahaṁseti. Te ca bhikkhū aṭṭhiṁ katvā manasi katvā sabbacetasā samannāharitvā ohitasotā dhammaṁ suṇanti. Yannūnāhaṁ bhagavantaṁ sammukhā sāruppāhi gāthāhi abhitthaveyyan”ti. </div>
</div>
<div class="q" id="p_12S1_1346"> <div class="p">
<span class="pN">1346</span>Atha kho āyasmā vaṅgīso uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca—  “paṭibhāti maṁ, bhagavā, paṭibhāti maṁ, sugatā”ti. “Paṭibhātu taṁ, vaṅgīsā”ti bhagavā avoca. Atha kho āyasmā vaṅgīso bhagavantaṁ sammukhā sāruppāhi gāthāhi abhitthavi—  </div>
</div>
<div class="q" id="p_12S1_1347"> <div class="p"> <table class="singleColumn"> <tr> <td> <div class="pN">1347</div> <div class="G">“Parosahassaṁ bhikkhūnaṁ,</div> </td> </tr> <tr> <td> <div class="G">sugataṁ payirupāsati;</div> </td> </tr> <tr> <td> <div class="G">Desentaṁ virajaṁ dhammaṁ,</div> </td> </tr> <tr> <td> <div class="G">nibbānaṁ akutobhayaṁ.</div> </td> </tr> </table> </div>
</div>
<div class="q" id="p_12S1_1348"> <div class="p"> <table class="singleColumn"> <tr> <td> <div class="pN">1348</div> <div class="G">Suṇanti dhammaṁ vimalaṁ,</div> </td> </tr> <tr> <td> <div class="G">sammāsambuddhadesitaṁ;</div> </td> </tr> <tr> <td> <div class="G">Sobhati vata sambuddho,</div> </td> </tr> <tr> <td> <div class="G">bhikkhusaṁghapurakkhato.</div> </td> </tr> </table> </div>
</div>
<div class="q" id="p_12S1_1349"> <div class="p"> <table class="singleColumn"> <tr> <td> <div class="pN">1349</div> <div class="G">Nāganāmosi bhagavā,</div> </td> </tr> <tr> <td> <div class="G">isīnaṁ isisattamo;</div> </td> </tr> <tr> <td> <div class="G">Mahāmeghova hutvāna,</div> </td> </tr> <tr> <td> <div class="G">sāvake abhivassati.</div> </td> </tr> </table> </div>
</div>
<div class="q" id="p_12S1_1350"> <div class="p"> <table class="singleColumn"> <tr> <td> <div class="pN">1350</div> <div class="G">Divāvihārā nikkhamma,</div> </td> </tr> <tr> <td> <div class="G">satthudassanakamyatā;</div> </td> </tr> <tr> <td> <div class="G">Sāvako te mahāvīra,</div> </td> </tr> <tr> <td> <div class="G">pāde vandati vaṅgiso”ti.</div> </td> </tr> </table> </div>
</div>
<div class="q" id="p_12S1_1351"> <div class="p">
<span class="pN">1351</span>“Kiṁ nu te, vaṅgīsa, imā gāthāyo pubbe parivitakkitā, udāhu ṭhānasova taṁ paṭibhantī”ti? “Na kho me, bhante, imā gāthāyo pubbe parivitakkitā, atha kho ṭhānasova maṁ paṭibhantī”ti. “Tena hi taṁ, vaṅgīsa, bhiyyoso mattāya pubbe aparivitakkitā gāthāyo paṭibhantū”ti. “Evaṁ, bhante”ti kho āyasmā vaṅgīso bhagavato paṭissutvā bhiyyoso mattāya bhagavantaṁ pubbe aparivitakkitāhi gāthāhi abhitthavi—  </div>
</div>
<div class="q" id="p_12S1_1352"> <div class="p"> <table class="singleColumn"> <tr> <td> <div class="pN">1352</div> <div class="G">“Ummaggapathaṁ mārassa abhibhuyya,</div> </td> </tr> <tr> <td> <div class="G">Carasi pabhijja khilāni;</div> </td> </tr> <tr> <td> <div class="G">Taṁ passatha bandhapamuñcakaraṁ,</div> </td> </tr> <tr> <td> <div class="G">Asitaṁ bhāgaso pavibhajaṁ.</div> </td> </tr> </table> </div>
</div>
<div class="q" id="p_12S1_1353"> <div class="p"> <table class="singleColumn"> <tr> <td> <div class="pN">1353</div> <div class="G">Oghassa nittharaṇatthaṁ,</div> </td> </tr> <tr> <td> <div class="G">Anekavihitaṁ maggaṁ akkhāsi;</div> </td> </tr> <tr> <td> <div class="G">Tasmiñce amate akkhāte,</div> </td> </tr> <tr> <td> <div class="G">Dhammaddasā ṭhitā asaṁhīrā.</div> </td> </tr> </table> </div>
</div>
<div class="q" id="p_12S1_1354"> <div class="p"> <table class="singleColumn"> <tr> <td> <div class="pN">1354</div> <div class="G">Pajjotakaro ativijjha,</div> </td> </tr> <tr> <td> <div class="G">Sabbaṭṭhitīnaṁ atikkamamaddasa;</div> </td> </tr> <tr> <td> <div class="G">Ñatvā ca sacchikatvā ca,</div> </td> </tr> <tr> <td> <div class="G">Aggaṁ so desayi dasaddhānaṁ.</div> </td> </tr> </table> </div>
</div>
<div class="q" id="p_12S1_1355"> <div class="p"> <table class="singleColumn"> <tr> <td> <div class="pN">1355</div> <div class="G">Evaṁ sudesite dhamme,</div> </td> </tr> <tr> <td> <div class="G">Ko pamādo vijānataṁ dhammaṁ;</div> </td> </tr> <tr> <td> <div class="G">Tasmā hi tassa bhagavato sāsane,</div> </td> </tr> <tr> <td> <div class="G">Appamatto sadā namassamanusikkhe”ti.</div> </td> </tr> </table> </div>
</div>
</html>
