<html>
<div class="i">1.2 Dhaniyasutta</div>
<div class="h">Uragavagga</div>
<div class="h">Dhaniyasutta</div>
<div class="q" id="p_18Sn_20"> <div class="divNumber">18.</div> <div class="p"> <table class="singleColumn"> <tr> <td> <div class="pN">20</div> <div class="G">“Pakkodano duddhakhīrohamasmi, <span class="gathaQuote">(iti dhaniyo gopo)</span>
</div> </td> </tr> <tr> <td> <div class="G">Anutīre mahiyā samānavāso;</div> </td> </tr> <tr> <td> <div class="G">Channā kuṭi āhito gini,</div> </td> </tr> <tr> <td> <div class="G">Atha ce patthayasī pavassa deva”. (1)</div> </td> </tr> </table> </div>
</div>
<div class="q" id="p_18Sn_21"> <div class="divNumber">19.</div> <div class="p"> <table class="singleColumn"> <tr> <td> <div class="pN">21</div> <div class="G">“Akkodhano vigatakhilohamasmi, <span class="gathaQuote">(iti bhagavā)</span>
</div> </td> </tr> <tr> <td> <div class="G">Anutīre mahiyekarattivāso;</div> </td> </tr> <tr> <td> <div class="G">Vivaṭā kuṭi nibbuto gini,</div> </td> </tr> <tr> <td> <div class="G">Atha ce patthayasī pavassa deva”. (2)</div> </td> </tr> </table> </div>
</div>
<div class="q" id="p_18Sn_22"> <div class="divNumber">20.</div> <div class="p"> <table class="singleColumn"> <tr> <td> <div class="pN">22</div> <div class="G">“Andhakamakasā na vijjare, <span class="gathaQuote">(iti dhaniyo gopo)</span>
</div> </td> </tr> <tr> <td> <div class="G">Kacche rūḷhatiṇe caranti gāvo;</div> </td> </tr> <tr> <td> <div class="G">Vuṭṭhimpi saheyyumāgataṁ,</div> </td> </tr> <tr> <td> <div class="G">Atha ce patthayasī pavassa deva”. (3)</div> </td> </tr> </table> </div>
</div>
<div class="q" id="p_18Sn_23"> <div class="divNumber">21.</div> <div class="p"> <table class="singleColumn"> <tr> <td> <div class="pN">23</div> <div class="G">“Baddhāsi bhisī susaṅkhatā, <span class="gathaQuote">(iti bhagavā)</span>
</div> </td> </tr> <tr> <td> <div class="G">Tiṇṇo pāragato vineyya oghaṁ;</div> </td> </tr> <tr> <td> <div class="G">Attho bhisiyā na vijjati,</div> </td> </tr> <tr> <td> <div class="G">Atha ce patthayasī pavassa deva”. (4)</div> </td> </tr> </table> </div>
</div>
<div class="q" id="p_18Sn_24"> <div class="divNumber">22.</div> <div class="p"> <table class="singleColumn"> <tr> <td> <div class="pN">24</div> <div class="G">“Gopī mama assavā alolā, <span class="gathaQuote">(iti dhaniyo gopo)</span>
</div> </td> </tr> <tr> <td> <div class="G">Dīgharattaṁ saṁvāsiyā manāpā;</div> </td> </tr> <tr> <td> <div class="G">Tassā na suṇāmi kiñci pāpaṁ,</div> </td> </tr> <tr> <td> <div class="G">Atha ce patthayasī pavassa deva”. (5)</div> </td> </tr> </table> </div>
</div>
<div class="q" id="p_18Sn_25"> <div class="divNumber">23.</div> <div class="p"> <table class="singleColumn"> <tr> <td> <div class="pN">25</div> <div class="G">“Cittaṁ mama assavaṁ vimuttaṁ, <span class="gathaQuote">(iti bhagavā)</span>
</div> </td> </tr> <tr> <td> <div class="G">Dīgharattaṁ paribhāvitaṁ sudantaṁ;</div> </td> </tr> <tr> <td> <div class="G">Pāpaṁ pana me na vijjati,</div> </td> </tr> <tr> <td> <div class="G">Atha ce patthayasī pavassa deva”. (6)</div> </td> </tr> </table> </div>
</div>
<div class="q" id="p_18Sn_26"> <div class="divNumber">24.</div> <div class="p"> <table class="singleColumn"> <tr> <td> <div class="pN">26</div> <div class="G">“Attavetanabhatohamasmi, <span class="gathaQuote">(iti dhaniyo gopo)</span>
</div> </td> </tr> <tr> <td> <div class="G">Puttā ca me samāniyā arogā;</div> </td> </tr> <tr> <td> <div class="G">Tesaṁ na suṇāmi kiñci pāpaṁ,</div> </td> </tr> <tr> <td> <div class="G">Atha ce patthayasī pavassa deva”. (7)</div> </td> </tr> </table> </div>
</div>
<div class="q" id="p_18Sn_27"> <div class="divNumber">25.</div> <div class="p"> <table class="singleColumn"> <tr> <td> <div class="pN">27</div> <div class="G">“Nāhaṁ bhatakosmi kassaci, <span class="gathaQuote">(iti bhagavā)</span>
</div> </td> </tr> <tr> <td> <div class="G">Nibbiṭṭhena carāmi sabbaloke;</div> </td> </tr> <tr> <td> <div class="G">Attho bhatiyā na vijjati,</div> </td> </tr> <tr> <td> <div class="G">Atha ce patthayasī pavassa deva”. (8)</div> </td> </tr> </table> </div>
</div>
<div class="q" id="p_18Sn_28"> <div class="divNumber">26.</div> <div class="p"> <table class="singleColumn"> <tr> <td> <div class="pN">28</div> <div class="G">“Atthi vasā atthi dhenupā, <span class="gathaQuote">(iti dhaniyo gopo)</span>
</div> </td> </tr> <tr> <td> <div class="G">Godharaṇiyo paveṇiyopi atthi;</div> </td> </tr> <tr> <td> <div class="G">Usabhopi gavampatīdha atthi,</div> </td> </tr> <tr> <td> <div class="G">Atha ce patthayasī pavassa deva”. (9)</div> </td> </tr> </table> </div>
</div>
<div class="q" id="p_18Sn_29"> <div class="divNumber">27.</div> <div class="p"> <table class="singleColumn"> <tr> <td> <div class="pN">29</div> <div class="G">“Natthi vasā natthi dhenupā, <span class="gathaQuote">(iti bhagavā)</span>
</div> </td> </tr> <tr> <td> <div class="G">Godharaṇiyo paveṇiyopi natthi;</div> </td> </tr> <tr> <td> <div class="G">Usabhopi gavampatīdha natthi,</div> </td> </tr> <tr> <td> <div class="G">Atha ce patthayasī pavassa deva”. (10)</div> </td> </tr> </table> </div>
</div>
<div class="q" id="p_18Sn_30"> <div class="divNumber">28.</div> <div class="p"> <table class="singleColumn"> <tr> <td> <div class="pN">30</div> <div class="G">“Khilā nikhātā asampavedhī, <span class="gathaQuote">(iti dhaniyo gopo)</span>
</div> </td> </tr> <tr> <td> <div class="G">Dāmā muñjamayā navā susaṇṭhānā;</div> </td> </tr> <tr> <td> <div class="G">Na hi sakkhinti dhenupāpi chettuṁ,</div> </td> </tr> <tr> <td> <div class="G">Atha ce patthayasī pavassa deva”. (11)</div> </td> </tr> </table> </div>
</div>
<div class="q" id="p_18Sn_31"> <div class="divNumber">29.</div> <div class="p"> <table class="singleColumn"> <tr> <td> <div class="pN">31</div> <div class="G">“Usabhoriva chetva bandhanāni, <span class="gathaQuote">(iti bhagavā)</span>
</div> </td> </tr> <tr> <td> <div class="G">Nāgo pūtilataṁva dālayitvā;</div> </td> </tr> <tr> <td> <div class="G">Nāhaṁ punupessaṁ gabbhaseyyaṁ,</div> </td> </tr> <tr> <td> <div class="G">Atha ce patthayasī pavassa deva”. (12)</div> </td> </tr> </table> </div>
</div>
<div class="q" id="p_18Sn_32"> <div class="divNumber">30.</div> <div class="p"> <table class="singleColumn"> <tr> <td> <div class="pN">32</div> <div class="G">Ninnañca thalañca pūrayanto,</div> </td> </tr> <tr> <td> <div class="G">Mahāmegho pavassi tāvadeva;</div> </td> </tr> <tr> <td> <div class="G">Sutvā devassa vassato,</div> </td> </tr> <tr> <td> <div class="G">Imamatthaṁ dhaniyo abhāsatha. (13)</div> </td> </tr> </table> </div>
</div>
<div class="q" id="p_18Sn_33"> <div class="divNumber">31.</div> <div class="p"> <table class="singleColumn"> <tr> <td> <div class="pN">33</div> <div class="G">“Lābhā vata no anappakā,</div> </td> </tr> <tr> <td> <div class="G">Ye mayaṁ bhagavantaṁ addasāma;</div> </td> </tr> <tr> <td> <div class="G">Saraṇaṁ taṁ upema cakkhuma,</div> </td> </tr> <tr> <td> <div class="G">Satthā no hohi tuvaṁ mahāmuni. (14)</div> </td> </tr> </table> </div>
</div>
<div class="q" id="p_18Sn_34"> <div class="divNumber">32.</div> <div class="p"> <table class="singleColumn"> <tr> <td> <div class="pN">34</div> <div class="G">Gopī ca ahañca assavā,</div> </td> </tr> <tr> <td> <div class="G">Brahmacariyaṁ sugate carāmase;</div> </td> </tr> <tr> <td> <div class="G">Jātimaraṇassa pāragū,</div> </td> </tr> <tr> <td> <div class="G">Dukkhassantakarā bhavāmase”. (15)</div> </td> </tr> </table> </div>
</div>
<div class="q" id="p_18Sn_35"> <div class="divNumber">33.</div> <div class="p"> <table class="singleColumn"> <tr> <td> <div class="pN">35</div> <div class="G">“Nandati puttehi puttimā, <span class="gathaQuote">(iti māro pāpimā)</span>
</div> </td> </tr> <tr> <td> <div class="G">Gomā gohi tatheva nandati;</div> </td> </tr> <tr> <td> <div class="G">Upadhī hi narassa nandanā,</div> </td> </tr> <tr> <td> <div class="G">Na hi so nandati yo nirūpadhi”. (16)</div> </td> </tr> </table> </div>
</div>
<div class="q" id="p_18Sn_36"> <div class="divNumber">34.</div> <div class="p"> <table class="singleColumn"> <tr> <td> <div class="pN">36</div> <div class="G">“Socati puttehi puttimā, <span class="gathaQuote">(iti bhagavā)</span>
</div> </td> </tr> <tr> <td> <div class="G">Gomā gohi tatheva socati;</div> </td> </tr> <tr> <td> <div class="G">Upadhī hi narassa socanā,</div> </td> </tr> <tr> <td> <div class="G">Na hi so socati yo nirūpadhī”ti. (17)</div> </td> </tr> </table> </div>
</div>
<div class="CENTER" id="p_18Sn_37">
<span class="pN">37</span>Dhaniyasuttaṁ dutiyaṁ.</div>
</html>
