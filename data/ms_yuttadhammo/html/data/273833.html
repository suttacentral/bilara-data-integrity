<html>
<div class="i">8.1.11 Gaggarāsutta</div>
<div class="h">Vaṅgīsasaṁyutta</div>
<div class="h">Vaṅgīsavagga</div>
<div class="h">Gaggarāsutta</div>
<div class="q" id="p_12S1_1366"> <div class="divNumber">219.</div> <div class="p">
<span class="pN">1366</span>Ekaṁ samayaṁ bhagavā campāyaṁ viharati gaggarāya pokkharaṇiyā tīre mahatā bhikkhusaṁghena saddhiṁ pañcamattehi bhikkhusatehi sattahi ca upāsakasatehi sattahi ca upāsikāsatehi anekehi ca devatāsahassehi. Tyāssudaṁ bhagavā atirocati vaṇṇena ceva yasasā ca. Atha kho āyasmato vaṅgīsassa etadahosi—  “ayaṁ kho bhagavā campāyaṁ viharati gaggarāya pokkharaṇiyā tīre mahatā bhikkhusaṁghena saddhiṁ pañcamattehi bhikkhusatehi sattahi ca upāsakasatehi sattahi ca upāsikāsatehi anekehi ca devatāsahassehi. Tyāssudaṁ bhagavā atirocati vaṇṇena ceva yasasā ca. Yannūnāhaṁ bhagavantaṁ sammukhā sāruppāya gāthāya abhitthaveyyan”ti. </div>
</div>
<div class="q" id="p_12S1_1367"> <div class="p">
<span class="pN">1367</span>Atha kho āyasmā vaṅgīso uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca—  “paṭibhāti maṁ, bhagavā, paṭibhāti maṁ, sugatā”ti. “Paṭibhātu taṁ, vaṅgīsā”ti bhagavā avoca. Atha kho āyasmā vaṅgīso bhagavantaṁ sammukhā sāruppāya gāthāya abhitthavi—  </div>
</div>
<div class="q" id="p_12S1_1368"> <div class="p"> <table class="singleColumn"> <tr> <td> <div class="pN">1368</div> <div class="G">“Cando yathā vigatavalāhake nabhe,</div> </td> </tr> <tr> <td> <div class="G">Virocati vigatamalova bhāṇumā;</div> </td> </tr> <tr> <td> <div class="G">Evampi aṅgīrasa tvaṁ mahāmuni,</div> </td> </tr> <tr> <td> <div class="G">Atirocasi yasasā sabbalokan”ti.</div> </td> </tr> </table> </div>
</div>
</html>
