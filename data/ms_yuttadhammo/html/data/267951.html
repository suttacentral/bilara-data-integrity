<html>
<div class="i">18.8 Sārammaṇānārammaṇavāra</div>
<div class="h">Dhammahadayavibhaṅga</div>
<div class="h">Sārammaṇānārammaṇavāra</div>
<div class="q" id="p_30Vbh_3195"> <div class="divNumber">1032.</div> <div class="p">
<span class="pN">3195</span>Pañcannaṁ khandhānaṁ kati sārammaṇā, kati anārammaṇā…pe…  sattannaṁ cittānaṁ kati sārammaṇā, kati anārammaṇā? </div>
</div>
<div class="q" id="p_30Vbh_3196"> <div class="divNumber">1033.</div> <div class="p">
<span class="pN">3196</span>Rūpakkhandho anārammaṇo. Cattāro khandhā sārammaṇā. (1) </div>
</div>
<div class="q" id="p_30Vbh_3197"> <div class="p">
<span class="pN">3197</span>Dasāyatanā anārammaṇā. Manāyatanaṁ sārammaṇaṁ. Dhammāyatanaṁ siyā sārammaṇaṁ, siyā anārammaṇaṁ. (2) </div>
</div>
<div class="q" id="p_30Vbh_3198"> <div class="p">
<span class="pN">3198</span>Dasa dhātuyo anārammaṇā. Satta dhātuyo sārammaṇā. Dhammadhātu siyā sārammaṇā, siyā anārammaṇā. (3) </div>
</div>
<div class="q" id="p_30Vbh_3199"> <div class="p">
<span class="pN">3199</span>Dve saccā sārammaṇā. Nirodhasaccaṁ anārammaṇaṁ. Dukkhasaccaṁ siyā sārammaṇaṁ, siyā anārammaṇaṁ. (4) </div>
</div>
<div class="q" id="p_30Vbh_3200"> <div class="p">
<span class="pN">3200</span>Sattindriyā anārammaṇā. Cuddasindriyā sārammaṇā. Jīvitindriyaṁ siyā sārammaṇaṁ, siyā anārammaṇaṁ. Nava hetū sārammaṇā. Kabaḷīkāro āhāro anārammaṇo. Tayo āhārā sārammaṇā. Satta phassā…pe…  satta vedanā…pe…  satta saññā…pe…  satta cetanā…pe…  satta cittā sārammaṇā. (5--12) </div>
</div>
<div class="q" id="p_30Vbh_3201"> <div class="divNumber">1034.</div> <div class="p">
<span class="pN">3201</span>Pañcannaṁ khandhānaṁ kati sārammaṇārammaṇā, kati anārammaṇārammaṇā…pe…  sattannaṁ cittānaṁ kati sārammaṇārammaṇā, kati anārammaṇārammaṇā? </div>
</div>
<div class="q" id="p_30Vbh_3202"> <div class="divNumber">1035.</div> <div class="p">
<span class="pN">3202</span>Rūpakkhandho anārammaṇo. Cattāro khandhā siyā sārammaṇārammaṇā, siyā anārammaṇārammaṇā. (1) </div>
</div>
<div class="q" id="p_30Vbh_3203"> <div class="p">
<span class="pN">3203</span>Dasāyatanā anārammaṇā. Manāyatanaṁ siyā sārammaṇārammaṇaṁ, siyā anārammaṇārammaṇaṁ. Dhammāyatanaṁ siyā sārammaṇārammaṇaṁ, siyā anārammaṇārammaṇaṁ, siyā anārammaṇaṁ. (2) </div>
</div>
<div class="q" id="p_30Vbh_3204"> <div class="p">
<span class="pN">3204</span>Dasa dhātuyo anārammaṇā. Cha dhātuyo anārammaṇārammaṇā. Manoviññāṇadhātu siyā sārammaṇārammaṇā, siyā anārammaṇārammaṇā. Dhammadhātu siyā sārammaṇārammaṇā, siyā anārammaṇārammaṇā, siyā anārammaṇā. (3) </div>
</div>
<div class="q" id="p_30Vbh_3205"> <div class="p">
<span class="pN">3205</span>Nirodhasaccaṁ anārammaṇaṁ. Maggasaccaṁ anārammaṇārammaṇaṁ. Samudayasaccaṁ siyā sārammaṇārammaṇaṁ, siyā anārammaṇārammaṇaṁ. Dukkhasaccaṁ siyā sārammaṇārammaṇaṁ, siyā anārammaṇārammaṇaṁ, siyā anārammaṇaṁ. (4) </div>
</div>
<div class="q" id="p_30Vbh_3206"> <div class="p">
<span class="pN">3206</span>Sattindriyā anārammaṇā. Pañcindriyā anārammaṇārammaṇā. Navindriyā siyā sārammaṇārammaṇā, siyā anārammaṇārammaṇā. Jīvitindriyaṁ siyā sārammaṇārammaṇaṁ, siyā anārammaṇārammaṇaṁ, siyā anārammaṇaṁ. (5) </div>
</div>
<div class="q" id="p_30Vbh_3207"> <div class="p">
<span class="pN">3207</span>Nava hetū siyā sārammaṇārammaṇā, siyā anārammaṇārammaṇā. Kabaḷīkāro āhāro anārammaṇo. Tayo āhārā siyā sārammaṇārammaṇā, siyā anārammaṇārammaṇā. Cha phassā anārammaṇārammaṇā. Manoviññāṇadhātusamphasso siyā sārammaṇārammaṇo siyā anārammaṇārammaṇo. Cha vedanā…pe…  cha saññā…pe…  cha cetanā…pe…  cha cittā anārammaṇārammaṇā. Manoviññāṇadhātu siyā sārammaṇārammaṇā, siyā anārammaṇārammaṇā. (6--12) </div>
</div>
</html>
