<html>
<div class="i">4.4 Paṭiññātakaraṇa</div>
<div class="h">Samathakkhandhaka</div>
<div class="h">Paṭiññātakaraṇa</div>
<div class="q" id="p_4V_841"> <div class="divNumber">200.</div> <div class="p">
<span class="pN">841</span>Tena kho pana samayena chabbaggiyā bhikkhū appaṭiññāya bhikkhūnaṁ kammāni karonti— tajjanīyampi, niyassampi, pabbājanīyampi, paṭisāraṇīyampi, ukkhepanīyampi. Ye te bhikkhū appicchā…pe… te ujjhāyanti khiyyanti vipācenti— “kathañhi nāma chabbaggiyā bhikkhū appaṭiññāya bhikkhūnaṁ kammāni karissanti— tajjanīyampi, niyassampi, pabbājanīyampi, paṭisāraṇīyampi, ukkhepanīyampī”ti. Atha kho te bhikkhū bhagavato etamatthaṁ ārocesuṁ…pe… “saccaṁ kira, bhikkhave…pe… “saccaṁ, bhagavā”ti…pe… vigarahitvā…pe… dhammiṁ kathaṁ katvā bhikkhū āmantesi— “na, bhikkhave, appaṭiññāya bhikkhūnaṁ kammaṁ kātabbaṁ— tajjanīyaṁ vā, niyassaṁ vā, pabbājanīyaṁ vā, paṭisāraṇīyaṁ vā, ukkhepanīyaṁ vā. Yo kareyya, āpatti dukkaṭassa. </div>
</div>
<div class="q" id="p_4V_842"> <div class="divNumber">201.</div> <div class="p">
<span class="pN">842</span>Evaṁ kho, bhikkhave, adhammikaṁ hoti paṭiññātakaraṇaṁ, evaṁ dhammikaṁ. Kathañca, bhikkhave, adhammikaṁ hoti paṭiññātakaraṇaṁ? </div>
</div>
<div class="q" id="p_4V_843"> <div class="p">
<span class="pN">843</span>Bhikkhu pārājikaṁ ajjhāpanno hoti. Tamenaṁ codeti saṁgho vā, sambahulā vā, ekapuggalo vā— ‘pārājikaṁ āyasmā ajjhāpanno’ti? So evaṁ vadeti— ‘na kho ahaṁ, āvuso, pārājikaṁ ajjhāpanno, saṁghādisesaṁ ajjhāpanno’ti. Taṁ saṁgho saṁghādisesena kāreti. Adhammikaṁ paṭiññātakaraṇaṁ. </div>
</div>
<div class="q" id="p_4V_844"> <div class="p">
<span class="pN">844</span>Bhikkhu pārājikaṁ ajjhāpanno hoti. Tamenaṁ codeti saṁgho vā, sambahulā vā, ekapuggalo vā— ‘pārājikaṁ āyasmā ajjhāpanno’ti? So evaṁ vadeti— ‘na kho ahaṁ, āvuso, pārājikaṁ ajjhāpanno, thullaccayaṁ…pe… pācittiyaṁ…pe… pāṭidesanīyaṁ…pe… dukkaṭaṁ…pe… dubbhāsitaṁ ajjhāpanno’ti. Taṁ saṁgho dubbhāsitena kāreti. Adhammikaṁ paṭiññātakaraṇaṁ. </div>
</div>
<div class="q" id="p_4V_845"> <div class="p">
<span class="pN">845</span>Bhikkhu saṁghādisesaṁ…pe… thullaccayaṁ…pe… pācittiyaṁ…pe… pāṭidesanīyaṁ…pe… dukkaṭaṁ…pe… dubbhāsitaṁ ajjhāpanno hoti. Tamenaṁ codeti saṁgho vā, sambahulā vā, ekapuggalo vā— ‘dubbhāsitaṁ āyasmā ajjhāpanno’ti? So evaṁ vadeti— ‘na kho ahaṁ, āvuso, dubbhāsitaṁ ajjhāpanno, pārājikaṁ ajjhāpanno’ti. Taṁ saṁgho pārājikena kāreti. Adhammikaṁ paṭiññātakaraṇaṁ. </div>
</div>
<div class="q" id="p_4V_846"> <div class="p">
<span class="pN">846</span>Bhikkhu dubbhāsitaṁ ajjhāpanno hoti. Tamenaṁ codeti saṁgho vā, sambahulā vā, ekapuggalo vā— ‘dubbhāsitaṁ āyasmā ajjhāpanno’ti? So evaṁ vadeti— ‘na kho ahaṁ, āvuso, dubbhāsitaṁ ajjhāpanno, saṁghādisesaṁ…pe… thullaccayaṁ…pe… pācittiyaṁ…pe… pāṭidesanīyaṁ…pe… dukkaṭaṁ ajjhāpanno’ti. Taṁ saṁgho dukkaṭena kāreti. Adhammikaṁ paṭiññātakaraṇaṁ. Evaṁ kho, bhikkhave, adhammikaṁ hoti paṭiññātakaraṇaṁ. </div>
</div>
<div class="q" id="p_4V_847"> <div class="p">
<span class="pN">847</span>Kathañca, bhikkhave, dhammikaṁ hoti paṭiññātakaraṇaṁ? Bhikkhu pārājikaṁ ajjhāpanno hoti. Tamenaṁ codeti saṁgho vā, sambahulā vā, ekapuggalo vā— ‘pārājikaṁ āyasmā ajjhāpanno’ti? So evaṁ vadeti— ‘āma, āvuso, pārājikaṁ ajjhāpanno’ti. Taṁ saṁgho pārājikena kāreti. Dhammikaṁ paṭiññātakaraṇaṁ. </div>
</div>
<div class="q" id="p_4V_848"> <div class="p">
<span class="pN">848</span>Bhikkhu saṁghādisesaṁ…pe… thullaccayaṁ…pe… pācittiyaṁ…pe… pāṭidesanīyaṁ…pe… dukkaṭaṁ…pe… dubbhāsitaṁ ajjhāpanno hoti. Tamenaṁ codeti saṁgho vā, sambahulā vā, ekapuggalo vā— ‘dubbhāsitaṁ āyasmā ajjhāpanno’ti? So evaṁ vadeti— ‘āma, āvuso, dubbhāsitaṁ ajjhāpanno’ti. Taṁ saṁgho dubbhāsitena kāreti. Dhammikaṁ paṭiññātakaraṇaṁ. Evaṁ kho, bhikkhave, dhammikaṁ hoti paṭiññātakaraṇan”ti. </div>
</div>
</html>
