<html>
<div class="i">5.1.3 Kisāgotamīsutta</div>
<div class="h">Bhikkhunīsaṁyutta</div>
<div class="h">Bhikkhunīvagga</div>
<div class="h">Kisāgotamīsutta</div>
<div class="q" id="p_12S1_951"> <div class="divNumber">164.</div> <div class="p">
<span class="pN">951</span>Sāvatthinidānaṁ. Atha kho kisāgotamī bhikkhunī pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi. Sāvatthiyaṁ piṇḍāya caritvā pacchābhattaṁ piṇḍapātapaṭikkantā yena andhavanaṁ tenupasaṅkami, upasaṅkamitvā divāvihārāya. Andhavanaṁ ajjhogāhetvā aññatarasmiṁ rukkhamūle divāvihāraṁ nisīdi. Atha kho māro pāpimā kisāgotamiyā bhikkhuniyā bhayaṁ chambhitattaṁ lomahaṁsaṁ uppādetukāmo samādhimhā cāvetukāmo yena kisāgotamī bhikkhunī tenupasaṅkami; upasaṅkamitvā kisāgotamiṁ bhikkhuniṁ gāthāya ajjhabhāsi—  </div>
</div>
<div class="q" id="p_12S1_952"> <div class="p"> <table class="singleColumn"> <tr> <td> <div class="pN">952</div> <div class="G">“Kiṁ nu tvaṁ mataputtāva,</div> </td> </tr> <tr> <td> <div class="G">ekamāsi rudammukhī;</div> </td> </tr> <tr> <td> <div class="G">Vanamajjhagatā ekā,</div> </td> </tr> <tr> <td> <div class="G">purisaṁ nu gavesasī”ti.</div> </td> </tr> </table> </div>
</div>
<div class="q" id="p_12S1_953"> <div class="p">
<span class="pN">953</span>Atha kho kisāgotamiyā bhikkhuniyā etadahosi—  “ko nu khvāyaṁ manusso vā amanusso vā gāthaṁ bhāsatī”ti? Atha kho kisāgotamiyā bhikkhuniyā etadahosi—  “māro kho ayaṁ pāpimā mama bhayaṁ chambhitattaṁ lomahaṁsaṁ uppādetukāmo samādhimhā cāvetukāmo gāthaṁ bhāsatī”ti. </div>
</div>
<div class="q" id="p_12S1_954"> <div class="p">
<span class="pN">954</span>Atha kho kisāgotamī bhikkhunī “māro ayaṁ pāpimā” iti viditvā māraṁ pāpimantaṁ gāthāhi paccabhāsi—  </div>
</div>
<div class="q" id="p_12S1_955"> <div class="p"> <table class="singleColumn"> <tr> <td> <div class="pN">955</div> <div class="G">“Accantaṁ mataputtāmhi,</div> </td> </tr> <tr> <td> <div class="G">purisā etadantikā;</div> </td> </tr> <tr> <td> <div class="G">Na socāmi na rodāmi,</div> </td> </tr> <tr> <td> <div class="G">na taṁ bhāyāmi āvuso.</div> </td> </tr> </table> </div>
</div>
<div class="q" id="p_12S1_956"> <div class="p"> <table class="singleColumn"> <tr> <td> <div class="pN">956</div> <div class="G">Sabbattha vihatā nandī,</div> </td> </tr> <tr> <td> <div class="G">tamokkhandho padālito;</div> </td> </tr> <tr> <td> <div class="G">Jetvāna maccuno senaṁ,</div> </td> </tr> <tr> <td> <div class="G">viharāmi anāsavā”ti.</div> </td> </tr> </table> </div>
</div>
<div class="q" id="p_12S1_957"> <div class="p">
<span class="pN">957</span>Atha kho māro pāpimā “jānāti maṁ kisāgotamī bhikkhunī”ti dukkhī dummano tatthevantaradhāyīti. </div>
</div>
</html>
