<html>
<div class="i">14.1 Sobhitattheraapadāna</div>
<div class="h">Sobhitavagga</div>
<div class="h">Sobhitattheraapadāna</div>
<div class="q" id="p_20Ap1_2182"> <div class="divNumber">1.</div> <div class="p"> <table class="singleColumn"> <tr> <td> <div class="pN">2182</div> <div class="G">“Padumuttaro nāma jino,</div> </td> </tr> <tr> <td> <div class="G">lokajeṭṭho narāsabho;</div> </td> </tr> <tr> <td> <div class="G">Mahato janakāyassa,</div> </td> </tr> <tr> <td> <div class="G">deseti amataṁ padaṁ.</div> </td> </tr> </table> </div>
</div>
<div class="q" id="p_20Ap1_2183"> <div class="divNumber">2.</div> <div class="p"> <table class="singleColumn"> <tr> <td> <div class="pN">2183</div> <div class="G">Tassāhaṁ vacanaṁ sutvā,</div> </td> </tr> <tr> <td> <div class="G">vācāsabhimudīritaṁ;</div> </td> </tr> <tr> <td> <div class="G">Añjaliṁ paggahetvāna,</div> </td> </tr> <tr> <td> <div class="G">ekaggo āsahaṁ tadā.</div> </td> </tr> </table> </div>
</div>
<div class="q" id="p_20Ap1_2184"> <div class="divNumber">3.</div> <div class="p"> <table class="singleColumn"> <tr> <td> <div class="pN">2184</div> <div class="G">‘Yathā samuddo udadhīnamaggo,</div> </td> </tr> <tr> <td> <div class="G">Nerū nagānaṁ pavaro siluccayo;</div> </td> </tr> <tr> <td> <div class="G">Tatheva ye cittavasena vattare’,</div> </td> </tr> <tr> <td> <div class="G">Na buddhañāṇassa kalaṁ upenti te.</div> </td> </tr> </table> </div>
</div>
<div class="q" id="p_20Ap1_2185"> <div class="divNumber">4.</div> <div class="p"> <table class="singleColumn"> <tr> <td> <div class="pN">2185</div> <div class="G">Dhammavidhiṁ ṭhapetvāna,</div> </td> </tr> <tr> <td> <div class="G">buddho kāruṇiko isi;</div> </td> </tr> <tr> <td> <div class="G">Bhikkhusaṁghe nisīditvā,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_20Ap1_2186"> <div class="divNumber">5.</div> <div class="p"> <table class="singleColumn"> <tr> <td> <div class="pN">2186</div> <div class="G">‘Yo so ñāṇaṁ pakittesi,</div> </td> </tr> <tr> <td> <div class="G">buddhamhi lokanāyake;</div> </td> </tr> <tr> <td> <div class="G">Kappānaṁ satasahassaṁ,</div> </td> </tr> <tr> <td> <div class="G">duggatiṁ na gamissati.</div> </td> </tr> </table> </div>
</div>
<div class="q" id="p_20Ap1_2187"> <div class="divNumber">6.</div> <div class="p"> <table class="singleColumn"> <tr> <td> <div class="pN">2187</div> <div class="G">Kilese jhāpayitvāna,</div> </td> </tr> <tr> <td> <div class="G">ekaggo susamāhito;</div> </td> </tr> <tr> <td> <div class="G">Sobhito nāma nāmena,</div> </td> </tr> <tr> <td> <div class="G">hessati satthu sāvako’.</div> </td> </tr> </table> </div>
</div>
<div class="q" id="p_20Ap1_2188"> <div class="divNumber">7.</div> <div class="p"> <table class="singleColumn"> <tr> <td> <div class="pN">2188</div> <div class="G">Paññāse kappasahasse,</div> </td> </tr> <tr> <td> <div class="G">sattevāsuṁ yasuggatā;</div> </td> </tr> <tr> <td> <div class="G">Sattaratanasampannā,</div> </td> </tr> <tr> <td> <div class="G">cakkavattī mahabbalā.</div> </td> </tr> </table> </div>
</div>
<div class="q" id="p_20Ap1_2189"> <div class="divNumber">8.</div> <div class="p"> <table class="singleColumn"> <tr> <td> <div class="pN">2189</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">bhavā sabbe samūhatā;</div> </td> </tr> <tr> <td> <div class="G">Tisso vijjā anuppattā,</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_2190"> <div class="divNumber">9.</div> <div class="p"> <table class="singleColumn"> <tr> <td> <div class="pN">2190</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_2191"> <div class="p">
<span class="pN">2191</span>Itthaṁ sudaṁ āyasmā sobhito thero imā gāthāyo abhāsitthāti. </div>
</div>
<div class="CENTER" id="p_20Ap1_2192">
<span class="pN">2192</span>Sobhitattherassāpadānaṁ paṭhamaṁ.</div>
</html>
