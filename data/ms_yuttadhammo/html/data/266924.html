<html>
<div class="i">3.6 Sabhiyasutta</div>
<div class="h">Mahāvagga</div>
<div class="h">Sabhiyasutta</div>
<div class="q" id="p_18Sn_597"> <div class="p">
<span class="pN">597</span>Evaṁ me sutaṁ— ekaṁ samayaṁ bhagavā rājagahe viharati veḷuvane kalandakanivāpe. Tena kho pana samayena sabhiyassa paribbājakassa purāṇasālohitāya devatāya pañhā uddiṭṭhā honti— “yo te, sabhiya, samaṇo vā brāhmaṇo vā ime pañhe puṭṭho byākaroti tassa santike brahmacariyaṁ careyyāsī”ti. </div>
</div>
<div class="q" id="p_18Sn_598"> <div class="p">
<span class="pN">598</span>Atha kho sabhiyo paribbājako tassā devatāya santike te pañhe uggahetvā ye te samaṇabrāhmaṇā saṁghino gaṇino gaṇācariyā ñātā yasassino titthakarā sādhusammatā bahujanassa, seyyathidaṁ— pūraṇo kassapo makkhaligosālo ajito kesakambalo pakudho kaccāno sañcayo belaṭṭhaputto nigaṇṭho nāṭaputto, te upasaṅkamitvā te pañhe pucchati. Te sabhiyena paribbājakena pañhe puṭṭhā na sampāyanti; asampāyantā kopañca dosañca appaccayañca pātukaronti. Api ca sabhiyaṁyeva paribbājakaṁ paṭipucchanti. </div>
</div>
<div class="q" id="p_18Sn_599"> <div class="p">
<span class="pN">599</span>Atha kho sabhiyassa paribbājakassa etadahosi— “ye kho te bhonto samaṇabrāhmaṇā saṁghino gaṇino gaṇācariyā ñātā yasassino titthakarā sādhusammatā bahujanassa, seyyathidaṁ— pūraṇo kassapo…pe… nigaṇṭho nāṭaputto, te mayā pañhe puṭṭhā na sampāyanti, asampāyantā kopañca dosañca appaccayañca pātukaronti; api ca maññevettha paṭipucchanti. Yannūnāhaṁ hīnāyāvattitvā kāme paribhuñjeyyan”ti. </div>
</div>
<div class="q" id="p_18Sn_600"> <div class="p">
<span class="pN">600</span>Atha kho sabhiyassa paribbājakassa etadahosi— “ayampi kho samaṇo gotamo saṁghī ceva gaṇī ca gaṇācariyo ca ñāto yasassī titthakaro sādhusammato bahujanassa; yannūnāhaṁ samaṇaṁ gotamaṁ upasaṅkamitvā ime pañhe puccheyyan”ti. </div>
</div>
<div class="q" id="p_18Sn_601"> <div class="p">
<span class="pN">601</span>Atha kho sabhiyassa paribbājakassa etadahosi— “yepi kho te bhonto samaṇabrāhmaṇā jiṇṇā vuḍḍhā mahallakā addhagatā vayoanuppattā therā rattaññū cirapabbajitā saṁghino gaṇino gaṇācariyā ñātā yasassino titthakarā sādhusammatā bahujanassa, seyyathidaṁ— pūraṇo kassapo…pe… nigaṇṭho nāṭaputto, tepi mayā pañhe puṭṭhā na sampāyanti, asampāyantā kopañca dosañca appaccayañca pātukaronti, api ca maññevettha paṭipucchanti; kiṁ pana me samaṇo gotamo ime pañhe puṭṭho byākarissati. Samaṇo hi gotamo daharo ceva jātiyā, navo ca pabbajjāyā”ti. </div>
</div>
<div class="q" id="p_18Sn_602"> <div class="p">
<span class="pN">602</span>Atha kho sabhiyassa paribbājakassa etadahosi— “samaṇo kho daharoti na uññātabbo na paribhotabbo. Daharopi cesa samaṇo gotamo mahiddhiko hoti mahānubhāvo, yannūnāhaṁ samaṇaṁ gotamaṁ upasaṅkamitvā ime pañhe puccheyyan”ti. </div>
</div>
<div class="q" id="p_18Sn_603"> <div class="p">
<span class="pN">603</span>Atha kho sabhiyo paribbājako yena rājagahaṁ tena cārikaṁ pakkāmi. Anupubbena cārikaṁ caramāno yena rājagahaṁ veḷuvanaṁ kalandakanivāpo, yena bhagavā tenupasaṅkami; upasaṅkamitvā bhagavatā saddhiṁ sammodi. Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho sabhiyo paribbājako bhagavantaṁ gāthāya ajjhabhāsi— </div>
</div>
<div class="q" id="p_18Sn_604"> <div class="divNumber">516.</div> <div class="p"> <table class="singleColumn"> <tr> <td> <div class="pN">604</div> <div class="G">“Kaṅkhī vecikicchī āgamaṁ, <span class="gathaQuote">(iti sabhiyo)</span>
</div> </td> </tr> <tr> <td> <div class="G">Pañhe pucchituṁ abhikaṅkhamāno;</div> </td> </tr> <tr> <td> <div class="G">Tesantakaro bhavāhi pañhe me puṭṭho,</div> </td> </tr> <tr> <td> <div class="G">Anupubbaṁ anudhammaṁ byākarohi me”. (1)</div> </td> </tr> </table> </div>
</div>
<div class="q" id="p_18Sn_605"> <div class="divNumber">517.</div> <div class="p"> <table class="singleColumn"> <tr> <td> <div class="pN">605</div> <div class="G">“Dūrato āgatosi sabhiya, <span class="gathaQuote">(iti bhagavā)</span>
</div> </td> </tr> <tr> <td> <div class="G">Pañhe pucchituṁ abhikaṅkhamāno;</div> </td> </tr> <tr> <td> <div class="G">Tesantakaro bhavāmi pañhe te puṭṭho,</div> </td> </tr> <tr> <td> <div class="G">Anupubbaṁ anudhammaṁ byākaromi te. (2)</div> </td> </tr> </table> </div>
</div>
<div class="q" id="p_18Sn_606"> <div class="divNumber">518.</div> <div class="p"> <table class="singleColumn"> <tr> <td> <div class="pN">606</div> <div class="G">Puccha maṁ sabhiya pañhaṁ,</div> </td> </tr> <tr> <td> <div class="G">Yaṁ kiñci manasicchasi;</div> </td> </tr> <tr> <td> <div class="G">Tassa tasseva pañhassa,</div> </td> </tr> <tr> <td> <div class="G">Ahaṁ antaṁ karomi te”ti. (3)</div> </td> </tr> </table> </div>
</div>
<div class="q" id="p_18Sn_607"> <div class="p">
<span class="pN">607</span>Atha kho sabhiyassa paribbājakassa etadahosi— “acchariyaṁ vata bho, abbhutaṁ vata bho. Yaṁ vatāhaṁ aññesu samaṇabrāhmaṇesu okāsakammamattampi nālatthaṁ taṁ me idaṁ samaṇena gotamena okāsakammaṁ katan”ti. Attamano pamudito udaggo pītisomanassajāto bhagavantaṁ pañhaṁ apucchi— </div>
</div>
<div class="q" id="p_18Sn_608"> <div class="divNumber">519.</div> <div class="p"> <table class="singleColumn"> <tr> <td> <div class="pN">608</div> <div class="G">“Kiṁpattinamāhu bhikkhunaṁ, <span class="gathaQuote">(iti sabhiyo)</span>
</div> </td> </tr> <tr> <td> <div class="G">Sorataṁ kena kathañca dantamāhu;</div> </td> </tr> <tr> <td> <div class="G">Buddhoti kathaṁ pavuccati,</div> </td> </tr> <tr> <td> <div class="G">Puṭṭho me bhagavā byākarohi”. (4)</div> </td> </tr> </table> </div>
</div>
<div class="q" id="p_18Sn_609"> <div class="divNumber">520.</div> <div class="p"> <table class="singleColumn"> <tr> <td> <div class="pN">609</div> <div class="G">“Pajjena katena attanā, <span class="gathaQuote">(sabhiyāti bhagavā)</span>
</div> </td> </tr> <tr> <td> <div class="G">Parinibbānagato vitiṇṇakaṅkho;</div> </td> </tr> <tr> <td> <div class="G">Vibhavañca bhavañca vippahāya,</div> </td> </tr> <tr> <td> <div class="G">Vusitavā khīṇapunabbhavo sa bhikkhu. (5)</div> </td> </tr> </table> </div>
</div>
<div class="q" id="p_18Sn_610"> <div class="divNumber">521.</div> <div class="p"> <table class="singleColumn"> <tr> <td> <div class="pN">610</div> <div class="G">Sabbattha upekkhako satimā,</div> </td> </tr> <tr> <td> <div class="G">Na so hiṁsati kañci sabbaloke;</div> </td> </tr> <tr> <td> <div class="G">Tiṇṇo samaṇo anāvilo,</div> </td> </tr> <tr> <td> <div class="G">Ussadā yassa na santi sorato so. (6)</div> </td> </tr> </table> </div>
</div>
<div class="q" id="p_18Sn_611"> <div class="divNumber">522.</div> <div class="p"> <table class="singleColumn"> <tr> <td> <div class="pN">611</div> <div class="G">Yassindriyāni bhāvitāni,</div> </td> </tr> <tr> <td> <div class="G">Ajjhattaṁ bahiddhā ca sabbaloke;</div> </td> </tr> <tr> <td> <div class="G">Nibbijjha imaṁ parañca lokaṁ,</div> </td> </tr> <tr> <td> <div class="G">Kālaṁ kaṅkhati bhāvito sa danto. (7)</div> </td> </tr> </table> </div>
</div>
<div class="q" id="p_18Sn_612"> <div class="divNumber">523.</div> <div class="p"> <table class="singleColumn"> <tr> <td> <div class="pN">612</div> <div class="G">Kappāni viceyya kevalāni,</div> </td> </tr> <tr> <td> <div class="G">Saṁsāraṁ dubhayaṁ cutūpapātaṁ;</div> </td> </tr> <tr> <td> <div class="G">Vigatarajamanaṅgaṇaṁ visuddhaṁ,</div> </td> </tr> <tr> <td> <div class="G">Pattaṁ jātikhayaṁ tamāhu buddhan”ti. (8)</div> </td> </tr> </table> </div>
</div>
<div class="q" id="p_18Sn_613"> <div class="p">
<span class="pN">613</span>Atha kho sabhiyo paribbājako bhagavato bhāsitaṁ abhinanditvā anumoditvā attamano pamudito udaggo pītisomanassajāto bhagavantaṁ uttariṁ pañhaṁ apucchi— </div>
</div>
<div class="q" id="p_18Sn_614"> <div class="divNumber">524.</div> <div class="p"> <table class="singleColumn"> <tr> <td> <div class="pN">614</div> <div class="G">“Kiṁpattinamāhu brāhmaṇaṁ, <span class="gathaQuote">(iti sabhiyo)</span>
</div> </td> </tr> <tr> <td> <div class="G">Samaṇaṁ kena kathañca nhātakoti;</div> </td> </tr> <tr> <td> <div class="G">Nāgoti kathaṁ pavuccati,</div> </td> </tr> <tr> <td> <div class="G">Puṭṭho me bhagavā byākarohi”. (9)</div> </td> </tr> </table> </div>
</div>
<div class="q" id="p_18Sn_615"> <div class="divNumber">525.</div> <div class="p"> <table class="singleColumn"> <tr> <td> <div class="pN">615</div> <div class="G">“Bāhitvā sabbapāpakāni, <span class="gathaQuote">(sabhiyāti bhagavā)</span>
</div> </td> </tr> <tr> <td> <div class="G">Vimalo sādhusamāhito ṭhitatto;</div> </td> </tr> <tr> <td> <div class="G">Saṁsāramaticca kevalī so,</div> </td> </tr> <tr> <td> <div class="G">Asito tādi pavuccate sa brahmā. (10)</div> </td> </tr> </table> </div>
</div>
<div class="q" id="p_18Sn_616"> <div class="divNumber">526.</div> <div class="p"> <table class="singleColumn"> <tr> <td> <div class="pN">616</div> <div class="G">Samitāvi pahāya puññapāpaṁ,</div> </td> </tr> <tr> <td> <div class="G">Virajo ñatvā imaṁ parañca lokaṁ;</div> </td> </tr> <tr> <td> <div class="G">Jātimaraṇaṁ upātivatto,</div> </td> </tr> <tr> <td> <div class="G">Samaṇo tādi pavuccate tathattā. (11)</div> </td> </tr> </table> </div>
</div>
<div class="q" id="p_18Sn_617"> <div class="divNumber">527.</div> <div class="p"> <table class="singleColumn"> <tr> <td> <div class="pN">617</div> <div class="G">Ninhāya sabbapāpakāni,</div> </td> </tr> <tr> <td> <div class="G">Ajjhattaṁ bahiddhā ca sabbaloke;</div> </td> </tr> <tr> <td> <div class="G">Devamanussesu kappiyesu,</div> </td> </tr> <tr> <td> <div class="G">Kappaṁ neti tamāhu nhātakoti. (12)</div> </td> </tr> </table> </div>
</div>
<div class="q" id="p_18Sn_618"> <div class="divNumber">528.</div> <div class="p"> <table class="singleColumn"> <tr> <td> <div class="pN">618</div> <div class="G">Āguṁ na karoti kiñci loke,</div> </td> </tr> <tr> <td> <div class="G">Sabbasaṁyoge visajja bandhanāni;</div> </td> </tr> <tr> <td> <div class="G">Sabbattha na sajjatī vimutto,</div> </td> </tr> <tr> <td> <div class="G">Nāgo tādi pavuccate tathattā”ti. (13)</div> </td> </tr> </table> </div>
</div>
<div class="q" id="p_18Sn_619"> <div class="p">
<span class="pN">619</span>Atha kho sabhiyo paribbājako…pe… bhagavantaṁ uttariṁ pañhaṁ apucchi— </div>
</div>
<div class="q" id="p_18Sn_620"> <div class="divNumber">529.</div> <div class="p"> <table class="singleColumn"> <tr> <td> <div class="pN">620</div> <div class="G">“Kaṁ khettajinaṁ vadanti buddhā, <span class="gathaQuote">(iti sabhiyo)</span>
</div> </td> </tr> <tr> <td> <div class="G">Kusalaṁ kena kathañca paṇḍitoti;</div> </td> </tr> <tr> <td> <div class="G">Muni nāma kathaṁ pavuccati,</div> </td> </tr> <tr> <td> <div class="G">Puṭṭho me bhagavā byākarohi”. (14)</div> </td> </tr> </table> </div>
</div>
<div class="q" id="p_18Sn_621"> <div class="divNumber">530.</div> <div class="p"> <table class="singleColumn"> <tr> <td> <div class="pN">621</div> <div class="G">“Khettāni viceyya kevalāni, <span class="gathaQuote">(sabhiyāti bhagavā)</span>
</div> </td> </tr> <tr> <td> <div class="G">Dibbaṁ mānusakañca brahmakhettaṁ;</div> </td> </tr> <tr> <td> <div class="G">Sabbakhettamūlabandhanā pamutto,</div> </td> </tr> <tr> <td> <div class="G">Khettajino tādi pavuccate tathattā. (15)</div> </td> </tr> </table> </div>
</div>
<div class="q" id="p_18Sn_622"> <div class="divNumber">531.</div> <div class="p"> <table class="singleColumn"> <tr> <td> <div class="pN">622</div> <div class="G">Kosāni viceyya kevalāni,</div> </td> </tr> <tr> <td> <div class="G">Dibbaṁ mānusakañca brahmakosaṁ;</div> </td> </tr> <tr> <td> <div class="G">Sabbakosamūlabandhanā pamutto,</div> </td> </tr> <tr> <td> <div class="G">Kusalo tādi pavuccate tathattā. (16)</div> </td> </tr> </table> </div>
</div>
<div class="q" id="p_18Sn_623"> <div class="divNumber">532.</div> <div class="p"> <table class="singleColumn"> <tr> <td> <div class="pN">623</div> <div class="G">Dubhayāni viceyya paṇḍarāni,</div> </td> </tr> <tr> <td> <div class="G">Ajjhattaṁ bahiddhā ca suddhipañño;</div> </td> </tr> <tr> <td> <div class="G">Kaṇhaṁ sukkaṁ upātivatto,</div> </td> </tr> <tr> <td> <div class="G">Paṇḍito tādi pavuccate tathattā. (17)</div> </td> </tr> </table> </div>
</div>
<div class="q" id="p_18Sn_624"> <div class="divNumber">533.</div> <div class="p"> <table class="singleColumn"> <tr> <td> <div class="pN">624</div> <div class="G">Asatañca satañca ñatvā dhammaṁ,</div> </td> </tr> <tr> <td> <div class="G">Ajjhattaṁ bahiddhā ca sabbaloke;</div> </td> </tr> <tr> <td> <div class="G">Devamanussehi pūjanīyo,</div> </td> </tr> <tr> <td> <div class="G">Saṅgaṁ jālamaticca so munī”ti. (18)</div> </td> </tr> </table> </div>
</div>
<div class="q" id="p_18Sn_625"> <div class="p">
<span class="pN">625</span>Atha kho sabhiyo paribbājako…pe… bhagavantaṁ uttariṁ pañhaṁ apucchi— </div>
</div>
<div class="q" id="p_18Sn_626"> <div class="divNumber">534.</div> <div class="p"> <table class="singleColumn"> <tr> <td> <div class="pN">626</div> <div class="G">“Kiṁpattinamāhu vedaguṁ, <span class="gathaQuote">(iti sabhiyo)</span>
</div> </td> </tr> <tr> <td> <div class="G">Anuviditaṁ kena kathañca viriyavāti;</div> </td> </tr> <tr> <td> <div class="G">Ājāniyo kinti nāma hoti,</div> </td> </tr> <tr> <td> <div class="G">Puṭṭho me bhagavā byākarohi”. (19)</div> </td> </tr> </table> </div>
</div>
<div class="q" id="p_18Sn_627"> <div class="divNumber">535.</div> <div class="p"> <table class="singleColumn"> <tr> <td> <div class="pN">627</div> <div class="G">“Vedāni viceyya kevalāni, <span class="gathaQuote">(sabhiyāti bhagavā)</span>
</div> </td> </tr> <tr> <td> <div class="G">Samaṇānaṁ yānidhatthi brāhmaṇānaṁ;</div> </td> </tr> <tr> <td> <div class="G">Sabbavedanāsu vītarāgo,</div> </td> </tr> <tr> <td> <div class="G">Sabbaṁ vedamaticca vedagū so. (20)</div> </td> </tr> </table> </div>
</div>
<div class="q" id="p_18Sn_628"> <div class="divNumber">536.</div> <div class="p"> <table class="singleColumn"> <tr> <td> <div class="pN">628</div> <div class="G">Anuvicca papañcanāmarūpaṁ,</div> </td> </tr> <tr> <td> <div class="G">Ajjhattaṁ bahiddhā ca rogamūlaṁ;</div> </td> </tr> <tr> <td> <div class="G">Sabbarogamūlabandhanā pamutto,</div> </td> </tr> <tr> <td> <div class="G">Anuvidito tādi pavuccate tathattā. (21)</div> </td> </tr> </table> </div>
</div>
<div class="q" id="p_18Sn_629"> <div class="divNumber">537.</div> <div class="p"> <table class="singleColumn"> <tr> <td> <div class="pN">629</div> <div class="G">Virato idha sabbapāpakehi,</div> </td> </tr> <tr> <td> <div class="G">Nirayadukkhaṁ aticca viriyavāso;</div> </td> </tr> <tr> <td> <div class="G">So vīriyavā padhānavā,</div> </td> </tr> <tr> <td> <div class="G">Dhīro tādi pavuccate tathattā. (22)</div> </td> </tr> </table> </div>
</div>
<div class="q" id="p_18Sn_630"> <div class="divNumber">538.</div> <div class="p"> <table class="singleColumn"> <tr> <td> <div class="pN">630</div> <div class="G">Yassassu lunāni bandhanāni,</div> </td> </tr> <tr> <td> <div class="G">Ajjhattaṁ bahiddhā ca saṅgamūlaṁ;</div> </td> </tr> <tr> <td> <div class="G">Sabbasaṅgamūlabandhanā pamutto,</div> </td> </tr> <tr> <td> <div class="G">Ājāniyo tādi pavuccate tathattā”ti. (23)</div> </td> </tr> </table> </div>
</div>
<div class="q" id="p_18Sn_631"> <div class="p">
<span class="pN">631</span>Atha kho sabhiyo paribbājako…pe… bhagavantaṁ uttariṁ pañhaṁ apucchi— </div>
</div>
<div class="q" id="p_18Sn_632"> <div class="divNumber">539.</div> <div class="p"> <table class="singleColumn"> <tr> <td> <div class="pN">632</div> <div class="G">“Kiṁpattinamāhu sottiyaṁ, <span class="gathaQuote">(iti sabhiyo)</span>
</div> </td> </tr> <tr> <td> <div class="G">Ariyaṁ kena kathañca caraṇavāti;</div> </td> </tr> <tr> <td> <div class="G">Paribbājako kinti nāma hoti,</div> </td> </tr> <tr> <td> <div class="G">Puṭṭho me bhagavā byākarohi”. (24)</div> </td> </tr> </table> </div>
</div>
<div class="q" id="p_18Sn_633"> <div class="divNumber">540.</div> <div class="p"> <table class="singleColumn"> <tr> <td> <div class="pN">633</div> <div class="G">“Sutvā sabbadhammaṁ abhiññāya loke, <span class="gathaQuote">(sabhiyāti bhagavā)</span>
</div> </td> </tr> <tr> <td> <div class="G">Sāvajjānavajjaṁ yadatthi kiñci;</div> </td> </tr> <tr> <td> <div class="G">Abhibhuṁ akathaṁkathiṁ vimuttaṁ,</div> </td> </tr> <tr> <td> <div class="G">Anighaṁ sabbadhimāhu sottiyoti. (25)</div> </td> </tr> </table> </div>
</div>
<div class="q" id="p_18Sn_634"> <div class="divNumber">541.</div> <div class="p"> <table class="singleColumn"> <tr> <td> <div class="pN">634</div> <div class="G">Chetvā āsavāni ālayāni,</div> </td> </tr> <tr> <td> <div class="G">Vidvā so na upeti gabbhaseyyaṁ;</div> </td> </tr> <tr> <td> <div class="G">Saññaṁ tividhaṁ panujja paṅkaṁ,</div> </td> </tr> <tr> <td> <div class="G">Kappaṁ neti tamāhu ariyoti. (26)</div> </td> </tr> </table> </div>
</div>
<div class="q" id="p_18Sn_635"> <div class="divNumber">542.</div> <div class="p"> <table class="singleColumn"> <tr> <td> <div class="pN">635</div> <div class="G">Yo idha caraṇesu pattipatto,</div> </td> </tr> <tr> <td> <div class="G">Kusalo sabbadā ājānāti dhammaṁ;</div> </td> </tr> <tr> <td> <div class="G">Sabbattha na sajjati vimuttacitto,</div> </td> </tr> <tr> <td> <div class="G">Paṭighā yassa na santi caraṇavā so. (27)</div> </td> </tr> </table> </div>
</div>
<div class="q" id="p_18Sn_636"> <div class="divNumber">543.</div> <div class="p"> <table class="singleColumn"> <tr> <td> <div class="pN">636</div> <div class="G">Dukkhavepakkaṁ yadatthi kammaṁ,</div> </td> </tr> <tr> <td> <div class="G">Uddhamadho tiriyaṁ vāpi majjhe;</div> </td> </tr> <tr> <td> <div class="G">Paribbājayitvā pariññacārī,</div> </td> </tr> <tr> <td> <div class="G">Māyaṁ mānamathopi lobhakodhaṁ;</div> </td> </tr> <tr> <td> <div class="G">Pariyantamakāsi nāmarūpaṁ,</div> </td> </tr> <tr> <td> <div class="G">Taṁ paribbājakamāhu pattipattan”ti. (28)</div> </td> </tr> </table> </div>
</div>
<div class="q" id="p_18Sn_637"> <div class="p">
<span class="pN">637</span>Atha kho sabhiyo paribbājako bhagavato bhāsitaṁ abhinanditvā anumoditvā attamano pamudito udaggo pītisomanassajāto uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ sammukhā sāruppāhi gāthāhi abhitthavi— </div>
</div>
<div class="q" id="p_18Sn_638"> <div class="divNumber">544.</div> <div class="p"> <table class="singleColumn"> <tr> <td> <div class="pN">638</div> <div class="G">“Yāni ca tīṇi yāni ca saṭṭhi,</div> </td> </tr> <tr> <td> <div class="G">Samaṇappavādasitāni bhūripañña;</div> </td> </tr> <tr> <td> <div class="G">Saññakkharasaññanissitāni,</div> </td> </tr> <tr> <td> <div class="G">Osaraṇāni vineyya oghatamagā. (29)</div> </td> </tr> </table> </div>
</div>
<div class="q" id="p_18Sn_639"> <div class="divNumber">545.</div> <div class="p"> <table class="singleColumn"> <tr> <td> <div class="pN">639</div> <div class="G">Antagūsi pāragū dukkhassa,</div> </td> </tr> <tr> <td> <div class="G">Arahāsi sammāsambuddho khīṇāsavaṁ taṁ maññe;</div> </td> </tr> <tr> <td> <div class="G">Jutimā mutimā pahūtapañño,</div> </td> </tr> <tr> <td> <div class="G">Dukkhassantakara atāresi maṁ. (30)</div> </td> </tr> </table> </div>
</div>
<div class="q" id="p_18Sn_640"> <div class="divNumber">546.</div> <div class="p"> <table class="singleColumn"> <tr> <td> <div class="pN">640</div> <div class="G">Yaṁ me kaṅkhitamaññāsi,</div> </td> </tr> <tr> <td> <div class="G">Vicikicchā maṁ tārayi namo te;</div> </td> </tr> <tr> <td> <div class="G">Muni monapathesu pattipatta,</div> </td> </tr> <tr> <td> <div class="G">Akhila ādiccabandhu soratosi. (31)</div> </td> </tr> </table> </div>
</div>
<div class="q" id="p_18Sn_641"> <div class="divNumber">547.</div> <div class="p"> <table class="singleColumn"> <tr> <td> <div class="pN">641</div> <div class="G">Yā me kaṅkhā pure āsi,</div> </td> </tr> <tr> <td> <div class="G">Taṁ me byākāsi cakkhumā;</div> </td> </tr> <tr> <td> <div class="G">Addhā munīsi sambuddho,</div> </td> </tr> <tr> <td> <div class="G">Natthi nīvaraṇā tava. (32)</div> </td> </tr> </table> </div>
</div>
<div class="q" id="p_18Sn_642"> <div class="divNumber">548.</div> <div class="p"> <table class="singleColumn"> <tr> <td> <div class="pN">642</div> <div class="G">Upāyāsā ca te sabbe,</div> </td> </tr> <tr> <td> <div class="G">Viddhastā vinaḷīkatā;</div> </td> </tr> <tr> <td> <div class="G">Sītibhūto damappatto,</div> </td> </tr> <tr> <td> <div class="G">Dhitimā saccanikkamo. (33)</div> </td> </tr> </table> </div>
</div>
<div class="q" id="p_18Sn_643"> <div class="divNumber">549.</div> <div class="p"> <table class="singleColumn"> <tr> <td> <div class="pN">643</div> <div class="G">Tassa te nāganāgassa,</div> </td> </tr> <tr> <td> <div class="G">Mahāvīrassa bhāsato;</div> </td> </tr> <tr> <td> <div class="G">Sabbe devānumodanti,</div> </td> </tr> <tr> <td> <div class="G">Ubho nāradapabbatā. (34)</div> </td> </tr> </table> </div>
</div>
<div class="q" id="p_18Sn_644"> <div class="divNumber">550.</div> <div class="p"> <table class="singleColumn"> <tr> <td> <div class="pN">644</div> <div class="G">Namo te purisājañña,</div> </td> </tr> <tr> <td> <div class="G">Namo te purisuttama;</div> </td> </tr> <tr> <td> <div class="G">Sadevakasmiṁ lokasmiṁ,</div> </td> </tr> <tr> <td> <div class="G">Natthi te paṭipuggalo. (35)</div> </td> </tr> </table> </div>
</div>
<div class="q" id="p_18Sn_645"> <div class="divNumber">551.</div> <div class="p"> <table class="singleColumn"> <tr> <td> <div class="pN">645</div> <div class="G">Tuvaṁ buddho tuvaṁ satthā,</div> </td> </tr> <tr> <td> <div class="G">Tuvaṁ mārābhibhū muni;</div> </td> </tr> <tr> <td> <div class="G">Tuvaṁ anusaye chetvā,</div> </td> </tr> <tr> <td> <div class="G">Tiṇṇo tāresi maṁ pajaṁ. (36)</div> </td> </tr> </table> </div>
</div>
<div class="q" id="p_18Sn_646"> <div class="divNumber">552.</div> <div class="p"> <table class="singleColumn"> <tr> <td> <div class="pN">646</div> <div class="G">Upadhī te samatikkantā,</div> </td> </tr> <tr> <td> <div class="G">Āsavā te padālitā;</div> </td> </tr> <tr> <td> <div class="G">Sīhosi anupādāno,</div> </td> </tr> <tr> <td> <div class="G">Pahīnabhayabheravo. (37)</div> </td> </tr> </table> </div>
</div>
<div class="q" id="p_18Sn_647"> <div class="divNumber">553.</div> <div class="p"> <table class="singleColumn"> <tr> <td> <div class="pN">647</div> <div class="G">Puṇḍarīkaṁ yathā vaggu,</div> </td> </tr> <tr> <td> <div class="G">Toye na upalimpati;</div> </td> </tr> <tr> <td> <div class="G">Evaṁ puññe ca pāpe ca,</div> </td> </tr> <tr> <td> <div class="G">Ubhaye tvaṁ na limpasi;</div> </td> </tr> <tr> <td> <div class="G">Pāde vīra pasārehi,</div> </td> </tr> <tr> <td> <div class="G">Sabhiyo vandati satthuno”ti. (38)</div> </td> </tr> </table> </div>
</div>
<div class="q" id="p_18Sn_648"> <div class="p">
<span class="pN">648</span>Atha kho sabhiyo paribbājako bhagavato pādesu sirasā nipatitvā bhagavantaṁ etadavoca— “abhikkantaṁ, bhante…pe… esāhaṁ bhagavantaṁ saraṇaṁ gacchāmi dhammañca bhikkhusaṁghañca; labheyyāhaṁ, bhante, bhagavato santike pabbajjaṁ, labheyyaṁ upasampadan”ti. </div>
</div>
<div class="q" id="p_18Sn_649"> <div class="p">
<span class="pN">649</span>“Yo kho, sabhiya, aññatitthiyapubbo imasmiṁ dhammavinaye ākaṅkhati pabbajjaṁ, ākaṅkhati upasampadaṁ, so cattāro māse parivasati; catunnaṁ māsānaṁ accayena āraddhacittā bhikkhū pabbājenti, upasampādenti bhikkhubhāvāya. Api ca mettha puggalavemattatā viditā”ti. </div>
</div>
<div class="q" id="p_18Sn_650"> <div class="p">
<span class="pN">650</span>“Sace, bhante, aññatitthiyapubbā imasmiṁ dhammavinaye ākaṅkhantā pabbajjaṁ, ākaṅkhantā upasampadaṁ cattāro māse parivasanti, catunnaṁ māsānaṁ accayena āraddhacittā bhikkhū pabbājenti, upasampādenti bhikkhubhāvāya, ahaṁ cattāri vassāni parivasissāmi; catunnaṁ vassānaṁ accayena āraddhacittā bhikkhū pabbājentu upasampādentu bhikkhubhāvāyā”ti. Alattha kho sabhiyo paribbājako bhagavato santike pabbajjaṁ alattha upasampadaṁ…pe… aññataro kho panāyasmā sabhiyo arahataṁ ahosīti. </div>
</div>
<div class="CENTER" id="p_18Sn_651">
<span class="pN">651</span>Sabhiyasuttaṁ chaṭṭhaṁ.</div>
</html>
