<html>
<div class="i">4.16 Sāriputtasutta</div>
<div class="h">Aṭṭhakavagga</div>
<div class="h">Sāriputtasutta</div>
<div class="q" id="p_18Sn_1138"> <div class="divNumber">962.</div> <div class="p"> <table class="singleColumn"> <tr> <td> <div class="pN">1138</div> <div class="G">“Na me diṭṭho ito pubbe, <span class="gathaQuote">(iccāyasmā sāriputto)</span>
</div> </td> </tr> <tr> <td> <div class="G">Na suto uda kassaci;</div> </td> </tr> <tr> <td> <div class="G">Evaṁ vagguvado satthā,</div> </td> </tr> <tr> <td> <div class="G">Tusitā gaṇimāgato. (1)</div> </td> </tr> </table> </div>
</div>
<div class="q" id="p_18Sn_1139"> <div class="divNumber">963.</div> <div class="p"> <table class="singleColumn"> <tr> <td> <div class="pN">1139</div> <div class="G">Sadevakassa lokassa,</div> </td> </tr> <tr> <td> <div class="G">yathā dissati cakkhumā;</div> </td> </tr> <tr> <td> <div class="G">Sabbaṁ tamaṁ vinodetvā,</div> </td> </tr> <tr> <td> <div class="G">ekova ratimajjhagā. (2)</div> </td> </tr> </table> </div>
</div>
<div class="q" id="p_18Sn_1140"> <div class="divNumber">964.</div> <div class="p"> <table class="singleColumn"> <tr> <td> <div class="pN">1140</div> <div class="G">Taṁ buddhaṁ asitaṁ tādiṁ,</div> </td> </tr> <tr> <td> <div class="G">akuhaṁ gaṇimāgataṁ;</div> </td> </tr> <tr> <td> <div class="G">Bahūnamidha baddhānaṁ,</div> </td> </tr> <tr> <td> <div class="G">atthi pañhena āgamaṁ. (3)</div> </td> </tr> </table> </div>
</div>
<div class="q" id="p_18Sn_1141"> <div class="divNumber">965.</div> <div class="p"> <table class="singleColumn"> <tr> <td> <div class="pN">1141</div> <div class="G">Bhikkhuno vijigucchato,</div> </td> </tr> <tr> <td> <div class="G">bhajato rittamāsanaṁ;</div> </td> </tr> <tr> <td> <div class="G">Rukkhamūlaṁ susānaṁ vā,</div> </td> </tr> <tr> <td> <div class="G">pabbatānaṁ guhāsu vā. (4)</div> </td> </tr> </table> </div>
</div>
<div class="q" id="p_18Sn_1142"> <div class="divNumber">966.</div> <div class="p"> <table class="singleColumn"> <tr> <td> <div class="pN">1142</div> <div class="G">Uccāvacesu sayanesu,</div> </td> </tr> <tr> <td> <div class="G">kīvanto tattha bheravā;</div> </td> </tr> <tr> <td> <div class="G">Yehi bhikkhu na vedheyya,</div> </td> </tr> <tr> <td> <div class="G">nigghose sayanāsane. (5)</div> </td> </tr> </table> </div>
</div>
<div class="q" id="p_18Sn_1143"> <div class="divNumber">967.</div> <div class="p"> <table class="singleColumn"> <tr> <td> <div class="pN">1143</div> <div class="G">Katī parissayā loke,</div> </td> </tr> <tr> <td> <div class="G">gacchato agataṁ disaṁ;</div> </td> </tr> <tr> <td> <div class="G">Ye bhikkhu abhisambhave,</div> </td> </tr> <tr> <td> <div class="G">pantamhi sayanāsane. (6)</div> </td> </tr> </table> </div>
</div>
<div class="q" id="p_18Sn_1144"> <div class="divNumber">968.</div> <div class="p"> <table class="singleColumn"> <tr> <td> <div class="pN">1144</div> <div class="G">Kyāssa byappathayo assu,</div> </td> </tr> <tr> <td> <div class="G">kyāssassu idha gocarā;</div> </td> </tr> <tr> <td> <div class="G">Kāni sīlabbatānāssu,</div> </td> </tr> <tr> <td> <div class="G">pahitattassa bhikkhuno. (7)</div> </td> </tr> </table> </div>
</div>
<div class="q" id="p_18Sn_1145"> <div class="divNumber">969.</div> <div class="p"> <table class="singleColumn"> <tr> <td> <div class="pN">1145</div> <div class="G">Kaṁ so sikkhaṁ samādāya,</div> </td> </tr> <tr> <td> <div class="G">ekodi nipako sato;</div> </td> </tr> <tr> <td> <div class="G">Kammāro rajatasseva,</div> </td> </tr> <tr> <td> <div class="G">niddhame malamattano”. (8)</div> </td> </tr> </table> </div>
</div>
<div class="q" id="p_18Sn_1146"> <div class="divNumber">970.</div> <div class="p"> <table class="singleColumn"> <tr> <td> <div class="pN">1146</div> <div class="G">“Vijigucchamānassa yadidaṁ phāsu, <span class="gathaQuote">(sāriputtāti bhagavā)</span>
</div> </td> </tr> <tr> <td> <div class="G">Rittāsanaṁ sayanaṁ sevato ce;</div> </td> </tr> <tr> <td> <div class="G">Sambodhikāmassa yathānudhammaṁ,</div> </td> </tr> <tr> <td> <div class="G">Taṁ te pavakkhāmi yathā pajānaṁ. (9)</div> </td> </tr> </table> </div>
</div>
<div class="q" id="p_18Sn_1147"> <div class="divNumber">971.</div> <div class="p"> <table class="singleColumn"> <tr> <td> <div class="pN">1147</div> <div class="G">Pañcannaṁ dhīro bhayānaṁ na bhāye,</div> </td> </tr> <tr> <td> <div class="G">Bhikkhu sato sapariyantacārī;</div> </td> </tr> <tr> <td> <div class="G">Ḍaṁsādhipātānaṁ sarīsapānaṁ,</div> </td> </tr> <tr> <td> <div class="G">Manussaphassānaṁ catuppadānaṁ. (10)</div> </td> </tr> </table> </div>
</div>
<div class="q" id="p_18Sn_1148"> <div class="divNumber">972.</div> <div class="p"> <table class="singleColumn"> <tr> <td> <div class="pN">1148</div> <div class="G">Paradhammikānampi na santaseyya,</div> </td> </tr> <tr> <td> <div class="G">Disvāpi tesaṁ bahubheravāni;</div> </td> </tr> <tr> <td> <div class="G">Athāparāni abhisambhaveyya,</div> </td> </tr> <tr> <td> <div class="G">Parissayāni kusalānuesī. (11)</div> </td> </tr> </table> </div>
</div>
<div class="q" id="p_18Sn_1149"> <div class="divNumber">973.</div> <div class="p"> <table class="singleColumn"> <tr> <td> <div class="pN">1149</div> <div class="G">Ātaṅkaphassena khudāya phuṭṭho,</div> </td> </tr> <tr> <td> <div class="G">Sītaṁ athuṇhaṁ adhivāsayeyya;</div> </td> </tr> <tr> <td> <div class="G">So tehi phuṭṭho bahudhā anoko,</div> </td> </tr> <tr> <td> <div class="G">Viriyaṁ parakkammadaḷhaṁ kareyya. (12)</div> </td> </tr> </table> </div>
</div>
<div class="q" id="p_18Sn_1150"> <div class="divNumber">974.</div> <div class="p"> <table class="singleColumn"> <tr> <td> <div class="pN">1150</div> <div class="G">Theyyaṁ na kāre na musā bhaṇeyya,</div> </td> </tr> <tr> <td> <div class="G">Mettāya phasse tasathāvarāni;</div> </td> </tr> <tr> <td> <div class="G">Yadāvilattaṁ manaso vijaññā,</div> </td> </tr> <tr> <td> <div class="G">Kaṇhassa pakkhoti vinodayeyya. (13)</div> </td> </tr> </table> </div>
</div>
<div class="q" id="p_18Sn_1151"> <div class="divNumber">975.</div> <div class="p"> <table class="singleColumn"> <tr> <td> <div class="pN">1151</div> <div class="G">Kodhātimānassa vasaṁ na gacche,</div> </td> </tr> <tr> <td> <div class="G">Mūlampi tesaṁ palikhañña tiṭṭhe;</div> </td> </tr> <tr> <td> <div class="G">Athappiyaṁ vā pana appiyaṁ vā,</div> </td> </tr> <tr> <td> <div class="G">Addhā bhavanto abhisambhaveyya. (14)</div> </td> </tr> </table> </div>
</div>
<div class="q" id="p_18Sn_1152"> <div class="divNumber">976.</div> <div class="p"> <table class="singleColumn"> <tr> <td> <div class="pN">1152</div> <div class="G">Paññaṁ purakkhatvā kalyāṇapīti,</div> </td> </tr> <tr> <td> <div class="G">Vikkhambhaye tāni parissayāni;</div> </td> </tr> <tr> <td> <div class="G">Aratiṁ sahetha sayanamhi pante,</div> </td> </tr> <tr> <td> <div class="G">Caturo sahetha paridevadhamme. (15)</div> </td> </tr> </table> </div>
</div>
<div class="q" id="p_18Sn_1153"> <div class="divNumber">977.</div> <div class="p"> <table class="singleColumn"> <tr> <td> <div class="pN">1153</div> <div class="G">Kiṁsū asissāmi kuva vā asissaṁ,</div> </td> </tr> <tr> <td> <div class="G">Dukkhaṁ vata settha kvajja sessaṁ;</div> </td> </tr> <tr> <td> <div class="G">Ete vitakke paridevaneyye,</div> </td> </tr> <tr> <td> <div class="G">Vinayetha sekho aniketacārī. (16)</div> </td> </tr> </table> </div>
</div>
<div class="q" id="p_18Sn_1154"> <div class="divNumber">978.</div> <div class="p"> <table class="singleColumn"> <tr> <td> <div class="pN">1154</div> <div class="G">Annañca laddhā vasanañca kāle,</div> </td> </tr> <tr> <td> <div class="G">Mattaṁ so jaññā idha tosanatthaṁ;</div> </td> </tr> <tr> <td> <div class="G">So tesu gutto yatacāri gāme,</div> </td> </tr> <tr> <td> <div class="G">Rusitopi vācaṁ pharusaṁ na vajjā. (17)</div> </td> </tr> </table> </div>
</div>
<div class="q" id="p_18Sn_1155"> <div class="divNumber">979.</div> <div class="p"> <table class="singleColumn"> <tr> <td> <div class="pN">1155</div> <div class="G">Okkhittacakkhu na ca pādalolo,</div> </td> </tr> <tr> <td> <div class="G">Jhānānuyutto bahujāgarassa;</div> </td> </tr> <tr> <td> <div class="G">Upekkhamārabbha samāhitatto,</div> </td> </tr> <tr> <td> <div class="G">Takkāsayaṁ kukkucciyūpachinde. (18)</div> </td> </tr> </table> </div>
</div>
<div class="q" id="p_18Sn_1156"> <div class="divNumber">980.</div> <div class="p"> <table class="singleColumn"> <tr> <td> <div class="pN">1156</div> <div class="G">Cudito vacībhi satimābhinande,</div> </td> </tr> <tr> <td> <div class="G">Sabrahmacārīsu khilaṁ pabhinde;</div> </td> </tr> <tr> <td> <div class="G">Vācaṁ pamuñce kusalaṁ nātivelaṁ,</div> </td> </tr> <tr> <td> <div class="G">Janavādadhammāya na cetayeyya. (19)</div> </td> </tr> </table> </div>
</div>
<div class="q" id="p_18Sn_1157"> <div class="divNumber">981.</div> <div class="p"> <table class="singleColumn"> <tr> <td> <div class="pN">1157</div> <div class="G">Athāparaṁ pañca rajāni loke,</div> </td> </tr> <tr> <td> <div class="G">Yesaṁ satīmā vinayāya sikkhe;</div> </td> </tr> <tr> <td> <div class="G">Rūpesu saddesu atho rasesu,</div> </td> </tr> <tr> <td> <div class="G">Gandhesu phassesu sahetha rāgaṁ. (20)</div> </td> </tr> </table> </div>
</div>
<div class="q" id="p_18Sn_1158"> <div class="divNumber">982.</div> <div class="p"> <table class="singleColumn"> <tr> <td> <div class="pN">1158</div> <div class="G">Etesu dhammesu vineyya chandaṁ,</div> </td> </tr> <tr> <td> <div class="G">Bhikkhu satimā suvimuttacitto;</div> </td> </tr> <tr> <td> <div class="G">Kālena so sammā dhammaṁ parivīmaṁsamāno,</div> </td> </tr> <tr> <td> <div class="G">Ekodibhūto vihane tamaṁ so”ti. (21)</div> </td> </tr> </table> </div>
</div>
<div class="CENTER" id="p_18Sn_1159">
<span class="pN">1159</span>Sāriputtasuttaṁ soḷasamaṁ.</div>
<div class="ENDH3" id="p_18Sn_1160">
<span class="pN">1160</span>Aṭṭhakavaggo catuttho.</div>
<div class="SUMMARY" id="p_18Sn_1161">
<span class="pN">1161</span><span class="firstLetter">T</span>assuddānaṁ</div>
<div class="q" id="p_18Sn_1162"> <div class="p"> <table class="singleColumn"> <tr> <td> <div class="pN">1162</div> <div class="G">Kāmaṁ guhañca duṭṭhā ca,</div> </td> </tr> <tr> <td> <div class="G">suddhañca paramā jarā;</div> </td> </tr> <tr> <td> <div class="G">Metteyyo ca pasūro ca,</div> </td> </tr> <tr> <td> <div class="G">māgaṇḍi purābhedanaṁ.</div> </td> </tr> </table> </div>
</div>
<div class="q" id="p_18Sn_1163"> <div class="p"> <table class="singleColumn"> <tr> <td> <div class="pN">1163</div> <div class="G">Kalahaṁ dve ca byūhāni,</div> </td> </tr> <tr> <td> <div class="G">punadeva tuvaṭṭakaṁ;</div> </td> </tr> <tr> <td> <div class="G">Attadaṇḍavaraṁ suttaṁ,</div> </td> </tr> <tr> <td> <div class="G">therapuṭṭhena soḷasa;</div> </td> </tr> <tr> <td> <div class="G">Iti etāni suttāni,</div> </td> </tr> <tr> <td> <div class="G">sabbānaṭṭhakavaggikāti.</div> </td> </tr> </table> </div>
</div>
</html>
