<html>
<div class="i">5.10 Gihivikatānuññātādi</div>
<div class="h">Cammakkhandhaka</div>
<div class="h">Gihivikatānuññātādi</div>
<div class="q" id="p_3V_1172"> <div class="divNumber">256.</div> <div class="p">
<span class="pN">1172</span>Tena kho pana samayena manussānaṁ mañcampi pīṭhampi cammonaddhāni honti, cammavinaddhāni. Bhikkhū kukkuccāyantā nābhinisīdanti. Bhagavato etamatthaṁ ārocesuṁ. “Anujānāmi, bhikkhave, gihivikataṁ abhinisīdituṁ, na tveva abhinipajjitun”ti. </div>
</div>
<div class="q" id="p_3V_1173"> <div class="p">
<span class="pN">1173</span>Tena kho pana samayena vihārā cammavaddhehi ogumphiyanti. Bhikkhū kukkuccāyantā nābhinisīdanti. Bhagavato etamatthaṁ ārocesuṁ. “Anujānāmi, bhikkhave, bandhanamattaṁ abhinisīditun”ti. </div>
</div>
<div class="q" id="p_3V_1174"> <div class="p">
<span class="pN">1174</span>Tena kho pana samayena chabbaggiyā bhikkhū saupāhanā gāmaṁ pavisanti. Manussā ujjhāyanti khiyyanti vipācenti—  “seyyathāpi gihī kāmabhogino”ti. Bhagavato etamatthaṁ ārocesuṁ. “Na, bhikkhave, saupāhanena gāmo pavisitabbo. Yo paviseyya, āpatti dukkaṭassā”ti. </div>
</div>
<div class="q" id="p_3V_1175"> <div class="p">
<span class="pN">1175</span>Tena kho pana samayena aññataro bhikkhu gilāno hoti, na sakkoti vinā upāhanena gāmaṁ pavisituṁ. Bhagavato etamatthaṁ ārocesuṁ. “Anujānāmi, bhikkhave, gilānena bhikkhunā saupāhanena gāmaṁ pavisitun”ti. </div>
</div>
</html>
