<html>
<div class="i">54.5 Kumārakassapattheraapadāna</div>
<div class="h">Kaccāyanavagga</div>
<div class="h">Kumārakassapattheraapadāna</div>
<div class="q" id="p_20Ap1_7105"> <div class="divNumber">150.</div> <div class="p"> <table class="singleColumn"> <tr> <td> <div class="pN">7105</div> <div class="G">“Ito satasahassamhi,</div> </td> </tr> <tr> <td> <div class="G">kappe uppajji nāyako;</div> </td> </tr> <tr> <td> <div class="G">Sabbalokahito vīro,</div> </td> </tr> <tr> <td> <div class="G">padumuttaranāmako.</div> </td> </tr> </table> </div>
</div>
<div class="q" id="p_20Ap1_7106"> <div class="divNumber">151.</div> <div class="p"> <table class="singleColumn"> <tr> <td> <div class="pN">7106</div> <div class="G">Tadāhaṁ brāhmaṇo hutvā,</div> </td> </tr> <tr> <td> <div class="G">vissuto vedapāragū;</div> </td> </tr> <tr> <td> <div class="G">Divāvihāraṁ vicaraṁ,</div> </td> </tr> <tr> <td> <div class="G">addasaṁ lokanāyakaṁ.</div> </td> </tr> </table> </div>
</div>
<div class="q" id="p_20Ap1_7107"> <div class="divNumber">152.</div> <div class="p"> <table class="singleColumn"> <tr> <td> <div class="pN">7107</div> <div class="G">Catusaccaṁ pakāsentaṁ,</div> </td> </tr> <tr> <td> <div class="G">bodhayantaṁ sadevakaṁ;</div> </td> </tr> <tr> <td> <div class="G">Vicittakathikānaggaṁ,</div> </td> </tr> <tr> <td> <div class="G">vaṇṇayantaṁ mahājane.</div> </td> </tr> </table> </div>
</div>
<div class="q" id="p_20Ap1_7108"> <div class="divNumber">153.</div> <div class="p"> <table class="singleColumn"> <tr> <td> <div class="pN">7108</div> <div class="G">Tadā muditacittohaṁ,</div> </td> </tr> <tr> <td> <div class="G">nimantetvā tathāgataṁ;</div> </td> </tr> <tr> <td> <div class="G">Nānārattehi vatthehi,</div> </td> </tr> <tr> <td> <div class="G">alaṅkaritvāna maṇḍapaṁ.</div> </td> </tr> </table> </div>
</div>
<div class="q" id="p_20Ap1_7109"> <div class="divNumber">154.</div> <div class="p"> <table class="singleColumn"> <tr> <td> <div class="pN">7109</div> <div class="G">Nānāratanapajjotaṁ,</div> </td> </tr> <tr> <td> <div class="G">sasaṁghaṁ bhojayiṁ tahiṁ;</div> </td> </tr> <tr> <td> <div class="G">Bhojayitvāna sattāhaṁ,</div> </td> </tr> <tr> <td> <div class="G">nānaggarasabhojanaṁ.</div> </td> </tr> </table> </div>
</div>
<div class="q" id="p_20Ap1_7110"> <div class="divNumber">155.</div> <div class="p"> <table class="singleColumn"> <tr> <td> <div class="pN">7110</div> <div class="G">Nānācittehi pupphehi,</div> </td> </tr> <tr> <td> <div class="G">pūjayitvā sasāvakaṁ;</div> </td> </tr> <tr> <td> <div class="G">Nipacca pādamūlamhi,</div> </td> </tr> <tr> <td> <div class="G">taṁ ṭhānaṁ patthayiṁ ahaṁ.</div> </td> </tr> </table> </div>
</div>
<div class="q" id="p_20Ap1_7111"> <div class="divNumber">156.</div> <div class="p"> <table class="singleColumn"> <tr> <td> <div class="pN">7111</div> <div class="G">Tadā munivaro āha,</div> </td> </tr> <tr> <td> <div class="G">karuṇekarasāsayo;</div> </td> </tr> <tr> <td> <div class="G">‘Passathetaṁ dijavaraṁ,</div> </td> </tr> <tr> <td> <div class="G">padumānanalocanaṁ.</div> </td> </tr> </table> </div>
</div>
<div class="q" id="p_20Ap1_7112"> <div class="divNumber">157.</div> <div class="p"> <table class="singleColumn"> <tr> <td> <div class="pN">7112</div> <div class="G">Pītipāmojjabahulaṁ,</div> </td> </tr> <tr> <td> <div class="G">samuggatatanūruhaṁ;</div> </td> </tr> <tr> <td> <div class="G">Hāsamhitavisālakkhaṁ,</div> </td> </tr> <tr> <td> <div class="G">mama sāsanalālasaṁ.</div> </td> </tr> </table> </div>
</div>
<div class="q" id="p_20Ap1_7113"> <div class="divNumber">158.</div> <div class="p"> <table class="singleColumn"> <tr> <td> <div class="pN">7113</div> <div class="G">Patitaṁ pādamūle me,</div> </td> </tr> <tr> <td> <div class="G">ekāvatthasumānasaṁ;</div> </td> </tr> <tr> <td> <div class="G">Esa pattheti taṁ ṭhānaṁ,</div> </td> </tr> <tr> <td> <div class="G">vicittakathikattanaṁ.</div> </td> </tr> </table> </div>
</div>
<div class="q" id="p_20Ap1_7114"> <div class="divNumber">159.</div> <div class="p"> <table class="singleColumn"> <tr> <td> <div class="pN">7114</div> <div class="G">Satasahassito kappe,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_7115"> <div class="divNumber">160.</div> <div class="p"> <table class="singleColumn"> <tr> <td> <div class="pN">7115</div> <div class="G">Tassa dhammesu dāyādo,</div> </td> </tr> <tr> <td> <div class="G">oraso dhammanimmito;</div> </td> </tr> <tr> <td> <div class="G">Kumārakassapo nāma,</div> </td> </tr> <tr> <td> <div class="G">hessati satthu sāvako.</div> </td> </tr> </table> </div>
</div>
<div class="q" id="p_20Ap1_7116"> <div class="divNumber">161.</div> <div class="p"> <table class="singleColumn"> <tr> <td> <div class="pN">7116</div> <div class="G">Vicittapupphadussānaṁ,</div> </td> </tr> <tr> <td> <div class="G">ratanānañca vāhasā;</div> </td> </tr> <tr> <td> <div class="G">Vicittakathikānaṁ so,</div> </td> </tr> <tr> <td> <div class="G">aggataṁ pāpuṇissati’.</div> </td> </tr> </table> </div>
</div>
<div class="q" id="p_20Ap1_7117"> <div class="divNumber">162.</div> <div class="p"> <table class="singleColumn"> <tr> <td> <div class="pN">7117</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṁ dehaṁ,</div> </td> </tr> <tr> <td> <div class="G">tāvatiṁsamagacchahaṁ.</div> </td> </tr> </table> </div>
</div>
<div class="q" id="p_20Ap1_7118"> <div class="divNumber">163.</div> <div class="p"> <table class="singleColumn"> <tr> <td> <div class="pN">7118</div> <div class="G">Paribbhamaṁ bhavābhave,</div> </td> </tr> <tr> <td> <div class="G">raṅgamajjhe yathā naṭo;</div> </td> </tr> <tr> <td> <div class="G">Sākhamigatrajo hutvā,</div> </td> </tr> <tr> <td> <div class="G">migiyā kucchimokkamiṁ.</div> </td> </tr> </table> </div>
</div>
<div class="q" id="p_20Ap1_7119"> <div class="divNumber">164.</div> <div class="p"> <table class="singleColumn"> <tr> <td> <div class="pN">7119</div> <div class="G">Tadā mayi kucchigate,</div> </td> </tr> <tr> <td> <div class="G">vajjhavāro upaṭṭhito;</div> </td> </tr> <tr> <td> <div class="G">Sākhena cattā me mātā,</div> </td> </tr> <tr> <td> <div class="G">nigrodhaṁ saraṇaṁ gatā.</div> </td> </tr> </table> </div>
</div>
<div class="q" id="p_20Ap1_7120"> <div class="divNumber">165.</div> <div class="p"> <table class="singleColumn"> <tr> <td> <div class="pN">7120</div> <div class="G">Tena sā migarājena,</div> </td> </tr> <tr> <td> <div class="G">maraṇā parimocitā;</div> </td> </tr> <tr> <td> <div class="G">Pariccajitvā sapāṇaṁ,</div> </td> </tr> <tr> <td> <div class="G">mamevaṁ ovadī tadā.</div> </td> </tr> </table> </div>
</div>
<div class="q" id="p_20Ap1_7121"> <div class="divNumber">166.</div> <div class="p"> <table class="singleColumn"> <tr> <td> <div class="pN">7121</div> <div class="G">‘Nigrodhameva seveyya,</div> </td> </tr> <tr> <td> <div class="G">na sākhamupasaṁvase;</div> </td> </tr> <tr> <td> <div class="G">Nigrodhasmiṁ mataṁ seyyo,</div> </td> </tr> <tr> <td> <div class="G">yañce sākhamhi jīvitaṁ’.</div> </td> </tr> </table> </div>
</div>
<div class="q" id="p_20Ap1_7122"> <div class="divNumber">167.</div> <div class="p"> <table class="singleColumn"> <tr> <td> <div class="pN">7122</div> <div class="G">Tenānusiṭṭhā migayūthapena,</div> </td> </tr> <tr> <td> <div class="G">Ahañca mātā ca tathetare ca;</div> </td> </tr> <tr> <td> <div class="G">Āgamma rammaṁ tusitādhivāsaṁ,</div> </td> </tr> <tr> <td> <div class="G">Gatā pavāsaṁ sagharaṁ yatheva.</div> </td> </tr> </table> </div>
</div>
<div class="q" id="p_20Ap1_7123"> <div class="divNumber">168.</div> <div class="p"> <table class="singleColumn"> <tr> <td> <div class="pN">7123</div> <div class="G">Puno kassapavīrassa,</div> </td> </tr> <tr> <td> <div class="G">atthamentamhi sāsane;</div> </td> </tr> <tr> <td> <div class="G">Āruyha selasikharaṁ,</div> </td> </tr> <tr> <td> <div class="G">yuñjitvā jinasāsanaṁ.</div> </td> </tr> </table> </div>
</div>
<div class="q" id="p_20Ap1_7124"> <div class="divNumber">169.</div> <div class="p"> <table class="singleColumn"> <tr> <td> <div class="pN">7124</div> <div class="G">Idānāhaṁ rājagahe,</div> </td> </tr> <tr> <td> <div class="G">jāto seṭṭhikule ahuṁ;</div> </td> </tr> <tr> <td> <div class="G">Āpannasattā me mātā,</div> </td> </tr> <tr> <td> <div class="G">pabbaji anagāriyaṁ.</div> </td> </tr> </table> </div>
</div>
<div class="q" id="p_20Ap1_7125"> <div class="divNumber">170.</div> <div class="p"> <table class="singleColumn"> <tr> <td> <div class="pN">7125</div> <div class="G">Sagabbhaṁ taṁ viditvāna,</div> </td> </tr> <tr> <td> <div class="G">devadattamupānayuṁ;</div> </td> </tr> <tr> <td> <div class="G">So avoca ‘vināsetha,</div> </td> </tr> <tr> <td> <div class="G">pāpikaṁ bhikkhuniṁ imaṁ’.</div> </td> </tr> </table> </div>
</div>
<div class="q" id="p_20Ap1_7126"> <div class="divNumber">171.</div> <div class="p"> <table class="singleColumn"> <tr> <td> <div class="pN">7126</div> <div class="G">Idānipi munindena,</div> </td> </tr> <tr> <td> <div class="G">jinena anukampitā;</div> </td> </tr> <tr> <td> <div class="G">Sukhinī ajanī mayhaṁ,</div> </td> </tr> <tr> <td> <div class="G">mātā bhikkhunupassaye.</div> </td> </tr> </table> </div>
</div>
<div class="q" id="p_20Ap1_7127"> <div class="divNumber">172.</div> <div class="p"> <table class="singleColumn"> <tr> <td> <div class="pN">7127</div> <div class="G">Taṁ viditvā mahīpālo,</div> </td> </tr> <tr> <td> <div class="G">kosalo maṁ aposayi;</div> </td> </tr> <tr> <td> <div class="G">Kumāraparihārena,</div> </td> </tr> <tr> <td> <div class="G">nāmenāhañca kassapo.</div> </td> </tr> </table> </div>
</div>
<div class="q" id="p_20Ap1_7128"> <div class="divNumber">173.</div> <div class="p"> <table class="singleColumn"> <tr> <td> <div class="pN">7128</div> <div class="G">Mahākassapamāgamma,</div> </td> </tr> <tr> <td> <div class="G">ahaṁ kumārakassapo;</div> </td> </tr> <tr> <td> <div class="G">Vammikasadisaṁ kāyaṁ,</div> </td> </tr> <tr> <td> <div class="G">sutvā buddhena desitaṁ.</div> </td> </tr> </table> </div>
</div>
<div class="q" id="p_20Ap1_7129"> <div class="divNumber">174.</div> <div class="p"> <table class="singleColumn"> <tr> <td> <div class="pN">7129</div> <div class="G">Tato cittaṁ vimucci me,</div> </td> </tr> <tr> <td> <div class="G">anupādāya sabbaso;</div> </td> </tr> <tr> <td> <div class="G">Pāyāsiṁ damayitvāhaṁ,</div> </td> </tr> <tr> <td> <div class="G">etadaggamapāpuṇiṁ.</div> </td> </tr> </table> </div>
</div>
<div class="q" id="p_20Ap1_7130"> <div class="divNumber">175.</div> <div class="p"> <table class="singleColumn"> <tr> <td> <div class="pN">7130</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_7131"> <div class="divNumber">176.</div> <div class="p"> <table class="singleColumn"> <tr> <td> <div class="pN">7131</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_7132"> <div class="divNumber">177.</div> <div class="p"> <table class="singleColumn"> <tr> <td> <div class="pN">7132</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_7133"> <div class="p">
<span class="pN">7133</span>Itthaṁ sudaṁ āyasmā kumārakassapo thero imā gāthāyo abhāsitthāti. </div>
</div>
<div class="CENTER" id="p_20Ap1_7134">
<span class="pN">7134</span>Kumārakassapattherassāpadānaṁ pañcamaṁ.<br> Catuvīsatimaṁ bhāṇavāraṁ.</div>
</html>
