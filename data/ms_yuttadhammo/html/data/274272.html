<html>
<div class="i">10.1.23--112 Sāragandhādidānūpakārasuttanavutika</div>
<div class="h">Gandhabbakāyasaṁyutta</div>
<div class="h">Gandhabbavagga</div>
<div class="h">Sāragandhādidānūpakārasuttanavutika</div>
<div class="q" id="p_13S3_1210"> <div class="divNumber">460--549.</div> <div class="p">
<span class="pN">1210</span>Sāvatthinidānaṁ. Ekamantaṁ nisinno kho so bhikkhu bhagavantaṁ etadavoca—  “ko nu kho, bhante, hetu, ko paccayo, yena midhekacco kāyassa bhedā paraṁ maraṇā sāragandhe adhivatthānaṁ devānaṁ…pe…  pheggugandhe adhivatthānaṁ devānaṁ…  tacagandhe adhivatthānaṁ devānaṁ…  papaṭikagandhe adhivatthānaṁ devānaṁ…  pattagandhe adhivatthānaṁ devānaṁ…  pupphagandhe adhivatthānaṁ devānaṁ…  phalagandhe adhivatthānaṁ devānaṁ…  rasagandhe adhivatthānaṁ devānaṁ…  gandhagandhe adhivatthānaṁ devānaṁ sahabyataṁ upapajjatī”ti? “Idha, bhikkhu, ekacco kāyena sucaritaṁ carati, vācāya sucaritaṁ carati, manasā sucaritaṁ carati. Tassa sutaṁ hoti—  ‘gandhagandhe adhivatthā devā dīghāyukā vaṇṇavanto sukhabahulā’ti. Tassa evaṁ hoti—  ‘aho vatāhaṁ kāyassa bhedā paraṁ maraṇā gandhagandhe adhivatthānaṁ devānaṁ sahabyataṁ upapajjeyyan’ti. So annaṁ deti…pe…  pānaṁ deti…  vatthaṁ deti…  yānaṁ deti…  mālaṁ deti…  gandhaṁ deti…  vilepanaṁ deti…  seyyaṁ deti…  āvasathaṁ deti…  padīpeyyaṁ deti. So kāyassa bhedā paraṁ maraṇā gandhagandhe adhivatthānaṁ devānaṁ sahabyataṁ upapajjati. Ayaṁ kho, bhikkhu, hetu, ayaṁ paccayo, yena midhekacco kāyassa bhedā paraṁ maraṇā gandhagandhe adhivatthānaṁ devānaṁ sahabyataṁ upapajjatī”ti. Dvādasasatimaṁ. </div>
</div>
<div class="q" id="p_13S3_1211"> <div class="p">
<span class="pN">1211</span>(Evaṁ piṇḍakena ekasatañca dvādasa ca suttantā honti.) </div>
</div>
<div class="CENTER" id="p_13S3_1212">
<span class="pN">1212</span>Gandhabbavaggo paṭhamo.</div>
<div class="SUMMARY" id="p_13S3_1213">
<span class="pN">1213</span><span class="firstLetter">T</span>assuddānaṁ</div>
<div class="q" id="p_13S3_1214"> <div class="p"> <table class="singleColumn"> <tr> <td> <div class="pN">1214</div> <div class="G">Suddhikañca sucaritaṁ,</div> </td> </tr> <tr> <td> <div class="G">dātā hi apare dasa;</div> </td> </tr> <tr> <td> <div class="G">Dānūpakārā satadhā,</div> </td> </tr> <tr> <td> <div class="G">gandhabbe suppakāsitāti.</div> </td> </tr> </table> </div>
</div>
<div class="ENDH3" id="p_13S3_1215">
<span class="pN">1215</span>Gandhabbakāyasaṁyuttaṁ samattaṁ.</div>
</html>
