<html>
<div class="i">4.2.9 Navattabbaṁsaṁghassadinnaṁmahapphalantikathā</div>
<div class="h">Niggahapaṇṇāsaka</div>
<div class="h">Sattarasamavagga</div>
<div class="h">Navattabbaṁsaṁghassadinnaṁmahapphalantikathā</div>
<div class="q" id="p_32Kv_2484"> <div class="divNumber">797.</div> <div class="p">
<span class="pN">2484</span>๐Na vattabbaṁ— “saṁghassa dinnaṁ mahapphalan”ti? Āmantā. Nanu saṁgho āhuneyyo pāhuneyyo dakkhiṇeyyo añjalikaraṇīyo anuttaraṁ puññakkhettaṁ lokassāti? Āmantā. Hañci saṁgho āhuneyyo…pe… anuttaraṁ puññakkhettaṁ lokassa, tena vata re vattabbe— “saṁghassa dinnaṁ mahapphalan”ti. </div>
</div>
<div class="q" id="p_32Kv_2485"> <div class="p">
<span class="pN">2485</span>๐Na vattabbaṁ— “saṁghassa dinnaṁ mahapphalan”ti? Āmantā. Nanu cattāro purisayugā aṭṭha purisapuggalā dakkhiṇeyyā vuttā bhagavatāti? Āmantā. Hañci cattāro purisayugā aṭṭha purisapuggalā dakkhiṇeyyā vuttā bhagavatā, tena vata re vattabbe— “saṁghassa dinnaṁ mahapphalan”ti. </div>
</div>
<div class="q" id="p_32Kv_2486"> <div class="divNumber">798.</div> <div class="p">
<span class="pN">2486</span>๐Na vattabbaṁ— “saṁghassa dinnaṁ mahapphalan”ti? Āmantā. Nanu vuttaṁ bhagavatā— “saṁghe, gotami, dehi, saṁghe te dinne ahañceva pūjito bhavissāmi saṁgho cā”ti. Attheva suttantoti? Āmantā. Tena hi saṁghassa dinnaṁ mahapphalanti. </div>
</div>
<div class="q" id="p_32Kv_2487"> <div class="p">
<span class="pN">2487</span>๐Na vattabbaṁ— “saṁghassa dinnaṁ mahapphalan”ti? Āmantā. Nanu sakko devānamindo bhagavantaṁ etadavoca— </div>
</div>
<div class="q" id="p_32Kv_2488"> <div class="p"> <table class="singleColumn"> <tr> <td> <div class="pN">2488</div> <div class="G">“Yajamānānaṁ manussānaṁ,</div> </td> </tr> <tr> <td> <div class="G">puññapekkhāna pāṇinaṁ;</div> </td> </tr> <tr> <td> <div class="G">Karotaṁ opadhikaṁ puññaṁ,</div> </td> </tr> <tr> <td> <div class="G">kattha dinnaṁ mahapphalan”ti.</div> </td> </tr> </table> </div>
</div>
<div class="q" id="p_32Kv_2489"> <div class="p"> <table class="singleColumn"> <tr> <td> <div class="pN">2489</div> <div class="G">“Cattāro ca paṭipannā,</div> </td> </tr> <tr> <td> <div class="G">cattāro ca phale ṭhitā;</div> </td> </tr> <tr> <td> <div class="G">Esa saṁgho ujubhūto,</div> </td> </tr> <tr> <td> <div class="G">paññāsīlasamāhito.</div> </td> </tr> </table> </div>
</div>
<div class="q" id="p_32Kv_2490"> <div class="p"> <table class="singleColumn"> <tr> <td> <div class="pN">2490</div> <div class="G">Yajamānānaṁ manussānaṁ,</div> </td> </tr> <tr> <td> <div class="G">puññapekkhāna pāṇinaṁ;</div> </td> </tr> <tr> <td> <div class="G">Karotaṁ opadhikaṁ puññaṁ,</div> </td> </tr> <tr> <td> <div class="G">saṁghe dinnaṁ mahapphalanti.</div> </td> </tr> </table> </div>
</div>
<div class="q" id="p_32Kv_2491"> <div class="p"> <table class="singleColumn"> <tr> <td> <div class="pN">2491</div> <div class="G">Eso hi saṁgho vipulo mahaggato,</div> </td> </tr> <tr> <td> <div class="G">Esappameyyo udadhīva sāgaro;</div> </td> </tr> <tr> <td> <div class="G">Ete hi seṭṭhā naravīrasāvakā,</div> </td> </tr> <tr> <td> <div class="G">Pabhaṅkarā dhammamudīrayanti.</div> </td> </tr> </table> </div>
</div>
<div class="q" id="p_32Kv_2492"> <div class="p"> <table class="singleColumn"> <tr> <td> <div class="pN">2492</div> <div class="G">Tesaṁ sudinnaṁ suhutaṁ suyiṭṭhaṁ,</div> </td> </tr> <tr> <td> <div class="G">Ye saṁghamuddissa dadanti dānaṁ;</div> </td> </tr> <tr> <td> <div class="G">Sā dakkhiṇā saṁghagatā patiṭṭhitā,</div> </td> </tr> <tr> <td> <div class="G">Mahapphalā lokavidūna vaṇṇitā.</div> </td> </tr> </table> </div>
</div>
<div class="q" id="p_32Kv_2493"> <div class="p"> <table class="singleColumn"> <tr> <td> <div class="pN">2493</div> <div class="G">Etādisaṁ yaññamanussarantā,</div> </td> </tr> <tr> <td> <div class="G">Ye vedajātā vicaranti loke;</div> </td> </tr> <tr> <td> <div class="G">Vineyya maccheramalaṁ samūlaṁ,</div> </td> </tr> <tr> <td> <div class="G">Aninditā saggamupenti ṭhānan”ti.</div> </td> </tr> </table> </div>
</div>
<div class="q" id="p_32Kv_2494"> <div class="p">
<span class="pN">2494</span>Attheva suttantoti? Āmantā. Tena hi saṁghassa dinnaṁ mahapphalanti. </div>
</div>
<div class="CENTER" id="p_32Kv_2495">
<span class="pN">2495</span>Na vattabbaṁ saṁghassa dinnaṁ mahapphalantikathā niṭṭhitā.</div>
</html>
