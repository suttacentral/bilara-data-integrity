<html>
<div class="i">2.1.1 Suttantaniddesa</div>
<div class="h">Yuganaddhavagga</div>
<div class="h">Yuganaddhakathā</div>
<div class="h">Suttantaniddesa</div>
<div class="q" id="p_26Ps_1336"> <div class="divNumber">2.</div> <div class="p">
<span class="pN">1336</span>Kathaṁ <span class="bold">samathapubbaṅgamaṁ vipassanaṁ bhāveti?</span> Nekkhammavasena cittassa ekaggatā avikkhepo samādhi. Tattha jāte dhamme aniccato anupassanaṭṭhena vipassanā, dukkhato anupassanaṭṭhena vipassanā, anattato anupassanaṭṭhena vipassanā. Iti paṭhamaṁ samatho, pacchā vipassanā. Tena vuccati— “samathapubbaṅgamaṁ vipassanaṁ bhāvetī”ti. <span class="bold">Bhāvetī</span>ti catasso bhāvanā— tattha jātānaṁ dhammānaṁ anativattanaṭṭhena bhāvanā, indriyānaṁ ekarasaṭṭhena bhāvanā, tadupagavīriyavāhanaṭṭhena bhāvanā, āsevanaṭṭhena bhāvanā. </div>
</div>
<div class="q" id="p_26Ps_1337"> <div class="p">
<span class="pN">1337</span><span class="bold">Maggo sañjāyatī</span>ti kathaṁ maggo sañjāyati? Dassanaṭṭhena sammādiṭṭhi maggo sañjāyati, abhiniropanaṭṭhena sammāsaṅkappo maggo sañjāyati, pariggahaṭṭhena sammāvācā maggo sañjāyati, samuṭṭhānaṭṭhena sammākammanto maggo sañjāyati, vodānaṭṭhena sammāājīvo maggo sañjāyati, paggahaṭṭhena sammāvāyāmo maggo sañjāyati, upaṭṭhānaṭṭhena sammāsati maggo sañjāyati, avikkhepaṭṭhena sammāsamādhi maggo sañjāyati— evaṁ maggo sañjāyati. </div>
</div>
<div class="q" id="p_26Ps_1338"> <div class="p">
<span class="pN">1338</span><span class="bold">So taṁ maggaṁ āsevati bhāveti bahulīkaroti āsevatī</span>ti kathaṁ āsevati? Āvajjanto āsevati, jānanto āsevati, passanto āsevati, paccavekkhanto āsevati, cittaṁ adhiṭṭhahanto āsevati, saddhāya adhimuccanto āsevati, vīriyaṁ paggaṇhanto āsevati, satiṁ upaṭṭhāpento āsevati, cittaṁ samādahanto āsevati, paññāya pajānanto āsevati, abhiññeyyaṁ abhijānanto āsevati, pariññeyyaṁ parijānanto āsevati, pahātabbaṁ pajahanto āsevati, bhāvetabbaṁ bhāvento āsevati, sacchikātabbaṁ sacchikaronto āsevati— evaṁ āsevati. </div>
</div>
<div class="q" id="p_26Ps_1339"> <div class="p">
<span class="pN">1339</span><span class="bold">Bhāvetī</span>ti kathaṁ bhāveti? Āvajjanto bhāveti, jānanto bhāveti, passanto bhāveti, paccavekkhanto bhāveti, cittaṁ adhiṭṭhahanto bhāveti, saddhāya adhimuccanto bhāveti, vīriyaṁ paggaṇhanto bhāveti, satiṁ upaṭṭhāpento bhāveti, cittaṁ samādahanto bhāveti, paññāya pajānanto bhāveti, abhiññeyyaṁ abhijānanto bhāveti, pariññeyyaṁ parijānanto bhāveti, pahātabbaṁ pajahanto bhāveti, bhāvetabbaṁ bhāvento bhāveti, sacchikātabbaṁ sacchikaronto bhāveti— evaṁ bhāveti. </div>
</div>
<div class="q" id="p_26Ps_1340"> <div class="p">
<span class="pN">1340</span><span class="bold">Bahulīkarotī</span>ti kathaṁ bahulīkaroti? Āvajjanto bahulīkaroti, jānanto bahulīkaroti, passanto bahulīkaroti, paccavekkhanto bahulīkaroti, cittaṁ adhiṭṭhahanto bahulīkaroti, saddhāya adhimuccanto bahulīkaroti, vīriyaṁ paggaṇhanto bahulīkaroti, satiṁ upaṭṭhāpento bahulīkaroti, cittaṁ samādahanto bahulīkaroti, paññāya pajānanto bahulīkaroti, abhiññeyyaṁ abhijānanto bahulīkaroti, pariññeyyaṁ parijānanto bahulīkaroti, pahātabbaṁ pajahanto bahulīkaroti, bhāvetabbaṁ bhāvento bahulīkaroti, sacchikātabbaṁ sacchikaronto bahulīkaroti— evaṁ bahulīkaroti. </div>
</div>
<div class="q" id="p_26Ps_1341"> <div class="p">
<span class="pN">1341</span><span class="bold">Tassa taṁ maggaṁ āsevato bhāvayato bahulīkaroto saññojanāni pahīyanti anusayā byantīhontī</span>ti kathaṁ saññojanāni pahīyanti, anusayā byantīhonti? Sotāpattimaggena, sakkāyadiṭṭhi, vicikicchā, sīlabbataparāmāso— imāni tīṇi saññojanāni pahīyanti; diṭṭhānusayo, vicikicchānusayo— ime dve anusayā byantīhonti. Sakadāgāmimaggena oḷārikaṁ kāmarāgasaññojanaṁ, paṭighasaññojanaṁ— imāni dve saññojanāni pahīyanti; oḷāriko kāmarāgānusayo, paṭighānusayo— ime dve anusayā byantīhonti. Anāgāmimaggena anusahagataṁ kāmarāgasaññojanaṁ, paṭighasaññojanaṁ— imāni dve saññojanāni pahīyanti; anusahagato kāmarāgānusayo, paṭighānusayo— ime dve anusayā byantīhonti. Arahattamaggena rūparāgo, arūparāgo, māno, uddhaccaṁ, avijjā— imāni pañca saññojanāni pahīyanti; mānānusayo, bhavarāgānusayo, avijjānusayo— ime tayo anusayā byantīhonti. Evaṁ saññojanāni pahīyanti, anusayā byantīhonti. </div>
</div>
<div class="q" id="p_26Ps_1342"> <div class="divNumber">3.</div> <div class="p">
<span class="pN">1342</span>Abyāpādavasena cittassa ekaggatā avikkhepo samādhi…pe… ālokasaññāvasena cittassa ekaggatā avikkhepo samādhi…pe… paṭinissaggānupassī assāsavasena paṭinissaggānupassī passāsavasena cittassa ekaggatā avikkhepo samādhi. Tattha jāte dhamme aniccato anupassanaṭṭhena vipassanā, dukkhato anupassanaṭṭhena vipassanā, anattato anupassanaṭṭhena vipassanā. Iti paṭhamaṁ samatho, pacchā vipassanā. Tena vuccati— “samathapubbaṅgamaṁ vipassanaṁ bhāvetī”ti. <span class="bold">Bhāvetī</span>ti catasso bhāvanā— tattha jātānaṁ dhammānaṁ anativattanaṭṭhena bhāvanā, indriyānaṁ ekarasaṭṭhena bhāvanā, tadupagavīriyavāhanaṭṭhena bhāvanā, āsevanaṭṭhena bhāvanā. </div>
</div>
<div class="q" id="p_26Ps_1343"> <div class="p">
<span class="pN">1343</span><span class="bold">Maggo sañjāyatī</span>ti kathaṁ maggo sañjāyati? Dassanaṭṭhena sammādiṭṭhi maggo sañjāyati, abhiniropanaṭṭhena sammāsaṅkappo maggo sañjāyati…pe… avikkhepaṭṭhena sammāsamādhi maggo sañjāyati. Evaṁ maggo sañjāyati. </div>
</div>
<div class="q" id="p_26Ps_1344"> <div class="p">
<span class="pN">1344</span><span class="bold">So taṁ maggaṁ āsevati bhāveti bahulīkaroti āsevatī</span>ti kathaṁ āsevati? Āvajjanto āsevati…pe… sacchikātabbaṁ sacchikaronto āsevati, evaṁ āsevati. <span class="bold">Bhāvetī</span>ti kathaṁ bhāveti? Āvajjanto bhāveti, jānanto bhāveti…pe… sacchikātabbaṁ sacchikaronto bhāveti, evaṁ bhāveti. <span class="bold">Bahulīkarotī</span>ti kathaṁ bahulīkaroti? Āvajjanto bahulīkaroti, jānanto bahulīkaroti…pe… sacchikātabbaṁ sacchikaronto bahulīkaroti, evaṁ bahulīkaroti. </div>
</div>
<div class="q" id="p_26Ps_1345"> <div class="p">
<span class="pN">1345</span><span class="bold">Tassa taṁ maggaṁ āsevato bhāvayato bahulīkaroto saññojanāni pahīyanti, anusayā byantīhontī</span>ti kathaṁ saññojanā pahīyanti, anusayā byantīhonti? Sotāpattimaggena sakkāyadiṭṭhi vicikicchā sīlabbataparāmāso— imāni tīṇi saññojanāni pahīyanti; diṭṭhānusayo, vicikicchānusayo— ime dve anusayā byantīhonti. Sakadāgāmimaggena oḷārikaṁ kāmarāgasaññojanaṁ, paṭighasaññojanaṁ— imāni dve saññojanāni pahīyanti; oḷāriko kāmarāgānusayo paṭighānusayo— ime dve anusayā byantīhonti. Anāgāmimaggena anusahagataṁ kāmarāgasaññojanaṁ, paṭighasaññojanaṁ— imāni dve saññojanāni pahīyanti; anusahagato kāmarāgānusayo, paṭighānusayo— ime dve anusayā byantīhonti. Arahattamaggena rūparāgo, arūparāgo, māno, uddhaccaṁ, avijjā— imāni pañca saññojanāni pahīyanti; mānānusayo, bhavarāgānusayo, avijjānusayo— ime tayo anusayā byantīhonti. Evaṁ saññojanāni pahīyanti, anusayā byantīhonti. Evaṁ samathapubbaṅgamaṁ vipassanaṁ bhāveti. </div>
</div>
<div class="q" id="p_26Ps_1346"> <div class="divNumber">4.</div> <div class="p">
<span class="pN">1346</span>Kathaṁ <span class="bold">vipassanāpubbaṅgamaṁ samathaṁ bhāveti?</span> Aniccato anupassanaṭṭhena vipassanā, dukkhato anupassanaṭṭhena vipassanā, anattato anupassanaṭṭhena vipassanā. Tattha jātānaṁ dhammānañca vosaggārammaṇatā cittassa ekaggatā avikkhepo. Samādhi iti paṭhamaṁ vipassanā, pacchā samatho. Tena vuccati— “vipassanāpubbaṅgamaṁ samathaṁ bhāvetī”ti. <span class="bold">Bhāvetī</span>ti catasso bhāvanā— āsevanaṭṭhena bhāvanā…pe… <span class="bold">maggo sañjāyatī</span>ti kathaṁ maggo sañjāyati…pe… evaṁ maggo sañjāyati. Evaṁ saññojanāni pahīyanti, anusayā byantīhonti. </div>
</div>
<div class="q" id="p_26Ps_1347"> <div class="p">
<span class="pN">1347</span>Rūpaṁ aniccato anupassanaṭṭhena vipassanā, rūpaṁ dukkhato anupassanaṭṭhena vipassanā, rūpaṁ anattato anupassanaṭṭhena vipassanā. Tattha jātānaṁ dhammānañca vosaggārammaṇatā cittassa ekaggatā avikkhepo samādhi. Iti paṭhamaṁ vipassanā, pacchā samatho. Tena vuccati— “vipassanāpubbaṅgamaṁ samathaṁ bhāvetī”ti. <span class="bold">Bhāvetī</span>ti catasso bhāvanā— āsevanaṭṭhena bhāvanā…pe… <span class="bold">maggo sañjāyatī</span>ti kathaṁ maggo sañjāyati…pe… evaṁ maggo sañjāyati. Evaṁ saññojanāni pahīyanti, anusayā byantīhonti. </div>
</div>
<div class="q" id="p_26Ps_1348"> <div class="p">
<span class="pN">1348</span>Vedanaṁ…pe… saññaṁ… saṅkhāre… viññāṇaṁ… cakkhuṁ…pe… jarāmaraṇaṁ aniccato anupassanaṭṭhena vipassanā, jarāmaraṇaṁ dukkhato…pe… anattato anupassanaṭṭhena vipassanā. Tattha jātānaṁ dhammānañca vosaggārammaṇatā cittassa ekaggatā avikkhepo samādhi. Iti paṭhamaṁ vipassanā, pacchā samatho. Tena vuccati— “vipassanāpubbaṅgamaṁ samathaṁ bhāvetī”ti. <span class="bold">Bhāvetī</span>ti catasso bhāvanā— āsevanaṭṭhena bhāvanā…pe… <span class="bold">maggo sañjāyatī</span>ti kathaṁ maggo sañjāyati…pe… evaṁ maggo sañjāyati. Evaṁ saññojanāni pahīyanti, anusayā byantīhonti. Evaṁ vipassanāpubbaṅgamaṁ samathaṁ bhāveti. </div>
</div>
<div class="q" id="p_26Ps_1349"> <div class="divNumber">5.</div> <div class="p">
<span class="pN">1349</span>Kathaṁ <span class="bold">samathavipassanaṁ yuganaddhaṁ bhāveti?</span> Soḷasahi ākārehi samathavipassanaṁ yuganaddhaṁ bhāveti. Ārammaṇaṭṭhena gocaraṭṭhena pahānaṭṭhena pariccāgaṭṭhena vuṭṭhānaṭṭhena vivaṭṭanaṭṭhena santaṭṭhena paṇītaṭṭhena vimuttaṭṭhena anāsavaṭṭhena taraṇaṭṭhena animittaṭṭhena appaṇihitaṭṭhena suññataṭṭhena ekarasaṭṭhena anativattanaṭṭhena yuganaddhaṭṭhena. </div>
</div>
<div class="q" id="p_26Ps_1350"> <div class="p">
<span class="pN">1350</span>Kathaṁ <span class="bold">ārammaṇaṭṭhena samathavipassanaṁ yuganaddhaṁ bhāveti?</span> Uddhaccaṁ pajahato cittassa ekaggatā avikkhepo samādhi nirodhārammaṇo, avijjaṁ pajahato anupassanaṭṭhena vipassanā nirodhārammaṇā. Iti ārammaṇaṭṭhena samathavipassanā ekarasā honti, yuganaddhā honti, aññamaññaṁ nātivattantīti. Tena vuccati— “ārammaṇaṭṭhena samathavipassanaṁ yuganaddhaṁ bhāvetī”ti. <span class="bold">Bhāvetī</span>ti catasso bhāvanā— āsevanaṭṭhena bhāvanā…pe… <span class="bold">maggo sañjāyatī</span>ti kathaṁ maggo sañjāyati…pe… evaṁ maggo sañjāyati. Evaṁ saññojanāni pahīyanti, anusayā byantīhonti. Evaṁ ārammaṇaṭṭhena samathavipassanaṁ yuganaddhaṁ bhāveti. (1) </div>
</div>
<div class="q" id="p_26Ps_1351"> <div class="p">
<span class="pN">1351</span>Kathaṁ <span class="bold">gocaraṭṭhena samathavipassanaṁ yuganaddhaṁ bhāveti?</span> Uddhaccaṁ pajahato cittassa ekaggatā avikkhepo samādhi nirodhagocaro, avijjaṁ pajahato anupassanaṭṭhena vipassanā nirodhagocarā. Iti gocaraṭṭhena samathavipassanā ekarasā honti, yuganaddhā honti, aññamaññaṁ nātivattantīti. Tena vuccati— “gocaraṭṭhena samathavipassanaṁ yuganaddhaṁ bhāvetī”ti. (2) </div>
</div>
<div class="q" id="p_26Ps_1352"> <div class="p">
<span class="pN">1352</span>Kathaṁ <span class="bold">pahānaṭṭhena samathavipassanaṁ yuganaddhaṁ bhāveti?</span> Uddhaccasahagatakilese ca khandhe ca pajahato cittassa ekaggatā avikkhepo samādhi nirodhagocaro, avijjāsahagatakilese ca khandhe ca pajahato anupassanaṭṭhena vipassanā nirodhagocarā. Iti pahānaṭṭhena samathavipassanā ekarasā honti, yuganaddhā honti, aññamaññaṁ nātivattantīti. Tena vuccati— “pahānaṭṭhena samathavipassanaṁ yuganaddhaṁ bhāvetī”ti. (3) </div>
</div>
<div class="q" id="p_26Ps_1353"> <div class="p">
<span class="pN">1353</span>Kathaṁ <span class="bold">pariccāgaṭṭhena samathavipassanaṁ yuganaddhaṁ bhāveti?</span> Uddhaccasahagatakilese ca khandhe ca pariccajato cittassa ekaggatā avikkhepo samādhi nirodhagocaro, avijjāsahagatakilese ca khandhe ca pariccajato anupassanaṭṭhena vipassanā nirodhagocarā. Iti pariccāgaṭṭhena samathavipassanā ekarasā honti, yuganaddhā honti, aññamaññaṁ nātivattantīti. Tena vuccati— “pariccāgaṭṭhena samathavipassanaṁ yuganaddhaṁ bhāvetī”ti. (4) </div>
</div>
<div class="q" id="p_26Ps_1354"> <div class="p">
<span class="pN">1354</span>Kathaṁ <span class="bold">vuṭṭhānaṭṭhena samathavipassanaṁ yuganaddhaṁ bhāveti?</span> Uddhaccasahagatakilesehi ca khandhehi ca vuṭṭhahato cittassa ekaggatā avikkhepo samādhi nirodhagocaro, avijjāsahagatakilesehi ca khandhehi ca vuṭṭhahato anupassanaṭṭhena vipassanā nirodhagocarā. Iti vuṭṭhānaṭṭhena samathavipassanā ekarasā honti, yuganaddhā honti, aññamaññaṁ nātivattantīti. Tena vuccati— “vuṭṭhānaṭṭhena samathavipassanaṁ yuganaddhaṁ bhāvetī”ti. (5) </div>
</div>
<div class="q" id="p_26Ps_1355"> <div class="p">
<span class="pN">1355</span>Kathaṁ <span class="bold">vivaṭṭanaṭṭhena samathavipassanaṁ yuganaddhaṁ bhāveti?</span> Uddhaccasahagatakilesehi ca khandhehi ca vivaṭṭato cittassa ekaggatā avikkhepo samādhi nirodhagocaro, avijjāsahagatakilesehi ca khandhehi ca vivaṭṭato anupassanaṭṭhena vipassanā nirodhagocarā. Iti vivaṭṭanaṭṭhena samathavipassanā ekarasā honti, yuganaddhā honti, aññamaññaṁ nātivattantīti. Tena vuccati— “vivaṭṭanaṭṭhena samathavipassanaṁ yuganaddhaṁ bhāvetī”ti. (6) </div>
</div>
<div class="q" id="p_26Ps_1356"> <div class="p">
<span class="pN">1356</span>Kathaṁ <span class="bold">santaṭṭhena samathavipassanaṁ yuganaddhaṁ bhāveti?</span> Uddhaccaṁ pajahato cittassa ekaggatā avikkhepo samādhi santo honti nirodhagocaro, avijjaṁ pajahato anupassanaṭṭhena vipassanā santā hoti nirodhagocarā. Iti santaṭṭhena samathavipassanā ekarasā honti, yuganaddhā honti, aññamaññaṁ nātivattantīti. Tena vuccati— “santaṭṭhena samathavipassanaṁ yuganaddhaṁ bhāvetī”ti. (7) </div>
</div>
<div class="q" id="p_26Ps_1357"> <div class="p">
<span class="pN">1357</span>Kathaṁ <span class="bold">paṇītaṭṭhena samathavipassanaṁ yuganaddhaṁ bhāveti?</span> Uddhaccaṁ pajahato cittassa ekaggatā avikkhepo samādhi paṇīto hoti nirodhagocaro, avijjaṁ pajahato anupassanaṭṭhena vipassanā paṇītā hoti nirodhagocarā. Iti paṇītaṭṭhena samathavipassanā ekarasā honti, yuganaddhā honti, aññamaññaṁ nātivattantīti. Tena vuccati— “paṇītaṭṭhena samathavipassanaṁ yuganaddhaṁ bhāvetī”ti. (8) </div>
</div>
<div class="q" id="p_26Ps_1358"> <div class="p">
<span class="pN">1358</span>Kathaṁ <span class="bold">vimuttaṭṭhena samathavipassanaṁ yuganaddhaṁ bhāveti?</span> Uddhaccaṁ pajahato cittassa ekaggatā avikkhepo samādhi kāmāsavā vimutto hoti nirodhagocaro, avijjaṁ pajahato anupassanaṭṭhena vipassanā avijjāsavā vimuttā hoti nirodhagocarā. Iti rāgavirāgā cetovimutti avijjāvirāgā paññāvimutti vimuttaṭṭhena samathavipassanā ekarasā honti, yuganaddhā honti, aññamaññaṁ nātivattantīti. Tena vuccati— “vimuttaṭṭhena samathavipassanaṁ yuganaddhaṁ bhāvetī”ti. (9) </div>
</div>
<div class="q" id="p_26Ps_1359"> <div class="p">
<span class="pN">1359</span>Kathaṁ <span class="bold">anāsavaṭṭhena samathavipassanaṁ yuganaddhaṁ bhāveti?</span> Uddhaccaṁ pajahato cittassa ekaggatā avikkhepo samādhi kāmāsavena anāsavo hoti nirodhagocaro, avijjaṁ pajahato anupassanaṭṭhena vipassanā avijjāsavena anāsavā hoti nirodhagocarā. Iti anāsavaṭṭhena samathavipassanā ekarasā honti, yuganaddhā honti, aññamaññaṁ nātivattantīti. Tena vuccati— “anāsavaṭṭhena samathavipassanaṁ yuganaddhaṁ bhāvetī”ti. (10) </div>
</div>
<div class="q" id="p_26Ps_1360"> <div class="p">
<span class="pN">1360</span>Kathaṁ <span class="bold">taraṇaṭṭhena samathavipassanaṁ yuganaddhaṁ bhāveti?</span> Uddhaccasahagatakilese ca khandhe ca tarato cittassa ekaggatā avikkhepo samādhi nirodhagocaro, avijjāsahagatakilese ca khandhe ca tarato anupassanaṭṭhena vipassanā nirodhagocarā. Iti taraṇaṭṭhena samathavipassanā ekarasā honti, yuganaddhā honti, aññamaññaṁ nātivattantīti. Tena vuccati— “taraṇaṭṭhena samathavipassanaṁ yuganaddhaṁ bhāvetī”ti. (11) </div>
</div>
<div class="q" id="p_26Ps_1361"> <div class="p">
<span class="pN">1361</span>Kathaṁ <span class="bold">animittaṭṭhena samathavipassanaṁ yuganaddhaṁ</span> <span class="bold">bhāveti?</span> Uddhaccaṁ pajahato cittassa ekaggatā avikkhepo samādhi sabbanimittehi animitto hoti nirodhagocaro, avijjaṁ pajahato anupassanaṭṭhena vipassanā sabbanimittehi animittā hoti nirodhagocarā. Iti animittaṭṭhena samathavipassanā ekarasā honti, yuganaddhā honti, aññamaññaṁ nātivattantīti. Tena vuccati— “animittaṭṭhena samathavipassanaṁ yuganaddhaṁ bhāvetī”ti. (12) </div>
</div>
<div class="q" id="p_26Ps_1362"> <div class="p">
<span class="pN">1362</span>Kathaṁ <span class="bold">appaṇihitaṭṭhena samathavipassanaṁ yuganaddhaṁ bhāveti?</span> Uddhaccaṁ pajahato cittassa ekaggatā avikkhepo samādhi sabbapaṇidhīhi appaṇihito hoti nirodhagocaro, avijjaṁ pajahato anupassanaṭṭhena vipassanā sabbapaṇidhīhi appaṇihitā hoti nirodhagocarā. Iti appaṇihitaṭṭhena samathavipassanā ekarasā honti, yuganaddhā honti, aññamaññaṁ nātivattantīti. Tena vuccati— “appaṇihitaṭṭhena samathavipassanaṁ yuganaddhaṁ bhāvetī”ti. (13) </div>
</div>
<div class="q" id="p_26Ps_1363"> <div class="p">
<span class="pN">1363</span>Kathaṁ <span class="bold">suññataṭṭhena samathavipassanaṁ yuganaddhaṁ bhāveti?</span> Uddhaccaṁ pajahato cittassa ekaggatā avikkhepo samādhi sabbābhinivesehi suñño hoti nirodhagocaro, avijjaṁ pajahato anupassanaṭṭhena vipassanā sabbābhinivesehi suññā hoti nirodhagocarā. Iti suññataṭṭhena samathavipassanā ekarasā honti, yuganaddhā honti, aññamaññaṁ nātivattantīti. Tena vuccati— “suññataṭṭhena samathavipassanaṁ yuganaddhaṁ bhāvetī”ti. <span class="bold">Bhāvetī</span>ti catasso bhāvanā— āsevanaṭṭhena bhāvanā…pe… <span class="bold">maggo sañjāyatī</span>ti kathaṁ maggo sañjāyati…pe… evaṁ maggo sañjāyati. Evaṁ saññojanāni pahīyanti, anusayā byantīhonti. Evaṁ suññataṭṭhena samathavipassanaṁ yuganaddhaṁ bhāveti. Imehi soḷasahi ākārehi samathavipassanaṁ yuganaddhaṁ bhāveti, evaṁ samathavipassanaṁ yuganaddhaṁ bhāveti. (14) </div>
</div>
<div class="CENTER" id="p_26Ps_1364">
<span class="pN">1364</span>Suttantaniddeso.</div>
</html>
