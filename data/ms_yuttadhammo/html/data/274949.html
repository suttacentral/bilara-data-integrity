<html>
<div class="i">11.5.3 Tatiyaabhisandasutta</div>
<div class="h">Sotāpattisaṁyutta</div>
<div class="h">Sagāthakapuññābhisandavagga</div>
<div class="h">Tatiyaabhisandasutta</div>
<div class="q" id="p_14S5_2062"> <div class="divNumber">1039.</div> <div class="p">
<span class="pN">2062</span>“Cattārome, bhikkhave, puññābhisandā, kusalābhisandā, sukhassāhārā. Katame cattāro? Idha, bhikkhave, ariyasāvako buddhe aveccappasādena samannāgato hoti— itipi so bhagavā…pe… satthā devamanussānaṁ buddho bhagavāti. Ayaṁ paṭhamo puññābhisando, kusalābhisando, sukhassāhāro. </div>
</div>
<div class="q" id="p_14S5_2063"> <div class="p">
<span class="pN">2063</span>Puna caparaṁ, bhikkhave, ariyasāvako dhamme…pe… saṁghe…pe…. </div>
</div>
<div class="q" id="p_14S5_2064"> <div class="p">
<span class="pN">2064</span>Puna caparaṁ, bhikkhave, ariyasāvako paññavā hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā. Ayaṁ catuttho puññābhisando kusalābhisando sukhassāhāro. Ime kho, bhikkhave, cattāro puññābhisandā kusalābhisandā sukhassāhārā. </div>
</div>
<div class="q" id="p_14S5_2065"> <div class="p">
<span class="pN">2065</span>Imehi kho, bhikkhave, catūhi puññābhisandehi kusalābhisandehi samannāgatassa ariyasāvakassa na sukaraṁ puññassa pamāṇaṁ gaṇetuṁ— ‘ettako puññābhisando, kusalābhisando, sukhassāhāro’ti. Atha kho asaṅkhyeyyo appameyyo mahāpuññakkhandhotveva saṅkhyaṁ gacchatī”ti. Idamavoca bhagavā…pe… satthā— </div>
</div>
<div class="q" id="p_14S5_2066"> <div class="p"> <table class="singleColumn"> <tr> <td> <div class="pN">2066</div> <div class="G">“Yo puññakāmo kusale patiṭṭhito,</div> </td> </tr> <tr> <td> <div class="G">Bhāveti maggaṁ amatassa pattiyā;</div> </td> </tr> <tr> <td> <div class="G">So dhammasārādhigamo khaye rato,</div> </td> </tr> <tr> <td> <div class="G">Na vedhati maccurājāgamanasmin”ti.</div> </td> </tr> </table> </div>
</div>
<div class="CENTER" id="p_14S5_2067">
<span class="pN">2067</span>Tatiyaṁ.</div>
</html>
