<html>
<div class="i">7.2.6 Paccanīkasutta</div>
<div class="h">Brāhmaṇasaṁyutta</div>
<div class="h">Upāsakavagga</div>
<div class="h">Paccanīkasutta</div>
<div class="q" id="p_12S1_1267"> <div class="divNumber">202.</div> <div class="p">
<span class="pN">1267</span>Sāvatthinidānaṁ. Tena kho pana samayena paccanīkasāto nāma brāhmaṇo sāvatthiyaṁ paṭivasati. Atha kho paccanīkasātassa brāhmaṇassa etadahosi— “yannūnāhaṁ yena samaṇo gotamo tenupasaṅkameyyaṁ. Yaṁ yadeva samaṇo gotamo bhāsissati taṁ tadevassāhaṁ paccanīkāssan”ti. Tena kho pana samayena bhagavā abbhokāse caṅkamati. Atha kho paccanīkasāto brāhmaṇo yena bhagavā tenupasaṅkami; upasaṅkamitvā bhagavantaṁ caṅkamantaṁ etadavoca— “bhaṇa samaṇadhamman”ti. </div>
</div>
<div class="q" id="p_12S1_1268"> <div class="p"> <table class="singleColumn"> <tr> <td> <div class="pN">1268</div> <div class="G">“Na paccanīkasātena,</div> </td> </tr> <tr> <td> <div class="G">suvijānaṁ subhāsitaṁ;</div> </td> </tr> <tr> <td> <div class="G">Upakkiliṭṭhacittena,</div> </td> </tr> <tr> <td> <div class="G">sārambhabahulena ca.</div> </td> </tr> </table> </div>
</div>
<div class="q" id="p_12S1_1269"> <div class="p"> <table class="singleColumn"> <tr> <td> <div class="pN">1269</div> <div class="G">Yo ca vineyya sārambhaṁ,</div> </td> </tr> <tr> <td> <div class="G">appasādañca cetaso;</div> </td> </tr> <tr> <td> <div class="G">Āghātaṁ paṭinissajja,</div> </td> </tr> <tr> <td> <div class="G">sa ve jaññā subhāsitan”ti.</div> </td> </tr> </table> </div>
</div>
<div class="q" id="p_12S1_1270"> <div class="p">
<span class="pN">1270</span>Evaṁ vutte, paccanīkasāto brāhmaṇo bhagavantaṁ etadavoca— “abhikkantaṁ, bho gotama, abhikkantaṁ, bho gotama…pe… upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti. </div>
</div>
</html>
