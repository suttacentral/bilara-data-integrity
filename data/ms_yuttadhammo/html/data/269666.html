<html>
<div class="i">3.5.7 Aññakāyasaṅkamanapañha</div>
<div class="h">Milindapañha</div>
<div class="h">Buddhavagga</div>
<div class="h">Aññakāyasaṅkamanapañha</div>
<div class="q" id="p_28Mi_379"> <div class="divNumber">79.</div> <div class="p">
<span class="pN">379</span>Rājā āha— “bhante nāgasena, atthi koci satto yo imamhā kāyā aññaṁ kāyaṁ saṅkamatī”ti? “Na hi, mahārājā”ti. “Yadi, bhante nāgasena, imamhā kāyā aññaṁ kāyaṁ saṅkamanto natthi, nanu mutto bhavissati pāpakehi kammehī”ti? “Āma, mahārāja, yadi na paṭisandaheyya, mutto bhavissati pāpakehi kammehīti, yasmā ca kho, mahārāja, paṭisandahati, tasmā na parimutto pāpakehi kammehī”ti. </div>
</div>
<div class="q" id="p_28Mi_380"> <div class="p">
<span class="pN">380</span>“Opammaṁ karohī”ti. “Yathā, mahārāja, kocideva puriso aññatarassa purisassa ambaṁ avahareyya, kiṁ so daṇḍappatto bhaveyyā”ti? “Āma, bhante, daṇḍappatto bhaveyyā”ti. “Na kho so, mahārāja, tāni ambāni avahari, yāni tena ropitāni, kasmā daṇḍappatto bhaveyyā”ti? “Tāni, bhante, ambāni nissāya jātāni, tasmā daṇḍappatto bhaveyyā”ti. “Evameva kho, mahārāja, iminā nāmarūpena kammaṁ karoti sobhanaṁ vā asobhanaṁ vā, tena kammena aññaṁ nāmarūpaṁ paṭisandahati, tasmā na parimutto pāpakehi kammehī”ti. </div>
</div>
<div class="q" id="p_28Mi_381"> <div class="p">
<span class="pN">381</span>“Kallosi, bhante nāgasenā”ti. </div>
</div>
<div class="CENTER" id="p_28Mi_382">
<span class="pN">382</span>Aññakāyasaṅkamanapañho sattamo.</div>
</html>
