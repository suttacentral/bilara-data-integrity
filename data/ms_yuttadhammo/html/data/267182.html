<html>
<div class="i">5.8 Caṅkamanadāyakattheraapadāna</div>
<div class="h">Upālivagga</div>
<div class="h">Caṅkamanadāyakattheraapadāna</div>
<div class="q" id="p_20Ap1_1315"> <div class="divNumber">93.</div> <div class="p"> <table class="singleColumn"> <tr> <td> <div class="pN">1315</div> <div class="G">“Atthadassissa munino,</div> </td> </tr> <tr> <td> <div class="G">lokajeṭṭhassa tādino;</div> </td> </tr> <tr> <td> <div class="G">Iṭṭhakāhi cinitvāna,</div> </td> </tr> <tr> <td> <div class="G">caṅkamaṁ kārayiṁ ahaṁ.</div> </td> </tr> </table> </div>
</div>
<div class="q" id="p_20Ap1_1316"> <div class="divNumber">94.</div> <div class="p"> <table class="singleColumn"> <tr> <td> <div class="pN">1316</div> <div class="G">Uccato pañcaratanaṁ,</div> </td> </tr> <tr> <td> <div class="G">caṅkamaṁ sādhumāpitaṁ;</div> </td> </tr> <tr> <td> <div class="G">Āyāmato hatthasataṁ,</div> </td> </tr> <tr> <td> <div class="G">bhāvanīyyaṁ manoramaṁ.</div> </td> </tr> </table> </div>
</div>
<div class="q" id="p_20Ap1_1317"> <div class="divNumber">95.</div> <div class="p"> <table class="singleColumn"> <tr> <td> <div class="pN">1317</div> <div class="G">Paṭiggahesi bhagavā,</div> </td> </tr> <tr> <td> <div class="G">atthadassī naruttamo;</div> </td> </tr> <tr> <td> <div class="G">Hatthena pulinaṁ gayha,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_20Ap1_1318"> <div class="divNumber">96.</div> <div class="p"> <table class="singleColumn"> <tr> <td> <div class="pN">1318</div> <div class="G">‘Iminā pulinadānena,</div> </td> </tr> <tr> <td> <div class="G">caṅkamaṁ sukatena ca;</div> </td> </tr> <tr> <td> <div class="G">Sattaratanasampannaṁ,</div> </td> </tr> <tr> <td> <div class="G">pulinaṁ anubhossati.</div> </td> </tr> </table> </div>
</div>
<div class="q" id="p_20Ap1_1319"> <div class="divNumber">97.</div> <div class="p"> <table class="singleColumn"> <tr> <td> <div class="pN">1319</div> <div class="G">Tīṇi kappāni devesu,</div> </td> </tr> <tr> <td> <div class="G">devarajjaṁ karissati;</div> </td> </tr> <tr> <td> <div class="G">Anubhossati sampattiṁ,</div> </td> </tr> <tr> <td> <div class="G">accharāhi purakkhato.</div> </td> </tr> </table> </div>
</div>
<div class="q" id="p_20Ap1_1320"> <div class="divNumber">98.</div> <div class="p"> <table class="singleColumn"> <tr> <td> <div class="pN">1320</div> <div class="G">Manussalokamāgantvā,</div> </td> </tr> <tr> <td> <div class="G">rājā raṭṭhe bhavissati;</div> </td> </tr> <tr> <td> <div class="G">Tikkhattuṁ cakkavattī ca,</div> </td> </tr> <tr> <td> <div class="G">mahiyā so bhavissati’.</div> </td> </tr> </table> </div>
</div>
<div class="q" id="p_20Ap1_1321"> <div class="divNumber">99.</div> <div class="p"> <table class="singleColumn"> <tr> <td> <div class="pN">1321</div> <div class="G">Aṭṭhārase kappasate,</div> </td> </tr> <tr> <td> <div class="G">yaṁ kammamakariṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">caṅkamassa idaṁ phalaṁ.</div> </td> </tr> </table> </div>
</div>
<div class="q" id="p_20Ap1_1322"> <div class="divNumber">100.</div> <div class="p"> <table class="singleColumn"> <tr> <td> <div class="pN">1322</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_1323"> <div class="p">
<span class="pN">1323</span>Itthaṁ sudaṁ āyasmā caṅkamanadāyako thero imā gāthāyo abhāsitthāti. </div>
</div>
<div class="CENTER" id="p_20Ap1_1324">
<span class="pN">1324</span>Caṅkamanadāyakattherassāpadānaṁ aṭṭhamaṁ.</div>
</html>
