<html>
<div class="i">12.5.10 Dutiyasinerupabbatarājasutta</div>
<div class="h">Saccasaṁyutta</div>
<div class="h">Papātavagga</div>
<div class="h">Dutiyasinerupabbatarājasutta</div>
<div class="q" id="p_14S5_2402"> <div class="divNumber">1120.</div> <div class="p">
<span class="pN">2402</span>“Seyyathāpi, bhikkhave, sinerupabbatarājāyaṁ parikkhayaṁ pariyādānaṁ gaccheyya, ṭhapetvā satta muggamattiyo pāsāṇasakkharā. Taṁ kiṁ maññatha, bhikkhave, katamaṁ nu kho bahutaraṁ— yaṁ vā sinerussa pabbatarājassa parikkhīṇaṁ pariyādinnaṁ, yā vā satta muggamattiyo pāsāṇasakkharā avasiṭṭhā”ti? “Etadeva, bhante, bahutaraṁ sinerussa pabbatarājassa yadidaṁ parikkhīṇaṁ pariyādinnaṁ; appamattikā satta muggamattiyo pāsāṇasakkharā avasiṭṭhā. Saṅkhampi na upenti, upanidhampi na upenti, kalabhāgampi na upenti sinerussa pabbatarājassa parikkhīṇaṁ pariyādinnaṁ upanidhāya satta muggamattiyo pāsāṇasakkharā avasiṭṭhā”ti. “Evameva kho, bhikkhave, ariyasāvakassa diṭṭhisampannassa puggalassa abhisametāvino etadeva bahutaraṁ dukkhaṁ yadidaṁ parikkhīṇaṁ pariyādinnaṁ; appamattakaṁ avasiṭṭhaṁ. Saṅkhampi na upeti, upanidhampi na upeti, kalabhāgampi na upeti, purimaṁ dukkhakkhandhaṁ parikkhīṇaṁ pariyādinnaṁ upanidhāya yadidaṁ sattakkhattuparamatā; yo ‘idaṁ dukkhan’ti yathābhūtaṁ pajānāti…pe… ‘ayaṁ dukkhanirodhagāminī paṭipadā’ti yathābhūtaṁ pajānāti. </div>
</div>
<div class="q" id="p_14S5_2403"> <div class="p">
<span class="pN">2403</span>Tasmātiha, bhikkhave, ‘idaṁ dukkhan’ti yogo karaṇīyo…pe… ‘ayaṁ dukkhanirodhagāminī paṭipadā’ti yogo karaṇīyo”ti. </div>
</div>
<div class="CENTER" id="p_14S5_2404">
<span class="pN">2404</span>Dasamaṁ.</div>
<div class="CENTER" id="p_14S5_2405">
<span class="pN">2405</span>Papātavaggo pañcamo.</div>
<div class="SUMMARY" id="p_14S5_2406">
<span class="pN">2406</span><span class="firstLetter">T</span>assuddānaṁ</div>
<div class="q" id="p_14S5_2407"> <div class="p"> <table class="singleColumn"> <tr> <td> <div class="pN">2407</div> <div class="G">Cintā papāto pariḷāho,</div> </td> </tr> <tr> <td> <div class="G">kūṭaṁ vālandhakāro ca;</div> </td> </tr> <tr> <td> <div class="G">Chiggaḷena ca dve vuttā,</div> </td> </tr> <tr> <td> <div class="G">sineru apare duveti.</div> </td> </tr> </table> </div>
</div>
</html>
