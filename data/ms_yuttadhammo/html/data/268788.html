<html>
<div class="i">6.1.7 Kātiyānattheragāthā</div>
<div class="h">Chakkanipāta</div>
<div class="h">Paṭhamavagga</div>
<div class="h">Kātiyānattheragāthā</div>
<div class="q" id="p_19Th1_685"> <div class="divNumber">411.</div> <div class="p"> <table class="singleColumn"> <tr> <td> <div class="pN">685</div> <div class="G">“Uṭṭhehi nisīda kātiyāna,</div> </td> </tr> <tr> <td> <div class="G">Mā niddābahulo ahu jāgarassu;</div> </td> </tr> <tr> <td> <div class="G">Mā taṁ alasaṁ pamattabandhu,</div> </td> </tr> <tr> <td> <div class="G">Kūṭeneva jinātu maccurājā.</div> </td> </tr> </table> </div>
</div>
<div class="q" id="p_19Th1_686"> <div class="divNumber">412.</div> <div class="p"> <table class="singleColumn"> <tr> <td> <div class="pN">686</div> <div class="G">Seyyathāpi mahāsamuddavego,</div> </td> </tr> <tr> <td> <div class="G">Evaṁ jātijarātivattate taṁ;</div> </td> </tr> <tr> <td> <div class="G">So karohi sudīpamattano tvaṁ,</div> </td> </tr> <tr> <td> <div class="G">Na hi tāṇaṁ tava vijjateva aññaṁ.</div> </td> </tr> </table> </div>
</div>
<div class="q" id="p_19Th1_687"> <div class="divNumber">413.</div> <div class="p"> <table class="singleColumn"> <tr> <td> <div class="pN">687</div> <div class="G">Satthā hi vijesi maggametaṁ,</div> </td> </tr> <tr> <td> <div class="G">Saṅgā jātijarābhayā atītaṁ;</div> </td> </tr> <tr> <td> <div class="G">Pubbāpararattamappamatto,</div> </td> </tr> <tr> <td> <div class="G">Anuyuñjassu daḷhaṁ karohi yogaṁ.</div> </td> </tr> </table> </div>
</div>
<div class="q" id="p_19Th1_688"> <div class="divNumber">414.</div> <div class="p"> <table class="singleColumn"> <tr> <td> <div class="pN">688</div> <div class="G">Purimāni pamuñca bandhanāni,</div> </td> </tr> <tr> <td> <div class="G">Saṅghāṭikhuramuṇḍabhikkhabhojī;</div> </td> </tr> <tr> <td> <div class="G">Mā khiḍḍāratiñca mā niddaṁ,</div> </td> </tr> <tr> <td> <div class="G">Anuyuñjittha jhāya kātiyāna.</div> </td> </tr> </table> </div>
</div>
<div class="q" id="p_19Th1_689"> <div class="divNumber">415.</div> <div class="p"> <table class="singleColumn"> <tr> <td> <div class="pN">689</div> <div class="G">Jhāyāhi jināhi kātiyāna,</div> </td> </tr> <tr> <td> <div class="G">Yogakkhemapathesu kovidosi;</div> </td> </tr> <tr> <td> <div class="G">Pappuyya anuttaraṁ visuddhiṁ,</div> </td> </tr> <tr> <td> <div class="G">Parinibbāhisi vārināva joti.</div> </td> </tr> </table> </div>
</div>
<div class="q" id="p_19Th1_690"> <div class="divNumber">416.</div> <div class="p"> <table class="singleColumn"> <tr> <td> <div class="pN">690</div> <div class="G">Pajjotakaro parittaraṁso,</div> </td> </tr> <tr> <td> <div class="G">Vātena vinamyate latāva;</div> </td> </tr> <tr> <td> <div class="G">Evampi tuvaṁ anādiyāno,</div> </td> </tr> <tr> <td> <div class="G">Māraṁ indasagotta niddhunāhi;</div> </td> </tr> <tr> <td> <div class="G">So vedayitāsu vītarāgo,</div> </td> </tr> <tr> <td> <div class="G">Kālaṁ kaṅkha idheva sītibhūto”ti.</div> </td> </tr> </table> </div>
</div>
<div class="CENTER" id="p_19Th1_691">
<span class="pN">691</span>…  Kātiyāno thero… .</div>
</html>
