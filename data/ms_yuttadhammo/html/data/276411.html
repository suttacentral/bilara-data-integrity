<html>
<div class="i">1.4.1.2 Udosita(dutiyakathina)sikkhāpada</div>
<div class="h">
Mahāvibhaṅga
</div>
<div class="h">
Nissaggiyakaṇḍa
</div>
<div class="h">
Cīvaravagga
</div>
<div class="h">
Udosita(dutiyakathina)sikkhāpada
</div>
<div class="q" id="p_1V_1883">
<div class="divNumber">
471.
</div>
<div class="p">
<span class="pN">1883</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena bhikkhū bhikkhūnaṁ hatthe cīvaraṁ nikkhipitvā santaruttarena janapadacārikaṁ pakkamanti. Tāni cīvarāni ciraṁ nikkhittāni kaṇṇakitāni honti. Tāni bhikkhū otāpenti. Addasā kho āyasmā ānando senāsanacārikaṁ āhiṇḍanto te bhikkhū tāni cīvarāni otāpente. Disvāna yena te bhikkhū tenupasaṅkami; upasaṅkamitvā te bhikkhū etadavoca— “kassimāni, āvuso, cīvarāni kaṇṇakitānī”ti? Atha kho te bhikkhū āyasmato ānandassa etamatthaṁ ārocesuṁ. Āyasmā ānando ujjhāyati khiyyati vipāceti— “kathañhi nāma bhikkhū bhikkhūnaṁ hatthe cīvaraṁ nikkhipitvā santaruttarena janapadacārikaṁ pakkamissantī”ti.
</div>
</div>
<div class="q" id="p_1V_1884">
<div class="p">
<span class="pN">1884</span>Atha kho āyasmā ānando te bhikkhū anekapariyāyena vigarahitvā bhagavato etamatthaṁ ārocesi…pe… “saccaṁ kira, bhikkhave, bhikkhū bhikkhūnaṁ hatthe cīvaraṁ nikkhipitvā santaruttarena janapadacārikaṁ pakkamantī”ti? “Saccaṁ, bhagavā”ti. Vigarahi buddho bhagavā…pe… kathañhi nāma te, bhikkhave, moghapurisā bhikkhūnaṁ hatthe cīvaraṁ nikkhipitvā santaruttarena janapadacārikaṁ pakkamissanti. Netaṁ, bhikkhave, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_1V_1885">
<div class="divNumber">
472.
</div>
<div class="p">
<span class="pN">1885</span><span class="bold">“Niṭṭhitacīvarasmiṁ bhikkhunā ubbhatasmiṁ kathine ekarattampi ce bhikkhu ticīvarena vippavaseyya, nissaggiyaṁ pācittiyan”</span>ti.
</div>
</div>
<div class="q" id="p_1V_1886">
<div class="p">
<span class="pN">1886</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_1V_1887">
<div class="divNumber">
473.
</div>
<div class="p">
<span class="pN">1887</span>Tena kho pana samayena aññataro bhikkhu kosambiyaṁ gilāno hoti. Ñātakā tassa bhikkhuno santike dūtaṁ pāhesuṁ— “āgacchatu bhadanto, mayaṁ, upaṭṭhahissāmā”ti. Bhikkhūpi evamāhaṁsu— “gacchāvuso, ñātakā taṁ upaṭṭhahissantī”ti. So evamāha— “bhagavatāvuso, sikkhāpadaṁ paññattaṁ— ‘na ticīvarena vippavasitabban’ti. Ahañcamhi gilāno. Na sakkomi ticīvaraṁ ādāya pakkamituṁ. Nāhaṁ gamissāmī”ti. Bhagavato etamatthaṁ ārocesuṁ. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi— “anujānāmi, bhikkhave, gilānassa bhikkhuno ticīvarena avippavāsasammutiṁ dātuṁ. Evañca pana, bhikkhave, dātabbā. Tena gilānena bhikkhunā saṁghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo— ‘ahaṁ, bhante, gilāno. Na sakkomi ticīvaraṁ ādāya pakkamituṁ. Sohaṁ, bhante, saṁghaṁ ticīvarena avippavāsasammutiṁ yācāmī’ti. Dutiyampi yācitabbā. Tatiyampi yācitabbā. Byattena bhikkhunā paṭibalena saṁgho ñāpetabbo—
</div>
</div>
<div class="q" id="p_1V_1888">
<div class="divNumber">
474.
</div>
<div class="p">
<span class="pN">1888</span>‘Suṇātu me, bhante, saṁgho. Ayaṁ itthannāmo bhikkhu gilāno. Na sakkoti ticīvaraṁ ādāya pakkamituṁ. So saṁghaṁ ticīvarena avippavāsasammutiṁ yācati. Yadi saṁghassa pattakallaṁ, saṁgho itthannāmassa bhikkhuno ticīvarena avippavāsasammutiṁ dadeyya. Esā ñatti.
</div>
</div>
<div class="q" id="p_1V_1889">
<div class="p">
<span class="pN">1889</span>Suṇātu me, bhante, saṁgho. Ayaṁ itthannāmo bhikkhu gilāno. Na sakkoti ticīvaraṁ ādāya pakkamituṁ. So saṁghaṁ ticīvarena avippavāsasammutiṁ yācati. Saṁgho itthannāmassa bhikkhuno ticīvarena avippavāsasammutiṁ deti. Yassāyasmato khamati itthannāmassa bhikkhuno ticīvarena avippavāsasammutiyā dānaṁ, so tuṇhassa; yassa nakkhamati, so bhāseyya.
</div>
</div>
<div class="q" id="p_1V_1890">
<div class="p">
<span class="pN">1890</span>Dinnā saṁghena itthannāmassa bhikkhuno ticīvarena avippavāsasammuti. Khamati saṁghassa, tasmā tuṇhī, evametaṁ dhārayāmī’ti.
</div>
</div>
<div class="q" id="p_1V_1891">
<div class="p">
<span class="pN">1891</span>Evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_1V_1892">
<div class="divNumber">
475.
</div>
<div class="p">
<span class="pN">1892</span><span class="bold">“Niṭṭhitacīvarasmiṁ bhikkhunā ubbhatasmiṁ kathine ekarattampi ce bhikkhu ticīvarena vippavaseyya, aññatra bhikkhusammutiyā, nissaggiyaṁ pācittiyan”</span>ti. (<span class="italic">2</span>:<span class="bold">21</span>)
</div>
</div>
<div class="q" id="p_1V_1893">
<div class="divNumber">
476.
</div>
<div class="p">
<span class="pN">1893</span><span class="bold">Niṭṭhitacīvarasmin</span>ti bhikkhuno cīvaraṁ kataṁ vā hoti naṭṭhaṁ vā vinaṭṭhaṁ vā daḍḍhaṁ vā cīvarāsā vā upacchinnā.
</div>
</div>
<div class="q" id="p_1V_1894">
<div class="p">
<span class="pN">1894</span><span class="bold">Ubbhatasmiṁ kathine</span>ti aṭṭhannaṁ mātikānaṁ aññatarāya mātikāya ubbhataṁ hoti, saṁghena vā antarā ubbhataṁ hoti.
</div>
</div>
<div class="q" id="p_1V_1895">
<div class="p">
<span class="pN">1895</span><span class="bold">Ekarattampi ce bhikkhu ticīvarena vippavaseyyā</span>ti saṅghāṭiyā vā uttarāsaṅgena vā antaravāsakena vā.
</div>
</div>
<div class="q" id="p_1V_1896">
<div class="p">
<span class="pN">1896</span><span class="bold">Aññatra bhikkhusammutiyā</span>ti ṭhapetvā bhikkhusammutiṁ.
</div>
</div>
<div class="q" id="p_1V_1897">
<div class="p">
<span class="pN">1897</span><span class="bold">Nissaggiyaṁ hotī</span>ti saha aruṇuggamanā nissaggiyaṁ hoti. Nissajjitabbaṁ saṁghassa vā gaṇassa vā puggalassa vā. Evañca pana, bhikkhave, nissajjitabbaṁ…pe… “idaṁ me, bhante, cīvaraṁ rattivippavutthaṁ aññatra bhikkhusammutiyā nissaggiyaṁ, imāhaṁ saṁghassa nissajjāmī”ti…pe… dadeyyāti…pe… dadeyyunti…pe… āyasmato dammīti.
</div>
</div>
<div class="q" id="p_1V_1898">
<div class="divNumber">
477.
</div>
<div class="p">
<span class="pN">1898</span>Gāmo ekūpacāro nānūpacāro. Nivesanaṁ ekūpacāraṁ nānūpacāraṁ. Udosito ekūpacāro nānūpacāro. Aṭṭo ekūpacāro nānūpacāro. Māḷo ekūpacāro nānūpacāro. Pāsādo ekūpacāro nānūpacāro. Hammiyaṁ ekūpacāraṁ nānūpacāraṁ. Nāvā ekūpacārā nānūpacārā. Sattho ekūpacāro nānūpacāro. Khettaṁ ekūpacāraṁ nānūpacāraṁ. Dhaññakaraṇaṁ ekūpacāraṁ nānūpacāraṁ. Ārāmo ekūpacāro nānūpacāro. Vihāro ekūpacāro nānūpacāro. Rukkhamūlaṁ ekūpacāraṁ nānūpacāraṁ. Ajjhokāso ekūpacāro nānūpacāro.
</div>
</div>
<div class="q" id="p_1V_1899">
<div class="divNumber">
478.
</div>
<div class="p">
<span class="pN">1899</span><span class="bold">Gāmo ekūpacāro</span> nāma ekakulassa gāmo hoti parikkhitto ca. Antogāme cīvaraṁ nikkhipitvā antogāme vatthabbaṁ. Aparikkhitto hoti, yasmiṁ ghare cīvaraṁ nikkhittaṁ hoti tasmiṁ ghare vatthabbaṁ, hatthapāsā vā na vijahitabbaṁ.
</div>
</div>
<div class="q" id="p_1V_1900">
<div class="divNumber">
479.
</div>
<div class="p">
<span class="pN">1900</span>Nānākulassa gāmo hoti parikkhitto ca. Yasmiṁ ghare cīvaraṁ nikkhittaṁ hoti tasmiṁ ghare vatthabbaṁ sabhāye vā dvāramūle vā, hatthapāsā vā na vijahitabbaṁ. Sabhāyaṁ gacchantena hatthapāse cīvaraṁ nikkhipitvā sabhāye vā vatthabbaṁ dvāramūle vā, hatthapāsā vā na vijahitabbaṁ. Sabhāye cīvaraṁ nikkhipitvā sabhāye vā vatthabbaṁ dvāramūle vā, hatthapāsā vā na vijahitabbaṁ. Aparikkhitto hoti, yasmiṁ ghare cīvaraṁ nikkhittaṁ hoti tasmiṁ ghare vatthabbaṁ, hatthapāsā vā na vijahitabbaṁ.
</div>
</div>
<div class="q" id="p_1V_1901">
<div class="divNumber">
480.
</div>
<div class="p">
<span class="pN">1901</span>Ekakulassa nivesanaṁ hoti parikkhittañca, nānāgabbhā nānāovarakā. Antonivesane cīvaraṁ nikkhipitvā antonivesane vatthabbaṁ. Aparikkhittaṁ hoti, yasmiṁ gabbhe cīvaraṁ nikkhittaṁ hoti tasmiṁ gabbhe vatthabbaṁ, hatthapāsā vā na vijahitabbaṁ.
</div>
</div>
<div class="q" id="p_1V_1902">
<div class="divNumber">
481.
</div>
<div class="p">
<span class="pN">1902</span>Nānākulassa nivesanaṁ hoti parikkhittañca, nānāgabbhā nānāovarakā. Yasmiṁ gabbhe cīvaraṁ nikkhittaṁ hoti tasmiṁ gabbhe vatthabbaṁ dvāramūle vā, hatthapāsā vā na vijahitabbaṁ. Aparikkhittaṁ hoti, yasmiṁ gabbhe cīvaraṁ nikkhittaṁ hoti tasmiṁ gabbhe vatthabbaṁ, hatthapāsā vā na vijahitabbaṁ.
</div>
</div>
<div class="q" id="p_1V_1903">
<div class="divNumber">
482.
</div>
<div class="p">
<span class="pN">1903</span>Ekakulassa udosito hoti parikkhitto ca, nānāgabbhā nānāovarakā. Antoudosite cīvaraṁ nikkhipitvā antoudosite vatthabbaṁ. Aparikkhitto hoti, yasmiṁ gabbhe cīvaraṁ nikkhittaṁ hoti tasmiṁ gabbhe vatthabbaṁ, hatthapāsā vā na vijahitabbaṁ.
</div>
</div>
<div class="q" id="p_1V_1904">
<div class="divNumber">
483.
</div>
<div class="p">
<span class="pN">1904</span>Nānākulassa udosito hoti parikkhitto ca, nānāgabbhā nānāovarakā. Yasmiṁ gabbhe cīvaraṁ nikkhittaṁ hoti tasmiṁ gabbhe vatthabbaṁ dvāramūle vā, hatthapāsā vā na vijahitabbaṁ. Aparikkhitto hoti, yasmiṁ gabbhe cīvaraṁ nikkhittaṁ hoti tasmiṁ gabbhe vatthabbaṁ, hatthapāsā vā na vijahitabbaṁ.
</div>
</div>
<div class="q" id="p_1V_1905">
<div class="divNumber">
484.
</div>
<div class="p">
<span class="pN">1905</span>Ekakulassa aṭṭo hoti, antoaṭṭe cīvaraṁ nikkhipitvā antoaṭṭe vatthabbaṁ. Nānākulassa aṭṭo hoti, nānāgabbhā nānāovarakā. Yasmiṁ gabbhe cīvaraṁ nikkhittaṁ hoti tasmiṁ gabbhe vatthabbaṁ dvāramūle vā, hatthapāsā vā na vijahitabbaṁ.
</div>
</div>
<div class="q" id="p_1V_1906">
<div class="divNumber">
485.
</div>
<div class="p">
<span class="pN">1906</span>Ekakulassa māḷo hoti, antomāḷe cīvaraṁ nikkhipitvā antomāḷe vatthabbaṁ. Nānākulassa māḷo hoti nānāgabbhā nānāovarakā, yasmiṁ gabbhe cīvaraṁ nikkhittaṁ hoti tasmiṁ gabbhe vatthabbaṁ dvāramūle vā, hatthapāsā vā na vijahitabbaṁ.
</div>
</div>
<div class="q" id="p_1V_1907">
<div class="divNumber">
486.
</div>
<div class="p">
<span class="pN">1907</span>Ekakulassa pāsādo hoti, antopāsāde cīvaraṁ nikkhipitvā antopāsāde vatthabbaṁ. Nānākulassa pāsādo hoti, nānāgabbhā nānāovarakā. Yasmiṁ gabbhe cīvaraṁ nikkhittaṁ hoti tasmiṁ gabbhe vatthabbaṁ dvāramūle vā, hatthapāsā vā na vijahitabbaṁ.
</div>
</div>
<div class="q" id="p_1V_1908">
<div class="divNumber">
487.
</div>
<div class="p">
<span class="pN">1908</span>Ekakulassa hammiyaṁ hoti. Antohammiye cīvaraṁ nikkhipitvā antohammiye vatthabbaṁ. Nānākulassa hammiyaṁ hoti, nānāgabbhā nānāovarakā. Yasmiṁ gabbhe cīvaraṁ nikkhittaṁ hoti tasmiṁ gabbhe vatthabbaṁ dvāramūle vā, hatthapāsā vā na vijahitabbaṁ.
</div>
</div>
<div class="q" id="p_1V_1909">
<div class="divNumber">
488.
</div>
<div class="p">
<span class="pN">1909</span>Ekakulassa nāvā hoti. Antonāvāya cīvaraṁ nikkhipitvā antonāvāya vatthabbaṁ. Nānākulassa nāvā hoti nānāgabbhā nānāovarakā. Yasmiṁ ovarake cīvaraṁ nikkhittaṁ hoti tasmiṁ ovarake vatthabbaṁ, hatthapāsā vā na vijahitabbaṁ.
</div>
</div>
<div class="q" id="p_1V_1910">
<div class="divNumber">
489.
</div>
<div class="p">
<span class="pN">1910</span>Ekakulassa sattho hoti. Satthe cīvaraṁ nikkhipitvā purato vā pacchato vā sattabbhantarā na vijahitabbā, passato abbhantaraṁ na vijahitabbaṁ. Nānākulassa sattho hoti, satthe cīvaraṁ nikkhipitvā hatthapāsā na vijahitabbaṁ.
</div>
</div>
<div class="q" id="p_1V_1911">
<div class="divNumber">
490.
</div>
<div class="p">
<span class="pN">1911</span>Ekakulassa khettaṁ hoti parikkhittañca. Antokhette cīvaraṁ nikkhipitvā antokhette vatthabbaṁ. Aparikkhittaṁ hoti, hatthapāsā na vijahitabbaṁ. Nānākulassa khettaṁ hoti parikkhittañca. Antokhette cīvaraṁ nikkhipitvā dvāramūle vā vatthabbaṁ, hatthapāsā vā na vijahitabbaṁ. Aparikkhittaṁ hoti, hatthapāsā na vijahitabbaṁ.
</div>
</div>
<div class="q" id="p_1V_1912">
<div class="divNumber">
491.
</div>
<div class="p">
<span class="pN">1912</span>Ekakulassa dhaññakaraṇaṁ hoti parikkhittañca. Antodhaññakaraṇe cīvaraṁ nikkhipitvā antodhaññakaraṇe vatthabbaṁ. Aparikkhittaṁ hoti, hatthapāsā na vijahitabbaṁ. Nānākulassa dhaññakaraṇaṁ hoti parikkhittañca. Antodhaññakaraṇe cīvaraṁ nikkhipitvā dvāramūle vā vatthabbaṁ, hatthapāsā vā na vijahitabbaṁ. Aparikkhittaṁ hoti, hatthapāsā na vijahitabbaṁ.
</div>
</div>
<div class="q" id="p_1V_1913">
<div class="divNumber">
492.
</div>
<div class="p">
<span class="pN">1913</span>Ekakulassa ārāmo hoti parikkhitto ca. Antoārāme cīvaraṁ nikkhipitvā antoārāme vatthabbaṁ. Aparikkhitto hoti, hatthapāsā na vijahitabbaṁ. Nānākulassa ārāmo hoti parikkhitto ca. Antoārāme cīvaraṁ nikkhipitvā dvāramūle vā vatthabbaṁ, hatthapāsā vā na vijahitabbaṁ. Aparikkhitto hoti, hatthapāsā na vijahitabbaṁ.
</div>
</div>
<div class="q" id="p_1V_1914">
<div class="divNumber">
493.
</div>
<div class="p">
<span class="pN">1914</span>Ekakulassa vihāro hoti parikkhitto ca. Antovihāre cīvaraṁ nikkhipitvā antovihāre vatthabbaṁ. Aparikkhitto hoti, yasmiṁ vihāre cīvaraṁ nikkhittaṁ hoti tasmiṁ vihāre vatthabbaṁ, hatthapāsā vā na vijahitabbaṁ. Nānākulassa vihāro hoti parikkhitto ca. Yasmiṁ vihāre cīvaraṁ nikkhittaṁ hoti tasmiṁ vihāre vatthabbaṁ dvāramūle vā, hatthapāsā vā na vijahitabbaṁ. Aparikkhitto hoti, yasmiṁ vihāre cīvaraṁ nikkhittaṁ hoti tasmiṁ vihāre vatthabbaṁ, hatthapāsā vā na vijahitabbaṁ.
</div>
</div>
<div class="q" id="p_1V_1915">
<div class="divNumber">
494.
</div>
<div class="p">
<span class="pN">1915</span>Ekakulassa rukkhamūlaṁ hoti, yaṁ majjhanhike kāle samantā chāyā pharati, antochāyāya cīvaraṁ nikkhipitvā antochāyāya vatthabbaṁ. Nānākulassa rukkhamūlaṁ hoti, hatthapāsā na vijahitabbaṁ.
</div>
</div>
<div class="q" id="p_1V_1916">
<div class="p">
<span class="pN">1916</span>Ajjhokāso ekūpacāro nāma agāmake araññe samantā sattabbhantarā ekūpacāro, tato paraṁ nānūpacāro.
</div>
</div>
<div class="q" id="p_1V_1917">
<div class="divNumber">
495.
</div>
<div class="p">
<span class="pN">1917</span>Vippavutthe vippavutthasaññī aññatra bhikkhusammutiyā, nissaggiyaṁ pācittiyaṁ. Vippavutthe vematiko, aññatra bhikkhusammutiyā, nissaggiyaṁ pācittiyaṁ. Vippavutthe avippavutthasaññī, aññatra bhikkhusammutiyā, nissaggiyaṁ pācittiyaṁ. Appaccuddhaṭe paccuddhaṭasaññī…pe… avissajjite vissajjitasaññī… anaṭṭhe naṭṭhasaññī… avinaṭṭhe vinaṭṭhasaññī… adaḍḍhe daḍḍhasaññī avilutte viluttasaññī, aññatra bhikkhusammutiyā, nissaggiyaṁ pācittiyaṁ.
</div>
</div>
<div class="q" id="p_1V_1918">
<div class="p">
<span class="pN">1918</span>Nissaggiyaṁ cīvaraṁ anissajjitvā paribhuñjati, āpatti dukkaṭassa. Avippavutthe vippavutthasaññī, āpatti dukkaṭassa. Avippavutthe vematiko, āpatti dukkaṭassa. Avippavutthe avippavutthasaññī, anāpatti.
</div>
</div>
<div class="q" id="p_1V_1919">
<div class="divNumber">
496.
</div>
<div class="p">
<span class="pN">1919</span>Anāpatti— antoaruṇe paccuddharati, vissajjeti, nassati, vinassati, ḍayhati, acchinditvā gaṇhanti, vissāsaṁ gaṇhanti, bhikkhusammutiyā, ummattakassa, ādikammikassāti.
</div>
</div>
<div class="CENTER" id="p_1V_1920">
<span class="pN">1920</span>Udosita(dutiyakathina)sikkhāpadaṁ niṭṭhitaṁ dutiyaṁ.
</div>
</html>
