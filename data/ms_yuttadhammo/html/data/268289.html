<html>
<div class="i">4.2.5 Paṭhamaadhammasutta</div>
<div class="h">Catutthapaṇṇāsaka</div>
<div class="h">Jāṇussoṇivagga</div>
<div class="h">Paṭhamaadhammasutta</div>
<div class="q" id="p_17A10_1200"> <div class="divNumber">171.</div> <div class="p">
<span class="pN">1200</span>“Adhammo ca, bhikkhave, veditabbo anattho ca; dhammo ca veditabbo attho ca. Adhammañca viditvā anatthañca, dhammañca viditvā atthañca yathā dhammo yathā attho tathā paṭipajjitabbaṁ. </div>
</div>
<div class="q" id="p_17A10_1201"> <div class="p">
<span class="pN">1201</span>Katamo ca, bhikkhave, adhammo ca anattho ca? Pāṇātipāto, adinnādānaṁ, kāmesumicchācāro, musāvādo, pisuṇā vācā, pharusā vācā, samphappalāpo, abhijjhā, byāpādo, micchādiṭṭhi— ayaṁ vuccati, bhikkhave, adhammo ca anattho ca. </div>
</div>
<div class="q" id="p_17A10_1202"> <div class="p">
<span class="pN">1202</span>Katamo ca, bhikkhave, dhammo ca attho ca? Pāṇātipātā veramaṇī, adinnādānā veramaṇī, kāmesumicchācārā veramaṇī, musāvādā veramaṇī, pisuṇāya vācāya veramaṇī, pharusāya vācāya veramaṇī, samphappalāpā veramaṇī, anabhijjhā, abyāpādo, sammādiṭṭhi— ayaṁ vuccati, bhikkhave, dhammo ca attho ca. </div>
</div>
<div class="q" id="p_17A10_1203"> <div class="p">
<span class="pN">1203</span>‘Adhammo ca, bhikkhave, veditabbo anattho ca; dhammo ca veditabbo attho ca. Adhammañca viditvā anatthañca, dhammañca viditvā atthañca yathā dhammo yathā attho tathā paṭipajjitabban’ti, iti yaṁ taṁ vuttaṁ, idametaṁ paṭicca vuttan”ti. </div>
</div>
<div class="CENTER" id="p_17A10_1204">
<span class="pN">1204</span>Pañcamaṁ.</div>
</html>
