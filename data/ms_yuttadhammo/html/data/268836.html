<html>
<div class="i">21.1.1 Vaṅgīsattheragāthā</div>
<div class="h">Mahānipāta</div>
<div class="h">Paṭhamavagga</div>
<div class="h">Vaṅgīsattheragāthā</div>
<div class="q" id="p_19Th1_1585"> <div class="divNumber">1218.</div> <div class="p"> <table class="singleColumn"> <tr> <td> <div class="pN">1585</div> <div class="G">“Nikkhantaṁ vata maṁ santaṁ,</div> </td> </tr> <tr> <td> <div class="G">agārasmānagāriyaṁ;</div> </td> </tr> <tr> <td> <div class="G">Vitakkā upadhāvanti,</div> </td> </tr> <tr> <td> <div class="G">pagabbhā kaṇhato ime.</div> </td> </tr> </table> </div>
</div>
<div class="q" id="p_19Th1_1586"> <div class="divNumber">1219.</div> <div class="p"> <table class="singleColumn"> <tr> <td> <div class="pN">1586</div> <div class="G">Uggaputtā mahissāsā,</div> </td> </tr> <tr> <td> <div class="G">sikkhitā daḷhadhammino;</div> </td> </tr> <tr> <td> <div class="G">Samantā parikireyyuṁ,</div> </td> </tr> <tr> <td> <div class="G">sahassaṁ apalāyinaṁ.</div> </td> </tr> </table> </div>
</div>
<div class="q" id="p_19Th1_1587"> <div class="divNumber">1220.</div> <div class="p"> <table class="singleColumn"> <tr> <td> <div class="pN">1587</div> <div class="G">Sacepi ettakā bhiyyo,</div> </td> </tr> <tr> <td> <div class="G">āgamissanti itthiyo;</div> </td> </tr> <tr> <td> <div class="G">Neva maṁ byādhayissanti,</div> </td> </tr> <tr> <td> <div class="G">dhamme samhi patiṭṭhito.</div> </td> </tr> </table> </div>
</div>
<div class="q" id="p_19Th1_1588"> <div class="divNumber">1221.</div> <div class="p"> <table class="singleColumn"> <tr> <td> <div class="pN">1588</div> <div class="G">Sakkhī hi me sutaṁ etaṁ,</div> </td> </tr> <tr> <td> <div class="G">buddhassādiccabandhuno;</div> </td> </tr> <tr> <td> <div class="G">Nibbānagamanaṁ maggaṁ,</div> </td> </tr> <tr> <td> <div class="G">tattha me nirato mano.</div> </td> </tr> </table> </div>
</div>
<div class="q" id="p_19Th1_1589"> <div class="divNumber">1222.</div> <div class="p"> <table class="singleColumn"> <tr> <td> <div class="pN">1589</div> <div class="G">Evañce maṁ viharantaṁ,</div> </td> </tr> <tr> <td> <div class="G">pāpima upagacchasi;</div> </td> </tr> <tr> <td> <div class="G">Tathā maccu karissāmi,</div> </td> </tr> <tr> <td> <div class="G">na me maggampi dakkhasi.</div> </td> </tr> </table> </div>
</div>
<div class="q" id="p_19Th1_1590"> <div class="divNumber">1223.</div> <div class="p"> <table class="singleColumn"> <tr> <td> <div class="pN">1590</div> <div class="G">Aratiñca ratiñca pahāya,</div> </td> </tr> <tr> <td> <div class="G">Sabbaso gehasitañca vitakkaṁ;</div> </td> </tr> <tr> <td> <div class="G">Vanathaṁ na kareyya kuhiñci,</div> </td> </tr> <tr> <td> <div class="G">Nibbanatho avanatho sa bhikkhu.</div> </td> </tr> </table> </div>
</div>
<div class="q" id="p_19Th1_1591"> <div class="divNumber">1224.</div> <div class="p"> <table class="singleColumn"> <tr> <td> <div class="pN">1591</div> <div class="G">Yamidha pathaviñca vehāsaṁ,</div> </td> </tr> <tr> <td> <div class="G">Rūpagataṁ jagatogadhaṁ kiñci;</div> </td> </tr> <tr> <td> <div class="G">Parijīyati sabbamaniccaṁ,</div> </td> </tr> <tr> <td> <div class="G">Evaṁ samecca caranti mutattā.</div> </td> </tr> </table> </div>
</div>
<div class="q" id="p_19Th1_1592"> <div class="divNumber">1225.</div> <div class="p"> <table class="singleColumn"> <tr> <td> <div class="pN">1592</div> <div class="G">Upadhīsu janā gadhitāse,</div> </td> </tr> <tr> <td> <div class="G">Diṭṭhasute paṭighe ca mute ca;</div> </td> </tr> <tr> <td> <div class="G">Ettha vinodaya chandamanejo,</div> </td> </tr> <tr> <td> <div class="G">Yo hettha na limpati muni tamāhu.</div> </td> </tr> </table> </div>
</div>
<div class="q" id="p_19Th1_1593"> <div class="divNumber">1226.</div> <div class="p"> <table class="singleColumn"> <tr> <td> <div class="pN">1593</div> <div class="G">Atha saṭṭhisitā savitakkā,</div> </td> </tr> <tr> <td> <div class="G">Puthujjanatāya adhammā niviṭṭhā;</div> </td> </tr> <tr> <td> <div class="G">Na ca vaggagatassa kuhiñci,</div> </td> </tr> <tr> <td> <div class="G">No pana duṭṭhullagāhī sa bhikkhu.</div> </td> </tr> </table> </div>
</div>
<div class="q" id="p_19Th1_1594"> <div class="divNumber">1227.</div> <div class="p"> <table class="singleColumn"> <tr> <td> <div class="pN">1594</div> <div class="G">Dabbo cirarattasamāhito,</div> </td> </tr> <tr> <td> <div class="G">Akuhako nipako apihālu;</div> </td> </tr> <tr> <td> <div class="G">Santaṁ padaṁ ajjhagamā muni,</div> </td> </tr> <tr> <td> <div class="G">Paṭicca parinibbuto kaṅkhati kālaṁ.</div> </td> </tr> </table> </div>
</div>
<div class="q" id="p_19Th1_1595"> <div class="divNumber">1228.</div> <div class="p"> <table class="singleColumn"> <tr> <td> <div class="pN">1595</div> <div class="G">Mānaṁ pajahassu gotama,</div> </td> </tr> <tr> <td> <div class="G">Mānapathañca jahassu asesaṁ;</div> </td> </tr> <tr> <td> <div class="G">Mānapathamhi sa mucchito,</div> </td> </tr> <tr> <td> <div class="G">Vippaṭisārīhuvā cirarattaṁ.</div> </td> </tr> </table> </div>
</div>
<div class="q" id="p_19Th1_1596"> <div class="divNumber">1229.</div> <div class="p"> <table class="singleColumn"> <tr> <td> <div class="pN">1596</div> <div class="G">Makkhena makkhitā pajā,</div> </td> </tr> <tr> <td> <div class="G">Mānahatā nirayaṁ papatanti;</div> </td> </tr> <tr> <td> <div class="G">Socanti janā cirarattaṁ,</div> </td> </tr> <tr> <td> <div class="G">Mānahatā nirayaṁ upapannā.</div> </td> </tr> </table> </div>
</div>
<div class="q" id="p_19Th1_1597"> <div class="divNumber">1230.</div> <div class="p"> <table class="singleColumn"> <tr> <td> <div class="pN">1597</div> <div class="G">Na hi socati bhikkhu kadāci,</div> </td> </tr> <tr> <td> <div class="G">Maggajino sammā paṭipanno;</div> </td> </tr> <tr> <td> <div class="G">Kittiñca sukhañcānubhoti,</div> </td> </tr> <tr> <td> <div class="G">Dhammadasoti tamāhu tathattaṁ.</div> </td> </tr> </table> </div>
</div>
<div class="q" id="p_19Th1_1598"> <div class="divNumber">1231.</div> <div class="p"> <table class="singleColumn"> <tr> <td> <div class="pN">1598</div> <div class="G">Tasmā akhilo idha padhānavā,</div> </td> </tr> <tr> <td> <div class="G">Nīvaraṇāni pahāya visuddho;</div> </td> </tr> <tr> <td> <div class="G">Mānañca pahāya asesaṁ,</div> </td> </tr> <tr> <td> <div class="G">Vijjāyantakaro samitāvī”.</div> </td> </tr> </table> </div>
</div>
<div class="q" id="p_19Th1_1599"> <div class="divNumber">1232.</div> <div class="p"> <table class="singleColumn"> <tr> <td> <div class="pN">1599</div> <div class="G">“Kāmarāgena ḍayhāmi,</div> </td> </tr> <tr> <td> <div class="G">cittaṁ me pariḍayhati;</div> </td> </tr> <tr> <td> <div class="G">Sādhu nibbāpanaṁ brūhi,</div> </td> </tr> <tr> <td> <div class="G">anukampāya gotama”.</div> </td> </tr> </table> </div>
</div>
<div class="q" id="p_19Th1_1600"> <div class="divNumber">1233.</div> <div class="p"> <table class="singleColumn"> <tr> <td> <div class="pN">1600</div> <div class="G">“Saññāya vipariyesā,</div> </td> </tr> <tr> <td> <div class="G">cittaṁ te pariḍayhati;</div> </td> </tr> <tr> <td> <div class="G">Nimittaṁ parivajjehi,</div> </td> </tr> <tr> <td> <div class="G">subhaṁ rāgūpasaṁhitaṁ. ( )</div> </td> </tr> </table> </div>
</div>
<div class="q" id="p_19Th1_1601"> <div class="divNumber">1234.</div> <div class="p"> <table class="singleColumn"> <tr> <td> <div class="pN">1601</div> <div class="G">Asubhāya cittaṁ bhāvehi,</div> </td> </tr> <tr> <td> <div class="G">ekaggaṁ susamāhitaṁ;</div> </td> </tr> <tr> <td> <div class="G">Sati kāyagatā tyatthu,</div> </td> </tr> <tr> <td> <div class="G">nibbidābahulo bhava.</div> </td> </tr> </table> </div>
</div>
<div class="q" id="p_19Th1_1602"> <div class="divNumber">1235.</div> <div class="p"> <table class="singleColumn"> <tr> <td> <div class="pN">1602</div> <div class="G">Animittañca bhāvehi,</div> </td> </tr> <tr> <td> <div class="G">mānānusayamujjaha;</div> </td> </tr> <tr> <td> <div class="G">Tato mānābhisamayā,</div> </td> </tr> <tr> <td> <div class="G">upasanto carissasi”.</div> </td> </tr> </table> </div>
</div>
<div class="q" id="p_19Th1_1603"> <div class="divNumber">1236.</div> <div class="p"> <table class="singleColumn"> <tr> <td> <div class="pN">1603</div> <div class="G">“Tameva vācaṁ bhāseyya,</div> </td> </tr> <tr> <td> <div class="G">yāyattānaṁ na tāpaye;</div> </td> </tr> <tr> <td> <div class="G">Pare ca na vihiṁseyya,</div> </td> </tr> <tr> <td> <div class="G">sā ve vācā subhāsitā.</div> </td> </tr> </table> </div>
</div>
<div class="q" id="p_19Th1_1604"> <div class="divNumber">1237.</div> <div class="p"> <table class="singleColumn"> <tr> <td> <div class="pN">1604</div> <div class="G">Piyavācameva bhāseyya,</div> </td> </tr> <tr> <td> <div class="G">yā vācā paṭinanditā;</div> </td> </tr> <tr> <td> <div class="G">Yaṁ anādāya pāpāni,</div> </td> </tr> <tr> <td> <div class="G">paresaṁ bhāsate piyaṁ.</div> </td> </tr> </table> </div>
</div>
<div class="q" id="p_19Th1_1605"> <div class="divNumber">1238.</div> <div class="p"> <table class="singleColumn"> <tr> <td> <div class="pN">1605</div> <div class="G">Saccaṁ ve amatā vācā,</div> </td> </tr> <tr> <td> <div class="G">esa dhammo sanantano;</div> </td> </tr> <tr> <td> <div class="G">Sacce atthe ca dhamme ca,</div> </td> </tr> <tr> <td> <div class="G">āhu santo patiṭṭhitā.</div> </td> </tr> </table> </div>
</div>
<div class="q" id="p_19Th1_1606"> <div class="divNumber">1239.</div> <div class="p"> <table class="singleColumn"> <tr> <td> <div class="pN">1606</div> <div class="G">Yaṁ buddho bhāsati vācaṁ,</div> </td> </tr> <tr> <td> <div class="G">khemaṁ nibbānapattiyā;</div> </td> </tr> <tr> <td> <div class="G">Dukkhassantakiriyāya,</div> </td> </tr> <tr> <td> <div class="G">sā ve vācānamuttamā”.</div> </td> </tr> </table> </div>
</div>
<div class="q" id="p_19Th1_1607"> <div class="divNumber">1240.</div> <div class="p"> <table class="singleColumn"> <tr> <td> <div class="pN">1607</div> <div class="G">“Gambhīrapañño medhāvī,</div> </td> </tr> <tr> <td> <div class="G">maggāmaggassa kovido;</div> </td> </tr> <tr> <td> <div class="G">Sāriputto mahāpañño,</div> </td> </tr> <tr> <td> <div class="G">dhammaṁ deseti bhikkhunaṁ.</div> </td> </tr> </table> </div>
</div>
<div class="q" id="p_19Th1_1608"> <div class="divNumber">1241.</div> <div class="p"> <table class="singleColumn"> <tr> <td> <div class="pN">1608</div> <div class="G">Saṁkhittenapi deseti,</div> </td> </tr> <tr> <td> <div class="G">vitthārenapi bhāsati;</div> </td> </tr> <tr> <td> <div class="G">Sālikāyiva nigghoso,</div> </td> </tr> <tr> <td> <div class="G">paṭibhānaṁ udiyyati.</div> </td> </tr> </table> </div>
</div>
<div class="q" id="p_19Th1_1609"> <div class="divNumber">1242.</div> <div class="p"> <table class="singleColumn"> <tr> <td> <div class="pN">1609</div> <div class="G">Tassa taṁ desayantassa,</div> </td> </tr> <tr> <td> <div class="G">suṇanti madhuraṁ giraṁ;</div> </td> </tr> <tr> <td> <div class="G">Sarena rajanīyena,</div> </td> </tr> <tr> <td> <div class="G">savanīyena vaggunā;</div> </td> </tr> <tr> <td> <div class="G">Udaggacittā muditā,</div> </td> </tr> <tr> <td> <div class="G">sotaṁ odhenti bhikkhavo”.</div> </td> </tr> </table> </div>
</div>
<div class="q" id="p_19Th1_1610"> <div class="divNumber">1243.</div> <div class="p"> <table class="singleColumn"> <tr> <td> <div class="pN">1610</div> <div class="G">“Ajja pannarase visuddhiyā,</div> </td> </tr> <tr> <td> <div class="G">Bhikkhū pañcasatā samāgatā;</div> </td> </tr> <tr> <td> <div class="G">Saṁyojanabandhanacchidā,</div> </td> </tr> <tr> <td> <div class="G">Anīghā khīṇapunabbhavā isī.</div> </td> </tr> </table> </div>
</div>
<div class="q" id="p_19Th1_1611"> <div class="divNumber">1244.</div> <div class="p"> <table class="singleColumn"> <tr> <td> <div class="pN">1611</div> <div class="G">Cakkavattī yathā rājā,</div> </td> </tr> <tr> <td> <div class="G">amaccaparivārito;</div> </td> </tr> <tr> <td> <div class="G">Samantā anupariyeti,</div> </td> </tr> <tr> <td> <div class="G">sāgarantaṁ mahiṁ imaṁ.</div> </td> </tr> </table> </div>
</div>
<div class="q" id="p_19Th1_1612"> <div class="divNumber">1245.</div> <div class="p"> <table class="singleColumn"> <tr> <td> <div class="pN">1612</div> <div class="G">Evaṁ vijitasaṅgāmaṁ,</div> </td> </tr> <tr> <td> <div class="G">satthavāhaṁ anuttaraṁ;</div> </td> </tr> <tr> <td> <div class="G">Sāvakā payirupāsanti,</div> </td> </tr> <tr> <td> <div class="G">tevijjā maccuhāyino.</div> </td> </tr> </table> </div>
</div>
<div class="q" id="p_19Th1_1613"> <div class="divNumber">1246.</div> <div class="p"> <table class="singleColumn"> <tr> <td> <div class="pN">1613</div> <div class="G">Sabbe bhagavato puttā,</div> </td> </tr> <tr> <td> <div class="G">palāpettha na vijjati;</div> </td> </tr> <tr> <td> <div class="G">Taṇhāsallassa hantāraṁ,</div> </td> </tr> <tr> <td> <div class="G">vande ādiccabandhunaṁ.</div> </td> </tr> </table> </div>
</div>
<div class="q" id="p_19Th1_1614"> <div class="divNumber">1247.</div> <div class="p"> <table class="singleColumn"> <tr> <td> <div class="pN">1614</div> <div class="G">Parosahassaṁ bhikkhūnaṁ,</div> </td> </tr> <tr> <td> <div class="G">sugataṁ payirupāsati;</div> </td> </tr> <tr> <td> <div class="G">Desentaṁ virajaṁ dhammaṁ,</div> </td> </tr> <tr> <td> <div class="G">nibbānaṁ akutobhayaṁ.</div> </td> </tr> </table> </div>
</div>
<div class="q" id="p_19Th1_1615"> <div class="divNumber">1248.</div> <div class="p"> <table class="singleColumn"> <tr> <td> <div class="pN">1615</div> <div class="G">Suṇanti dhammaṁ vimalaṁ,</div> </td> </tr> <tr> <td> <div class="G">sammāsambuddhadesitaṁ;</div> </td> </tr> <tr> <td> <div class="G">Sobhati vata sambuddho,</div> </td> </tr> <tr> <td> <div class="G">bhikkhusaṁghapurakkhato.</div> </td> </tr> </table> </div>
</div>
<div class="q" id="p_19Th1_1616"> <div class="divNumber">1249.</div> <div class="p"> <table class="singleColumn"> <tr> <td> <div class="pN">1616</div> <div class="G">‘Nāganāmo’si bhagavā,</div> </td> </tr> <tr> <td> <div class="G">isīnaṁ isisattamo;</div> </td> </tr> <tr> <td> <div class="G">Mahāmeghova hutvāna,</div> </td> </tr> <tr> <td> <div class="G">sāvake abhivassasi.</div> </td> </tr> </table> </div>
</div>
<div class="q" id="p_19Th1_1617"> <div class="divNumber">1250.</div> <div class="p"> <table class="singleColumn"> <tr> <td> <div class="pN">1617</div> <div class="G">Divā vihārā nikkhamma,</div> </td> </tr> <tr> <td> <div class="G">satthudassanakamyatā;</div> </td> </tr> <tr> <td> <div class="G">Sāvako te mahāvīra,</div> </td> </tr> <tr> <td> <div class="G">pāde vandati vaṅgiso”.</div> </td> </tr> </table> </div>
</div>
<div class="q" id="p_19Th1_1618"> <div class="divNumber">1251.</div> <div class="p"> <table class="singleColumn"> <tr> <td> <div class="pN">1618</div> <div class="G">“Ummaggapathaṁ mārassa,</div> </td> </tr> <tr> <td> <div class="G">Abhibhuyya carati pabhijja khīlāni;</div> </td> </tr> <tr> <td> <div class="G">Taṁ passatha bandhapamuñcakaraṁ,</div> </td> </tr> <tr> <td> <div class="G">Asitaṁva bhāgaso pavibhajja.</div> </td> </tr> </table> </div>
</div>
<div class="q" id="p_19Th1_1619"> <div class="divNumber">1252.</div> <div class="p"> <table class="singleColumn"> <tr> <td> <div class="pN">1619</div> <div class="G">Oghassa hi nitaraṇatthaṁ,</div> </td> </tr> <tr> <td> <div class="G">Anekavihitaṁ maggaṁ akkhāsi;</div> </td> </tr> <tr> <td> <div class="G">Tasmiñca amate akkhāte,</div> </td> </tr> <tr> <td> <div class="G">Dhammadasā ṭhitā asaṁhīrā.</div> </td> </tr> </table> </div>
</div>
<div class="q" id="p_19Th1_1620"> <div class="divNumber">1253.</div> <div class="p"> <table class="singleColumn"> <tr> <td> <div class="pN">1620</div> <div class="G">Pajjotakaro ativijjha,</div> </td> </tr> <tr> <td> <div class="G">Sabbaṭhitīnaṁ atikkamamaddasa;</div> </td> </tr> <tr> <td> <div class="G">Ñatvā ca sacchikatvā ca,</div> </td> </tr> <tr> <td> <div class="G">Aggaṁ so desayi dasaddhānaṁ.</div> </td> </tr> </table> </div>
</div>
<div class="q" id="p_19Th1_1621"> <div class="divNumber">1254.</div> <div class="p"> <table class="singleColumn"> <tr> <td> <div class="pN">1621</div> <div class="G">Evaṁ sudesite dhamme,</div> </td> </tr> <tr> <td> <div class="G">Ko pamādo vijānataṁ dhammaṁ;</div> </td> </tr> <tr> <td> <div class="G">Tasmā hi tassa bhagavato sāsane,</div> </td> </tr> <tr> <td> <div class="G">Appamatto sadā namassamanusikkhe”.</div> </td> </tr> </table> </div>
</div>
<div class="q" id="p_19Th1_1622"> <div class="divNumber">1255.</div> <div class="p"> <table class="singleColumn"> <tr> <td> <div class="pN">1622</div> <div class="G">“Buddhānubuddho yo thero,</div> </td> </tr> <tr> <td> <div class="G">koṇḍañño tibbanikkamo;</div> </td> </tr> <tr> <td> <div class="G">Lābhī sukhavihārānaṁ,</div> </td> </tr> <tr> <td> <div class="G">vivekānaṁ abhiṇhaso.</div> </td> </tr> </table> </div>
</div>
<div class="q" id="p_19Th1_1623"> <div class="divNumber">1256.</div> <div class="p"> <table class="singleColumn"> <tr> <td> <div class="pN">1623</div> <div class="G">Yaṁ sāvakena pattabbaṁ,</div> </td> </tr> <tr> <td> <div class="G">satthu sāsanakārinā;</div> </td> </tr> <tr> <td> <div class="G">Sabbassa taṁ anuppattaṁ,</div> </td> </tr> <tr> <td> <div class="G">appamattassa sikkhato.</div> </td> </tr> </table> </div>
</div>
<div class="q" id="p_19Th1_1624"> <div class="divNumber">1257.</div> <div class="p"> <table class="singleColumn"> <tr> <td> <div class="pN">1624</div> <div class="G">Mahānubhāvo tevijjo,</div> </td> </tr> <tr> <td> <div class="G">cetopariyakovido;</div> </td> </tr> <tr> <td> <div class="G">Koṇḍañño buddhadāyādo,</div> </td> </tr> <tr> <td> <div class="G">pāde vandati satthuno”.</div> </td> </tr> </table> </div>
</div>
<div class="q" id="p_19Th1_1625"> <div class="divNumber">1258.</div> <div class="p"> <table class="singleColumn"> <tr> <td> <div class="pN">1625</div> <div class="G">“Nagassa passe āsīnaṁ,</div> </td> </tr> <tr> <td> <div class="G">muniṁ dukkhassa pāraguṁ;</div> </td> </tr> <tr> <td> <div class="G">Sāvakā payirupāsanti,</div> </td> </tr> <tr> <td> <div class="G">tevijjā maccuhāyino.</div> </td> </tr> </table> </div>
</div>
<div class="q" id="p_19Th1_1626"> <div class="divNumber">1259.</div> <div class="p"> <table class="singleColumn"> <tr> <td> <div class="pN">1626</div> <div class="G">Cetasā anupariyeti,</div> </td> </tr> <tr> <td> <div class="G">moggallāno mahiddhiko;</div> </td> </tr> <tr> <td> <div class="G">Cittaṁ nesaṁ samanvesaṁ,</div> </td> </tr> <tr> <td> <div class="G">vippamuttaṁ nirūpadhiṁ.</div> </td> </tr> </table> </div>
</div>
<div class="q" id="p_19Th1_1627"> <div class="divNumber">1260.</div> <div class="p"> <table class="singleColumn"> <tr> <td> <div class="pN">1627</div> <div class="G">Evaṁ sabbaṅgasampannaṁ,</div> </td> </tr> <tr> <td> <div class="G">muniṁ dukkhassa pāraguṁ;</div> </td> </tr> <tr> <td> <div class="G">Anekākārasampannaṁ,</div> </td> </tr> <tr> <td> <div class="G">payirupāsanti gotamaṁ”.</div> </td> </tr> </table> </div>
</div>
<div class="q" id="p_19Th1_1628"> <div class="divNumber">1261.</div> <div class="p"> <table class="singleColumn"> <tr> <td> <div class="pN">1628</div> <div class="G">“Cando yathā vigatavalāhake nabhe,</div> </td> </tr> <tr> <td> <div class="G">Virocati vītamalova bhāṇumā;</div> </td> </tr> <tr> <td> <div class="G">Evampi aṅgīrasa tvaṁ mahāmuni,</div> </td> </tr> <tr> <td> <div class="G">Atirocasi yasasā sabbalokaṁ”.</div> </td> </tr> </table> </div>
</div>
<div class="q" id="p_19Th1_1629"> <div class="divNumber">1262.</div> <div class="p"> <table class="singleColumn"> <tr> <td> <div class="pN">1629</div> <div class="G">“Kāveyyamattā vicarimha pubbe,</div> </td> </tr> <tr> <td> <div class="G">Gāmā gāmaṁ purā puraṁ;</div> </td> </tr> <tr> <td> <div class="G">Athaddasāma sambuddhaṁ,</div> </td> </tr> <tr> <td> <div class="G">Sabbadhammāna pāraguṁ.</div> </td> </tr> </table> </div>
</div>
<div class="q" id="p_19Th1_1630"> <div class="divNumber">1263.</div> <div class="p"> <table class="singleColumn"> <tr> <td> <div class="pN">1630</div> <div class="G">So me dhammamadesesi,</div> </td> </tr> <tr> <td> <div class="G">muni dukkhassa pāragū;</div> </td> </tr> <tr> <td> <div class="G">Dhammaṁ sutvā pasīdimha,</div> </td> </tr> <tr> <td> <div class="G">saddhā no udapajjatha.</div> </td> </tr> </table> </div>
</div>
<div class="q" id="p_19Th1_1631"> <div class="divNumber">1264.</div> <div class="p"> <table class="singleColumn"> <tr> <td> <div class="pN">1631</div> <div class="G">Tassāhaṁ vacanaṁ sutvā,</div> </td> </tr> <tr> <td> <div class="G">khandhe āyatanāni ca;</div> </td> </tr> <tr> <td> <div class="G">Dhātuyo ca viditvāna,</div> </td> </tr> <tr> <td> <div class="G">pabbajiṁ anagāriyaṁ.</div> </td> </tr> </table> </div>
</div>
<div class="q" id="p_19Th1_1632"> <div class="divNumber">1265.</div> <div class="p"> <table class="singleColumn"> <tr> <td> <div class="pN">1632</div> <div class="G">Bahūnaṁ vata atthāya,</div> </td> </tr> <tr> <td> <div class="G">uppajjanti tathāgatā;</div> </td> </tr> <tr> <td> <div class="G">Itthīnaṁ purisānañca,</div> </td> </tr> <tr> <td> <div class="G">ye te sāsanakārakā.</div> </td> </tr> </table> </div>
</div>
<div class="q" id="p_19Th1_1633"> <div class="divNumber">1266.</div> <div class="p"> <table class="singleColumn"> <tr> <td> <div class="pN">1633</div> <div class="G">Tesaṁ kho vata atthāya,</div> </td> </tr> <tr> <td> <div class="G">bodhimajjhagamā muni;</div> </td> </tr> <tr> <td> <div class="G">Bhikkhūnaṁ bhikkhunīnañca,</div> </td> </tr> <tr> <td> <div class="G">ye nirāmagataddasā.</div> </td> </tr> </table> </div>
</div>
<div class="q" id="p_19Th1_1634"> <div class="divNumber">1267.</div> <div class="p"> <table class="singleColumn"> <tr> <td> <div class="pN">1634</div> <div class="G">Sudesitā cakkhumatā,</div> </td> </tr> <tr> <td> <div class="G">buddhenādiccabandhunā;</div> </td> </tr> <tr> <td> <div class="G">Cattāri ariyasaccāni,</div> </td> </tr> <tr> <td> <div class="G">anukampāya pāṇinaṁ.</div> </td> </tr> </table> </div>
</div>
<div class="q" id="p_19Th1_1635"> <div class="divNumber">1268.</div> <div class="p"> <table class="singleColumn"> <tr> <td> <div class="pN">1635</div> <div class="G">Dukkhaṁ dukkhasamuppādaṁ,</div> </td> </tr> <tr> <td> <div class="G">Dukkhassa ca atikkamaṁ;</div> </td> </tr> <tr> <td> <div class="G">Ariyaṁ caṭṭhaṅgikaṁ maggaṁ,</div> </td> </tr> <tr> <td> <div class="G">Dukkhūpasamagāminaṁ.</div> </td> </tr> </table> </div>
</div>
<div class="q" id="p_19Th1_1636"> <div class="divNumber">1269.</div> <div class="p"> <table class="singleColumn"> <tr> <td> <div class="pN">1636</div> <div class="G">Evamete tathā vuttā,</div> </td> </tr> <tr> <td> <div class="G">diṭṭhā me te yathā tathā;</div> </td> </tr> <tr> <td> <div class="G">Sadattho me anuppatto,</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_19Th1_1637"> <div class="divNumber">1270.</div> <div class="p"> <table class="singleColumn"> <tr> <td> <div class="pN">1637</div> <div class="G">Svāgataṁ vata me āsi,</div> </td> </tr> <tr> <td> <div class="G">mama buddhassa santike;</div> </td> </tr> <tr> <td> <div class="G">Suvibhattesu dhammesu,</div> </td> </tr> <tr> <td> <div class="G">yaṁ seṭṭhaṁ tadupāgamiṁ.</div> </td> </tr> </table> </div>
</div>
<div class="q" id="p_19Th1_1638"> <div class="divNumber">1271.</div> <div class="p"> <table class="singleColumn"> <tr> <td> <div class="pN">1638</div> <div class="G">Abhiññāpāramippatto,</div> </td> </tr> <tr> <td> <div class="G">sotadhātu visodhitā;</div> </td> </tr> <tr> <td> <div class="G">Tevijjo iddhipattomhi,</div> </td> </tr> <tr> <td> <div class="G">cetopariyakovido”.</div> </td> </tr> </table> </div>
</div>
<div class="q" id="p_19Th1_1639"> <div class="divNumber">1272.</div> <div class="p"> <table class="singleColumn"> <tr> <td> <div class="pN">1639</div> <div class="G">“Pucchāmi satthāramanomapaññaṁ,</div> </td> </tr> <tr> <td> <div class="G">Diṭṭheva dhamme yo vicikicchānaṁ chettā;</div> </td> </tr> <tr> <td> <div class="G">Aggāḷave kālamakāsi bhikkhu,</div> </td> </tr> <tr> <td> <div class="G">Ñāto yasassī abhinibbutatto.</div> </td> </tr> </table> </div>
</div>
<div class="q" id="p_19Th1_1640"> <div class="divNumber">1273.</div> <div class="p"> <table class="singleColumn"> <tr> <td> <div class="pN">1640</div> <div class="G">Nigrodhakappo iti tassa nāmaṁ,</div> </td> </tr> <tr> <td> <div class="G">Tayā kataṁ bhagavā brāhmaṇassa;</div> </td> </tr> <tr> <td> <div class="G">So taṁ namassaṁ acari mutyapekho,</div> </td> </tr> <tr> <td> <div class="G">Āraddhavīriyo daḷhadhammadassī.</div> </td> </tr> </table> </div>
</div>
<div class="q" id="p_19Th1_1641"> <div class="divNumber">1274.</div> <div class="p"> <table class="singleColumn"> <tr> <td> <div class="pN">1641</div> <div class="G">Taṁ sāvakaṁ sakka mayampi sabbe,</div> </td> </tr> <tr> <td> <div class="G">Aññātumicchāma samantacakkhu;</div> </td> </tr> <tr> <td> <div class="G">Samavaṭṭhitā no savanāya sotā,</div> </td> </tr> <tr> <td> <div class="G">Tuvaṁ no satthā tvamanuttarosi.</div> </td> </tr> </table> </div>
</div>
<div class="q" id="p_19Th1_1642"> <div class="divNumber">1275.</div> <div class="p"> <table class="singleColumn"> <tr> <td> <div class="pN">1642</div> <div class="G">Chinda no vicikicchaṁ brūhi metaṁ,</div> </td> </tr> <tr> <td> <div class="G">Parinibbutaṁ vedaya bhūripañña;</div> </td> </tr> <tr> <td> <div class="G">Majjheva no bhāsa samantacakkhu,</div> </td> </tr> <tr> <td> <div class="G">Sakkova devāna sahassanetto.</div> </td> </tr> </table> </div>
</div>
<div class="q" id="p_19Th1_1643"> <div class="divNumber">1276.</div> <div class="p"> <table class="singleColumn"> <tr> <td> <div class="pN">1643</div> <div class="G">Ye keci ganthā idha mohamaggā,</div> </td> </tr> <tr> <td> <div class="G">Aññāṇapakkhā vicikicchaṭhānā;</div> </td> </tr> <tr> <td> <div class="G">Tathāgataṁ patvā na te bhavanti,</div> </td> </tr> <tr> <td> <div class="G">Cakkhuñhi etaṁ paramaṁ narānaṁ.</div> </td> </tr> </table> </div>
</div>
<div class="q" id="p_19Th1_1644"> <div class="divNumber">1277.</div> <div class="p"> <table class="singleColumn"> <tr> <td> <div class="pN">1644</div> <div class="G">No ce hi jātu puriso kilese,</div> </td> </tr> <tr> <td> <div class="G">Vāto yathā abbhaghanaṁ vihāne;</div> </td> </tr> <tr> <td> <div class="G">Tamovassa nivuto sabbaloko,</div> </td> </tr> <tr> <td> <div class="G">Jotimantopi na pabhāseyyuṁ.</div> </td> </tr> </table> </div>
</div>
<div class="q" id="p_19Th1_1645"> <div class="divNumber">1278.</div> <div class="p"> <table class="singleColumn"> <tr> <td> <div class="pN">1645</div> <div class="G">Dhīrā ca pajjotakarā bhavanti,</div> </td> </tr> <tr> <td> <div class="G">Taṁ taṁ ahaṁ vīra tatheva maññe;</div> </td> </tr> <tr> <td> <div class="G">Vipassinaṁ jānamupāgamimha,</div> </td> </tr> <tr> <td> <div class="G">Parisāsu no āvikarohi kappaṁ.</div> </td> </tr> </table> </div>
</div>
<div class="q" id="p_19Th1_1646"> <div class="divNumber">1279.</div> <div class="p"> <table class="singleColumn"> <tr> <td> <div class="pN">1646</div> <div class="G">Khippaṁ giraṁ eraya vaggu vagguṁ,</div> </td> </tr> <tr> <td> <div class="G">Haṁsova paggayha saṇikaṁ nikūja;</div> </td> </tr> <tr> <td> <div class="G">Bindussarena suvikappitena,</div> </td> </tr> <tr> <td> <div class="G">Sabbeva te ujjugatā suṇoma.</div> </td> </tr> </table> </div>
</div>
<div class="q" id="p_19Th1_1647"> <div class="divNumber">1280.</div> <div class="p"> <table class="singleColumn"> <tr> <td> <div class="pN">1647</div> <div class="G">Pahīnajātimaraṇaṁ asesaṁ,</div> </td> </tr> <tr> <td> <div class="G">Niggayha dhonaṁ vadessāmi dhammaṁ;</div> </td> </tr> <tr> <td> <div class="G">Na kāmakāro hi puthujjanānaṁ,</div> </td> </tr> <tr> <td> <div class="G">Saṅkheyyakāro ca tathāgatānaṁ.</div> </td> </tr> </table> </div>
</div>
<div class="q" id="p_19Th1_1648"> <div class="divNumber">1281.</div> <div class="p"> <table class="singleColumn"> <tr> <td> <div class="pN">1648</div> <div class="G">Sampannaveyyākaraṇaṁ tavedaṁ,</div> </td> </tr> <tr> <td> <div class="G">Samujjupaññassa samuggahītaṁ;</div> </td> </tr> <tr> <td> <div class="G">Ayamañjali pacchimo suppaṇāmito,</div> </td> </tr> <tr> <td> <div class="G">Mā mohayī jānamanomapañña.</div> </td> </tr> </table> </div>
</div>
<div class="q" id="p_19Th1_1649"> <div class="divNumber">1282.</div> <div class="p"> <table class="singleColumn"> <tr> <td> <div class="pN">1649</div> <div class="G">Paroparaṁ ariyadhammaṁ viditvā,</div> </td> </tr> <tr> <td> <div class="G">Mā mohayī jānamanomavīriya;</div> </td> </tr> <tr> <td> <div class="G">Vāriṁ yathā ghammani ghammatatto,</div> </td> </tr> <tr> <td> <div class="G">Vācābhikaṅkhāmi sutaṁ pavassa.</div> </td> </tr> </table> </div>
</div>
<div class="q" id="p_19Th1_1650"> <div class="divNumber">1283.</div> <div class="p"> <table class="singleColumn"> <tr> <td> <div class="pN">1650</div> <div class="G">Yadatthikaṁ brahmacariyaṁ acarī,</div> </td> </tr> <tr> <td> <div class="G">Kappāyano kaccissataṁ amoghaṁ;</div> </td> </tr> <tr> <td> <div class="G">Nibbāyi so ādu saupādiseso,</div> </td> </tr> <tr> <td> <div class="G">Yathā vimutto ahu taṁ suṇoma”.</div> </td> </tr> </table> </div>
</div>
<div class="q" id="p_19Th1_1651"> <div class="divNumber">1284.</div> <div class="p"> <table class="singleColumn"> <tr> <td> <div class="pN">1651</div> <div class="G">“Acchecchi taṇhaṁ idha nāmarūpe, <span class="gathaQuote">(iti bhagavā)</span>
</div> </td> </tr> <tr> <td> <div class="G">Kaṇhassa sotaṁ dīgharattānusayitaṁ;</div> </td> </tr> <tr> <td> <div class="G">Atāri jātiṁ maraṇaṁ asesaṁ,</div> </td> </tr> <tr> <td> <div class="G">Iccabravi bhagavā pañcaseṭṭho”.</div> </td> </tr> </table> </div>
</div>
<div class="q" id="p_19Th1_1652"> <div class="divNumber">1285.</div> <div class="p"> <table class="singleColumn"> <tr> <td> <div class="pN">1652</div> <div class="G">“Esa sutvā pasīdāmi,</div> </td> </tr> <tr> <td> <div class="G">vaco te isisattama;</div> </td> </tr> <tr> <td> <div class="G">Amoghaṁ kira me puṭṭhaṁ,</div> </td> </tr> <tr> <td> <div class="G">na maṁ vañcesi brāhmaṇo.</div> </td> </tr> </table> </div>
</div>
<div class="q" id="p_19Th1_1653"> <div class="divNumber">1286.</div> <div class="p"> <table class="singleColumn"> <tr> <td> <div class="pN">1653</div> <div class="G">Yathā vādī tathā kārī,</div> </td> </tr> <tr> <td> <div class="G">ahu buddhassa sāvako;</div> </td> </tr> <tr> <td> <div class="G">Acchecchi maccuno jālaṁ,</div> </td> </tr> <tr> <td> <div class="G">tataṁ māyāvino daḷhaṁ.</div> </td> </tr> </table> </div>
</div>
<div class="q" id="p_19Th1_1654"> <div class="divNumber">1287.</div> <div class="p"> <table class="singleColumn"> <tr> <td> <div class="pN">1654</div> <div class="G">Addasa bhagavā ādiṁ,</div> </td> </tr> <tr> <td> <div class="G">upādānassa kappiyo;</div> </td> </tr> <tr> <td> <div class="G">Accagā vata kappāno,</div> </td> </tr> <tr> <td> <div class="G">maccudheyyaṁ suduttaraṁ.</div> </td> </tr> </table> </div>
</div>
<div class="q" id="p_19Th1_1655"> <div class="divNumber">1288.</div> <div class="p"> <table class="singleColumn"> <tr> <td> <div class="pN">1655</div> <div class="G">Taṁ devadevaṁ vandāmi,</div> </td> </tr> <tr> <td> <div class="G">puttaṁ te dvipaduttama;</div> </td> </tr> <tr> <td> <div class="G">Anujātaṁ mahāvīraṁ,</div> </td> </tr> <tr> <td> <div class="G">nāgaṁ nāgassa orasan”ti.</div> </td> </tr> </table> </div>
</div>
<div class="q" id="p_19Th1_1656"> <div class="p">
<span class="pN">1656</span>Itthaṁ sudaṁ āyasmā vaṅgīso thero gāthāyo abhāsitthāti. </div>
</div>
<div class="ENDH3" id="p_19Th1_1657">
<span class="pN">1657</span>Mahānipāto niṭṭhito.</div>
<div class="SUMMARY" id="p_19Th1_1658">
<span class="pN">1658</span><span class="firstLetter">T</span>atruddānaṁ</div>
<div class="q" id="p_19Th1_1659"> <div class="p"> <table class="singleColumn"> <tr> <td> <div class="pN">1659</div> <div class="G">Sattatimhi nipātamhi,</div> </td> </tr> <tr> <td> <div class="G">vaṅgīso paṭibhāṇavā;</div> </td> </tr> <tr> <td> <div class="G">Ekova thero natthañño,</div> </td> </tr> <tr> <td> <div class="G">gāthāyo ekasattatīti.</div> </td> </tr> </table> </div>
</div>
<div class="CENTER" id="p_19Th1_1660">
<span class="pN">1660</span>Niṭṭhitā theragāthāyo.</div>
<div class="SUMMARY" id="p_19Th1_1661">
<span class="pN">1661</span><span class="firstLetter">T</span>atruddānaṁ</div>
<div class="q" id="p_19Th1_1662"> <div class="p"> <table class="singleColumn"> <tr> <td> <div class="pN">1662</div> <div class="G">Sahassaṁ honti tā gāthā,</div> </td> </tr> <tr> <td> <div class="G">tīṇi saṭṭhisatāni ca;</div> </td> </tr> <tr> <td> <div class="G">Therā ca dve satā saṭṭhi,</div> </td> </tr> <tr> <td> <div class="G">cattāro ca pakāsitā.</div> </td> </tr> </table> </div>
</div>
<div class="q" id="p_19Th1_1663"> <div class="p"> <table class="singleColumn"> <tr> <td> <div class="pN">1663</div> <div class="G">Sīhanādaṁ naditvāna,</div> </td> </tr> <tr> <td> <div class="G">buddhaputtā anāsavā;</div> </td> </tr> <tr> <td> <div class="G">Khemantaṁ pāpuṇitvāna,</div> </td> </tr> <tr> <td> <div class="G">aggikhandhāva nibbutāti.</div> </td> </tr> </table> </div>
</div>
<div class="ENDBOOK" id="p_19Th1_1664">
<span class="pN">1664</span>Theragāthāpāḷi niṭṭhitā.</div>
</html>
