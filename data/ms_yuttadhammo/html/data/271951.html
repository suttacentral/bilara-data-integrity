<html>
<div class="i">4.24 Vatthuṭhapanādi</div>
<div class="h">Pavāraṇākkhandhaka</div>
<div class="h">Vatthuṭhapanādi</div>
<div class="q" id="p_3V_1102"> <div class="divNumber">239.</div> <div class="p">
<span class="pN">1102</span>Idha pana, bhikkhave, bhikkhu tadahu pavāraṇāya saṁghamajjhe udāhareyya—  ‘suṇātu me, bhante, saṁgho. Idaṁ vatthu paññāyati, na puggalo. Yadi saṁghassa pattakallaṁ, vatthuṁ ṭhapetvā saṁgho pavāreyyā’ti. So evamassa vacanīyo—  ‘bhagavatā kho, āvuso, visuddhānaṁ pavāraṇā paññattā. Sace vatthu paññāyati, na puggalo, idāneva naṁ vadehī’ti. </div>
</div>
<div class="q" id="p_3V_1103"> <div class="p">
<span class="pN">1103</span>Idha pana, bhikkhave, bhikkhu tadahu pavāraṇāya saṁghamajjhe udāhareyya—  ‘suṇātu me, bhante, saṁgho. Ayaṁ puggalo paññāyati, na vatthu. Yadi saṁghassa pattakallaṁ, puggalaṁ ṭhapetvā saṁgho pavāreyyā’ti. So evamassa vacanīyo—  ‘bhagavatā kho, āvuso, samaggānaṁ pavāraṇā paññattā. Sace puggalo paññāyati, na vatthu, idāneva naṁ vadehī’ti. </div>
</div>
<div class="q" id="p_3V_1104"> <div class="p">
<span class="pN">1104</span>Idha pana, bhikkhave, bhikkhu tadahu pavāraṇāya saṁghamajjhe udāhareyya—  ‘suṇātu me, bhante, saṁgho. Idaṁ vatthu ca puggalo ca paññāyati. Yadi saṁghassa pattakallaṁ, vatthuñca puggalañca ṭhapetvā saṁgho pavāreyyā’ti. So evamassa vacanīyo—  ‘bhagavatā kho, āvuso, visuddhānañca samaggānañca pavāraṇā paññattā. Sace vatthu ca puggalo ca paññāyati, idāneva naṁ vadehī’ti. </div>
</div>
<div class="q" id="p_3V_1105"> <div class="p">
<span class="pN">1105</span>Pubbe ce, bhikkhave, pavāraṇāya vatthu paññāyati, pacchā puggalo, kallaṁ vacanāya. Pubbe ce, bhikkhave, pavāraṇāya puggalo paññāyati, pacchā vatthu, kallaṁ vacanāya. Pubbe ce, bhikkhave, pavāraṇāya vatthu ca puggalo ca paññāyati, tañce katāya pavāraṇāya ukkoṭeti, ukkoṭanakaṁ pācittiyan”ti. </div>
</div>
</html>
