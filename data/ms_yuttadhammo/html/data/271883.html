<html>
<div class="i">2.6 Uposathappamukhānujānana</div>
<div class="h">Uposathakkhandhaka</div>
<div class="h">Uposathappamukhānujānana</div>
<div class="q" id="p_3V_602"> <div class="divNumber">142.</div> <div class="p">
<span class="pN">602</span>Tena kho pana samayena aññatarasmiṁ āvāse atikhuddakaṁ uposathāgāraṁ sammataṁ hoti, tadahuposathe mahābhikkhusaṁgho sannipatito hoti. Bhikkhū asammatāya bhūmiyā nisinnā pātimokkhaṁ assosuṁ. Atha kho tesaṁ bhikkhūnaṁ etadahosi—  “bhagavatā paññattaṁ—  ‘uposathāgāraṁ sammannitvā uposatho kātabbo’ti, mayañcamhā asammatāya bhūmiyā nisinnā pātimokkhaṁ assumhā, kato nu kho amhākaṁ uposatho, akato nu kho”ti. Bhagavato etamatthaṁ ārocesuṁ. “Sammatāya vā, bhikkhave, bhūmiyā nisinnā asammatāya vā yato pātimokkhaṁ suṇāti, katovassa uposatho. Tena hi, bhikkhave, saṁgho yāva mahantaṁ uposathappamukhaṁ ākaṅkhati, tāva mahantaṁ uposathappamukhaṁ sammannatu. Evañca pana, bhikkhave, sammannitabbaṁ. Paṭhamaṁ nimittā kittetabbā. Nimitte kittetvā byattena bhikkhunā paṭibalena saṁgho ñāpetabbo—  </div>
</div>
<div class="q" id="p_3V_603"> <div class="p">
<span class="pN">603</span>‘Suṇātu me, bhante, saṁgho. Yāvatā samantā nimittā kittitā. Yadi saṁghassa pattakallaṁ, saṁgho etehi nimittehi uposathappamukhaṁ sammanneyya. Esā ñatti. </div>
</div>
<div class="q" id="p_3V_604"> <div class="p">
<span class="pN">604</span>Suṇātu me, bhante, saṁgho. Yāvatā samantā nimittā kittitā. Saṁgho etehi nimittehi uposathappamukhaṁ sammannati. Yassāyasmato khamati etehi nimittehi uposathappamukhassa sammuti, so tuṇhassa; yassa nakkhamati, so bhāseyya. Sammataṁ saṁghena etehi nimittehi uposathappamukhaṁ. Khamati saṁghassa, tasmā tuṇhī, evametaṁ dhārayāmī’”ti. </div>
</div>
<div class="q" id="p_3V_605"> <div class="p">
<span class="pN">605</span>Tena kho pana samayena aññatarasmiṁ āvāse tadahuposathe navakā bhikkhū paṭhamataraṁ sannipatitvā—  “na tāva therā āgacchantī”ti—  pakkamiṁsu. Uposatho vikāle ahosi. Bhagavato etamatthaṁ ārocesuṁ. “Anujānāmi, bhikkhave, tadahuposathe therehi bhikkhūhi paṭhamataraṁ sannipatitun”ti. </div>
</div>
<div class="q" id="p_3V_606"> <div class="p">
<span class="pN">606</span>Tena kho pana samayena rājagahe sambahulā āvāsā samānasīmā honti. Tattha bhikkhū vivadanti—  “amhākaṁ āvāse uposatho karīyatu, amhākaṁ āvāse uposatho karīyatū”ti. Bhagavato etamatthaṁ ārocesuṁ. “Idha pana, bhikkhave, sambahulā āvāsā samānasīmā honti. Tattha bhikkhū vivadanti—  ‘amhākaṁ āvāse uposatho karīyatu, amhākaṁ āvāse uposatho karīyatū’ti. Tehi, bhikkhave, bhikkhūhi sabbeheva ekajjhaṁ sannipatitvā uposatho kātabbo. Yattha vā pana thero bhikkhu viharati, tattha sannipatitvā uposatho kātabbo, na tveva vaggena saṁghena uposatho kātabbo. Yo kareyya, āpatti dukkaṭassā”ti. </div>
</div>
</html>
