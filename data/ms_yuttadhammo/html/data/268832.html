<html>
<div class="i">17.1.3 Ānandattheragāthā</div>
<div class="h">Tiṁsanipāta</div>
<div class="h">Paṭhamavagga</div>
<div class="h">Ānandattheragāthā</div>
<div class="q" id="p_19Th1_1368"> <div class="divNumber">1017.</div> <div class="p"> <table class="singleColumn"> <tr> <td> <div class="pN">1368</div> <div class="G">“Pisuṇena ca kodhanena ca,</div> </td> </tr> <tr> <td> <div class="G">Maccharinā ca vibhūtanandinā;</div> </td> </tr> <tr> <td> <div class="G">Sakhitaṁ na kareyya paṇḍito,</div> </td> </tr> <tr> <td> <div class="G">Pāpo kāpurisena saṅgamo.</div> </td> </tr> </table> </div>
</div>
<div class="q" id="p_19Th1_1369"> <div class="divNumber">1018.</div> <div class="p"> <table class="singleColumn"> <tr> <td> <div class="pN">1369</div> <div class="G">Saddhena ca pesalena ca,</div> </td> </tr> <tr> <td> <div class="G">Paññavatā bahussutena ca;</div> </td> </tr> <tr> <td> <div class="G">Sakhitaṁ kareyya paṇḍito,</div> </td> </tr> <tr> <td> <div class="G">Bhaddo sappurisena saṅgamo.</div> </td> </tr> </table> </div>
</div>
<div class="q" id="p_19Th1_1370"> <div class="divNumber">1019.</div> <div class="p"> <table class="singleColumn"> <tr> <td> <div class="pN">1370</div> <div class="G">Passa cittakataṁ bimbaṁ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">yassa natthi dhuvaṁ ṭhiti.</div> </td> </tr> </table> </div>
</div>
<div class="q" id="p_19Th1_1371"> <div class="divNumber">1020.</div> <div class="p"> <table class="singleColumn"> <tr> <td> <div class="pN">1371</div> <div class="G">Passa cittakataṁ bimbaṁ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">vatthehi sobhati.</div> </td> </tr> </table> </div>
</div>
<div class="q" id="p_19Th1_1372"> <div class="divNumber">1021.</div> <div class="p"> <table class="singleColumn"> <tr> <td> <div class="pN">1372</div> <div class="G">Alattakakatā,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">no ca pāragavesino.</div> </td> </tr> </table> </div>
</div>
<div class="q" id="p_19Th1_1373"> <div class="divNumber">1022.</div> <div class="p"> <table class="singleColumn"> <tr> <td> <div class="pN">1373</div> <div class="G">Aṭṭhapadakatā,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">no ca pāragavesino.</div> </td> </tr> </table> </div>
</div>
<div class="q" id="p_19Th1_1374"> <div class="divNumber">1023.</div> <div class="p"> <table class="singleColumn"> <tr> <td> <div class="pN">1374</div> <div class="G">Añjanīva navā,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">no ca pāragavesino.</div> </td> </tr> </table> </div>
</div>
<div class="q" id="p_19Th1_1375"> <div class="divNumber">1024.</div> <div class="p"> <table class="singleColumn"> <tr> <td> <div class="pN">1375</div> <div class="G">Bahussuto cittakathī,</div> </td> </tr> <tr> <td> <div class="G">buddhassa paricārako;</div> </td> </tr> <tr> <td> <div class="G">Pannabhāro visaññutto,</div> </td> </tr> <tr> <td> <div class="G">seyyaṁ kappeti gotamo.</div> </td> </tr> </table> </div>
</div>
<div class="q" id="p_19Th1_1376"> <div class="divNumber">1025.</div> <div class="p"> <table class="singleColumn"> <tr> <td> <div class="pN">1376</div> <div class="G">Khīṇāsavo visaññutto,</div> </td> </tr> <tr> <td> <div class="G">saṅgātīto sunibbuto;</div> </td> </tr> <tr> <td> <div class="G">Dhāreti antimaṁ dehaṁ,</div> </td> </tr> <tr> <td> <div class="G">jātimaraṇapāragū.</div> </td> </tr> </table> </div>
</div>
<div class="q" id="p_19Th1_1377"> <div class="divNumber">1026.</div> <div class="p"> <table class="singleColumn"> <tr> <td> <div class="pN">1377</div> <div class="G">Yasmiṁ patiṭṭhitā dhammā,</div> </td> </tr> <tr> <td> <div class="G">buddhassādiccabandhuno;</div> </td> </tr> <tr> <td> <div class="G">Nibbānagamane magge,</div> </td> </tr> <tr> <td> <div class="G">soyaṁ tiṭṭhati gotamo.</div> </td> </tr> </table> </div>
</div>
<div class="q" id="p_19Th1_1378"> <div class="divNumber">1027.</div> <div class="p"> <table class="singleColumn"> <tr> <td> <div class="pN">1378</div> <div class="G">Dvāsīti buddhato gaṇhiṁ,</div> </td> </tr> <tr> <td> <div class="G">dve sahassāni bhikkhuto;</div> </td> </tr> <tr> <td> <div class="G">Caturāsītisahassāni,</div> </td> </tr> <tr> <td> <div class="G">ye me dhammā pavattino.</div> </td> </tr> </table> </div>
</div>
<div class="q" id="p_19Th1_1379"> <div class="divNumber">1028.</div> <div class="p"> <table class="singleColumn"> <tr> <td> <div class="pN">1379</div> <div class="G">Appassutāyaṁ puriso,</div> </td> </tr> <tr> <td> <div class="G">balibaddova jīrati;</div> </td> </tr> <tr> <td> <div class="G">Maṁsāni tassa vaḍḍhanti,</div> </td> </tr> <tr> <td> <div class="G">paññā tassa na vaḍḍhati.</div> </td> </tr> </table> </div>
</div>
<div class="q" id="p_19Th1_1380"> <div class="divNumber">1029.</div> <div class="p"> <table class="singleColumn"> <tr> <td> <div class="pN">1380</div> <div class="G">Bahussuto appassutaṁ,</div> </td> </tr> <tr> <td> <div class="G">yo sutenātimaññati;</div> </td> </tr> <tr> <td> <div class="G">Andho padīpadhārova,</div> </td> </tr> <tr> <td> <div class="G">tatheva paṭibhāti maṁ.</div> </td> </tr> </table> </div>
</div>
<div class="q" id="p_19Th1_1381"> <div class="divNumber">1030.</div> <div class="p"> <table class="singleColumn"> <tr> <td> <div class="pN">1381</div> <div class="G">Bahussutaṁ upāseyya,</div> </td> </tr> <tr> <td> <div class="G">sutañca na vināsaye;</div> </td> </tr> <tr> <td> <div class="G">Taṁ mūlaṁ brahmacariyassa,</div> </td> </tr> <tr> <td> <div class="G">tasmā dhammadharo siyā.</div> </td> </tr> </table> </div>
</div>
<div class="q" id="p_19Th1_1382"> <div class="divNumber">1031.</div> <div class="p"> <table class="singleColumn"> <tr> <td> <div class="pN">1382</div> <div class="G">Pubbāparaññū atthaññū,</div> </td> </tr> <tr> <td> <div class="G">niruttipadakovido;</div> </td> </tr> <tr> <td> <div class="G">Suggahītañca gaṇhāti,</div> </td> </tr> <tr> <td> <div class="G">atthañcopaparikkhati.</div> </td> </tr> </table> </div>
</div>
<div class="q" id="p_19Th1_1383"> <div class="divNumber">1032.</div> <div class="p"> <table class="singleColumn"> <tr> <td> <div class="pN">1383</div> <div class="G">Khantyā chandikato hoti,</div> </td> </tr> <tr> <td> <div class="G">ussahitvā tuleti taṁ;</div> </td> </tr> <tr> <td> <div class="G">Samaye so padahati,</div> </td> </tr> <tr> <td> <div class="G">ajjhattaṁ susamāhito.</div> </td> </tr> </table> </div>
</div>
<div class="q" id="p_19Th1_1384"> <div class="divNumber">1033.</div> <div class="p"> <table class="singleColumn"> <tr> <td> <div class="pN">1384</div> <div class="G">Bahussutaṁ dhammadharaṁ,</div> </td> </tr> <tr> <td> <div class="G">sappaññaṁ buddhasāvakaṁ;</div> </td> </tr> <tr> <td> <div class="G">Dhammaviññāṇamākaṅkhaṁ,</div> </td> </tr> <tr> <td> <div class="G">taṁ bhajetha tathāvidhaṁ.</div> </td> </tr> </table> </div>
</div>
<div class="q" id="p_19Th1_1385"> <div class="divNumber">1034.</div> <div class="p"> <table class="singleColumn"> <tr> <td> <div class="pN">1385</div> <div class="G">Bahussuto dhammadharo,</div> </td> </tr> <tr> <td> <div class="G">kosārakkho mahesino;</div> </td> </tr> <tr> <td> <div class="G">Cakkhu sabbassa lokassa,</div> </td> </tr> <tr> <td> <div class="G">pūjanīyo bahussuto.</div> </td> </tr> </table> </div>
</div>
<div class="q" id="p_19Th1_1386"> <div class="divNumber">1035.</div> <div class="p"> <table class="singleColumn"> <tr> <td> <div class="pN">1386</div> <div class="G">Dhammārāmo dhammarato,</div> </td> </tr> <tr> <td> <div class="G">dhammaṁ anuvicintayaṁ;</div> </td> </tr> <tr> <td> <div class="G">Dhammaṁ anussaraṁ bhikkhu,</div> </td> </tr> <tr> <td> <div class="G">saddhammā na parihāyati.</div> </td> </tr> </table> </div>
</div>
<div class="q" id="p_19Th1_1387"> <div class="divNumber">1036.</div> <div class="p"> <table class="singleColumn"> <tr> <td> <div class="pN">1387</div> <div class="G">Kāyamaccheragaruno,</div> </td> </tr> <tr> <td> <div class="G">hiyyamāne anuṭṭhahe;</div> </td> </tr> <tr> <td> <div class="G">Sarīrasukhagiddhassa,</div> </td> </tr> <tr> <td> <div class="G">kuto samaṇaphāsutā.</div> </td> </tr> </table> </div>
</div>
<div class="q" id="p_19Th1_1388"> <div class="divNumber">1037.</div> <div class="p"> <table class="singleColumn"> <tr> <td> <div class="pN">1388</div> <div class="G">Na pakkhanti disā sabbā,</div> </td> </tr> <tr> <td> <div class="G">dhammā na paṭibhanti maṁ;</div> </td> </tr> <tr> <td> <div class="G">Gate kalyāṇamittamhi,</div> </td> </tr> <tr> <td> <div class="G">andhakāraṁva khāyati.</div> </td> </tr> </table> </div>
</div>
<div class="q" id="p_19Th1_1389"> <div class="divNumber">1038.</div> <div class="p"> <table class="singleColumn"> <tr> <td> <div class="pN">1389</div> <div class="G">Abbhatītasahāyassa,</div> </td> </tr> <tr> <td> <div class="G">atītagatasatthuno;</div> </td> </tr> <tr> <td> <div class="G">Natthi etādisaṁ mittaṁ,</div> </td> </tr> <tr> <td> <div class="G">yathā kāyagatā sati.</div> </td> </tr> </table> </div>
</div>
<div class="q" id="p_19Th1_1390"> <div class="divNumber">1039.</div> <div class="p"> <table class="singleColumn"> <tr> <td> <div class="pN">1390</div> <div class="G">Ye purāṇā atītā te,</div> </td> </tr> <tr> <td> <div class="G">navehi na sameti me;</div> </td> </tr> <tr> <td> <div class="G">Svajja ekova jhāyāmi,</div> </td> </tr> <tr> <td> <div class="G">vassupetova pakkhimā”.</div> </td> </tr> </table> </div>
</div>
<div class="q" id="p_19Th1_1391"> <div class="divNumber">1040.</div> <div class="p"> <table class="singleColumn"> <tr> <td> <div class="pN">1391</div> <div class="G">“Dassanāya abhikkante,</div> </td> </tr> <tr> <td> <div class="G">nānāverajjake bahū;</div> </td> </tr> <tr> <td> <div class="G">Mā vārayittha sotāro,</div> </td> </tr> <tr> <td> <div class="G">passantu samayo mamaṁ”.</div> </td> </tr> </table> </div>
</div>
<div class="q" id="p_19Th1_1392"> <div class="divNumber">1041.</div> <div class="p"> <table class="singleColumn"> <tr> <td> <div class="pN">1392</div> <div class="G">“Dassanāya abhikkante,</div> </td> </tr> <tr> <td> <div class="G">nānāverajjake puthu;</div> </td> </tr> <tr> <td> <div class="G">Karoti satthā okāsaṁ,</div> </td> </tr> <tr> <td> <div class="G">na nivāreti cakkhumā.</div> </td> </tr> </table> </div>
</div>
<div class="q" id="p_19Th1_1393"> <div class="divNumber">1042.</div> <div class="p"> <table class="singleColumn"> <tr> <td> <div class="pN">1393</div> <div class="G">Paṇṇavīsativassāni,</div> </td> </tr> <tr> <td> <div class="G">sekhabhūtassa me sato;</div> </td> </tr> <tr> <td> <div class="G">Na kāmasaññā uppajji,</div> </td> </tr> <tr> <td> <div class="G">passa dhammasudhammataṁ.</div> </td> </tr> </table> </div>
</div>
<div class="q" id="p_19Th1_1394"> <div class="divNumber">1043.</div> <div class="p"> <table class="singleColumn"> <tr> <td> <div class="pN">1394</div> <div class="G">Paṇṇavīsativassāni,</div> </td> </tr> <tr> <td> <div class="G">sekhabhūtassa me sato;</div> </td> </tr> <tr> <td> <div class="G">Na dosasaññā uppajji,</div> </td> </tr> <tr> <td> <div class="G">passa dhammasudhammataṁ.</div> </td> </tr> </table> </div>
</div>
<div class="q" id="p_19Th1_1395"> <div class="divNumber">1044.</div> <div class="p"> <table class="singleColumn"> <tr> <td> <div class="pN">1395</div> <div class="G">Paṇṇavīsativassāni,</div> </td> </tr> <tr> <td> <div class="G">bhagavantaṁ upaṭṭhahiṁ;</div> </td> </tr> <tr> <td> <div class="G">Mettena kāyakammena,</div> </td> </tr> <tr> <td> <div class="G">chāyāva anapāyinī.</div> </td> </tr> </table> </div>
</div>
<div class="q" id="p_19Th1_1396"> <div class="divNumber">1045.</div> <div class="p"> <table class="singleColumn"> <tr> <td> <div class="pN">1396</div> <div class="G">Paṇṇavīsativassāni,</div> </td> </tr> <tr> <td> <div class="G">bhagavantaṁ upaṭṭhahiṁ;</div> </td> </tr> <tr> <td> <div class="G">Mettena vacīkammena,</div> </td> </tr> <tr> <td> <div class="G">chāyāva anapāyinī.</div> </td> </tr> </table> </div>
</div>
<div class="q" id="p_19Th1_1397"> <div class="divNumber">1046.</div> <div class="p"> <table class="singleColumn"> <tr> <td> <div class="pN">1397</div> <div class="G">Paṇṇavīsativassāni,</div> </td> </tr> <tr> <td> <div class="G">bhagavantaṁ upaṭṭhahiṁ;</div> </td> </tr> <tr> <td> <div class="G">Mettena manokammena,</div> </td> </tr> <tr> <td> <div class="G">chāyāva anapāyinī.</div> </td> </tr> </table> </div>
</div>
<div class="q" id="p_19Th1_1398"> <div class="divNumber">1047.</div> <div class="p"> <table class="singleColumn"> <tr> <td> <div class="pN">1398</div> <div class="G">Buddhassa caṅkamantassa,</div> </td> </tr> <tr> <td> <div class="G">piṭṭhito anucaṅkamiṁ;</div> </td> </tr> <tr> <td> <div class="G">Dhamme desiyamānamhi,</div> </td> </tr> <tr> <td> <div class="G">ñāṇaṁ me udapajjatha.</div> </td> </tr> </table> </div>
</div>
<div class="q" id="p_19Th1_1399"> <div class="divNumber">1048.</div> <div class="p"> <table class="singleColumn"> <tr> <td> <div class="pN">1399</div> <div class="G">Ahaṁ sakaraṇīyomhi,</div> </td> </tr> <tr> <td> <div class="G">sekho appattamānaso;</div> </td> </tr> <tr> <td> <div class="G">Satthu ca parinibbānaṁ,</div> </td> </tr> <tr> <td> <div class="G">yo amhaṁ anukampako.</div> </td> </tr> </table> </div>
</div>
<div class="q" id="p_19Th1_1400"> <div class="divNumber">1049.</div> <div class="p"> <table class="singleColumn"> <tr> <td> <div class="pN">1400</div> <div class="G">Tadāsi yaṁ bhiṁsanakaṁ,</div> </td> </tr> <tr> <td> <div class="G">tadāsi lomahaṁsanaṁ;</div> </td> </tr> <tr> <td> <div class="G">Sabbākāravarūpete,</div> </td> </tr> <tr> <td> <div class="G">sambuddhe parinibbute”.</div> </td> </tr> </table> </div>
</div>
<div class="q" id="p_19Th1_1401"> <div class="divNumber">1050.</div> <div class="p"> <table class="singleColumn"> <tr> <td> <div class="pN">1401</div> <div class="G">“Bahussuto dhammadharo,</div> </td> </tr> <tr> <td> <div class="G">kosārakkho mahesino;</div> </td> </tr> <tr> <td> <div class="G">Cakkhu sabbassa lokassa,</div> </td> </tr> <tr> <td> <div class="G">ānando parinibbuto.</div> </td> </tr> </table> </div>
</div>
<div class="q" id="p_19Th1_1402"> <div class="divNumber">1051.</div> <div class="p"> <table class="singleColumn"> <tr> <td> <div class="pN">1402</div> <div class="G">Bahussuto dhammadharo,</div> </td> </tr> <tr> <td> <div class="G">kosārakkho mahesino;</div> </td> </tr> <tr> <td> <div class="G">Cakkhu sabbassa lokassa,</div> </td> </tr> <tr> <td> <div class="G">andhakāre tamonudo.</div> </td> </tr> </table> </div>
</div>
<div class="q" id="p_19Th1_1403"> <div class="divNumber">1052.</div> <div class="p"> <table class="singleColumn"> <tr> <td> <div class="pN">1403</div> <div class="G">Gatimanto satimanto,</div> </td> </tr> <tr> <td> <div class="G">dhitimanto ca yo isi;</div> </td> </tr> <tr> <td> <div class="G">Saddhammadhārako thero,</div> </td> </tr> <tr> <td> <div class="G">ānando ratanākaro”.</div> </td> </tr> </table> </div>
</div>
<div class="q" id="p_19Th1_1404"> <div class="divNumber">1053.</div> <div class="p"> <table class="singleColumn"> <tr> <td> <div class="pN">1404</div> <div class="G">“Pariciṇṇo mayā satthā,</div> </td> </tr> <tr> <td> <div class="G">kataṁ buddhassa sāsanaṁ;</div> </td> </tr> <tr> <td> <div class="G">Ohito garuko bhāro,</div> </td> </tr> <tr> <td> <div class="G">natthi dāni punabbhavo”ti.</div> </td> </tr> </table> </div>
</div>
<div class="CENTER" id="p_19Th1_1405">
<span class="pN">1405</span>…  Ānando thero… .</div>
<div class="ENDH3" id="p_19Th1_1406">
<span class="pN">1406</span>Tiṁsanipāto niṭṭhito.</div>
<div class="SUMMARY" id="p_19Th1_1407">
<span class="pN">1407</span><span class="firstLetter">T</span>atruddānaṁ</div>
<div class="q" id="p_19Th1_1408"> <div class="p"> <table class="singleColumn"> <tr> <td> <div class="pN">1408</div> <div class="G">Phusso patisso ānando,</div> </td> </tr> <tr> <td> <div class="G">tayotime pakittitā;</div> </td> </tr> <tr> <td> <div class="G">Gāthāyo tattha saṅkhātā,</div> </td> </tr> <tr> <td> <div class="G">sataṁ pañca ca uttarīti.</div> </td> </tr> </table> </div>
</div>
</html>
