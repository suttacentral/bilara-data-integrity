<html>
<div class="i">9.1.13 Pākatindriyasutta</div>
<div class="h">Vanasaṁyutta</div>
<div class="h">Vanavagga</div>
<div class="h">Pākatindriyasutta</div>
<div class="q" id="p_12S1_1431"> <div class="divNumber">233.</div> <div class="p">
<span class="pN">1431</span>Ekaṁ samayaṁ sambahulā bhikkhū kosalesu viharanti aññatarasmiṁ vanasaṇḍe uddhatā unnaḷā capalā mukharā vikiṇṇavācā muṭṭhassatino asampajānā asamāhitā vibbhantacittā pākatindriyā. Atha kho yā tasmiṁ vanasaṇḍe adhivatthā devatā tesaṁ bhikkhūnaṁ anukampikā atthakāmā te bhikkhū saṁvejetukāmā yena te bhikkhū tenupasaṅkami; upasaṅkamitvā te bhikkhū gāthāhi ajjhabhāsi— </div>
</div>
<div class="q" id="p_12S1_1432"> <div class="p"> <table class="singleColumn"> <tr> <td> <div class="pN">1432</div> <div class="G">“Sukhajīvino pure āsuṁ,</div> </td> </tr> <tr> <td> <div class="G">bhikkhū gotamasāvakā;</div> </td> </tr> <tr> <td> <div class="G">Anicchā piṇḍamesanā,</div> </td> </tr> <tr> <td> <div class="G">anicchā sayanāsanaṁ;</div> </td> </tr> <tr> <td> <div class="G">Loke aniccataṁ ñatvā,</div> </td> </tr> <tr> <td> <div class="G">dukkhassantaṁ akaṁsu te.</div> </td> </tr> </table> </div>
</div>
<div class="q" id="p_12S1_1433"> <div class="p"> <table class="singleColumn"> <tr> <td> <div class="pN">1433</div> <div class="G">Dupposaṁ katvā attānaṁ,</div> </td> </tr> <tr> <td> <div class="G">gāme gāmaṇikā viya;</div> </td> </tr> <tr> <td> <div class="G">Bhutvā bhutvā nipajjanti,</div> </td> </tr> <tr> <td> <div class="G">parāgāresu mucchitā.</div> </td> </tr> </table> </div>
</div>
<div class="q" id="p_12S1_1434"> <div class="p"> <table class="singleColumn"> <tr> <td> <div class="pN">1434</div> <div class="G">Saṁghassa añjaliṁ katvā,</div> </td> </tr> <tr> <td> <div class="G">idhekacce vadāmahaṁ;</div> </td> </tr> <tr> <td> <div class="G">Apaviddhā anāthā te,</div> </td> </tr> <tr> <td> <div class="G">yathā petā tatheva te.</div> </td> </tr> </table> </div>
</div>
<div class="q" id="p_12S1_1435"> <div class="p"> <table class="singleColumn"> <tr> <td> <div class="pN">1435</div> <div class="G">Ye kho pamattā viharanti,</div> </td> </tr> <tr> <td> <div class="G">te me sandhāya bhāsitaṁ;</div> </td> </tr> <tr> <td> <div class="G">Ye appamattā viharanti,</div> </td> </tr> <tr> <td> <div class="G">namo tesaṁ karomahan”ti.</div> </td> </tr> </table> </div>
</div>
<div class="q" id="p_12S1_1436"> <div class="p">
<span class="pN">1436</span>Atha kho te bhikkhū tāya devatāya saṁvejitā saṁvegamāpādunti. </div>
</div>
</html>
