<html>
<div class="i">1.5 Tirokuṭṭapetavatthu</div>
<div class="h">Uragavagga</div>
<div class="h">Tirokuṭṭapetavatthu</div>
<div class="q" id="p_19Pv_19"> <div class="divNumber">14.</div> <div class="p"> <table class="singleColumn"> <tr> <td> <div class="pN">19</div> <div class="G">“Tirokuṭṭesu tiṭṭhanti,</div> </td> </tr> <tr> <td> <div class="G">sandhisiṅghāṭakesu ca;</div> </td> </tr> <tr> <td> <div class="G">Dvārabāhāsu tiṭṭhanti,</div> </td> </tr> <tr> <td> <div class="G">āgantvāna sakaṁ gharaṁ.</div> </td> </tr> </table> </div>
</div>
<div class="q" id="p_19Pv_20"> <div class="divNumber">15.</div> <div class="p"> <table class="singleColumn"> <tr> <td> <div class="pN">20</div> <div class="G">Pahūte annapānamhi,</div> </td> </tr> <tr> <td> <div class="G">khajjabhojje upaṭṭhite;</div> </td> </tr> <tr> <td> <div class="G">Na tesaṁ koci sarati,</div> </td> </tr> <tr> <td> <div class="G">sattānaṁ kammapaccayā.</div> </td> </tr> </table> </div>
</div>
<div class="q" id="p_19Pv_21"> <div class="divNumber">16.</div> <div class="p"> <table class="singleColumn"> <tr> <td> <div class="pN">21</div> <div class="G">Evaṁ dadanti ñātīnaṁ,</div> </td> </tr> <tr> <td> <div class="G">ye honti anukampakā;</div> </td> </tr> <tr> <td> <div class="G">Suciṁ paṇītaṁ kālena,</div> </td> </tr> <tr> <td> <div class="G">kappiyaṁ pānabhojanaṁ;</div> </td> </tr> <tr> <td> <div class="G">‘Idaṁ vo ñātīnaṁ hotu,</div> </td> </tr> <tr> <td> <div class="G">sukhitā hontu ñātayo’.</div> </td> </tr> </table> </div>
</div>
<div class="q" id="p_19Pv_22"> <div class="divNumber">17.</div> <div class="p"> <table class="singleColumn"> <tr> <td> <div class="pN">22</div> <div class="G">Te ca tattha samāgantvā,</div> </td> </tr> <tr> <td> <div class="G">ñātipetā samāgatā;</div> </td> </tr> <tr> <td> <div class="G">Pahūte annapānamhi,</div> </td> </tr> <tr> <td> <div class="G">sakkaccaṁ anumodare.</div> </td> </tr> </table> </div>
</div>
<div class="q" id="p_19Pv_23"> <div class="divNumber">18.</div> <div class="p"> <table class="singleColumn"> <tr> <td> <div class="pN">23</div> <div class="G">‘Ciraṁ jīvantu no ñātī,</div> </td> </tr> <tr> <td> <div class="G">yesaṁ hetu labhāmase;</div> </td> </tr> <tr> <td> <div class="G">Amhākañca katā pūjā,</div> </td> </tr> <tr> <td> <div class="G">dāyakā ca anipphalā’.</div> </td> </tr> </table> </div>
</div>
<div class="q" id="p_19Pv_24"> <div class="divNumber">19.</div> <div class="p"> <table class="singleColumn"> <tr> <td> <div class="pN">24</div> <div class="G">Na hi tattha kasī atthi,</div> </td> </tr> <tr> <td> <div class="G">gorakkhettha na vijjati;</div> </td> </tr> <tr> <td> <div class="G">Vaṇijjā tādisī natthi,</div> </td> </tr> <tr> <td> <div class="G">hiraññena kayākayaṁ;</div> </td> </tr> <tr> <td> <div class="G">Ito dinnena yāpenti,</div> </td> </tr> <tr> <td> <div class="G">petā kālagatā tahiṁ.</div> </td> </tr> </table> </div>
</div>
<div class="q" id="p_19Pv_25"> <div class="divNumber">20.</div> <div class="p"> <table class="singleColumn"> <tr> <td> <div class="pN">25</div> <div class="G">Unname udakaṁ vuṭṭhaṁ,</div> </td> </tr> <tr> <td> <div class="G">yathā ninnaṁ pavattati;</div> </td> </tr> <tr> <td> <div class="G">Evamevaṁ ito dinnaṁ,</div> </td> </tr> <tr> <td> <div class="G">petānaṁ upakappati.</div> </td> </tr> </table> </div>
</div>
<div class="q" id="p_19Pv_26"> <div class="divNumber">21.</div> <div class="p"> <table class="singleColumn"> <tr> <td> <div class="pN">26</div> <div class="G">Yathā vārivahā pūrā,</div> </td> </tr> <tr> <td> <div class="G">paripūrenti sāgaraṁ;</div> </td> </tr> <tr> <td> <div class="G">Evamevaṁ ito dinnaṁ,</div> </td> </tr> <tr> <td> <div class="G">petānaṁ upakappati.</div> </td> </tr> </table> </div>
</div>
<div class="q" id="p_19Pv_27"> <div class="divNumber">22.</div> <div class="p"> <table class="singleColumn"> <tr> <td> <div class="pN">27</div> <div class="G">‘Adāsi me akāsi me,</div> </td> </tr> <tr> <td> <div class="G">ñāti mittā sakhā ca me’;</div> </td> </tr> <tr> <td> <div class="G">Petānaṁ dakkhiṇaṁ dajjā,</div> </td> </tr> <tr> <td> <div class="G">pubbe katamanussaraṁ.</div> </td> </tr> </table> </div>
</div>
<div class="q" id="p_19Pv_28"> <div class="divNumber">23.</div> <div class="p"> <table class="singleColumn"> <tr> <td> <div class="pN">28</div> <div class="G">Na hi ruṇṇaṁ vā soko vā,</div> </td> </tr> <tr> <td> <div class="G">yā caññā paridevanā;</div> </td> </tr> <tr> <td> <div class="G">Na taṁ petānamatthāya,</div> </td> </tr> <tr> <td> <div class="G">evaṁ tiṭṭhanti ñātayo.</div> </td> </tr> </table> </div>
</div>
<div class="q" id="p_19Pv_29"> <div class="divNumber">24.</div> <div class="p"> <table class="singleColumn"> <tr> <td> <div class="pN">29</div> <div class="G">Ayañca kho dakkhiṇā dinnā,</div> </td> </tr> <tr> <td> <div class="G">saṁghamhi suppatiṭṭhitā;</div> </td> </tr> <tr> <td> <div class="G">Dīgharattaṁ hitāyassa,</div> </td> </tr> <tr> <td> <div class="G">ṭhānaso upakappati.</div> </td> </tr> </table> </div>
</div>
<div class="q" id="p_19Pv_30"> <div class="divNumber">25.</div> <div class="p"> <table class="singleColumn"> <tr> <td> <div class="pN">30</div> <div class="G">So ñātidhammo ca ayaṁ nidassito,</div> </td> </tr> <tr> <td> <div class="G">Petāna pūjā ca katā uḷārā;</div> </td> </tr> <tr> <td> <div class="G">Balañca bhikkhūnamanuppadinnaṁ,</div> </td> </tr> <tr> <td> <div class="G">Tumhehi puññaṁ pasutaṁ anappakan”ti.</div> </td> </tr> </table> </div>
</div>
<div class="CENTER" id="p_19Pv_31">
<span class="pN">31</span>Tirokuṭṭapetavatthu pañcamaṁ.</div>
</html>
