<html>
<div class="i">8.2 Ādimajjhantavissajjanā</div>
<div class="h">Uposathādipucchāvissajjanā</div>
<div class="h">Ādimajjhantavissajjanā</div>
<div class="q" id="p_5V_1594"> <div class="divNumber">333.</div> <div class="p">
<span class="pN">1594</span>Uposathakammassa ko ādi, kiṁ majjhe, kiṁ pariyosānanti? Uposathakammassa sāmaggī ādi, kiriyā majjhe, niṭṭhānaṁ pariyosānaṁ. </div>
</div>
<div class="q" id="p_5V_1595"> <div class="p">
<span class="pN">1595</span>Pavāraṇākammassa ko ādi, kiṁ majjhe, kiṁ pariyosānanti? Pavāraṇākammassa sāmaggī ādi, kiriyā majjhe, niṭṭhānaṁ pariyosānaṁ. </div>
</div>
<div class="q" id="p_5V_1596"> <div class="p">
<span class="pN">1596</span>Tajjanīyakammassa ko ādi, kiṁ majjhe, kiṁ pariyosānanti? Tajjanīyakammassa vatthu ca puggalo ca ādi, ñatti majjhe, kammavācā pariyosānaṁ. </div>
</div>
<div class="q" id="p_5V_1597"> <div class="p">
<span class="pN">1597</span>Niyassakammassa…pe… pabbājanīyakammassa…pe… paṭisāraṇīyakammassa…pe… ukkhepanīyakammassa…pe… parivāsadānassa…pe… mūlāyapaṭikassanāya…pe… mānattadānassa…pe… abbhānassa ko ādi, kiṁ majjhe, kiṁ pariyosānanti? Abbhānassa vatthu ca puggalo ca ādi, ñatti majjhe, kammavācā pariyosānaṁ. </div>
</div>
<div class="q" id="p_5V_1598"> <div class="p">
<span class="pN">1598</span>Upasampadākammassa ko ādi, kiṁ majjhe, kiṁ pariyosānanti? Upasampadākammassa puggalo ādi, ñatti majjhe, kammavācā pariyosānaṁ. </div>
</div>
<div class="q" id="p_5V_1599"> <div class="p">
<span class="pN">1599</span>Tajjanīyakammassa paṭippassaddhiyā ko ādi, kiṁ majjhe, kiṁ pariyosānanti? Tajjanīyakammassa paṭippassaddhiyā sammāvattanā ādi, ñatti majjhe, kammavācā pariyosānaṁ. </div>
</div>
<div class="q" id="p_5V_1600"> <div class="p">
<span class="pN">1600</span>Niyassakammassa…pe… pabbājanīyakammassa…pe… paṭisāraṇīyakammassa…pe… ukkhepanīyakammassa paṭippassaddhiyā ko ādi, kiṁ majjhe, kiṁ pariyosānanti? Ukkhepanīyakammassa paṭippassaddhiyā sammāvattanā ādi, ñatti majjhe, kammavācā pariyosānaṁ. </div>
</div>
<div class="q" id="p_5V_1601"> <div class="p">
<span class="pN">1601</span>Sativinayassa ko ādi, kiṁ majjhe, kiṁ pariyosānanti? Sativinayassa vatthu ca puggalo ca ādi, ñatti majjhe, kammavācā pariyosānaṁ. </div>
</div>
<div class="q" id="p_5V_1602"> <div class="p">
<span class="pN">1602</span>Amūḷhavinayassa…pe… tassapāpiyasikāya…pe… tiṇavatthārakassa…pe… bhikkhunovādakasammutiyā…pe… ticīvarena avippavāsasammutiyā…pe… santhatasammutiyā…pe… rūpiyachaḍḍakasammutiyā…pe… sāṭiyaggāhāpakasammutiyā…pe… pattaggāhāpakasammutiyā…pe… daṇḍasammutiyā…pe… sikkāsammutiyā…pe… daṇḍasikkāsammutiyā ko ādi, kiṁ majjhe, kiṁ pariyosānanti? Daṇḍasikkāsammutiyā vatthu ca puggalo ca ādi, ñatti majjhe, kammavācā pariyosānaṁ. </div>
</div>
<div class="ENDH3" id="p_5V_1603">
<span class="pN">1603</span>Uposathādipucchāvissajjanā niṭṭhitā.</div>
</html>
