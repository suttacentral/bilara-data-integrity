<html>
<div class="i">1.1.35 Parinibbānañāṇaniddesa</div>
<div class="h">Mahāvagga</div>
<div class="h">Ñāṇakathā</div>
<div class="h">Parinibbānañāṇaniddesa</div>
<div class="q" id="p_26Ps_576"> <div class="divNumber">86.</div> <div class="p">
<span class="pN">576</span>Kathaṁ sampajānassa pavattapariyādāne paññā parinibbāne ñāṇaṁ? Idha sampajāno nekkhammena kāmacchandassa pavattaṁ pariyādiyati, abyāpādena byāpādassa pavattaṁ pariyādiyati, ālokasaññāya thinamiddhassa pavattaṁ pariyādiyati, avikkhepena uddhaccassa pavattaṁ pariyādiyati, dhammavavatthānena vicikicchāya…pe… ñāṇena avijjāya… pāmojjena aratiyā… paṭhamena jhānena nīvaraṇānaṁ pavattaṁ pariyādiyati…pe… arahattamaggena sabbakilesānaṁ pavattaṁ pariyādiyati. </div>
</div>
<div class="q" id="p_26Ps_577"> <div class="p">
<span class="pN">577</span>Atha vā pana sampajānassa anupādisesāya nibbānadhātuyā parinibbāyantassa idañceva cakkhupavattaṁ pariyādiyati, aññañca cakkhupavattaṁ na uppajjati. Idañceva sotapavattaṁ…pe… ghānapavattaṁ… jivhāpavattaṁ… kāyapavattaṁ… manopavattaṁ pariyādiyati, aññañca manopavattaṁ na uppajjati. Idaṁ sampajānassa pavattapariyādāne paññā parinibbāne ñāṇaṁ. Taṁ ñātaṭṭhena ñāṇaṁ, pajānanaṭṭhena paññā. Tena vuccati— “sampajānassa pavattapariyādāne paññā parinibbāne ñāṇaṁ”. </div>
</div>
<div class="CENTER" id="p_26Ps_578">
<span class="pN">578</span>Parinibbānañāṇaniddeso pañcatiṁsatimo.</div>
</html>
