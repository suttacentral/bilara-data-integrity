<html>
<div class="i">3.3.1 Kappaṭṭhakathā</div>
<div class="h">Anusayapaṇṇāsaka</div>
<div class="h">Terasamavagga</div>
<div class="h">Kappaṭṭhakathā</div>
<div class="q" id="p_32Kv_2139"> <div class="divNumber">654.</div> <div class="p">
<span class="pN">2139</span>๐Kappaṭṭho kappaṁ tiṭṭheyyāti? Āmantā. Kappo ca saṇṭhāti buddho ca loke uppajjatīti? Na hevaṁ vattabbe…pe…. Kappaṭṭho kappaṁ tiṭṭheyyāti? Āmantā. Kappo ca saṇṭhāti saṁgho ca bhijjatīti? Na hevaṁ vattabbe…pe… kappaṭṭho kappaṁ tiṭṭheyyāti? Āmantā. Kappo ca saṇṭhāti kappaṭṭho ca kappaṭṭhiyaṁ kammaṁ karotīti? Na hevaṁ vattabbe…pe… kappaṭṭho kappaṁ tiṭṭheyyāti? Āmantā. Kappo ca saṇṭhāti kappaṭṭho ca puggalo kālaṁ karotīti? Na hevaṁ vattabbe…pe…. </div>
</div>
<div class="q" id="p_32Kv_2140"> <div class="divNumber">655.</div> <div class="p">
<span class="pN">2140</span>๐Kappaṭṭho kappaṁ tiṭṭheyyāti? Āmantā. Atītaṁ kappaṁ tiṭṭheyya, anāgataṁ kappaṁ tiṭṭheyyāti? Na hevaṁ vattabbe…pe… kappaṭṭho kappaṁ tiṭṭheyyāti? Āmantā. Dve kappe tiṭṭheyya… tayo kappe tiṭṭheyya… cattāro kappe tiṭṭheyyāti? Na hevaṁ vattabbe…pe…. </div>
</div>
<div class="q" id="p_32Kv_2141"> <div class="divNumber">656.</div> <div class="p">
<span class="pN">2141</span>๐Kappaṭṭho kappaṁ tiṭṭheyyāti? Āmantā. Kappaṭṭho kappe ḍayhante kattha gacchatīti? Aññaṁ lokadhātuṁ gacchatīti. Mato gacchati, vehāsaṁ gacchatīti? Mato gacchatīti. Kappaṭṭhiyaṁ kammaṁ aparāpariyavepakkanti? Na hevaṁ vattabbe…pe… vehāsaṁ gacchatīti? Āmantā. Kappaṭṭho iddhimāti? Na hevaṁ vattabbe…pe… kappaṭṭho iddhimāti? Āmantā. Kappaṭṭhena chandiddhipādo bhāvito vīriyiddhipādo bhāvito cittiddhipādo bhāvito vīmaṁsiddhipādo bhāvitoti? Na hevaṁ vattabbe…pe…. </div>
</div>
<div class="q" id="p_32Kv_2142"> <div class="divNumber">657.</div> <div class="p">
<span class="pN">2142</span>×Na vattabbaṁ— “kappaṭṭho kappaṁ tiṭṭheyyā”ti? Āmantā. Nanu vuttaṁ bhagavatā— </div>
</div>
<div class="q" id="p_32Kv_2143"> <div class="p"> <table class="singleColumn"> <tr> <td> <div class="pN">2143</div> <div class="G">“Āpāyiko nerayiko,</div> </td> </tr> <tr> <td> <div class="G">Kappaṭṭho saṁghabhedako;</div> </td> </tr> <tr> <td> <div class="G">Vaggarato adhammaṭṭho,</div> </td> </tr> <tr> <td> <div class="G">Yogakkhemā padhaṁsati;</div> </td> </tr> <tr> <td> <div class="G">Saṁghaṁ samaggaṁ bhetvāna,</div> </td> </tr> <tr> <td> <div class="G">Kappaṁ nirayamhi paccatī”ti.</div> </td> </tr> </table> </div>
</div>
<div class="q" id="p_32Kv_2144"> <div class="p">
<span class="pN">2144</span>Attheva suttantoti? Āmantā. Tena hi kappaṭṭho kappaṁ tiṭṭheyyāti. </div>
</div>
<div class="CENTER" id="p_32Kv_2145">
<span class="pN">2145</span>Kappaṭṭhakathā niṭṭhitā.</div>
</html>
