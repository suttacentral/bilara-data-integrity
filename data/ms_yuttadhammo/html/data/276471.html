<html>
<div class="i">1.5.4.2 Gaṇabhojanasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Bhojanavagga
</div>
<div class="h">
Gaṇabhojanasikkhāpada
</div>
<div class="q" id="p_2V_678">
<div class="divNumber">
209.
</div>
<div class="p">
<span class="pN">678</span>Tena samayena buddho bhagavā rājagahe viharati veḷuvane kalandakanivāpe. Tena kho pana samayena devadatto parihīnalābhasakkāro sapariso kulesu viññāpetvā viññāpetvā bhuñjati. Manussā ujjhāyanti khiyyanti vipācenti— “kathañhi nāma samaṇā sakyaputtiyā kulesu viññāpetvā viññāpetvā bhuñjissanti. Kassa sampannaṁ na manāpaṁ, kassa sāduṁ na ruccatī”ti.
</div>
</div>
<div class="q" id="p_2V_679">
<div class="p">
<span class="pN">679</span>Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. Ye te bhikkhū appicchā…pe… te ujjhāyanti khiyyanti vipācenti— “kathañhi nāma devadatto sapariso kulesu viññāpetvā viññāpetvā bhuñjissatī”ti…pe… “saccaṁ kira tvaṁ, devadatta, sapariso kulesu viññāpetvā viññāpetvā bhuñjasī”ti? “Saccaṁ, bhagavā”ti. Vigarahi buddho bhagavā…pe… kathañhi nāma tvaṁ, moghapurisa, sapariso kulesu viññāpetvā viññāpetvā bhuñjissasi. Netaṁ, moghapurisa, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_680">
<div class="p">
<span class="pN">680</span><span class="bold">“Gaṇabhojane pācittiyan”</span>ti.
</div>
</div>
<div class="q" id="p_2V_681">
<div class="p">
<span class="pN">681</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_682">
<div class="divNumber">
210.
</div>
<div class="p">
<span class="pN">682</span>Tena kho pana samayena manussā gilāne bhikkhū bhattena nimantenti. Bhikkhū kukkuccāyantā nādhivāsenti— “paṭikkhittaṁ bhagavatā gaṇabhojanan”ti. Bhagavato etamatthaṁ ārocesuṁ. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi— “anujānāmi, bhikkhave, gilānena bhikkhunā gaṇabhojanaṁ bhuñjituṁ. Evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_683">
<div class="p">
<span class="pN">683</span><span class="bold">“Gaṇabhojane, aññatra samayā, pācittiyaṁ. Tatthāyaṁ samayo. Gilānasamayo— ayaṁ tattha samayo”</span>ti.
</div>
</div>
<div class="q" id="p_2V_684">
<div class="p">
<span class="pN">684</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_685">
<div class="divNumber">
211.
</div>
<div class="p">
<span class="pN">685</span>Tena kho pana samayena manussā cīvaradānasamaye sacīvarabhattaṁ paṭiyādetvā bhikkhū nimantenti— “bhojetvā cīvarena acchādessāmā”ti. Bhikkhū kukkuccāyantā nādhivāsenti— “paṭikkhittaṁ bhagavatā gaṇabhojanan”ti. Cīvaraṁ parittaṁ uppajjati. Bhagavato etamatthaṁ ārocesuṁ…pe… anujānāmi, bhikkhave, cīvaradānasamaye gaṇabhojanaṁ bhuñjituṁ. Evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_686">
<div class="p">
<span class="pN">686</span><span class="bold">“Gaṇabhojane, aññatra samayā, pācittiyaṁ. Tatthāyaṁ samayo. Gilānasamayo, cīvaradānasamayo— ayaṁ tattha samayo”</span>ti.
</div>
</div>
<div class="q" id="p_2V_687">
<div class="p">
<span class="pN">687</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_688">
<div class="divNumber">
212.
</div>
<div class="p">
<span class="pN">688</span>Tena kho pana samayena manussā cīvarakārake bhikkhū bhattena nimantenti. Bhikkhū kukkuccāyantā nādhivāsenti— “paṭikkhittaṁ bhagavatā gaṇabhojanan”ti. Bhagavato etamatthaṁ ārocesuṁ…pe… anujānāmi, bhikkhave, cīvarakārasamaye gaṇabhojanaṁ bhuñjituṁ. Evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_689">
<div class="p">
<span class="pN">689</span><span class="bold">“Gaṇabhojane, aññatra samayā, pācittiyaṁ. Tatthāyaṁ samayo. Gilānasamayo, cīvaradānasamayo, cīvarakārasamayo— ayaṁ tattha samayo”</span>ti.
</div>
</div>
<div class="q" id="p_2V_690">
<div class="p">
<span class="pN">690</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_691">
<div class="divNumber">
213.
</div>
<div class="p">
<span class="pN">691</span>Tena kho pana samayena bhikkhū manussehi saddhiṁ addhānaṁ gacchanti. Atha kho te bhikkhū te manusse etadavocuṁ— “muhuttaṁ, āvuso, āgametha; piṇḍāya carissāmā”ti. Te evamāhaṁsu— “idheva, bhante, bhuñjathā”ti. Bhikkhū kukkuccāyantā na paṭiggaṇhanti— “paṭikkhittaṁ bhagavatā gaṇabhojanan”ti. Bhagavato etamatthaṁ ārocesuṁ…pe… anujānāmi, bhikkhave, addhānagamanasamaye gaṇabhojanaṁ bhuñjituṁ. Evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_692">
<div class="p">
<span class="pN">692</span><span class="bold">“Gaṇabhojane, aññatra samayā, pācittiyaṁ. Tatthāyaṁ samayo. Gilānasamayo, cīvaradānasamayo, cīvarakārasamayo, addhānagamanasamayo— ayaṁ tattha samayo”</span>ti.
</div>
</div>
<div class="q" id="p_2V_693">
<div class="p">
<span class="pN">693</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_694">
<div class="divNumber">
214.
</div>
<div class="p">
<span class="pN">694</span>Tena kho pana samayena bhikkhū manussehi saddhiṁ nāvāya gacchanti. Atha kho te bhikkhū te manusse etadavocuṁ— “muhuttaṁ, āvuso, tīraṁ upanetha; piṇḍāya carissāmā”ti. Te evamāhaṁsu— “idheva, bhante, bhuñjathā”ti. Bhikkhū kukkuccāyantā na paṭiggaṇhanti— “paṭikkhittaṁ bhagavatā gaṇabhojanan”ti. Bhagavato etamatthaṁ ārocesuṁ…pe… anujānāmi, bhikkhave, nāvābhiruhanasamaye gaṇabhojanaṁ bhuñjituṁ. Evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_695">
<div class="p">
<span class="pN">695</span><span class="bold">“Gaṇabhojane, aññatra samayā, pācittiyaṁ. Tatthāyaṁ samayo. Gilānasamayo, cīvaradānasamayo, cīvarakārasamayo, addhānagamanasamayo, nāvābhiruhanasamayo— ayaṁ tattha samayo”</span>ti.
</div>
</div>
<div class="q" id="p_2V_696">
<div class="p">
<span class="pN">696</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_697">
<div class="divNumber">
215.
</div>
<div class="p">
<span class="pN">697</span>Tena kho pana samayena disāsu vassaṁvuṭṭhā bhikkhū rājagahaṁ āgacchanti bhagavantaṁ dassanāya. Manussā nānāverajjake bhikkhū passitvā bhattena nimantenti. Bhikkhū kukkuccāyantā nādhivāsenti— “paṭikkhittaṁ bhagavatā gaṇabhojanan”ti. Bhagavato etamatthaṁ ārocesuṁ…pe… anujānāmi, bhikkhave, mahāsamaye gaṇabhojanaṁ bhuñjituṁ. Evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_698">
<div class="p">
<span class="pN">698</span><span class="bold">“Gaṇabhojane, aññatra samayā, pācittiyaṁ. Tatthāyaṁ samayo. Gilānasamayo, cīvaradānasamayo, cīvarakārasamayo, addhānagamanasamayo, nāvābhiruhanasamayo, mahāsamayo— ayaṁ tattha samayo”</span>ti.
</div>
</div>
<div class="q" id="p_2V_699">
<div class="p">
<span class="pN">699</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_700">
<div class="divNumber">
216.
</div>
<div class="p">
<span class="pN">700</span>Tena kho pana samayena rañño māgadhassa seniyassa bimbisārassa ñātisālohito ājīvakesu pabbajito hoti. Atha kho so ājīvako yena rājā māgadho seniyo bimbisāro tenupasaṅkami; upasaṅkamitvā rājānaṁ māgadhaṁ seniyaṁ bimbisāraṁ etadavoca— “icchāmahaṁ, mahārāja, sabbapāsaṇḍikabhattaṁ kātun”ti. “Sace tvaṁ, bhante, buddhappamukhaṁ bhikkhusaṁghaṁ paṭhamaṁ bhojeyyāsi”. “Evaṁ kareyyāmī”ti. Atha kho so ājīvako bhikkhūnaṁ santike dūtaṁ pāhesi— “adhivāsentu me bhikkhū svātanāya bhattan”ti. Bhikkhū kukkuccāyantā nādhivāsenti— “paṭikkhittaṁ bhagavatā gaṇabhojanan”ti. Atha kho so ājīvako yena bhagavā tenupasaṅkami; upasaṅkamitvā bhagavatā saddhiṁ sammodi, sammodanīyaṁ kathaṁ sāraṇīyaṁ vītisāretvā ekamantaṁ aṭṭhāsi. Ekamantaṁ ṭhito kho so ājīvako bhagavantaṁ etadavoca— “bhavampi gotamo pabbajito, ahampi pabbajito; arahati pabbajito pabbajitassa piṇḍaṁ paṭiggahetuṁ. Adhivāsetu me bhavaṁ gotamo svātanāya bhattaṁ saddhiṁ bhikkhusaṁghenā”ti. Adhivāsesi bhagavā tuṇhībhāvena. Atha kho so ājīvako bhagavato adhivāsanaṁ viditvā pakkāmi. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi— “anujānāmi, bhikkhave, samaṇabhattasamaye gaṇabhojanaṁ bhuñjituṁ. Evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_701">
<div class="divNumber">
217.
</div>
<div class="p">
<span class="pN">701</span><span class="bold">Gaṇabhojane, aññatra samayā, pācittiyaṁ. Tatthāyaṁ samayo. Gilānasamayo, cīvaradānasamayo, cīvarakārasamayo, addhānagamanasamayo, nāvābhiruhanasamayo, mahāsamayo, samaṇabhattasamayo— ayaṁ tattha samayo”</span>ti. (<span class="italic">32</span>:<span class="bold">81</span>)
</div>
</div>
<div class="q" id="p_2V_702">
<div class="divNumber">
218.
</div>
<div class="p">
<span class="pN">702</span><span class="bold">Gaṇabhojanaṁ</span> nāma yattha cattāro bhikkhū pañcannaṁ bhojanānaṁ aññatarena bhojanena nimantitā bhuñjanti. Etaṁ gaṇabhojanaṁ nāma.
</div>
</div>
<div class="q" id="p_2V_703">
<div class="p">
<span class="pN">703</span><span class="bold">Aññatra samayā</span>ti ṭhapetvā samayaṁ.
</div>
</div>
<div class="q" id="p_2V_704">
<div class="p">
<span class="pN">704</span><span class="bold">Gilānasamayo</span> nāma antamaso pādāpi phalitā honti. “Gilānasamayo”ti bhuñjitabbaṁ.
</div>
</div>
<div class="q" id="p_2V_705">
<div class="p">
<span class="pN">705</span><span class="bold">Cīvaradānasamayo</span> nāma anatthate kathine vassānassa pacchimo māso, atthate kathine pañcamāsā. “Cīvaradānasamayo”ti bhuñjitabbaṁ.
</div>
</div>
<div class="q" id="p_2V_706">
<div class="p">
<span class="pN">706</span><span class="bold">Cīvarakārasamayo</span> nāma cīvare kayiramāne. “Cīvarakārasamayo”ti bhuñjitabbaṁ.
</div>
</div>
<div class="q" id="p_2V_707">
<div class="p">
<span class="pN">707</span><span class="bold">Addhānagamanasamayo</span> nāma “addhayojanaṁ gacchissāmī”ti bhuñjitabbaṁ, gacchantena bhuñjitabbaṁ, gatena bhuñjitabbaṁ.
</div>
</div>
<div class="q" id="p_2V_708">
<div class="p">
<span class="pN">708</span><span class="bold">Nāvābhiruhanasamayo</span> nāma “nāvaṁ abhiruhissāmī”ti bhuñjitabbaṁ, āruḷhena bhuñjitabbaṁ, oruḷhena bhuñjitabbaṁ.
</div>
</div>
<div class="q" id="p_2V_709">
<div class="p">
<span class="pN">709</span><span class="bold">Mahāsamayo</span> nāma yattha dve tayo bhikkhū piṇḍāya caritvā yāpenti, catutthe āgate na yāpenti. “Mahāsamayo”ti bhuñjitabbaṁ.
</div>
</div>
<div class="q" id="p_2V_710">
<div class="p">
<span class="pN">710</span><span class="bold">Samaṇabhattasamayo</span> nāma yo koci paribbājakasamāpanno bhattaṁ karoti. “Samaṇabhattasamayo”ti bhuñjitabbaṁ.
</div>
</div>
<div class="q" id="p_2V_711">
<div class="p">
<span class="pN">711</span>“Aññatra samayā bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti pācittiyassa.
</div>
</div>
<div class="q" id="p_2V_712">
<div class="divNumber">
219.
</div>
<div class="p">
<span class="pN">712</span>Gaṇabhojane gaṇabhojanasaññī, aññatra samayā, bhuñjati, āpatti pācittiyassa. Gaṇabhojane vematiko, aññatra samayā, bhuñjati, āpatti pācittiyassa. Gaṇabhojane nagaṇabhojanasaññī, aññatra samayā, bhuñjati, āpatti pācittiyassa.
</div>
</div>
<div class="q" id="p_2V_713">
<div class="p">
<span class="pN">713</span>Nagaṇabhojane gaṇabhojanasaññī, āpatti dukkaṭassa. Nagaṇabhojane vematiko, āpatti dukkaṭassa. Nagaṇabhojane nagaṇabhojanasaññī, anāpatti.
</div>
</div>
<div class="q" id="p_2V_714">
<div class="divNumber">
220.
</div>
<div class="p">
<span class="pN">714</span>Anāpatti— samaye, dve tayo ekato bhuñjanti, piṇḍāya caritvā ekato sannipatitvā bhuñjanti, niccabhattaṁ, salākabhattaṁ, pakkhikaṁ, uposathikaṁ, pāṭipadikaṁ, pañca bhojanāni ṭhapetvā sabbattha anāpatti, ummattakassa, ādikammikassāti.
</div>
</div>
<div class="CENTER" id="p_2V_715">
<span class="pN">715</span>Gaṇabhojanasikkhāpadaṁ niṭṭhitaṁ dutiyaṁ.
</div>
</html>
