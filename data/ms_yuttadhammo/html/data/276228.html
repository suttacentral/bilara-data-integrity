<html>
<div class="i">1.4.1 Appamādagāravasutta</div>
<div class="h">Paṭhamapaṇṇāsaka</div>
<div class="h">Devatāvagga</div>
<div class="h">Appamādagāravasutta</div>
<div class="q" id="p_16A7_174"> <div class="divNumber">32.</div> <div class="p">
<span class="pN">174</span>Atha kho aññatarā devatā abhikkantāya rattiyā abhikkantavaṇṇā kevalakappaṁ jetavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. Ekamantaṁ ṭhitā kho sā devatā bhagavantaṁ etadavoca— </div>
</div>
<div class="q" id="p_16A7_175"> <div class="p">
<span class="pN">175</span>“Sattime, bhante, dhammā bhikkhuno aparihānāya saṁvattanti. Katame satta? Satthugāravatā, dhammagāravatā, saṁghagāravatā, sikkhāgāravatā, samādhigāravatā, appamādagāravatā, paṭisanthāragāravatā. Ime kho, bhante, satta dhammā bhikkhuno aparihānāya saṁvattantī”ti. Idamavoca sā devatā. Samanuñño satthā ahosi. Atha kho sā devatā “samanuñño me satthā”ti bhagavantaṁ abhivādetvā padakkhiṇaṁ katvā tatthevantaradhāyi. </div>
</div>
<div class="q" id="p_16A7_176"> <div class="p">
<span class="pN">176</span>Atha kho bhagavā tassā rattiyā accayena bhikkhū āmantesi— “imaṁ, bhikkhave, rattiṁ aññatarā devatā abhikkantāya rattiyā abhikkantavaṇṇā kevalakappaṁ jetavanaṁ obhāsetvā yenāhaṁ tenupasaṅkami; upasaṅkamitvā maṁ abhivādetvā ekamantaṁ aṭṭhāsi. Ekamantaṁ ṭhitā kho, bhikkhave, sā devatā maṁ etadavoca— ‘sattime, bhante, dhammā bhikkhuno aparihānāya saṁvattanti. Katame satta? Satthugāravatā, dhammagāravatā, saṁghagāravatā, sikkhāgāravatā, samādhigāravatā, appamādagāravatā, paṭisanthāragāravatā— ime kho, bhante, satta dhammā bhikkhuno aparihānāya saṁvattantī’ti. Idamavoca, bhikkhave, sā devatā. Idaṁ vatvā maṁ abhivādetvā padakkhiṇaṁ katvā tatthevantaradhāyīti. </div>
</div>
<div class="q" id="p_16A7_177"> <div class="p"> <table class="singleColumn"> <tr> <td> <div class="pN">177</div> <div class="G">Satthugaru dhammagaru,</div> </td> </tr> <tr> <td> <div class="G">saṁghe ca tibbagāravo;</div> </td> </tr> <tr> <td> <div class="G">Samādhigaru ātāpī,</div> </td> </tr> <tr> <td> <div class="G">sikkhāya tibbagāravo.</div> </td> </tr> </table> </div>
</div>
<div class="q" id="p_16A7_178"> <div class="p"> <table class="singleColumn"> <tr> <td> <div class="pN">178</div> <div class="G">Appamādagaru bhikkhu,</div> </td> </tr> <tr> <td> <div class="G">paṭisanthāragāravo;</div> </td> </tr> <tr> <td> <div class="G">Abhabbo parihānāya,</div> </td> </tr> <tr> <td> <div class="G">nibbānasseva santike”ti.</div> </td> </tr> </table> </div>
</div>
<div class="CENTER" id="p_16A7_179">
<span class="pN">179</span>Paṭhamaṁ.</div>
</html>
