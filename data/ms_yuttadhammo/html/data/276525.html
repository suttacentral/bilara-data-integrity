<html>
<div class="i">1.5.9.4 Sūcigharasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Ratanavagga
</div>
<div class="h">
Sūcigharasikkhāpada
</div>
<div class="q" id="p_2V_1520">
<div class="divNumber">
516.
</div>
<div class="p">
<span class="pN">1520</span>Tena samayena buddho bhagavā sakkesu viharati kapilavatthusmiṁ nigrodhārāme. Tena kho pana samayena aññatarena dantakārena bhikkhū pavāritā honti— “yesaṁ ayyānaṁ sūcigharena attho ahaṁ sūcigharenā”ti. Tena kho pana samayena bhikkhū bahū sūcighare viññāpenti. Yesaṁ khuddakā sūcigharā te mahante sūcighare viññāpenti. Yesaṁ mahantā sūcigharā te khuddake sūcighare viññāpenti. Atha kho so dantakāro bhikkhūnaṁ bahū sūcighare karonto na sakkoti aññaṁ vikkāyikaṁ bhaṇḍaṁ kātuṁ, attanāpi na yāpeti, puttadāropissa kilamati. Manussā ujjhāyanti khiyyanti vipācenti— “kathañhi nāma samaṇā sakyaputtiyā na mattaṁ jānitvā bahū sūcighare viññāpessanti. Ayaṁ imesaṁ bahū sūcighare karonto na sakkoti aññaṁ vikkāyikaṁ bhaṇḍaṁ kātuṁ, attanāpi na yāpeti, puttadāropissa kilamatī”ti.
</div>
</div>
<div class="q" id="p_2V_1521">
<div class="p">
<span class="pN">1521</span>Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. Ye te bhikkhū appicchā…pe… te ujjhāyanti khiyyanti vipācenti— “kathañhi nāma bhikkhū na mattaṁ jānitvā bahū sūcighare viññāpessantī”ti…pe… “saccaṁ kira, bhikkhave, bhikkhū na mattaṁ jānitvā bahū sūcighare viññāpentī”ti? “Saccaṁ, bhagavā”ti. Vigarahi buddho bhagavā…pe… kathañhi nāma te, bhikkhave, moghapurisā na mattaṁ jānitvā bahū sūcighare viññāpessanti. Netaṁ, bhikkhave, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_1522">
<div class="divNumber">
517.
</div>
<div class="p">
<span class="pN">1522</span><span class="bold">“Yo pana bhikkhu aṭṭhimayaṁ vā dantamayaṁ vā visāṇamayaṁ vā sūcigharaṁ kārāpeyya bhedanakaṁ, pācittiyan”</span>ti. (<span class="italic">86</span>:<span class="bold">135</span>)
</div>
</div>
<div class="q" id="p_2V_1523">
<div class="divNumber">
518.
</div>
<div class="p">
<span class="pN">1523</span><span class="bold">Yo panā</span>ti yo yādiso…pe… <span class="bold">bhikkhū</span>ti…pe… ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_1524">
<div class="p">
<span class="pN">1524</span><span class="bold">Aṭṭhi</span> nāma yaṁ kiñci aṭṭhi.
</div>
</div>
<div class="q" id="p_2V_1525">
<div class="p">
<span class="pN">1525</span><span class="bold">Danto</span> nāma hatthidanto vuccati.
</div>
</div>
<div class="q" id="p_2V_1526">
<div class="p">
<span class="pN">1526</span><span class="bold">Visāṇaṁ</span> nāma yaṁ kiñci visāṇaṁ.
</div>
</div>
<div class="q" id="p_2V_1527">
<div class="p">
<span class="pN">1527</span><span class="bold">Kārāpeyyā</span>ti karoti vā kārāpeti vā, payoge dukkaṭaṁ. Paṭilābhena bhinditvā pācittiyaṁ desetabbaṁ.
</div>
</div>
<div class="q" id="p_2V_1528">
<div class="divNumber">
519.
</div>
<div class="p">
<span class="pN">1528</span>Attanā vippakataṁ attanā pariyosāpeti, āpatti pācittiyassa. Attanā vippakataṁ parehi pariyosāpeti, āpatti pācittiyassa. Parehi vippakataṁ attanā pariyosāpeti, āpatti pācittiyassa. Parehi vippakataṁ parehi pariyosāpeti, āpatti pācittiyassa.
</div>
</div>
<div class="q" id="p_2V_1529">
<div class="p">
<span class="pN">1529</span>Aññassatthāya karoti vā kārāpeti vā, āpatti dukkaṭassa. Aññena kataṁ paṭilabhitvā paribhuñjati, āpatti dukkaṭassa.
</div>
</div>
<div class="q" id="p_2V_1530">
<div class="divNumber">
520.
</div>
<div class="p">
<span class="pN">1530</span>Anāpatti— gaṇṭhikāya, araṇike, vidhe, añjaniyā, añjanisalākāya, vāsijaṭe, udakapuñchaniyā, ummattakassa, ādikammikassāti.
</div>
</div>
<div class="CENTER" id="p_2V_1531">
<span class="pN">1531</span>Sūcigharasikkhāpadaṁ niṭṭhitaṁ catutthaṁ.
</div>
</html>
