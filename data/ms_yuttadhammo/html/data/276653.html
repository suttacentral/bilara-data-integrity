<html>
<div class="i">2.4.2.7 Anāpucchāsantharaṇasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Rattandhakāravagga</div>
<div class="h">Anāpucchāsantharaṇasikkhāpada</div>
<div class="q" id="p_2V_2747"> <div class="divNumber">864.</div> <div class="p">
<span class="pN">2747</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena sambahulā bhikkhuniyo kosalesu janapade sāvatthiṁ gacchantiyo sāyaṁ aññataraṁ gāmaṁ upagantvā aññataraṁ brāhmaṇakulaṁ upasaṅkamitvā okāsaṁ yāciṁsu. Atha kho sā brāhmaṇī tā bhikkhuniyo etadavoca— “āgametha, ayye, yāva brāhmaṇo āgacchatī”ti. Bhikkhuniyo— “yāva brāhmaṇo āgacchatī”ti seyyaṁ santharitvā ekaccā nisīdiṁsu ekaccā nipajjiṁsu. Atha kho so brāhmaṇo rattiṁ āgantvā taṁ brāhmaṇiṁ etadavoca— “kā imā”ti? “Bhikkhuniyo, ayyā”ti. “Nikkaḍḍhatha imā muṇḍā bandhakiniyo”ti, gharato nikkaḍḍhāpesi. </div>
</div>
<div class="q" id="p_2V_2748"> <div class="p">
<span class="pN">2748</span>Atha kho tā bhikkhuniyo sāvatthiṁ gantvā bhikkhunīnaṁ etamatthaṁ ārocesuṁ. Yā tā bhikkhuniyo appicchā…pe… tā ujjhāyanti khiyyanti vipācenti— “kathañhi nāma bhikkhuniyo vikāle kulāni upasaṅkamitvā sāmike anāpucchā seyyaṁ santharitvā abhinisīdissantipi abhinipajjissantipī”ti…pe… “saccaṁ kira, bhikkhave, bhikkhuniyo vikāle kulāni upasaṅkamitvā sāmike anāpucchā seyyaṁ santharitvā abhinisīdantipi abhinipajjantipī”ti? “Saccaṁ, bhagavā”ti. Vigarahi buddho bhagavā…pe… kathañhi nāma, bhikkhave, bhikkhuniyo vikāle kulāni upasaṅkamitvā sāmike anāpucchā seyyaṁ santharitvā abhinisīdissantipi abhinipajjissantipi. Netaṁ, bhikkhave, appasannānaṁ vā pasādāya…pe… evañca pana, bhikkhave, bhikkhuniyo imaṁ sikkhāpadaṁ uddisantu— </div>
</div>
<div class="q" id="p_2V_2749"> <div class="divNumber">865.</div> <div class="p">
<span class="pN">2749</span><span class="bold">“Yā pana bhikkhunī vikāle kulāni upasaṅkamitvā sāmike anāpucchā seyyaṁ santharitvā vā santharāpetvā vā abhinisīdeyya vā abhinipajjeyya vā, pācittiyan”</span>ti. (<span class="italic">17</span>:<span class="bold">72</span>) </div>
</div>
<div class="q" id="p_2V_2750"> <div class="divNumber">866.</div> <div class="p">
<span class="pN">2750</span><span class="bold">Yā panā</span>ti yā yādisā…pe… <span class="bold">bhikkhunī</span>ti…pe… ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2751"> <div class="p">
<span class="pN">2751</span><span class="bold">Vikālo</span> nāma atthaṅgate sūriye yāva aruṇuggamanā. </div>
</div>
<div class="q" id="p_2V_2752"> <div class="p">
<span class="pN">2752</span><span class="bold">Kulaṁ</span> nāma cattāri kulāni— khattiyakulaṁ, brāhmaṇakulaṁ, vessakulaṁ suddakulaṁ. <span class="bold">Upasaṅkamitvā</span>ti tattha gantvā. </div>
</div>
<div class="q" id="p_2V_2753"> <div class="p">
<span class="pN">2753</span><span class="bold">Sāmike anāpucchā</span>ti yo tasmiṁ kule manusso sāmiko dātuṁ, taṁ anāpucchā. </div>
</div>
<div class="q" id="p_2V_2754"> <div class="p">
<span class="pN">2754</span><span class="bold">Seyyaṁ</span> nāma antamaso paṇṇasanthāropi. <span class="bold">Santharitvā</span>ti sayaṁ santharitvā. <span class="bold">Santharāpetvā</span>ti aññaṁ santharāpetvā. <span class="bold">Abhinisīdeyyā</span>ti tasmiṁ abhinisīdati, āpatti pācittiyassa. <span class="bold">Abhinipajjeyyā</span>ti tasmiṁ abhinipajjati, āpatti pācittiyassa. </div>
</div>
<div class="q" id="p_2V_2755"> <div class="divNumber">867.</div> <div class="p">
<span class="pN">2755</span>Anāpucchite anāpucchitasaññā seyyaṁ santharitvā vā santharāpetvā vā abhinisīdati vā abhinipajjati vā, āpatti pācittiyassa. Anāpucchite vematikā seyyaṁ santharitvā vā santharāpetvā vā abhinisīdati vā abhinipajjati vā, āpatti pācittiyassa. Anāpucchite āpucchitasaññā seyyaṁ santharitvā vā santharāpetvā vā abhinisīdati vā abhinipajjati vā, āpatti pācittiyassa. </div>
</div>
<div class="q" id="p_2V_2756"> <div class="p">
<span class="pN">2756</span>Āpucchite anāpucchitasaññā, āpatti dukkaṭassa. Āpucchite vematikā, āpatti dukkaṭassa. Āpucchite āpucchitasaññā, anāpatti. </div>
</div>
<div class="q" id="p_2V_2757"> <div class="divNumber">868.</div> <div class="p">
<span class="pN">2757</span>Anāpatti— āpucchā seyyaṁ santharitvā vā santharāpetvā vā abhinisīdati vā abhinipajjati vā, gilānāya, āpadāsu, ummattikāya, ādikammikāyāti. </div>
</div>
<div class="CENTER" id="p_2V_2758">
<span class="pN">2758</span>Sattamasikkhāpadaṁ niṭṭhitaṁ.</div>
</html>
