<html>
<div class="i">1.5.2.7 Nikkaḍḍhanasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Bhūtagāmavagga
</div>
<div class="h">
Nikkaḍḍhanasikkhāpada
</div>
<div class="q" id="p_2V_428">
<div class="divNumber">
124.
</div>
<div class="p">
<span class="pN">428</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena sattarasavaggiyā bhikkhū aññataraṁ paccantimaṁ mahāvihāraṁ paṭisaṅkharonti—  “idha mayaṁ vassaṁ vasissāmā”ti. Addasaṁsu kho chabbaggiyā bhikkhū sattarasavaggiye bhikkhū vihāraṁ paṭisaṅkharonte. Disvāna evamāhaṁsu—  “ime, āvuso, sattarasavaggiyā bhikkhū vihāraṁ paṭisaṅkharonti. Handa ne vuṭṭhāpessāmā”ti. Ekacce evamāhaṁsu—  “āgamethāvuso, yāva paṭisaṅkharonti; paṭisaṅkhate vuṭṭhāpessāmā”ti.
</div>
</div>
<div class="q" id="p_2V_429">
<div class="p">
<span class="pN">429</span>Atha kho chabbaggiyā bhikkhū sattarasavaggiye bhikkhū etadavocuṁ—  “uṭṭhethāvuso, amhākaṁ vihāro pāpuṇātī”ti. “Nanu, āvuso, paṭikacceva ācikkhitabbaṁ, mayañcaññaṁ paṭisaṅkhareyyāmā”ti. “Nanu, āvuso, saṁghiko vihāro”ti? “Āmāvuso, saṁghiko vihāro”ti. “Uṭṭhethāvuso, amhākaṁ vihāro pāpuṇātī”ti. “Mahallako, āvuso, vihāro. Tumhepi vasatha, mayampi vasissāmā”ti. “Uṭṭhethāvuso, amhākaṁ vihāro pāpuṇātī”ti kupitā anattamanā gīvāyaṁ gahetvā nikkaḍḍhanti. Te nikkaḍḍhīyamānā rodanti. Bhikkhū evamāhaṁsu—  “kissa tumhe, āvuso, rodathā”ti? “Ime, āvuso, chabbaggiyā bhikkhū kupitā anattamanā amhe saṁghikā vihārā nikkaḍḍhantī”ti. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū kupitā anattamanā bhikkhū saṁghikā vihārā nikkaḍḍhissantī”ti.
</div>
</div>
<div class="q" id="p_2V_430">
<div class="p">
<span class="pN">430</span>Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṁ ārocesuṁ…pe…  “saccaṁ kira tumhe, bhikkhave, kupitā anattamanā bhikkhū saṁghikā vihārā nikkaḍḍhathā”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, kupitā anattamanā bhikkhū saṁghikā vihārā nikkaḍḍhissatha? Netaṁ, moghapurisā, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_431">
<div class="divNumber">
125.
</div>
<div class="p">
<span class="pN">431</span><span class="bold">“Yo pana bhikkhu bhikkhuṁ kupito anattamano saṁghikā vihārā nikkaḍḍheyya vā nikkaḍḍhāpeyya vā, pācittiyan”</span>ti. (<span class="italic">17</span>:<span class="bold">66</span>)
</div>
</div>
<div class="q" id="p_2V_432">
<div class="divNumber">
126.
</div>
<div class="p">
<span class="pN">432</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_433">
<div class="p">
<span class="pN">433</span><span class="bold">Bhikkhun</span>ti aññaṁ bhikkhuṁ.
</div>
</div>
<div class="q" id="p_2V_434">
<div class="p">
<span class="pN">434</span><span class="bold">Kupito anattamano</span>ti anabhiraddho āhatacitto khilajāto.
</div>
</div>
<div class="q" id="p_2V_435">
<div class="p">
<span class="pN">435</span><span class="bold">Saṁghiko</span> nāma vihāro saṁghassa dinno hoti pariccatto.
</div>
</div>
<div class="q" id="p_2V_436">
<div class="p">
<span class="pN">436</span><span class="bold">Nikkaḍḍheyyā</span>ti gabbhe gahetvā pamukhaṁ nikkaḍḍhati, āpatti pācittiyassa. Pamukhe gahetvā bahi nikkaḍḍhati, āpatti pācittiyassa. Ekena payogena bahukepi dvāre atikkāmeti, āpatti pācittiyassa.
</div>
</div>
<div class="q" id="p_2V_437">
<div class="p">
<span class="pN">437</span><span class="bold">Nikkaḍḍhāpeyyā</span>ti aññaṁ āṇāpeti, āpatti pācittiyassa. Sakiṁ āṇatto bahukepi dvāre atikkāmeti, āpatti pācittiyassa.
</div>
</div>
<div class="q" id="p_2V_438">
<div class="divNumber">
127.
</div>
<div class="p">
<span class="pN">438</span>Saṁghike saṁghikasaññī kupito anattamano nikkaḍḍhati vā nikkaḍḍhāpeti vā, āpatti pācittiyassa. Saṁghike vematiko kupito anattamano nikkaḍḍhati vā nikkaḍḍhāpeti vā, āpatti pācittiyassa. Saṁghike puggalikasaññī kupito anattamano nikkaḍḍhati vā nikkaḍḍhāpeti vā, āpatti pācittiyassa.
</div>
</div>
<div class="q" id="p_2V_439">
<div class="p">
<span class="pN">439</span>Tassa parikkhāraṁ nikkaḍḍhati vā nikkaḍḍhāpeti vā, āpatti dukkaṭassa. Vihārassa upacārā vā upaṭṭhānasālāya vā maṇḍapā vā rukkhamūlā vā ajjhokāsā vā nikkaḍḍhati vā nikkaḍḍhāpeti vā, āpatti dukkaṭassa. Tassa parikkhāraṁ nikkaḍḍhati vā nikkaḍḍhāpeti vā, āpatti dukkaṭassa. Anupasampannaṁ vihārā vā vihārassa upacārā vā upaṭṭhānasālāya vā maṇḍapā vā rukkhamūlā vā ajjhokāsā vā nikkaḍḍhati vā nikkaḍḍhāpeti vā, āpatti dukkaṭassa. Tassa parikkhāraṁ nikkaḍḍhati vā nikkaḍḍhāpeti vā, āpatti dukkaṭassa.
</div>
</div>
<div class="q" id="p_2V_440">
<div class="p">
<span class="pN">440</span>Puggalike saṁghikasaññī, āpatti dukkaṭassa. Puggalike vematiko, āpatti dukkaṭassa. Puggalike puggalikasaññī aññassa puggalike āpatti dukkaṭassa. Attano puggalike anāpatti.
</div>
</div>
<div class="q" id="p_2V_441">
<div class="divNumber">
128.
</div>
<div class="p">
<span class="pN">441</span>Anāpatti—  alajjiṁ nikkaḍḍhati vā nikkaḍḍhāpeti vā, tassa parikkhāraṁ nikkaḍḍhati vā nikkaḍḍhāpeti vā, ummattakaṁ nikkaḍḍhati vā nikkaḍḍhāpeti vā, tassa parikkhāraṁ nikkaḍḍhati vā nikkaḍḍhāpeti vā, bhaṇḍanakārakaṁ kalahakārakaṁ vivādakārakaṁ bhassakārakaṁ saṁghe adhikaraṇakārakaṁ nikkaḍḍhati vā nikkaḍḍhāpeti vā, tassa parikkhāraṁ nikkaḍḍhati vā nikkaḍḍhāpeti vā, antevāsikaṁ vā saddhivihārikaṁ vā na sammā vattantaṁ nikkaḍḍhati vā nikkaḍḍhāpeti vā, tassa parikkhāraṁ nikkaḍḍhati vā nikkaḍḍhāpeti vā, ummattakassa, ādikammikassāti.
</div>
</div>
<div class="CENTER" id="p_2V_442">
<span class="pN">442</span>Nikkaḍḍhanasikkhāpadaṁ niṭṭhitaṁ sattamaṁ.
</div>
</html>
