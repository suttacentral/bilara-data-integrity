<html>
<div class="i">3.4 Catutthavagga</div>
<div class="h">Khaggavisāṇasuttaniddesa</div>
<div class="h">Catutthavagga</div>
<div class="q" id="p_25Cn_1499"> <div class="divNumber">151.</div> <div class="p"> <table class="singleColumn"> <tr> <td> <div class="pN">1499</div> <div class="G"><span class="bold">Rasesu gedhaṁ akaraṁ alolo,</span></div> </td> </tr> <tr> <td> <div class="G"><span class="bold">Anaññaposī sapadānacārī;</span></div> </td> </tr> <tr> <td> <div class="G"><span class="bold">Kule kule appaṭibaddhacitto,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (1) </div> </td> </tr> </table> </div>
</div>
<div class="q" id="p_25Cn_1500"> <div class="p">
<span class="pN">1500</span><span class="bold">Rasesu gedhaṁ akaraṁ alolo</span>ti. <span class="bold">Raso</span>ti mūlaraso khandharaso tacaraso pattaraso puppharaso phalaraso, ambilaṁ madhuraṁ tittakaṁ kaṭukaṁ loṇikaṁ khārikaṁ lambikaṁ kasāvo sādu asādu sītaṁ uṇhaṁ. Santeke samaṇabrāhmaṇā rasagiddhā. Te jivhaggena rasaggāni pariyesantā āhiṇḍanti. Te ambilaṁ labhitvā anambilaṁ pariyesanti, anambilaṁ labhitvā ambilaṁ pariyesanti; madhuraṁ labhitvā amadhuraṁ pariyesanti, amadhuraṁ labhitvā madhuraṁ pariyesanti; tittakaṁ labhitvā atittakaṁ pariyesanti, atittakaṁ labhitvā tittakaṁ pariyesanti; kaṭukaṁ labhitvā akuṭakaṁ pariyesanti, akuṭakaṁ labhitvā kaṭukaṁ pariyesanti; loṇikaṁ labhitvā aloṇikaṁ pariyesanti, aloṇikaṁ labhitvā loṇikaṁ pariyesanti; khārikaṁ labhitvā akhārikaṁ pariyesanti, akhārikaṁ labhitvā khārikaṁ pariyesanti; kasāvaṁ labhitvā akasāvaṁ pariyesanti, akasāvaṁ labhitvā kasāvaṁ pariyesanti; lambikaṁ labhitvā alambikaṁ pariyesanti, alambikaṁ labhitvā lambikaṁ pariyesanti; sāduṁ labhitvā asāduṁ pariyesanti, asāduṁ labhitvā sāduṁ pariyesanti; sītaṁ labhitvā uṇhaṁ pariyesanti, uṇhaṁ labhitvā sītaṁ pariyesanti. Te yaṁ yaṁ labhanti tena tena na tussanti, aparāparaṁ pariyesanti. Manāpikesu rasesu rattā giddhā gathitā mucchitā ajjhosannā laggā laggitā palibuddhā. Sā rasataṇhā tassa paccekasambuddhassa pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. Tasmā so paccekasambuddho paṭisaṅkhā yoniso āhāraṁ āhāreti— “neva davāya na madāya na maṇḍanāya na vibhūsanāya; yāvadeva imassa kāyassa ṭhitiyā yāpanāya vihiṁsūparatiyā brahmacariyānuggahāya. Iti purāṇañca vedanaṁ paṭihaṅkhāmi, navañca vedanaṁ na uppādessāmi, yātrā ca me bhavissati anavajjatā ca phāsuvihāro cā”ti. </div>
</div>
<div class="q" id="p_25Cn_1501"> <div class="p">
<span class="pN">1501</span>Yathā vaṇaṁ ālimpeyya yāvadeva āruhaṇatthāya, yathā vā akkhaṁ abbhañjeyya yāvadeva bhārassa nittharaṇatthāya, yathā puttamaṁsaṁ āhāraṁ āhareyya yāvadeva kantārassa nittharaṇatthāya; evameva so paccekasambuddho paṭisaṅkhā yoniso āhāraṁ āhāreti— “neva davāya na madāya na maṇḍanāya na vibhūsanāya; yāvadeva imassa kāyassa ṭhitiyā yāpanāya vihiṁsūparatiyā brahmacariyānuggahāya. Iti purāṇañca vedanaṁ paṭihaṅkhāmi, navañca vedanaṁ na uppādessāmi, yātrā ca me bhavissati anavajjatā ca phāsuvihāro cā”ti. Rasataṇhāya ārato virato paṭivirato nikkhanto nissaṭo vippamutto visaññutto vimariyādikatena cetasā viharatīti— rasesu gedhaṁ akaraṁ. </div>
</div>
<div class="q" id="p_25Cn_1502"> <div class="p">
<span class="pN">1502</span><span class="bold">Alolo</span>ti <span class="bold">loluppaṁ</span> vuccati taṇhā. Yo rāgo sārāgo…pe… abhijjhā lobho akusalamūlaṁ. Sā loluppā taṇhā tassa paccekasambuddhassa pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. Tasmā paccekasambuddho aloloti— rasesu gedhaṁ akaraṁ alolo. </div>
</div>
<div class="q" id="p_25Cn_1503"> <div class="p">
<span class="pN">1503</span><span class="bold">Anaññaposī sapadānacārī</span>ti <span class="bold">anaññaposī</span>ti so paccekasambuddho attānaññeva poseti, na paranti. </div>
</div>
<div class="q" id="p_25Cn_1504"> <div class="p"> <table class="singleColumn"> <tr> <td> <div class="pN">1504</div> <div class="G">Anaññaposimaññātaṁ,</div> </td> </tr> <tr> <td> <div class="G">dantaṁ sāre patiṭṭhitaṁ;</div> </td> </tr> <tr> <td> <div class="G">Khīṇāsavaṁ vantadosaṁ,</div> </td> </tr> <tr> <td> <div class="G">tamahaṁ brūmi brāhmaṇanti.</div> </td> </tr> </table> </div>
</div>
<div class="q" id="p_25Cn_1505"> <div class="p">
<span class="pN">1505</span><span class="bold">Anaññaposī sapadānacārī</span>ti so paccekasambuddho pubbaṇhasamayaṁ nivāsetvā pattacīvaramādāya gāmaṁ vā nigamaṁ vā piṇḍāya pavisati rakkhiteneva kāyena rakkhitāya vācāya rakkhitena cittena upaṭṭhitāya satiyā saṁvutehi indriyehi. Okkhittacakkhu iriyāpathasampanno kulā kulaṁ anatikkamanto piṇḍāya caratīti— anaññaposī sapadānacārī. </div>
</div>
<div class="q" id="p_25Cn_1506"> <div class="p">
<span class="pN">1506</span><span class="bold">Kule kule appaṭibaddhacitto</span>ti dvīhi kāraṇehi paṭibaddhacitto hoti— attānaṁ vā nīcaṁ ṭhapento paraṁ uccaṁ ṭhapento paṭibaddhacitto hoti, attānaṁ vā uccaṁ ṭhapento paraṁ nīcaṁ ṭhapento paṭibaddhacitto hoti. Kathaṁ attānaṁ nīcaṁ ṭhapento paraṁ uccaṁ ṭhapento paṭibaddhacitto hoti? “Tumhe me bahūpakārā, ahaṁ tumhe nissāya labhāmi cīvarapiṇḍapātasenāsanagilānapaccayabhesajjaparikkhāraṁ. Yampi me aññe dātuṁ vā kātuṁ vā maññanti tumhe nissāya tumhe passantā. Yampi me porāṇaṁ mātāpettikaṁ nāmagottaṁ tampi me antarahitaṁ tumhehi ahaṁ ñāyāmi— ‘asukassa kulupako, asukāya kulupako’”ti. Evaṁ attānaṁ nīcaṁ ṭhapento paraṁ uccaṁ ṭhapento paṭibaddhacitto hoti. </div>
</div>
<div class="q" id="p_25Cn_1507"> <div class="p">
<span class="pN">1507</span>Kathaṁ attānaṁ uccaṁ ṭhapento paraṁ nīcaṁ ṭhapento paṭibaddhacitto hoti? “Ahaṁ tumhākaṁ bahūpakāro, tumhe maṁ āgamma buddhaṁ saraṇaṁ gatā dhammaṁ saraṇaṁ gatā saṁghaṁ saraṇaṁ gatā, pāṇātipātā paṭiviratā, adinnādānā paṭiviratā, kāmesumicchācārā paṭiviratā, musāvādā paṭiviratā, surāmerayamajjapamādaṭṭhānā paṭiviratā, tumhākaṁ ahaṁ uddesaṁ demi paripucchaṁ demi uposathaṁ ācikkhāmi navakammaṁ adhiṭṭhāmi; atha ca pana tumhe maṁ ujjhitvā aññe sakkarotha garuṁ karotha mānetha pūjethā”ti. Evaṁ attānaṁ uccaṁ ṭhapento paraṁ nīcaṁ ṭhapento paṭibaddhacitto hoti. </div>
</div>
<div class="q" id="p_25Cn_1508"> <div class="p">
<span class="pN">1508</span><span class="bold">Kule kule appaṭibaddhacitto</span>ti so paccekasambuddho kulapalibodhena appaṭibaddhacitto hoti, gaṇapalibodhena appaṭibaddhacitto hoti, āvāsapalibodhena appaṭibaddhacitto hoti, cīvarapalibodhena appaṭibaddhacitto hoti, piṇḍapātapalibodhena appaṭibaddhacitto hoti, senāsanapalibodhena appaṭibaddhacitto hoti, gilānapaccayabhesajjaparikkhārapalibodhena appaṭibaddhacitto hotīti— kule kule appaṭibaddhacitto hoti, eko care khaggavisāṇakappo. Tenāha so paccekasambuddho— </div>
</div>
<div class="q" id="p_25Cn_1509"> <div class="p"> <table class="singleColumn"> <tr> <td> <div class="pN">1509</div> <div class="G">“Rasesu gedhaṁ akaraṁ alolo,</div> </td> </tr> <tr> <td> <div class="G">Anaññaposī sapadānacārī;</div> </td> </tr> <tr> <td> <div class="G">Kule kule appaṭibaddhacitto,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1510"> <div class="divNumber">152.</div> <div class="p"> <table class="singleColumn"> <tr> <td> <div class="pN">1510</div> <div class="G"><span class="bold">Pahāya pañcāvaraṇāni cetaso,</span></div> </td> </tr> <tr> <td> <div class="G"><span class="bold">Upakkilese byapanujja sabbe;</span></div> </td> </tr> <tr> <td> <div class="G">
<span class="bold">Anissito chetva sinehadosaṁ</span>, </div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (2) </div> </td> </tr> </table> </div>
</div>
<div class="q" id="p_25Cn_1511"> <div class="p">
<span class="pN">1511</span><span class="bold">Pahāya pañcāvaraṇāni cetaso</span>ti so paccekasambuddho kāmacchandanīvaraṇaṁ pahāya pajahitvā vinodetvā byantīkaritvā anabhāvaṁ gametvā, byāpādanīvaraṇaṁ… thinamiddhanīvaraṇaṁ… uddhaccakukkuccanīvaraṇaṁ… vicikicchānīvaraṇaṁ pahāya pajahitvā vinodetvā byantīkaritvā anabhāvaṁ gametvā vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharatīti— pahāya pañcāvaraṇāni cetaso. </div>
</div>
<div class="q" id="p_25Cn_1512"> <div class="p">
<span class="pN">1512</span><span class="bold">Upakkilese byapanujja sabbe</span>ti rāgo cittassa upakkileso, doso cittassa upakkileso, moho cittassa upakkileso, kodho… upanāho…pe… sabbākusalābhisaṅkhārā cittassa upakkilesā. <span class="bold">Upakkilese byapanujja sabbe</span>ti sabbe cittassa upakkilese byapanujja panuditvā pajahitvā vinodetvā byantīkaritvā anabhāvaṁ gametvāti— upakkilese byapanujja sabbe. </div>
</div>
<div class="q" id="p_25Cn_1513"> <div class="p">
<span class="pN">1513</span><span class="bold">Anissito chetva sinehadosan</span>ti. <span class="bold">Anissito</span>ti dve nissayā— taṇhānissayo ca diṭṭhinissayo ca…pe… ayaṁ taṇhānissayo…pe… ayaṁ diṭṭhinissayo. <span class="bold">Sineho</span>ti dve snehā— taṇhāsneho ca diṭṭhisneho ca…pe… ayaṁ taṇhāsneho…pe… ayaṁ diṭṭhisneho. <span class="bold">Doso</span>ti yo cittassa āghāto paṭighāto paṭighaṁ paṭivirodho kopo pakopo sampakopo doso padoso sampadoso cittassa byāpatti manopadoso kodho kujjhanā kujjhitattaṁ doso dussanā dussitattaṁ byāpatti byāpajjanā byāpajjitattaṁ caṇḍikkaṁ asuropo anattamanatā cittassa. <span class="bold">Anissito chetva sinehadosan</span>ti so paccekasambuddho taṇhāsnehañca diṭṭhisnehañca dosañca chetvā ucchinditvā samucchinditvā pajahitvā vinodetvā byantīkaritvā anabhāvaṁ gametvā cakkhuṁ anissito, sotaṁ anissito…pe… diṭṭhasutamutaviññātabbe dhamme anissito anallīno anupagato anajjhosito anadhimutto nikkhanto nissaṭo vippamutto visaññutto vimariyādikatena cetasā viharatīti— anissito chetva sinehadosaṁ, eko care khaggavisāṇakappo. Tenāha so paccekasambuddho— </div>
</div>
<div class="q" id="p_25Cn_1514"> <div class="p"> <table class="singleColumn"> <tr> <td> <div class="pN">1514</div> <div class="G">“Pahāya pañcāvaraṇāni cetaso,</div> </td> </tr> <tr> <td> <div class="G">Upakkilese byapanujja sabbe;</div> </td> </tr> <tr> <td> <div class="G">Anissito chetva sinehadosaṁ,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1515"> <div class="divNumber">153.</div> <div class="p"> <table class="singleColumn"> <tr> <td> <div class="pN">1515</div> <div class="G"><span class="bold">Vipiṭṭhikatvāna sukhaṁ dukhañca,</span></div> </td> </tr> <tr> <td> <div class="G"><span class="bold">Pubbeva ca somanassadomanassaṁ;</span></div> </td> </tr> <tr> <td> <div class="G"><span class="bold">Laddhānupekkhaṁ samathaṁ visuddhaṁ,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (3) </div> </td> </tr> </table> </div>
</div>
<div class="q" id="p_25Cn_1516"> <div class="p">
<span class="pN">1516</span><span class="bold">Vipiṭṭhikatvāna sukhaṁ dukhañca, pubbeva ca somanassadomanassan</span>ti so paccekasambuddho sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharatīti— vipiṭṭhikatvāna sukhaṁ dukhañca, pubbeva ca somanassadomanassaṁ. </div>
</div>
<div class="q" id="p_25Cn_1517"> <div class="p">
<span class="pN">1517</span><span class="bold">Laddhānupekkhaṁ samathaṁ visuddhan</span>ti. <span class="bold">Upekkhā</span>ti yā catutthajjhāne upekkhā upekkhanā ajjhupekkhanā cittasamatā cittappassaddhatā majjhattatā cittassa. <span class="bold">Samatho</span>ti yā cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṁ samādhibalaṁ sammāsamādhi; catutthajjhāne upekkhā ca samatho ca suddhā honti visuddhā pariyodātā anaṅgaṇā vigatūpakkilesā mudubhūtā kammaniyā ṭhitā āneñjappattā. <span class="bold">Laddhānupekkhaṁ samathaṁ visuddhan</span>ti catutthajjhānaṁ upekkhañca samathañca laddhā labhitvā vinditvā paṭilabhitvāti— laddhānupekkhaṁ samathaṁ visuddhaṁ, eko care khaggavisāṇakappo. Tenāha so paccekasambuddho— </div>
</div>
<div class="q" id="p_25Cn_1518"> <div class="p"> <table class="singleColumn"> <tr> <td> <div class="pN">1518</div> <div class="G">“Vipiṭṭhikatvāna sukhaṁ dukhañca,</div> </td> </tr> <tr> <td> <div class="G">Pubbeva ca somanassadomanassaṁ;</div> </td> </tr> <tr> <td> <div class="G">Laddhānupekkhaṁ samathaṁ visuddhaṁ,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1519"> <div class="divNumber">154.</div> <div class="p"> <table class="singleColumn"> <tr> <td> <div class="pN">1519</div> <div class="G"><span class="bold">Āraddhaviriyo paramatthapattiyā,</span></div> </td> </tr> <tr> <td> <div class="G"><span class="bold">Alīnacitto akusītavutti;</span></div> </td> </tr> <tr> <td> <div class="G"><span class="bold">Daḷhanikkamo thāmabalūpapanno,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (4) </div> </td> </tr> </table> </div>
</div>
<div class="q" id="p_25Cn_1520"> <div class="p">
<span class="pN">1520</span><span class="bold">Āraddhaviriyo paramatthapattiyā</span>ti <span class="bold">paramatthaṁ</span> vuccati amataṁ nibbānaṁ. Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. Paramatthassa pattiyā lābhāya paṭilābhāya adhigamāya phassanāya sacchikiriyāya āraddhavīriyo viharati akusalānaṁ dhammānaṁ pahānāya kusalānaṁ dhammānaṁ sampadāya thāmavā daḷhaparakkamo anikkhittadhuro kusalesu dhammesūti— āraddhaviriyo paramatthapattiyā. </div>
</div>
<div class="q" id="p_25Cn_1521"> <div class="p">
<span class="pN">1521</span><span class="bold">Alīnacitto akusītavuttī</span>ti so paccekasambuddho anuppannānaṁ pāpakānaṁ akusalānaṁ dhammānaṁ anuppādāya chandaṁ janeti vāyamati vīriyaṁ ārabhati cittaṁ paggaṇhāti padahati, uppannānaṁ pāpakānaṁ akusalānaṁ dhammānaṁ pahānāya…pe… anuppannānaṁ kusalānaṁ dhammānaṁ uppādāya…pe… uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti vāyamati vīriyaṁ ārabhati cittaṁ paggaṇhāti padahatīti— evaṁ alīnacitto akusītavutti. </div>
</div>
<div class="q" id="p_25Cn_1522"> <div class="p">
<span class="pN">1522</span>Atha vā “kāmaṁ taco ca nhāru ca aṭṭhi ca avasissatu, sarīre upassussatu maṁsalohitaṁ, yaṁ taṁ purisathāmena purisabalena purisavīriyena purisaparakkamena pattabbaṁ na taṁ apāpuṇitvā vīriyassa saṇṭhānaṁ bhavissatī”ti cittaṁ paggaṇhāti padahati. Evampi alīnacitto akusītavutti. </div>
</div>
<div class="q" id="p_25Cn_1523"> <div class="p"> <table class="singleColumn"> <tr> <td> <div class="pN">1523</div> <div class="G">Nāsissaṁ na pivissāmi,</div> </td> </tr> <tr> <td> <div class="G">vihārato na nikkhame;</div> </td> </tr> <tr> <td> <div class="G">Napi passaṁ nipātessaṁ,</div> </td> </tr> <tr> <td> <div class="G">taṇhāsalle anūhateti.</div> </td> </tr> </table> </div>
</div>
<div class="q" id="p_25Cn_1524"> <div class="p">
<span class="pN">1524</span>Cittaṁ paggaṇhāti padahati. Evampi alīnacitto akusītavutti. </div>
</div>
<div class="q" id="p_25Cn_1525"> <div class="p">
<span class="pN">1525</span>“Na tāvāhaṁ imaṁ pallaṅkaṁ bhindissāmi yāva me na anupādāya āsavehi cittaṁ vimuccissatī”ti cittaṁ paggaṇhāti padahati. Evampi alīnacitto akusītavutti. </div>
</div>
<div class="q" id="p_25Cn_1526"> <div class="p">
<span class="pN">1526</span>“Na tāvāhaṁ imamhā āsanā vuṭṭhahissāmi yāva me na anupādāya āsavehi cittaṁ vimuccissatī”ti cittaṁ paggaṇhāti padahati. Evampi alīnacitto akusītavutti. </div>
</div>
<div class="q" id="p_25Cn_1527"> <div class="p">
<span class="pN">1527</span>“Na tāvāhaṁ imamhā caṅkamā orohissāmi…pe… vihārā nikkhamissāmi… aḍḍhayogā nikkhamissāmi… pāsādā nikkhamissāmi… hammiyā nikkhamissāmi… guhāya nikkhamissāmi… leṇā nikkhamissāmi… kuṭiyā nikkhamissāmi… kūṭāgārā nikkhamissāmi… aṭṭā nikkhamissāmi… māḷā nikkhamissāmi… uddaṇḍā nikkhamissāmi… upaṭṭhānasālāya nikkhamissāmi… maṇḍapā nikkhamissāmi… rukkhamūlā nikkhamissāmi yāva me na anupādāya āsavehi cittaṁ vimuccissatī”ti cittaṁ paggaṇhāti padahati. Evampi alīnacitto akusītavutti. </div>
</div>
<div class="q" id="p_25Cn_1528"> <div class="p">
<span class="pN">1528</span>“Imasmiṁyeva pubbaṇhasamaye ariyadhammaṁ āharissāmi samāharissāmi adhigacchissāmi phassayissāmi sacchikarissāmī”ti cittaṁ paggaṇhāti padahati. Evampi alīnacitto akusītavutti. “Imasmiṁyeva majjhanhikasamaye…pe… sāyanhasamaye…pe… purebhattaṁ… pacchābhattaṁ… purimayāmaṁ… majjhimayāmaṁ… pacchimayāmaṁ… kāḷe… juṇhe… vasse… hemante… gimhe… purime vayokhandhe… majjhime vayokhandhe… pacchime vayokhandhe ariyadhammaṁ āharissāmi samāharissāmi adhigacchissāmi phassayissāmi sacchikarissāmī”ti cittaṁ paggaṇhāti padahati. Evampi alīnacitto akusītavutti. </div>
</div>
<div class="q" id="p_25Cn_1529"> <div class="p">
<span class="pN">1529</span><span class="bold">Daḷhanikkamo thāmabalūpapanno</span>ti so paccekasambuddho daḷhasamādāno ahosi kusalesu dhammesu avaṭṭhitasamādāno kāyasucarite vacīsucarite manosucarite dānasaṁvibhāge sīlasamādāne uposathupavāse matteyyatāya petteyyatāya sāmaññatāya brahmaññatāya kulejeṭṭhāpacāyitāya aññataraññataresu adhikusalesu dhammesūti— daḷhanikkamo. <span class="bold">Thāmabalūpapanno</span>ti so paccekasambuddho thāmena ca balena ca vīriyena ca parakkamena ca paññāya ca upeto hoti samupeto upāgato samupāgato upapanno samupapanno samannāgatoti— daḷhanikkamo thāmabalūpapanno, eko care khaggavisāṇakappo. Tenāha so paccekasambuddho— </div>
</div>
<div class="q" id="p_25Cn_1530"> <div class="p"> <table class="singleColumn"> <tr> <td> <div class="pN">1530</div> <div class="G">“Āraddhaviriyo paramatthapattiyā,</div> </td> </tr> <tr> <td> <div class="G">Alīnacitto akusītavutti;</div> </td> </tr> <tr> <td> <div class="G">Daḷhanikkamo thāmabalūpapanno,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1531"> <div class="divNumber">155.</div> <div class="p"> <table class="singleColumn"> <tr> <td> <div class="pN">1531</div> <div class="G"><span class="bold">Paṭisallānaṁ jhānamariñcamāno,</span></div> </td> </tr> <tr> <td> <div class="G"><span class="bold">Dhammesu niccaṁ anudhammacārī;</span></div> </td> </tr> <tr> <td> <div class="G"><span class="bold">Ādīnavaṁ sammasitā bhavesu,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (5) </div> </td> </tr> </table> </div>
</div>
<div class="q" id="p_25Cn_1532"> <div class="p">
<span class="pN">1532</span><span class="bold">Paṭisallānaṁ jhānamariñcamāno</span>ti so paccekasambuddho paṭisallānārāmo hoti paṭisallānarato ajjhattaṁ cetosamathamanuyutto anirākatajjhāno vipassanāya samannāgato brūhetā suññāgāraṁ jhāyī jhānarato ekattamanuyutto sadatthagarukoti paṭisallānaṁ. <span class="bold">Jhānamariñcamāno</span>ti so paccekasambuddho dvīhi kāraṇehi jhānaṁ na riñcati— anuppannassa vā paṭhamassa jhānassa uppādāya yutto payutto saṁyutto āyutto samāyutto, anuppannassa vā dutiyassa jhānassa…pe… anuppannassa vā tatiyassa jhānassa… anuppannassa vā catutthassa jhānassa uppādāya yutto payutto saṁyutto āyutto samāyuttoti— evampi jhānaṁ na riñcati. </div>
</div>
<div class="q" id="p_25Cn_1533"> <div class="p">
<span class="pN">1533</span>Atha vā uppannaṁ vā paṭhamaṁ jhānaṁ āsevati bhāveti bahulīkaroti, uppannaṁ vā dutiyaṁ jhānaṁ…pe… uppannaṁ vā tatiyaṁ jhānaṁ… uppannaṁ vā catutthaṁ jhānaṁ āsevati bhāveti bahulīkaroti. Evampi jhānaṁ na riñcatīti— paṭisallānaṁ jhānamariñcamāno. </div>
</div>
<div class="q" id="p_25Cn_1534"> <div class="p">
<span class="pN">1534</span><span class="bold">Dhammesu niccaṁ anudhammacārī</span>ti dhammā vuccanti cattāro satipaṭṭhānā…pe… ariyo aṭṭhaṅgiko maggo. Katame anudhammā? Sammāpaṭipadā apaccanīkapaṭipadā anvatthapaṭipadā dhammānudhammapaṭipadā sīlesu paripūrakāritā indriyesu guttadvāratā bhojane mattaññutā jāgariyānuyogo satisampajaññaṁ— ime vuccanti anudhammā. <span class="bold">Dhammesu niccaṁ anudhammacārī</span>ti dhammesu niccakālaṁ dhuvakālaṁ satataṁ samitaṁ avokiṇṇaṁ poṅkhānupoṅkhaṁ udakūmikajātaṁ </div>
</div>
<div class="q" id="p_25Cn_1535"> <div class="p">
<span class="pN">1535</span>Avīcisantatisahitaṁ phassitaṁ purebhattaṁ pacchābhattaṁ purimayāmaṁ majjhimayāmaṁ pacchimayāmaṁ kāḷe juṇhe vasse hemante gimhe purime vayokhandhe majjhime vayokhandhe pacchime vayokhandhe carati viharati iriyati vatteti pāleti yapeti yāpetīti— dhammesu niccaṁ anudhammacārī. </div>
</div>
<div class="q" id="p_25Cn_1536"> <div class="p">
<span class="pN">1536</span><span class="bold">Ādīnavaṁ sammasitā bhavesū</span>ti “sabbe saṅkhārā aniccā”ti ādīnavaṁ sammasitā bhavesu, “sabbe saṅkhārā dukkhā”ti…pe… “sabbe dhammā anattā”ti…pe… “yaṁ kiñci samudayadhammaṁ, sabbaṁ taṁ nirodhadhamman”ti ādīnavaṁ sammasitā bhavesūti— ādīnavaṁ sammasitā bhavesu, eko care khaggavisāṇakappo. Tenāha so paccekasambuddho— </div>
</div>
<div class="q" id="p_25Cn_1537"> <div class="p"> <table class="singleColumn"> <tr> <td> <div class="pN">1537</div> <div class="G">“Paṭisallānaṁ jhānamariñcamāno,</div> </td> </tr> <tr> <td> <div class="G">Dhammesu niccaṁ anudhammacārī;</div> </td> </tr> <tr> <td> <div class="G">Ādīnavaṁ sammasitā bhavesu,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1538"> <div class="divNumber">156.</div> <div class="p"> <table class="singleColumn"> <tr> <td> <div class="pN">1538</div> <div class="G"><span class="bold">Taṇhakkhayaṁ patthayamappamatto,</span></div> </td> </tr> <tr> <td> <div class="G"><span class="bold">Aneḷamūgo sutavā satīmā;</span></div> </td> </tr> <tr> <td> <div class="G"><span class="bold">Saṅkhātadhammo niyato padhānavā,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (6) </div> </td> </tr> </table> </div>
</div>
<div class="q" id="p_25Cn_1539"> <div class="p">
<span class="pN">1539</span><span class="bold">Taṇhakkhayaṁ patthayamappamatto</span>ti. <span class="bold">Taṇhā</span>ti rūpataṇhā…pe… dhammataṇhā. <span class="bold">Taṇhakkhayan</span>ti rāgakkhayaṁ dosakkhayaṁ mohakkhayaṁ gatikkhayaṁ upapattikkhayaṁ paṭisandhikkhayaṁ bhavakkhayaṁ saṁsārakkhayaṁ vaṭṭakkhayaṁ patthayanto icchanto sādiyanto pihayanto abhijappantoti— taṇhakkhayaṁ patthayaṁ. <span class="bold">Appamatto</span>ti so paccekasambuddho sakkaccakārī sātaccakārī…pe… appamādo kusalesu dhammesūti— taṇhakkhayaṁ patthayamappamatto. </div>
</div>
<div class="q" id="p_25Cn_1540"> <div class="p">
<span class="pN">1540</span><span class="bold">Aneḷamūgo sutavā satīmā</span>ti. <span class="bold">Aneḷamūgo</span>ti so paccekasambuddho paṇḍito paññavā buddhimā ñāṇī vibhāvī medhāvī. <span class="bold">Sutavā</span>ti so paccekasambuddho bahussuto hoti sutadharo sutasannicayo. Ye te dhammā ādikalyāṇā majjhekalyāṇā pariyosānakalyāṇā sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ abhivadanti, tathārūpāssa dhammā bahussutā honti dhātā vacasā paricitā manasānupekkhitā diṭṭhiyā suppaṭividdhā. <span class="bold">Satīmā</span>ti so paccekasambuddho satimā hoti paramena satinepakkena samannāgatattā cirakatampi cirabhāsitampi saritā anussaritāti— aneḷamūgo sutavā satīmā. </div>
</div>
<div class="q" id="p_25Cn_1541"> <div class="p">
<span class="pN">1541</span><span class="bold">Saṅkhātadhammo niyato padhānavā</span>ti saṅkhātadhammo vuccati ñāṇaṁ. Yā paññā pajānanā…pe… amoho dhammavicayo sammādiṭṭhi. <span class="bold">Saṅkhātadhammo</span>ti so paccekasambuddho saṅkhātadhammo ñātadhammo tulitadhammo tīritadhammo vibhūtadhammo vibhāvitadhammo “sabbe saṅkhārā aniccā”ti saṅkhātadhammo…pe… “yaṁ kiñci samudayadhammaṁ sabbaṁ taṁ nirodhadhamman”ti saṅkhātadhammo ñātadhammo tulitadhammo tīritadhammo vibhūtadhammo vibhāvitadhammo. Atha vā tassa paccekasambuddhassa ca khandhā saṁkhittā dhātuyo saṁkhittā āyatanāni saṁkhittāni gatiyo saṁkhittā upapattiyo saṁkhittā paṭisandhiyo saṁkhittā bhavā saṁkhittā saṁsārā saṁkhittā vaṭṭā saṁkhittā. Atha vā so paccekasambuddho khandhapariyante ṭhito dhātupariyante ṭhito āyatanapariyante ṭhito gatipariyante ṭhito upapattipariyante ṭhito paṭisandhipariyante ṭhito bhavapariyante ṭhito saṁsārapariyante ṭhito vaṭṭapariyante ṭhito saṅkhārapariyante ṭhito antimabhave ṭhito antimasamussaye ṭhito antimadehadharo paccekasambuddho. </div>
</div>
<div class="q" id="p_25Cn_1542"> <div class="p"> <table class="singleColumn"> <tr> <td> <div class="pN">1542</div> <div class="G">Tassāyaṁ pacchimako bhavo,</div> </td> </tr> <tr> <td> <div class="G">carimoyaṁ samussayo;</div> </td> </tr> <tr> <td> <div class="G">Jātimaraṇasaṁsāro,</div> </td> </tr> <tr> <td> <div class="G">natthi tassa punabbhavoti.</div> </td> </tr> </table> </div>
</div>
<div class="q" id="p_25Cn_1543"> <div class="p">
<span class="pN">1543</span>Taṁkāraṇā paccekasambuddho saṅkhātadhammo. <span class="bold">Niyato</span>ti niyāmā vuccanti cattāro ariyamaggā. Catūhi ariyamaggehi samannāgatoti niyato. Niyāmaṁ patto sampatto adhigato phassito sacchikato patto niyāmaṁ. <span class="bold">Padhānavā</span>ti padhānaṁ vuccati vīriyaṁ. So cetaso vīriyārambho nikkamo parakkamo uyyāmo vāyāmo ussāho ussoḷhī thāmo dhiti asithilaparakkamo anikkhittacchandatā anikkhittadhuratā dhurasampaggāho vīriyaṁ vīriyindriyaṁ vīriyabalaṁ sammāvāyāmo. So paccekasambuddho iminā padhānena upeto samupeto upāgato samupāgato upapanno samupapanno samannāgato. Tasmā so paccekasambuddho padhānavāti— saṅkhātadhammo niyato padhānavā, eko care khaggavisāṇakappo. Tenāha so paccekasambuddho— </div>
</div>
<div class="q" id="p_25Cn_1544"> <div class="p"> <table class="singleColumn"> <tr> <td> <div class="pN">1544</div> <div class="G">“Taṇhakkhayaṁ patthayamappamatto,</div> </td> </tr> <tr> <td> <div class="G">Aneḷamūgo sutavā satīmā;</div> </td> </tr> <tr> <td> <div class="G">Saṅkhātadhammo niyato padhānavā,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1545"> <div class="divNumber">157.</div> <div class="p"> <table class="singleColumn"> <tr> <td> <div class="pN">1545</div> <div class="G"><span class="bold">Sīhova saddesu asantasanto,</span></div> </td> </tr> <tr> <td> <div class="G"><span class="bold">Vātova jālamhi asajjamāno;</span></div> </td> </tr> <tr> <td> <div class="G">
<span class="bold">Padumaṁva toyena alimpamāno</span>, </div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (7) </div> </td> </tr> </table> </div>
</div>
<div class="q" id="p_25Cn_1546"> <div class="p">
<span class="pN">1546</span><span class="bold">Sīhova saddesu asantasanto</span>ti yathā sīho migarājā saddesu asantāsī aparisantāsī anutrāsī anubbiggo anussaṅkī anutrāso abhīrū acchambhī anutrāsī apalāyī, paccekasambuddhopi saddesu asantāsī aparisantāsī anutrāsī anubbiggo anussaṅkī anutrāso abhīrū acchambhī anutrāsī apalāyī pahīnabhayabheravo vigatalomahaṁso viharatīti— sīhova saddesu asantasanto. </div>
</div>
<div class="q" id="p_25Cn_1547"> <div class="p">
<span class="pN">1547</span><span class="bold">Vātova jālamhi asajjamāno</span>ti. <span class="bold">Vāto</span>ti puratthimā vātā pacchimā vātā uttarā vātā dakkhiṇā vātā sarajā vātā arajā vātā sītā vātā uṇhā vātā parittā vātā adhimattā vātā verambhavātā pakkhavātā supaṇṇavātā tālapaṇṇavātā vidhūpanavātā. Jālaṁ vuccati suttajālaṁ. Yathā vāto jālamhi na sajjati na gaṇhāti na bajjhati na palibajjhati, evameva dve jālā— taṇhājālañca diṭṭhijālañca…pe… idaṁ taṇhājālaṁ…pe… idaṁ diṭṭhijālaṁ. Tassa paccekasambuddhassa taṇhājālaṁ pahīnaṁ diṭṭhijālaṁ paṭinissaṭṭhaṁ, taṇhājālassa pahīnattā diṭṭhijālassa paṭinissaṭṭhattā so paccekasambuddho rūpe na sajjati sadde na sajjati…pe… diṭṭhasutamutaviññātabbesu dhammesu na sajjati na gaṇhāti na bajjhati na palibajjhati nikkhanto nissaṭo vippamutto visaññutto vimariyādikatena cetasā viharatīti— vātova jālamhi asajjamāno. </div>
</div>
<div class="q" id="p_25Cn_1548"> <div class="p">
<span class="pN">1548</span><span class="bold">Padumaṁva toyena alimpamāno</span>ti padumaṁ vuccati padumapupphaṁ. Toyaṁ vuccati udakaṁ. Yathā padumapupphaṁ toyena na limpati na palimpati na upalimpati, alittaṁ apalittaṁ anupalittaṁ, evameva dve lepā— taṇhālepo ca diṭṭhilepo ca…pe… ayaṁ taṇhālepo…pe… ayaṁ diṭṭhilepo. Tassa paccekasambuddhassa taṇhālepo pahīno, diṭṭhilepo paṭinissaṭṭho. Taṇhālepassa pahīnattā diṭṭhilepassa paṭinisaṭṭhattā so paccekasambuddho rūpe na limpati sadde na limpati…pe… diṭṭhasutamutaviññātabbesu dhammesu na limpati na palimpati na upalimpati, alitto apalitto anupalitto nikkhanto nissaṭo vippamutto visaññutto vimariyādikatena cetasā viharatīti— padumaṁva toyena alimpamāno, eko care khaggavisāṇakappo. Tenāha so paccekasambuddho— </div>
</div>
<div class="q" id="p_25Cn_1549"> <div class="p"> <table class="singleColumn"> <tr> <td> <div class="pN">1549</div> <div class="G">“Sīhova saddesu asantasanto,</div> </td> </tr> <tr> <td> <div class="G">Vātova jālamhi asajjamāno;</div> </td> </tr> <tr> <td> <div class="G">Padumaṁva toyena alimpamāno,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1550"> <div class="divNumber">158.</div> <div class="p"> <table class="singleColumn"> <tr> <td> <div class="pN">1550</div> <div class="G"><span class="bold">Sīho yathā dāṭhabalī pasayha,</span></div> </td> </tr> <tr> <td> <div class="G"><span class="bold">Rājā migānaṁ abhibhuyya cārī;</span></div> </td> </tr> <tr> <td> <div class="G"><span class="bold">Sevetha pantāni senāsanāni,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (8) </div> </td> </tr> </table> </div>
</div>
<div class="q" id="p_25Cn_1551"> <div class="p">
<span class="pN">1551</span><span class="bold">Sīho yathā dāṭhabalī pasayha, rājā migānaṁ abhibhuyya cārī</span>ti yathā sīho migarājā dāṭhabalī dāṭhāvudho sabbe tiracchānagate pāṇe abhibhuyya abhibhavitvā ajjhottharitvā pariyādiyitvā madditvā carati viharati iriyati vatteti pāleti yapeti yāpeti, paccekasambuddhopi paññābalī paññāvudho sabbapāṇabhūte puggale paññāya abhibhuyya abhibhavitvā ajjhottharitvā pariyādiyitvā madditvā carati viharati iriyati vatteti pāleti yapeti yāpetīti— sīho yathā dāṭhabalī pasayha, rājā migānaṁ abhibhuyya cārī. </div>
</div>
<div class="q" id="p_25Cn_1552"> <div class="p">
<span class="pN">1552</span><span class="bold">Sevetha pantāni senāsanānī</span>ti yathā sīho migarājā araññavanamajjhogāhetvā carati viharati iriyati vatteti pāleti yapeti yāpeti, paccekasambuddhopi araññavanapatthāni pantāni senāsanāni paṭisevati appasaddāni appanigghosāni vijanavātāni manussarāhasseyyakāni paṭisallānasāruppāni. So eko gacchati eko tiṭṭhati eko nisīdati eko seyyaṁ kappeti eko gāmaṁ piṇḍāya pavisati eko paṭikkamati eko raho nisīdati eko caṅkamaṁ adhiṭṭhāti eko carati viharati iriyati vatteti pāleti yapeti yāpetīti— sevetha pantāni senāsanāni, eko care khaggavisāṇakappo. Tenāha so paccekasambuddho— </div>
</div>
<div class="q" id="p_25Cn_1553"> <div class="p"> <table class="singleColumn"> <tr> <td> <div class="pN">1553</div> <div class="G">“Sīho yathā dāṭhabalī pasayha,</div> </td> </tr> <tr> <td> <div class="G">Rājā migānaṁ abhibhuyya cārī;</div> </td> </tr> <tr> <td> <div class="G">Sevetha pantāni senāsanāni,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1554"> <div class="divNumber">159.</div> <div class="p"> <table class="singleColumn"> <tr> <td> <div class="pN">1554</div> <div class="G"><span class="bold">Mettaṁ upekkhaṁ karuṇaṁ vimuttiṁ,</span></div> </td> </tr> <tr> <td> <div class="G"><span class="bold">Āsevamāno muditañca kāle;</span></div> </td> </tr> <tr> <td> <div class="G"><span class="bold">Sabbena lokena avirujjhamāno,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (9) </div> </td> </tr> </table> </div>
</div>
<div class="q" id="p_25Cn_1555"> <div class="p">
<span class="pN">1555</span><span class="bold">Mettaṁ upekkhaṁ karuṇaṁ vimuttiṁ, āsevamāno muditañca kāle</span>ti so paccekasambuddho mettāsahagatena cetasā ekaṁ disaṁ pharitvā viharati tathā dutiyaṁ… tathā tatiyaṁ… tathā catutthaṁ… iti uddhamadho tiriyaṁ sabbadhi sabbattatāya sabbāvantaṁ lokaṁ mettāsahagatena cetasā vipulena mahaggatena appamāṇena averena abyāpajjena pharitvā viharati; karuṇāsahagatena cetasā…pe… muditāsahagatena cetasā…pe… upekkhāsahagatena cetasā vipulena mahaggatena appamāṇena averena abyāpajjena pharitvā viharatīti— mettaṁ upekkhaṁ karuṇaṁ vimuttiṁ, āsevamāno muditañca kāle. </div>
</div>
<div class="q" id="p_25Cn_1556"> <div class="p">
<span class="pN">1556</span><span class="bold">Sabbena lokena avirujjhamāno</span>ti mettāya bhāvitattā ye puratthimāya disāya sattā te appaṭikūlā honti, ye pacchimāya disāya sattā…pe… ye uttarāya disāya sattā… ye dakkhiṇāya disāya sattā… ye puratthimāya anudisāya sattā… ye pacchimāya anudisāya sattā… ye uttarāya anudisāya sattā… ye dakkhiṇāya anudisāya sattā… ye heṭṭhimāya disāya sattā… ye uparimāya disāya sattā… ye dasasu disāsu sattā te appaṭikūlā honti. Karuṇāya bhāvitattā… muditāya bhāvitattā… upekkhāya bhāvitattā ye puratthimāya disāya sattā…pe… ye dasasu disāsu sattā te appaṭikūlā honti. <span class="bold">Sabbena lokena avirujjhamāno</span>ti sabbena lokena avirujjhamāno, appaṭivirujjhamāno anāghātiyamāno appaṭihaññamānoti— sabbena lokena avirujjhamāno, eko care khaggavisāṇakappo. Tenāha so paccekasambuddho— </div>
</div>
<div class="q" id="p_25Cn_1557"> <div class="p"> <table class="singleColumn"> <tr> <td> <div class="pN">1557</div> <div class="G">“Mettaṁ upekkhaṁ karuṇaṁ vimuttiṁ,</div> </td> </tr> <tr> <td> <div class="G">Āsevamāno muditañca kāle;</div> </td> </tr> <tr> <td> <div class="G">Sabbena lokena avirujjhamāno,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1558"> <div class="divNumber">160.</div> <div class="p"> <table class="singleColumn"> <tr> <td> <div class="pN">1558</div> <div class="G"><span class="bold">Rāgañca dosañca pahāya mohaṁ,</span></div> </td> </tr> <tr> <td> <div class="G"><span class="bold">Sandālayitvāna saṁyojanāni;</span></div> </td> </tr> <tr> <td> <div class="G"><span class="bold">Asantasaṁ jīvitasaṅkhayamhi,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (10) </div> </td> </tr> </table> </div>
</div>
<div class="q" id="p_25Cn_1559"> <div class="p">
<span class="pN">1559</span><span class="bold">Rāgañca dosañca pahāya mohan</span>ti. <span class="bold">Rāgo</span>ti yo rāgo sārāgo…pe… abhijjhā lobho akusalamūlaṁ. <span class="bold">Doso</span>ti yo cittassa āghāto…pe… caṇḍikkaṁ asuropo anattamanatā cittassa. <span class="bold">Moho</span>ti dukkhe aññāṇaṁ…pe… avijjālaṅgī moho akusalamūlaṁ. <span class="bold">Rāgañca dosañca pahāya mohan</span>ti so paccekasambuddho rāgañca dosañca mohañca pahāya pajahitvā vinodetvā byantīkaritvā anabhāvaṁ gametvāti— rāgañca dosañca pahāya mohaṁ. </div>
</div>
<div class="q" id="p_25Cn_1560"> <div class="p">
<span class="pN">1560</span><span class="bold">Sandālayitvāna saṁyojanānī</span>ti. Dasa saṁyojanāni— kāmarāgasaṁyojanaṁ paṭighasaṁyojanaṁ…pe… avijjāsaṁyojanaṁ. <span class="bold">Sandālayitvāna saṁyojanānī</span>ti dasa saṁyojanāni sandālayitvā padālayitvā sampadālayitvā pajahitvā vinodetvā byantīkaritvā anabhāvaṁ gametvāti— sandālayitvāna saṁyojanāni. </div>
</div>
<div class="q" id="p_25Cn_1561"> <div class="p">
<span class="pN">1561</span><span class="bold">Asantasaṁ jīvitasaṅkhayamhī</span>ti so paccekasambuddho jīvitapariyosāne asantāsī anutrāsī anubbiggo anussaṅkī anutrāso abhīrū acchambhī anutrāsī apalāyī pahīnabhayabheravo vigatalomahaṁso viharatīti— asantasaṁ jīvitasaṅkhayamhi, eko care khaggavisāṇakappo. Tenāha so paccekasambuddho— </div>
</div>
<div class="q" id="p_25Cn_1562"> <div class="p"> <table class="singleColumn"> <tr> <td> <div class="pN">1562</div> <div class="G">“Rāgañca dosañca pahāya mohaṁ,</div> </td> </tr> <tr> <td> <div class="G">Sandālayitvāna saṁyojanāni;</div> </td> </tr> <tr> <td> <div class="G">Asantasaṁ jīvitasaṅkhayamhi,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1563"> <div class="divNumber">161.</div> <div class="p"> <table class="singleColumn"> <tr> <td> <div class="pN">1563</div> <div class="G"><span class="bold">Bhajanti sevanti ca kāraṇatthā,</span></div> </td> </tr> <tr> <td> <div class="G"><span class="bold">Nikkāraṇā dullabhā ajja mittā;</span></div> </td> </tr> <tr> <td> <div class="G"><span class="bold">Attatthapaññā asucī manussā,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (11) </div> </td> </tr> </table> </div>
</div>
<div class="q" id="p_25Cn_1564"> <div class="p">
<span class="pN">1564</span><span class="bold">Bhajanti sevanti ca kāraṇatthā</span>ti attatthakāraṇā paratthakāraṇā ubhayatthakāraṇā diṭṭhadhammikatthakāraṇā samparāyikatthakāraṇā paramatthakāraṇā bhajanti sambhajanti sevanti nisevanti saṁsevanti paṭisevantīti— bhajanti sevanti ca kāraṇatthā. </div>
</div>
<div class="q" id="p_25Cn_1565"> <div class="p">
<span class="pN">1565</span><span class="bold">Nikkāraṇā dullabhā ajja mittā</span>ti dve mittā— agārikamitto ca anāgārikamitto ca…pe… ayaṁ agārikamitto…pe… ayaṁ anāgārikamitto. <span class="bold">Nikkāraṇā dullabhā ajja mittā</span>ti ime dve mittā akāraṇā nikkāraṇā ahetū appaccayā dullabhā dulladdhā sudulladdhā ti— nikkāraṇā dullabhā ajja mittā. </div>
</div>
<div class="q" id="p_25Cn_1566"> <div class="p">
<span class="pN">1566</span><span class="bold">Attatthapaññā asucī manussā</span>ti. <span class="bold">Attatthapaññā</span>ti attano atthāya attano hetu attano paccayā attano kāraṇā bhajanti sambhajanti sevanti nisevanti saṁsevanti paṭisevanti ācaranti samācaranti payirupāsanti paripucchanti paripañhantīti— attatthapaññā. <span class="bold">Asucī manussā</span>ti asucinā kāyakammena samannāgatāti asucī manussā, asucinā vacīkammena samannāgatāti asucī manussā, asucinā manokammena samannāgatāti asucī manussā, asucinā pāṇātipātena…pe… asucinā adinnādānena… asucinā kāmesumicchācārena… asucinā musāvādena… asuciyā pisuṇāya vācāya samannāgatā… asuciyā pharusāya vācāya samannāgatā… asucinā samphappalāpena samannāgatā… asuciyā abhijjhāya samannāgatā… asucinā byāpādena samannāgatāti asucī manussā, asuciyā micchādiṭṭhiyā samannāgatāti asucī manussā, asuciyā cetanāya samannāgatāti asucī manussā, asuciyā patthanāya samannāgatāti asucī manussā, asucinā paṇidhinā samannāgatāti asucī manussā, asucī hīnā nihīnā omakā lāmakā chatukkā parittāti— attatthapaññā asucī manussā. </div>
</div>
<div class="q" id="p_25Cn_1567"> <div class="p">
<span class="pN">1567</span><span class="bold">Eko care khaggavisāṇakappo</span>ti. <span class="bold">Eko</span>ti so paccekasambuddho pabbajjāsaṅkhātena eko…pe… <span class="bold">care</span>ti aṭṭha cariyāyo…pe… <span class="bold">khaggavisāṇakappo</span>ti yathā khaggassa nāma visāṇaṁ ekaṁ hoti adutiyaṁ…pe… eko care khaggavisāṇakappo. Tenāha so paccekasambuddho— </div>
</div>
<div class="q" id="p_25Cn_1568"> <div class="p"> <table class="singleColumn"> <tr> <td> <div class="pN">1568</div> <div class="G">“Bhajanti sevanti ca kāraṇatthā,</div> </td> </tr> <tr> <td> <div class="G">Nikkāraṇā dullabhā ajja mittā;</div> </td> </tr> <tr> <td> <div class="G">Attatthapaññā asucī manussā,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="CENTER" id="p_25Cn_1569">
<span class="pN">1569</span>Catuttho vaggo.</div>
<div class="ENDH3" id="p_25Cn_1570">
<span class="pN">1570</span>Khaggavisāṇasuttaniddeso ekūnavīsatimo.</div>
<div class="q" id="p_25Cn_1571"> <div class="p"> <table class="singleColumn"> <tr> <td> <div class="pN">1571</div> <div class="G">Ajito tissametteyyo,</div> </td> </tr> <tr> <td> <div class="G">puṇṇako atha mettagū;</div> </td> </tr> <tr> <td> <div class="G">Dhotako upasīvo ca,</div> </td> </tr> <tr> <td> <div class="G">nando ca atha hemako.</div> </td> </tr> </table> </div>
</div>
<div class="q" id="p_25Cn_1572"> <div class="p"> <table class="singleColumn"> <tr> <td> <div class="pN">1572</div> <div class="G">Todeyyakappā dubhayo,</div> </td> </tr> <tr> <td> <div class="G">jatukaṇṇī ca paṇḍito;</div> </td> </tr> <tr> <td> <div class="G">Bhadrāvudho udayo ca,</div> </td> </tr> <tr> <td> <div class="G">posālo cāpi brāhmaṇo;</div> </td> </tr> <tr> <td> <div class="G">Mogharājā ca medhāvī,</div> </td> </tr> <tr> <td> <div class="G">piṅgiyo ca mahāisi.</div> </td> </tr> </table> </div>
</div>
<div class="q" id="p_25Cn_1573"> <div class="p"> <table class="singleColumn"> <tr> <td> <div class="pN">1573</div> <div class="G">Soḷasānaṁ panetesaṁ,</div> </td> </tr> <tr> <td> <div class="G">brāhmaṇānaṁva sāsanaṁ;</div> </td> </tr> <tr> <td> <div class="G">Pārāyanānaṁ niddesā,</div> </td> </tr> <tr> <td> <div class="G">tattakā ca bhavanti hi.</div> </td> </tr> </table> </div>
</div>
<div class="q" id="p_25Cn_1574"> <div class="p"> <table class="singleColumn"> <tr> <td> <div class="pN">1574</div> <div class="G">Khaggavisāṇasuttānaṁ,</div> </td> </tr> <tr> <td> <div class="G">niddesāpi tatheva ca;</div> </td> </tr> <tr> <td> <div class="G">Niddesā duvidhā ñeyyā,</div> </td> </tr> <tr> <td> <div class="G">paripuṇṇā sulakkhitāti.</div> </td> </tr> </table> </div>
</div>
<div class="ENDBOOK" id="p_25Cn_1575">
<span class="pN">1575</span>Cūḷaniddesapāḷi niṭṭhitā.</div>
</html>
