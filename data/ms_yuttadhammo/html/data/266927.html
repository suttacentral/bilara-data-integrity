<html>
<div class="i">3.9 Vāseṭṭhasutta</div>
<div class="h">Mahāvagga</div>
<div class="h">Vāseṭṭhasutta</div>
<div class="q" id="p_18Sn_716"> <div class="p">
<span class="pN">716</span>Evaṁ me sutaṁ—  ekaṁ samayaṁ bhagavā icchānaṅgale viharati icchānaṅgalavanasaṇḍe. Tena kho pana samayena sambahulā abhiññātā abhiññātā brāhmaṇamahāsālā icchānaṅgale paṭivasanti, seyyathidaṁ—  caṅkī brāhmaṇo, tārukkho brāhmaṇo, pokkharasāti brāhmaṇo, jāṇussoṇi brāhmaṇo, todeyyo brāhmaṇo, aññe ca abhiññātā abhiññātā brāhmaṇamahāsālā. Atha kho vāseṭṭhabhāradvājānaṁ māṇavānaṁ jaṅghāvihāraṁ anucaṅkamantānaṁ anuvicarantānaṁ ayamantarākathā udapādi—  “kathaṁ, bho, brāhmaṇo hotī”ti? </div>
</div>
<div class="q" id="p_18Sn_717"> <div class="p">
<span class="pN">717</span>Bhāradvājo māṇavo evamāha—  “yato kho, bho, ubhato sujāto hoti mātito ca pitito ca saṁsuddhagahaṇiko yāva sattamā pitāmahayugā akkhitto anupakkuṭṭho jātivādena, ettāvatā kho bho brāhmaṇo hotī”ti. </div>
</div>
<div class="q" id="p_18Sn_718"> <div class="p">
<span class="pN">718</span>Vāseṭṭho māṇavo evamāha—  “yato kho, bho, sīlavā ca hoti vatasampanno ca, ettāvatā kho, bho, brāhmaṇo hotī”ti. Neva kho asakkhi bhāradvājo māṇavo vāseṭṭhaṁ māṇavaṁ saññāpetuṁ, na pana asakkhi vāseṭṭho māṇavo bhāradvājaṁ māṇavaṁ saññāpetuṁ. </div>
</div>
<div class="q" id="p_18Sn_719"> <div class="p">
<span class="pN">719</span>Atha kho vāseṭṭho māṇavo bhāradvājaṁ māṇavaṁ āmantesi—  “ayaṁ kho, bho bhāradvāja, samaṇo gotamo sakyaputto sakyakulā pabbajito icchānaṅgale viharati icchānaṅgalavanasaṇḍe; taṁ kho pana bhavantaṁ gotamaṁ evaṁ kalyāṇo kittisaddo abbhuggato—  ‘itipi…pe…  buddho bhagavā’ti. Āyāma, bho bhāradvāja, yena samaṇo gotamo tenupasaṅkamissāma; upasaṅkamitvā samaṇaṁ gotamaṁ etamatthaṁ pucchissāma. Yathā no samaṇo gotamo byākarissati tathā naṁ dhāressāmā”ti. “Evaṁ, bho”ti kho bhāradvājo māṇavo vāseṭṭhassa māṇavassa paccassosi. </div>
</div>
<div class="q" id="p_18Sn_720"> <div class="p">
<span class="pN">720</span>Atha kho vāseṭṭhabhāradvājā māṇavā yena bhagavā tenupasaṅkamiṁsu; upasaṅkamitvā bhagavatā saddhiṁ sammodiṁsu. Sammodanīyaṁ kathaṁ sāraṇīyaṁ vītisāretvā ekamantaṁ nisīdiṁsu. Ekamantaṁ nisinno kho vāseṭṭho māṇavo bhagavantaṁ gāthāhi ajjhabhāsi—  </div>
</div>
<div class="q" id="p_18Sn_721"> <div class="divNumber">600.</div> <div class="p"> <table class="singleColumn"> <tr> <td> <div class="pN">721</div> <div class="G">“Anuññātapaṭiññātā,</div> </td> </tr> <tr> <td> <div class="G">tevijjā mayamasmubho;</div> </td> </tr> <tr> <td> <div class="G">Ahaṁ pokkharasātissa,</div> </td> </tr> <tr> <td> <div class="G">tārukkhassāyaṁ māṇavo. (1)</div> </td> </tr> </table> </div>
</div>
<div class="q" id="p_18Sn_722"> <div class="divNumber">601.</div> <div class="p"> <table class="singleColumn"> <tr> <td> <div class="pN">722</div> <div class="G">Tevijjānaṁ yadakkhātaṁ,</div> </td> </tr> <tr> <td> <div class="G">Tatra kevalinosmase;</div> </td> </tr> <tr> <td> <div class="G">Padakasma veyyākaraṇā,</div> </td> </tr> <tr> <td> <div class="G">Jappe ācariyasādisā. (2)</div> </td> </tr> </table> </div>
</div>
<div class="q" id="p_18Sn_723"> <div class="divNumber">602.</div> <div class="p"> <table class="singleColumn"> <tr> <td> <div class="pN">723</div> <div class="G">Tesaṁ no jātivādasmiṁ,</div> </td> </tr> <tr> <td> <div class="G">vivādo atthi gotama;</div> </td> </tr> <tr> <td> <div class="G">Jātiyā brāhmaṇo hoti,</div> </td> </tr> <tr> <td> <div class="G">bhāradvājo iti bhāsati;</div> </td> </tr> <tr> <td> <div class="G">Ahañca kammunā brūmi,</div> </td> </tr> <tr> <td> <div class="G">evaṁ jānāhi cakkhuma. (3)</div> </td> </tr> </table> </div>
</div>
<div class="q" id="p_18Sn_724"> <div class="divNumber">603.</div> <div class="p"> <table class="singleColumn"> <tr> <td> <div class="pN">724</div> <div class="G">Te na sakkoma saññāpetuṁ,</div> </td> </tr> <tr> <td> <div class="G">aññamaññaṁ mayaṁ ubho;</div> </td> </tr> <tr> <td> <div class="G">Bhavantaṁ puṭṭhumāgamhā,</div> </td> </tr> <tr> <td> <div class="G">sambuddhaṁ iti vissutaṁ. (4)</div> </td> </tr> </table> </div>
</div>
<div class="q" id="p_18Sn_725"> <div class="divNumber">604.</div> <div class="p"> <table class="singleColumn"> <tr> <td> <div class="pN">725</div> <div class="G">Candaṁ yathā khayātītaṁ,</div> </td> </tr> <tr> <td> <div class="G">pecca pañjalikā janā;</div> </td> </tr> <tr> <td> <div class="G">Vandamānā namassanti,</div> </td> </tr> <tr> <td> <div class="G">evaṁ lokasmi gotamaṁ. (5)</div> </td> </tr> </table> </div>
</div>
<div class="q" id="p_18Sn_726"> <div class="divNumber">605.</div> <div class="p"> <table class="singleColumn"> <tr> <td> <div class="pN">726</div> <div class="G">Cakkhuṁ loke samuppannaṁ,</div> </td> </tr> <tr> <td> <div class="G">mayaṁ pucchāma gotamaṁ;</div> </td> </tr> <tr> <td> <div class="G">Jātiyā brāhmaṇo hoti,</div> </td> </tr> <tr> <td> <div class="G">udāhu bhavati kammunā;</div> </td> </tr> <tr> <td> <div class="G">Ajānataṁ no pabrūhi,</div> </td> </tr> <tr> <td> <div class="G">yathā jānemu brāhmaṇaṁ”. (6)</div> </td> </tr> </table> </div>
</div>
<div class="q" id="p_18Sn_727"> <div class="divNumber">606.</div> <div class="p"> <table class="singleColumn"> <tr> <td> <div class="pN">727</div> <div class="G">“Tesaṁ vo ahaṁ byakkhissaṁ, <span class="gathaQuote">(vāseṭṭhāti bhagavā)</span>
</div> </td> </tr> <tr> <td> <div class="G">Anupubbaṁ yathātathaṁ;</div> </td> </tr> <tr> <td> <div class="G">Jātivibhaṅgaṁ pāṇānaṁ,</div> </td> </tr> <tr> <td> <div class="G">Aññamaññā hi jātiyo. (7)</div> </td> </tr> </table> </div>
</div>
<div class="q" id="p_18Sn_728"> <div class="divNumber">607.</div> <div class="p"> <table class="singleColumn"> <tr> <td> <div class="pN">728</div> <div class="G">Tiṇarukkhepi jānātha,</div> </td> </tr> <tr> <td> <div class="G">na cāpi paṭijānare;</div> </td> </tr> <tr> <td> <div class="G">Liṅgaṁ jātimayaṁ tesaṁ,</div> </td> </tr> <tr> <td> <div class="G">aññamaññā hi jātiyo. (8)</div> </td> </tr> </table> </div>
</div>
<div class="q" id="p_18Sn_729"> <div class="divNumber">608.</div> <div class="p"> <table class="singleColumn"> <tr> <td> <div class="pN">729</div> <div class="G">Tato kīṭe paṭaṅge ca,</div> </td> </tr> <tr> <td> <div class="G">yāva kunthakipillike;</div> </td> </tr> <tr> <td> <div class="G">Liṅgaṁ jātimayaṁ tesaṁ,</div> </td> </tr> <tr> <td> <div class="G">aññamaññā hi jātiyo. (9)</div> </td> </tr> </table> </div>
</div>
<div class="q" id="p_18Sn_730"> <div class="divNumber">609.</div> <div class="p"> <table class="singleColumn"> <tr> <td> <div class="pN">730</div> <div class="G">Catuppadepi jānātha,</div> </td> </tr> <tr> <td> <div class="G">Khuddake ca mahallake;</div> </td> </tr> <tr> <td> <div class="G">Liṅgaṁ jātimayaṁ tesaṁ,</div> </td> </tr> <tr> <td> <div class="G">Aññamaññā hi jātiyo. (10)</div> </td> </tr> </table> </div>
</div>
<div class="q" id="p_18Sn_731"> <div class="divNumber">610.</div> <div class="p"> <table class="singleColumn"> <tr> <td> <div class="pN">731</div> <div class="G">Pādūdarepi jānātha,</div> </td> </tr> <tr> <td> <div class="G">Urage dīghapiṭṭhike;</div> </td> </tr> <tr> <td> <div class="G">Liṅgaṁ jātimayaṁ tesaṁ,</div> </td> </tr> <tr> <td> <div class="G">Aññamaññā hi jātiyo. (11)</div> </td> </tr> </table> </div>
</div>
<div class="q" id="p_18Sn_732"> <div class="divNumber">611.</div> <div class="p"> <table class="singleColumn"> <tr> <td> <div class="pN">732</div> <div class="G">Tato macchepi jānātha,</div> </td> </tr> <tr> <td> <div class="G">Odake vārigocare;</div> </td> </tr> <tr> <td> <div class="G">Liṅgaṁ jātimayaṁ tesaṁ,</div> </td> </tr> <tr> <td> <div class="G">Aññamaññā hi jātiyo. (12)</div> </td> </tr> </table> </div>
</div>
<div class="q" id="p_18Sn_733"> <div class="divNumber">612.</div> <div class="p"> <table class="singleColumn"> <tr> <td> <div class="pN">733</div> <div class="G">Tato pakkhīpi jānātha,</div> </td> </tr> <tr> <td> <div class="G">Pattayāne vihaṅgame;</div> </td> </tr> <tr> <td> <div class="G">Liṅgaṁ jātimayaṁ tesaṁ,</div> </td> </tr> <tr> <td> <div class="G">Aññamaññā hi jātiyo. (13)</div> </td> </tr> </table> </div>
</div>
<div class="q" id="p_18Sn_734"> <div class="divNumber">613.</div> <div class="p"> <table class="singleColumn"> <tr> <td> <div class="pN">734</div> <div class="G">Yathā etāsu jātīsu,</div> </td> </tr> <tr> <td> <div class="G">Liṅgaṁ jātimayaṁ puthu;</div> </td> </tr> <tr> <td> <div class="G">Evaṁ natthi manussesu,</div> </td> </tr> <tr> <td> <div class="G">Liṅgaṁ jātimayaṁ puthu. (14)</div> </td> </tr> </table> </div>
</div>
<div class="q" id="p_18Sn_735"> <div class="divNumber">614.</div> <div class="p"> <table class="singleColumn"> <tr> <td> <div class="pN">735</div> <div class="G">Na kesehi na sīsena,</div> </td> </tr> <tr> <td> <div class="G">Na kaṇṇehi na akkhibhi;</div> </td> </tr> <tr> <td> <div class="G">Na mukhena na nāsāya,</div> </td> </tr> <tr> <td> <div class="G">Na oṭṭhehi bhamūhi vā. (15)</div> </td> </tr> </table> </div>
</div>
<div class="q" id="p_18Sn_736"> <div class="divNumber">615.</div> <div class="p"> <table class="singleColumn"> <tr> <td> <div class="pN">736</div> <div class="G">Na gīvāya na aṁsehi,</div> </td> </tr> <tr> <td> <div class="G">Na udarena na piṭṭhiyā;</div> </td> </tr> <tr> <td> <div class="G">Na soṇiyā na urasā,</div> </td> </tr> <tr> <td> <div class="G">Na sambādhe na methune. (16)</div> </td> </tr> </table> </div>
</div>
<div class="q" id="p_18Sn_737"> <div class="divNumber">616.</div> <div class="p"> <table class="singleColumn"> <tr> <td> <div class="pN">737</div> <div class="G">Na hatthehi na pādehi,</div> </td> </tr> <tr> <td> <div class="G">Nāṅgulīhi nakhehi vā;</div> </td> </tr> <tr> <td> <div class="G">Na jaṅghāhi na ūrūhi,</div> </td> </tr> <tr> <td> <div class="G">Na vaṇṇena sarena vā;</div> </td> </tr> <tr> <td> <div class="G">Liṅgaṁ jātimayaṁ neva,</div> </td> </tr> <tr> <td> <div class="G">Yathā aññāsu jātisu. (17)</div> </td> </tr> </table> </div>
</div>
<div class="q" id="p_18Sn_738"> <div class="divNumber">617.</div> <div class="p"> <table class="singleColumn"> <tr> <td> <div class="pN">738</div> <div class="G">Paccattañca sarīresu,</div> </td> </tr> <tr> <td> <div class="G">Manussesvetaṁ na vijjati;</div> </td> </tr> <tr> <td> <div class="G">Vokārañca manussesu,</div> </td> </tr> <tr> <td> <div class="G">Samaññāya pavuccati. (18)</div> </td> </tr> </table> </div>
</div>
<div class="q" id="p_18Sn_739"> <div class="divNumber">618.</div> <div class="p"> <table class="singleColumn"> <tr> <td> <div class="pN">739</div> <div class="G">Yo hi koci manussesu,</div> </td> </tr> <tr> <td> <div class="G">Gorakkhaṁ upajīvati;</div> </td> </tr> <tr> <td> <div class="G">Evaṁ vāseṭṭha jānāhi,</div> </td> </tr> <tr> <td> <div class="G">Kassako so na brāhmaṇo. (19)</div> </td> </tr> </table> </div>
</div>
<div class="q" id="p_18Sn_740"> <div class="divNumber">619.</div> <div class="p"> <table class="singleColumn"> <tr> <td> <div class="pN">740</div> <div class="G">Yo hi koci manussesu,</div> </td> </tr> <tr> <td> <div class="G">Puthusippena jīvati;</div> </td> </tr> <tr> <td> <div class="G">Evaṁ vāseṭṭha jānāhi,</div> </td> </tr> <tr> <td> <div class="G">Sippiko so na brāhmaṇo. (20)</div> </td> </tr> </table> </div>
</div>
<div class="q" id="p_18Sn_741"> <div class="divNumber">620.</div> <div class="p"> <table class="singleColumn"> <tr> <td> <div class="pN">741</div> <div class="G">Yo hi koci manussesu,</div> </td> </tr> <tr> <td> <div class="G">Vohāraṁ upajīvati;</div> </td> </tr> <tr> <td> <div class="G">Evaṁ vāseṭṭha jānāhi,</div> </td> </tr> <tr> <td> <div class="G">Vāṇijo so na brāhmaṇo. (21)</div> </td> </tr> </table> </div>
</div>
<div class="q" id="p_18Sn_742"> <div class="divNumber">621.</div> <div class="p"> <table class="singleColumn"> <tr> <td> <div class="pN">742</div> <div class="G">Yo hi koci manussesu,</div> </td> </tr> <tr> <td> <div class="G">Parapessena jīvati;</div> </td> </tr> <tr> <td> <div class="G">Evaṁ vāseṭṭha jānāhi,</div> </td> </tr> <tr> <td> <div class="G">Pessiko so na brāhmaṇo. (22)</div> </td> </tr> </table> </div>
</div>
<div class="q" id="p_18Sn_743"> <div class="divNumber">622.</div> <div class="p"> <table class="singleColumn"> <tr> <td> <div class="pN">743</div> <div class="G">Yo hi koci manussesu,</div> </td> </tr> <tr> <td> <div class="G">Adinnaṁ upajīvati;</div> </td> </tr> <tr> <td> <div class="G">Evaṁ vāseṭṭha jānāhi,</div> </td> </tr> <tr> <td> <div class="G">Coro eso na brāhmaṇo. (23)</div> </td> </tr> </table> </div>
</div>
<div class="q" id="p_18Sn_744"> <div class="divNumber">623.</div> <div class="p"> <table class="singleColumn"> <tr> <td> <div class="pN">744</div> <div class="G">Yo hi koci manussesu,</div> </td> </tr> <tr> <td> <div class="G">Issatthaṁ upajīvati;</div> </td> </tr> <tr> <td> <div class="G">Evaṁ vāseṭṭha jānāhi,</div> </td> </tr> <tr> <td> <div class="G">Yodhājīvo na brāhmaṇo. (24)</div> </td> </tr> </table> </div>
</div>
<div class="q" id="p_18Sn_745"> <div class="divNumber">624.</div> <div class="p"> <table class="singleColumn"> <tr> <td> <div class="pN">745</div> <div class="G">Yo hi koci manussesu,</div> </td> </tr> <tr> <td> <div class="G">Porohiccena jīvati;</div> </td> </tr> <tr> <td> <div class="G">Evaṁ vāseṭṭha jānāhi,</div> </td> </tr> <tr> <td> <div class="G">Yājako eso na brāhmaṇo. (25)</div> </td> </tr> </table> </div>
</div>
<div class="q" id="p_18Sn_746"> <div class="divNumber">625.</div> <div class="p"> <table class="singleColumn"> <tr> <td> <div class="pN">746</div> <div class="G">Yo hi koci manussesu,</div> </td> </tr> <tr> <td> <div class="G">Gāmaṁ raṭṭhañca bhuñjati;</div> </td> </tr> <tr> <td> <div class="G">Evaṁ vāseṭṭha jānāhi,</div> </td> </tr> <tr> <td> <div class="G">Rājā eso na brāhmaṇo. (26)</div> </td> </tr> </table> </div>
</div>
<div class="q" id="p_18Sn_747"> <div class="divNumber">626.</div> <div class="p"> <table class="singleColumn"> <tr> <td> <div class="pN">747</div> <div class="G">Na cāhaṁ brāhmaṇaṁ brūmi,</div> </td> </tr> <tr> <td> <div class="G">Yonijaṁ mattisambhavaṁ;</div> </td> </tr> <tr> <td> <div class="G">Bhovādi nāma so hoti,</div> </td> </tr> <tr> <td> <div class="G">Sace hoti sakiñcano;</div> </td> </tr> <tr> <td> <div class="G">Akiñcanaṁ anādānaṁ,</div> </td> </tr> <tr> <td> <div class="G">Tamahaṁ brūmi brāhmaṇaṁ. (27)</div> </td> </tr> </table> </div>
</div>
<div class="q" id="p_18Sn_748"> <div class="divNumber">627.</div> <div class="p"> <table class="singleColumn"> <tr> <td> <div class="pN">748</div> <div class="G">Sabbasaṁyojanaṁ chetvā,</div> </td> </tr> <tr> <td> <div class="G">Yo ve na paritassati;</div> </td> </tr> <tr> <td> <div class="G">Saṅgātigaṁ visaṁyuttaṁ,</div> </td> </tr> <tr> <td> <div class="G">Tamahaṁ brūmi brāhmaṇaṁ. (28)</div> </td> </tr> </table> </div>
</div>
<div class="q" id="p_18Sn_749"> <div class="divNumber">628.</div> <div class="p"> <table class="singleColumn"> <tr> <td> <div class="pN">749</div> <div class="G">Chetvā naddhiṁ varattañca,</div> </td> </tr> <tr> <td> <div class="G">Sandānaṁ sahanukkamaṁ;</div> </td> </tr> <tr> <td> <div class="G">Ukkhittapalighaṁ buddhaṁ,</div> </td> </tr> <tr> <td> <div class="G">Tamahaṁ brūmi brāhmaṇaṁ. (29)</div> </td> </tr> </table> </div>
</div>
<div class="q" id="p_18Sn_750"> <div class="divNumber">629.</div> <div class="p"> <table class="singleColumn"> <tr> <td> <div class="pN">750</div> <div class="G">Akkosaṁ vadhabandhañca,</div> </td> </tr> <tr> <td> <div class="G">Aduṭṭho yo titikkhati;</div> </td> </tr> <tr> <td> <div class="G">Khantībalaṁ balānīkaṁ,</div> </td> </tr> <tr> <td> <div class="G">Tamahaṁ brūmi brāhmaṇaṁ. (30)</div> </td> </tr> </table> </div>
</div>
<div class="q" id="p_18Sn_751"> <div class="divNumber">630.</div> <div class="p"> <table class="singleColumn"> <tr> <td> <div class="pN">751</div> <div class="G">Akkodhanaṁ vatavantaṁ,</div> </td> </tr> <tr> <td> <div class="G">Sīlavantaṁ anussadaṁ;</div> </td> </tr> <tr> <td> <div class="G">Dantaṁ antimasārīraṁ,</div> </td> </tr> <tr> <td> <div class="G">Tamahaṁ brūmi brāhmaṇaṁ. (31)</div> </td> </tr> </table> </div>
</div>
<div class="q" id="p_18Sn_752"> <div class="divNumber">631.</div> <div class="p"> <table class="singleColumn"> <tr> <td> <div class="pN">752</div> <div class="G">Vāri pokkharapatteva,</div> </td> </tr> <tr> <td> <div class="G">Āraggeriva sāsapo;</div> </td> </tr> <tr> <td> <div class="G">Yo na limpati kāmesu,</div> </td> </tr> <tr> <td> <div class="G">Tamahaṁ brūmi brāhmaṇaṁ. (32)</div> </td> </tr> </table> </div>
</div>
<div class="q" id="p_18Sn_753"> <div class="divNumber">632.</div> <div class="p"> <table class="singleColumn"> <tr> <td> <div class="pN">753</div> <div class="G">Yo dukkhassa pajānāti,</div> </td> </tr> <tr> <td> <div class="G">Idheva khayamattano;</div> </td> </tr> <tr> <td> <div class="G">Pannabhāraṁ visaṁyuttaṁ,</div> </td> </tr> <tr> <td> <div class="G">Tamahaṁ brūmi brāhmaṇaṁ. (33)</div> </td> </tr> </table> </div>
</div>
<div class="q" id="p_18Sn_754"> <div class="divNumber">633.</div> <div class="p"> <table class="singleColumn"> <tr> <td> <div class="pN">754</div> <div class="G">Gambhīrapaññaṁ medhāviṁ,</div> </td> </tr> <tr> <td> <div class="G">Maggāmaggassa kovidaṁ;</div> </td> </tr> <tr> <td> <div class="G">Uttamatthamanuppattaṁ,</div> </td> </tr> <tr> <td> <div class="G">Tamahaṁ brūmi brāhmaṇaṁ. (34)</div> </td> </tr> </table> </div>
</div>
<div class="q" id="p_18Sn_755"> <div class="divNumber">634.</div> <div class="p"> <table class="singleColumn"> <tr> <td> <div class="pN">755</div> <div class="G">Asaṁsaṭṭhaṁ gahaṭṭhehi,</div> </td> </tr> <tr> <td> <div class="G">Anāgārehi cūbhayaṁ;</div> </td> </tr> <tr> <td> <div class="G">Anokasārimappicchaṁ,</div> </td> </tr> <tr> <td> <div class="G">Tamahaṁ brūmi brāhmaṇaṁ. (35)</div> </td> </tr> </table> </div>
</div>
<div class="q" id="p_18Sn_756"> <div class="divNumber">635.</div> <div class="p"> <table class="singleColumn"> <tr> <td> <div class="pN">756</div> <div class="G">Nidhāya daṇḍaṁ bhūtesu,</div> </td> </tr> <tr> <td> <div class="G">Tasesu thāvaresu ca;</div> </td> </tr> <tr> <td> <div class="G">Yo na hanti na ghāteti,</div> </td> </tr> <tr> <td> <div class="G">Tamahaṁ brūmi brāhmaṇaṁ. (36)</div> </td> </tr> </table> </div>
</div>
<div class="q" id="p_18Sn_757"> <div class="divNumber">636.</div> <div class="p"> <table class="singleColumn"> <tr> <td> <div class="pN">757</div> <div class="G">Aviruddhaṁ viruddhesu,</div> </td> </tr> <tr> <td> <div class="G">Attadaṇḍesu nibbutaṁ;</div> </td> </tr> <tr> <td> <div class="G">Sādānesu anādānaṁ,</div> </td> </tr> <tr> <td> <div class="G">Tamahaṁ brūmi brāhmaṇaṁ. (37)</div> </td> </tr> </table> </div>
</div>
<div class="q" id="p_18Sn_758"> <div class="divNumber">637.</div> <div class="p"> <table class="singleColumn"> <tr> <td> <div class="pN">758</div> <div class="G">Yassa rāgo ca doso ca,</div> </td> </tr> <tr> <td> <div class="G">Māno makkho ca pātito;</div> </td> </tr> <tr> <td> <div class="G">Sāsaporiva āraggā,</div> </td> </tr> <tr> <td> <div class="G">Tamahaṁ brūmi brāhmaṇaṁ. (38)</div> </td> </tr> </table> </div>
</div>
<div class="q" id="p_18Sn_759"> <div class="divNumber">638.</div> <div class="p"> <table class="singleColumn"> <tr> <td> <div class="pN">759</div> <div class="G">Akakkasaṁ viññāpaniṁ,</div> </td> </tr> <tr> <td> <div class="G">Giraṁ saccamudīraye;</div> </td> </tr> <tr> <td> <div class="G">Yāya nābhisaje kañci,</div> </td> </tr> <tr> <td> <div class="G">Tamahaṁ brūmi brāhmaṇaṁ. (39)</div> </td> </tr> </table> </div>
</div>
<div class="q" id="p_18Sn_760"> <div class="divNumber">639.</div> <div class="p"> <table class="singleColumn"> <tr> <td> <div class="pN">760</div> <div class="G">Yodha dīghaṁ va rassaṁ vā,</div> </td> </tr> <tr> <td> <div class="G">Aṇuṁ thūlaṁ subhāsubhaṁ;</div> </td> </tr> <tr> <td> <div class="G">Loke adinnaṁ nādiyati,</div> </td> </tr> <tr> <td> <div class="G">Tamahaṁ brūmi brāhmaṇaṁ. (40)</div> </td> </tr> </table> </div>
</div>
<div class="q" id="p_18Sn_761"> <div class="divNumber">640.</div> <div class="p"> <table class="singleColumn"> <tr> <td> <div class="pN">761</div> <div class="G">Āsā yassa na vijjanti,</div> </td> </tr> <tr> <td> <div class="G">Asmiṁ loke paramhi ca;</div> </td> </tr> <tr> <td> <div class="G">Nirāsāsaṁ visaṁyuttaṁ,</div> </td> </tr> <tr> <td> <div class="G">Tamahaṁ brūmi brāhmaṇaṁ. (41)</div> </td> </tr> </table> </div>
</div>
<div class="q" id="p_18Sn_762"> <div class="divNumber">641.</div> <div class="p"> <table class="singleColumn"> <tr> <td> <div class="pN">762</div> <div class="G">Yassālayā na vijjanti,</div> </td> </tr> <tr> <td> <div class="G">Aññāya akathaṁkathī;</div> </td> </tr> <tr> <td> <div class="G">Amatogadhamanuppattaṁ,</div> </td> </tr> <tr> <td> <div class="G">Tamahaṁ brūmi brāhmaṇaṁ. (42)</div> </td> </tr> </table> </div>
</div>
<div class="q" id="p_18Sn_763"> <div class="divNumber">642.</div> <div class="p"> <table class="singleColumn"> <tr> <td> <div class="pN">763</div> <div class="G">Yodha puññañca pāpañca,</div> </td> </tr> <tr> <td> <div class="G">Ubho saṅgamupaccagā;</div> </td> </tr> <tr> <td> <div class="G">Asokaṁ virajaṁ suddhaṁ,</div> </td> </tr> <tr> <td> <div class="G">Tamahaṁ brūmi brāhmaṇaṁ. (43)</div> </td> </tr> </table> </div>
</div>
<div class="q" id="p_18Sn_764"> <div class="divNumber">643.</div> <div class="p"> <table class="singleColumn"> <tr> <td> <div class="pN">764</div> <div class="G">Candaṁva vimalaṁ suddhaṁ,</div> </td> </tr> <tr> <td> <div class="G">Vippasannamanāvilaṁ;</div> </td> </tr> <tr> <td> <div class="G">Nandībhavaparikkhīṇaṁ,</div> </td> </tr> <tr> <td> <div class="G">Tamahaṁ brūmi brāhmaṇaṁ. (44)</div> </td> </tr> </table> </div>
</div>
<div class="q" id="p_18Sn_765"> <div class="divNumber">644.</div> <div class="p"> <table class="singleColumn"> <tr> <td> <div class="pN">765</div> <div class="G">Yomaṁ palipathaṁ duggaṁ,</div> </td> </tr> <tr> <td> <div class="G">Saṁsāraṁ mohamaccagā;</div> </td> </tr> <tr> <td> <div class="G">Tiṇṇo pāraṅgato jhāyī,</div> </td> </tr> <tr> <td> <div class="G">Anejo akathaṁkathī;</div> </td> </tr> <tr> <td> <div class="G">Anupādāya nibbuto,</div> </td> </tr> <tr> <td> <div class="G">Tamahaṁ brūmi brāhmaṇaṁ. (45)</div> </td> </tr> </table> </div>
</div>
<div class="q" id="p_18Sn_766"> <div class="divNumber">645.</div> <div class="p"> <table class="singleColumn"> <tr> <td> <div class="pN">766</div> <div class="G">Yodha kāme pahantvāna,</div> </td> </tr> <tr> <td> <div class="G">Anāgāro paribbaje;</div> </td> </tr> <tr> <td> <div class="G">Kāmabhavaparikkhīṇaṁ,</div> </td> </tr> <tr> <td> <div class="G">Tamahaṁ brūmi brāhmaṇaṁ. (46)</div> </td> </tr> </table> </div>
</div>
<div class="q" id="p_18Sn_767"> <div class="divNumber">646.</div> <div class="p"> <table class="singleColumn"> <tr> <td> <div class="pN">767</div> <div class="G">Yodha taṇhaṁ pahantvāna,</div> </td> </tr> <tr> <td> <div class="G">Anāgāro paribbaje;</div> </td> </tr> <tr> <td> <div class="G">Taṇhābhavaparikkhīṇaṁ,</div> </td> </tr> <tr> <td> <div class="G">Tamahaṁ brūmi brāhmaṇaṁ. (47)</div> </td> </tr> </table> </div>
</div>
<div class="q" id="p_18Sn_768"> <div class="divNumber">647.</div> <div class="p"> <table class="singleColumn"> <tr> <td> <div class="pN">768</div> <div class="G">Hitvā mānusakaṁ yogaṁ,</div> </td> </tr> <tr> <td> <div class="G">Dibbaṁ yogaṁ upaccagā;</div> </td> </tr> <tr> <td> <div class="G">Sabbayogavisaṁyuttaṁ,</div> </td> </tr> <tr> <td> <div class="G">Tamahaṁ brūmi brāhmaṇaṁ. (48)</div> </td> </tr> </table> </div>
</div>
<div class="q" id="p_18Sn_769"> <div class="divNumber">648.</div> <div class="p"> <table class="singleColumn"> <tr> <td> <div class="pN">769</div> <div class="G">Hitvā ratiñca aratiṁ,</div> </td> </tr> <tr> <td> <div class="G">Sītibhūtaṁ nirūpadhiṁ;</div> </td> </tr> <tr> <td> <div class="G">Sabbalokābhibhuṁ vīraṁ,</div> </td> </tr> <tr> <td> <div class="G">Tamahaṁ brūmi brāhmaṇaṁ. (49)</div> </td> </tr> </table> </div>
</div>
<div class="q" id="p_18Sn_770"> <div class="divNumber">649.</div> <div class="p"> <table class="singleColumn"> <tr> <td> <div class="pN">770</div> <div class="G">Cutiṁ yo vedi sattānaṁ,</div> </td> </tr> <tr> <td> <div class="G">Upapattiñca sabbaso;</div> </td> </tr> <tr> <td> <div class="G">Asattaṁ sugataṁ buddhaṁ,</div> </td> </tr> <tr> <td> <div class="G">Tamahaṁ brūmi brāhmaṇaṁ. (50)</div> </td> </tr> </table> </div>
</div>
<div class="q" id="p_18Sn_771"> <div class="divNumber">650.</div> <div class="p"> <table class="singleColumn"> <tr> <td> <div class="pN">771</div> <div class="G">Yassa gatiṁ na jānanti,</div> </td> </tr> <tr> <td> <div class="G">Devā gandhabbamānusā;</div> </td> </tr> <tr> <td> <div class="G">Khīṇāsavaṁ arahantaṁ,</div> </td> </tr> <tr> <td> <div class="G">Tamahaṁ brūmi brāhmaṇaṁ. (51)</div> </td> </tr> </table> </div>
</div>
<div class="q" id="p_18Sn_772"> <div class="divNumber">651.</div> <div class="p"> <table class="singleColumn"> <tr> <td> <div class="pN">772</div> <div class="G">Yassa pure ca pacchā ca,</div> </td> </tr> <tr> <td> <div class="G">Majjhe ca natthi kiñcanaṁ;</div> </td> </tr> <tr> <td> <div class="G">Akiñcanaṁ anādānaṁ,</div> </td> </tr> <tr> <td> <div class="G">Tamahaṁ brūmi brāhmaṇaṁ. (52)</div> </td> </tr> </table> </div>
</div>
<div class="q" id="p_18Sn_773"> <div class="divNumber">652.</div> <div class="p"> <table class="singleColumn"> <tr> <td> <div class="pN">773</div> <div class="G">Usabhaṁ pavaraṁ vīraṁ,</div> </td> </tr> <tr> <td> <div class="G">Mahesiṁ vijitāvinaṁ;</div> </td> </tr> <tr> <td> <div class="G">Anejaṁ nhātakaṁ buddhaṁ,</div> </td> </tr> <tr> <td> <div class="G">Tamahaṁ brūmi brāhmaṇaṁ. (53)</div> </td> </tr> </table> </div>
</div>
<div class="q" id="p_18Sn_774"> <div class="divNumber">653.</div> <div class="p"> <table class="singleColumn"> <tr> <td> <div class="pN">774</div> <div class="G">Pubbenivāsaṁ yo vedi,</div> </td> </tr> <tr> <td> <div class="G">Saggāpāyañca passati;</div> </td> </tr> <tr> <td> <div class="G">Atho jātikkhayaṁ patto,</div> </td> </tr> <tr> <td> <div class="G">Tamahaṁ brūmi brāhmaṇaṁ. (54)</div> </td> </tr> </table> </div>
</div>
<div class="q" id="p_18Sn_775"> <div class="divNumber">654.</div> <div class="p"> <table class="singleColumn"> <tr> <td> <div class="pN">775</div> <div class="G">Samaññā hesā lokasmiṁ,</div> </td> </tr> <tr> <td> <div class="G">Nāmagottaṁ pakappitaṁ;</div> </td> </tr> <tr> <td> <div class="G">Sammuccā samudāgataṁ,</div> </td> </tr> <tr> <td> <div class="G">Tattha tattha pakappitaṁ. (55)</div> </td> </tr> </table> </div>
</div>
<div class="q" id="p_18Sn_776"> <div class="divNumber">655.</div> <div class="p"> <table class="singleColumn"> <tr> <td> <div class="pN">776</div> <div class="G">Dīgharattamanusayitaṁ,</div> </td> </tr> <tr> <td> <div class="G">Diṭṭhigatamajānataṁ;</div> </td> </tr> <tr> <td> <div class="G">Ajānantā no pabruvanti,</div> </td> </tr> <tr> <td> <div class="G">Jātiyā hoti brāhmaṇo. (56)</div> </td> </tr> </table> </div>
</div>
<div class="q" id="p_18Sn_777"> <div class="divNumber">656.</div> <div class="p"> <table class="singleColumn"> <tr> <td> <div class="pN">777</div> <div class="G">Na jaccā brāhmaṇo hoti,</div> </td> </tr> <tr> <td> <div class="G">Na jaccā hoti abrāhmaṇo;</div> </td> </tr> <tr> <td> <div class="G">Kammunā brāhmaṇo hoti,</div> </td> </tr> <tr> <td> <div class="G">Kammunā hoti abrāhmaṇo. (57)</div> </td> </tr> </table> </div>
</div>
<div class="q" id="p_18Sn_778"> <div class="divNumber">657.</div> <div class="p"> <table class="singleColumn"> <tr> <td> <div class="pN">778</div> <div class="G">Kassako kammunā hoti,</div> </td> </tr> <tr> <td> <div class="G">Sippiko hoti kammunā;</div> </td> </tr> <tr> <td> <div class="G">Vāṇijo kammunā hoti,</div> </td> </tr> <tr> <td> <div class="G">Pessiko hoti kammunā. (58)</div> </td> </tr> </table> </div>
</div>
<div class="q" id="p_18Sn_779"> <div class="divNumber">658.</div> <div class="p"> <table class="singleColumn"> <tr> <td> <div class="pN">779</div> <div class="G">Coropi kammunā hoti,</div> </td> </tr> <tr> <td> <div class="G">Yodhājīvopi kammunā;</div> </td> </tr> <tr> <td> <div class="G">Yājako kammunā hoti,</div> </td> </tr> <tr> <td> <div class="G">Rājāpi hoti kammunā. (59)</div> </td> </tr> </table> </div>
</div>
<div class="q" id="p_18Sn_780"> <div class="divNumber">659.</div> <div class="p"> <table class="singleColumn"> <tr> <td> <div class="pN">780</div> <div class="G">Evametaṁ yathābhūtaṁ,</div> </td> </tr> <tr> <td> <div class="G">Kammaṁ passanti paṇḍitā;</div> </td> </tr> <tr> <td> <div class="G">Paṭiccasamuppādadassā,</div> </td> </tr> <tr> <td> <div class="G">Kammavipākakovidā. (60)</div> </td> </tr> </table> </div>
</div>
<div class="q" id="p_18Sn_781"> <div class="divNumber">660.</div> <div class="p"> <table class="singleColumn"> <tr> <td> <div class="pN">781</div> <div class="G">Kammunā vattati loko,</div> </td> </tr> <tr> <td> <div class="G">Kammunā vattati pajā;</div> </td> </tr> <tr> <td> <div class="G">Kammanibandhanā sattā,</div> </td> </tr> <tr> <td> <div class="G">Rathassāṇīva yāyato. (61)</div> </td> </tr> </table> </div>
</div>
<div class="q" id="p_18Sn_782"> <div class="divNumber">661.</div> <div class="p"> <table class="singleColumn"> <tr> <td> <div class="pN">782</div> <div class="G">Tapena brahmacariyena,</div> </td> </tr> <tr> <td> <div class="G">Saṁyamena damena ca;</div> </td> </tr> <tr> <td> <div class="G">Etena brāhmaṇo hoti,</div> </td> </tr> <tr> <td> <div class="G">Etaṁ brāhmaṇamuttamaṁ. (62)</div> </td> </tr> </table> </div>
</div>
<div class="q" id="p_18Sn_783"> <div class="divNumber">662.</div> <div class="p"> <table class="singleColumn"> <tr> <td> <div class="pN">783</div> <div class="G">Tīhi vijjāhi sampanno,</div> </td> </tr> <tr> <td> <div class="G">santo khīṇapunabbhavo;</div> </td> </tr> <tr> <td> <div class="G">Evaṁ vāseṭṭha jānāhi,</div> </td> </tr> <tr> <td> <div class="G">brahmā sakko vijānatan”ti.</div> </td> </tr> </table> </div>
</div>
<div class="q" id="p_18Sn_784"> <div class="p">
<span class="pN">784</span>Evaṁ vutte, vāseṭṭhabhāradvājā māṇavā bhagavantaṁ etadavocuṁ—  “abhikkantaṁ, bho gotama…pe…  upāsake no bhavaṁ gotamo dhāretu ajjatagge pāṇupete saraṇaṁ gate”ti. </div>
</div>
<div class="CENTER" id="p_18Sn_785">
<span class="pN">785</span>Vāseṭṭhasuttaṁ navamaṁ.</div>
</html>
