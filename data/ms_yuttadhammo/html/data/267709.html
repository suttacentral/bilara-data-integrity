<html>
<div class="i">2.4 Ekāsanadāyikātherīapadāna</div>
<div class="h">Ekūposathikavagga</div>
<div class="h">Ekāsanadāyikātherīapadāna</div>
<div class="q" id="p_20Ap2_199"> <div class="divNumber">37.</div> <div class="p"> <table class="singleColumn"> <tr> <td> <div class="pN">199</div> <div class="G">“Nagare haṁsavatiyā,</div> </td> </tr> <tr> <td> <div class="G">ahosiṁ bālikā tadā;</div> </td> </tr> <tr> <td> <div class="G">Mātā ca me pitā ceva,</div> </td> </tr> <tr> <td> <div class="G">kammantaṁ agamaṁsu te.</div> </td> </tr> </table> </div>
</div>
<div class="q" id="p_20Ap2_200"> <div class="divNumber">38.</div> <div class="p"> <table class="singleColumn"> <tr> <td> <div class="pN">200</div> <div class="G">Majjhanhikamhi sūriye,</div> </td> </tr> <tr> <td> <div class="G">addasaṁ samaṇaṁ ahaṁ;</div> </td> </tr> <tr> <td> <div class="G">Vīthiyā anugacchantaṁ,</div> </td> </tr> <tr> <td> <div class="G">āsanaṁ paññapesahaṁ.</div> </td> </tr> </table> </div>
</div>
<div class="q" id="p_20Ap2_201"> <div class="divNumber">39.</div> <div class="p"> <table class="singleColumn"> <tr> <td> <div class="pN">201</div> <div class="G">Gonakāvikatikāhi,</div> </td> </tr> <tr> <td> <div class="G">paññapetvā mamāsanaṁ;</div> </td> </tr> <tr> <td> <div class="G">Pasannacittā sumanā,</div> </td> </tr> <tr> <td> <div class="G">idaṁ vacanamabraviṁ.</div> </td> </tr> </table> </div>
</div>
<div class="q" id="p_20Ap2_202"> <div class="divNumber">40.</div> <div class="p"> <table class="singleColumn"> <tr> <td> <div class="pN">202</div> <div class="G">‘Santattā kuthitā bhūmi,</div> </td> </tr> <tr> <td> <div class="G">sūro majjhanhike ṭhito;</div> </td> </tr> <tr> <td> <div class="G">Mālutā ca na vāyanti,</div> </td> </tr> <tr> <td> <div class="G">kālo cevettha mehiti.</div> </td> </tr> </table> </div>
</div>
<div class="q" id="p_20Ap2_203"> <div class="divNumber">41.</div> <div class="p"> <table class="singleColumn"> <tr> <td> <div class="pN">203</div> <div class="G">Paññattamāsanamidaṁ,</div> </td> </tr> <tr> <td> <div class="G">tavatthāya mahāmuni;</div> </td> </tr> <tr> <td> <div class="G">Anukampaṁ upādāya,</div> </td> </tr> <tr> <td> <div class="G">nisīda mama āsane’.</div> </td> </tr> </table> </div>
</div>
<div class="q" id="p_20Ap2_204"> <div class="divNumber">42.</div> <div class="p"> <table class="singleColumn"> <tr> <td> <div class="pN">204</div> <div class="G">Nisīdi tattha samaṇo,</div> </td> </tr> <tr> <td> <div class="G">sudanto suddhamānaso;</div> </td> </tr> <tr> <td> <div class="G">Tassa pattaṁ gahetvāna,</div> </td> </tr> <tr> <td> <div class="G">yathārandhaṁ adāsahaṁ.</div> </td> </tr> </table> </div>
</div>
<div class="q" id="p_20Ap2_205"> <div class="divNumber">43.</div> <div class="p"> <table class="singleColumn"> <tr> <td> <div class="pN">205</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṁ dehaṁ,</div> </td> </tr> <tr> <td> <div class="G">tāvatiṁsamagacchahaṁ.</div> </td> </tr> </table> </div>
</div>
<div class="q" id="p_20Ap2_206"> <div class="divNumber">44.</div> <div class="p"> <table class="singleColumn"> <tr> <td> <div class="pN">206</div> <div class="G">Tattha me sukataṁ byamhaṁ,</div> </td> </tr> <tr> <td> <div class="G">āsanena sunimmitaṁ;</div> </td> </tr> <tr> <td> <div class="G">Saṭṭhiyojanamubbedhaṁ,</div> </td> </tr> <tr> <td> <div class="G">tiṁsayojanavitthataṁ.</div> </td> </tr> </table> </div>
</div>
<div class="q" id="p_20Ap2_207"> <div class="divNumber">45.</div> <div class="p"> <table class="singleColumn"> <tr> <td> <div class="pN">207</div> <div class="G">Soṇṇamayā maṇimayā,</div> </td> </tr> <tr> <td> <div class="G">athopi phalikāmayā;</div> </td> </tr> <tr> <td> <div class="G">Lohitaṅgamayā ceva,</div> </td> </tr> <tr> <td> <div class="G">pallaṅkā vividhā mama.</div> </td> </tr> </table> </div>
</div>
<div class="q" id="p_20Ap2_208"> <div class="divNumber">46.</div> <div class="p"> <table class="singleColumn"> <tr> <td> <div class="pN">208</div> <div class="G">Tūlikāvikatikāhi,</div> </td> </tr> <tr> <td> <div class="G">kaṭṭissacittakāhi ca;</div> </td> </tr> <tr> <td> <div class="G">Uddaekantalomī ca,</div> </td> </tr> <tr> <td> <div class="G">pallaṅkā me susaṇṭhitā.</div> </td> </tr> </table> </div>
</div>
<div class="q" id="p_20Ap2_209"> <div class="divNumber">47.</div> <div class="p"> <table class="singleColumn"> <tr> <td> <div class="pN">209</div> <div class="G">Yadā icchāmi gamanaṁ,</div> </td> </tr> <tr> <td> <div class="G">hāsakhiḍḍasamappitā;</div> </td> </tr> <tr> <td> <div class="G">Saha pallaṅkaseṭṭhena,</div> </td> </tr> <tr> <td> <div class="G">gacchāmi mama patthitaṁ.</div> </td> </tr> </table> </div>
</div>
<div class="q" id="p_20Ap2_210"> <div class="divNumber">48.</div> <div class="p"> <table class="singleColumn"> <tr> <td> <div class="pN">210</div> <div class="G">Asīti devarājūnaṁ,</div> </td> </tr> <tr> <td> <div class="G">mahesittamakārayiṁ;</div> </td> </tr> <tr> <td> <div class="G">Sattati cakkavattīnaṁ,</div> </td> </tr> <tr> <td> <div class="G">mahesittamakārayiṁ.</div> </td> </tr> </table> </div>
</div>
<div class="q" id="p_20Ap2_211"> <div class="divNumber">49.</div> <div class="p"> <table class="singleColumn"> <tr> <td> <div class="pN">211</div> <div class="G">Bhavābhave saṁsarantī,</div> </td> </tr> <tr> <td> <div class="G">mahābhogaṁ labhāmahaṁ;</div> </td> </tr> <tr> <td> <div class="G">Bhoge me ūnatā natthi,</div> </td> </tr> <tr> <td> <div class="G">ekāsanassidaṁ phalaṁ.</div> </td> </tr> </table> </div>
</div>
<div class="q" id="p_20Ap2_212"> <div class="divNumber">50.</div> <div class="p"> <table class="singleColumn"> <tr> <td> <div class="pN">212</div> <div class="G">Duve bhave saṁsarāmi,</div> </td> </tr> <tr> <td> <div class="G">devatte atha mānuse;</div> </td> </tr> <tr> <td> <div class="G">Aññe bhave na jānāmi,</div> </td> </tr> <tr> <td> <div class="G">ekāsanassidaṁ phalaṁ.</div> </td> </tr> </table> </div>
</div>
<div class="q" id="p_20Ap2_213"> <div class="divNumber">51.</div> <div class="p"> <table class="singleColumn"> <tr> <td> <div class="pN">213</div> <div class="G">Duve kule pajāyāmi,</div> </td> </tr> <tr> <td> <div class="G">khattiye cāpi brāhmaṇe;</div> </td> </tr> <tr> <td> <div class="G">Uccākulīnā sabbattha,</div> </td> </tr> <tr> <td> <div class="G">ekāsanassidaṁ phalaṁ.</div> </td> </tr> </table> </div>
</div>
<div class="q" id="p_20Ap2_214"> <div class="divNumber">52.</div> <div class="p"> <table class="singleColumn"> <tr> <td> <div class="pN">214</div> <div class="G">Domanassaṁ na jānāmi,</div> </td> </tr> <tr> <td> <div class="G">cittasantāpanaṁ mama;</div> </td> </tr> <tr> <td> <div class="G">Vevaṇṇiyaṁ na jānāmi,</div> </td> </tr> <tr> <td> <div class="G">ekāsanassidaṁ phalaṁ.</div> </td> </tr> </table> </div>
</div>
<div class="q" id="p_20Ap2_215"> <div class="divNumber">53.</div> <div class="p"> <table class="singleColumn"> <tr> <td> <div class="pN">215</div> <div class="G">Dhātiyo maṁ upaṭṭhanti,</div> </td> </tr> <tr> <td> <div class="G">khujjā celāpikā bahū;</div> </td> </tr> <tr> <td> <div class="G">Aṅkena aṅkaṁ gacchāmi,</div> </td> </tr> <tr> <td> <div class="G">ekāsanassidaṁ phalaṁ.</div> </td> </tr> </table> </div>
</div>
<div class="q" id="p_20Ap2_216"> <div class="divNumber">54.</div> <div class="p"> <table class="singleColumn"> <tr> <td> <div class="pN">216</div> <div class="G">Aññā nhāpenti bhojenti,</div> </td> </tr> <tr> <td> <div class="G">aññā ramenti maṁ sadā;</div> </td> </tr> <tr> <td> <div class="G">Aññā gandhaṁ vilimpanti,</div> </td> </tr> <tr> <td> <div class="G">ekāsanassidaṁ phalaṁ.</div> </td> </tr> </table> </div>
</div>
<div class="q" id="p_20Ap2_217"> <div class="divNumber">55.</div> <div class="p"> <table class="singleColumn"> <tr> <td> <div class="pN">217</div> <div class="G">Maṇḍape rukkhamūle vā,</div> </td> </tr> <tr> <td> <div class="G">suññāgāre vasantiyā;</div> </td> </tr> <tr> <td> <div class="G">Mama saṅkappamaññāya,</div> </td> </tr> <tr> <td> <div class="G">pallaṅko upatiṭṭhati.</div> </td> </tr> </table> </div>
</div>
<div class="q" id="p_20Ap2_218"> <div class="divNumber">56.</div> <div class="p"> <table class="singleColumn"> <tr> <td> <div class="pN">218</div> <div class="G">Ayaṁ pacchimako mayhaṁ,</div> </td> </tr> <tr> <td> <div class="G">carimo vattate bhavo;</div> </td> </tr> <tr> <td> <div class="G">Ajjāpi rajjaṁ chaḍḍetvā,</div> </td> </tr> <tr> <td> <div class="G">pabbajiṁ anagāriyaṁ.</div> </td> </tr> </table> </div>
</div>
<div class="q" id="p_20Ap2_219"> <div class="divNumber">57.</div> <div class="p"> <table class="singleColumn"> <tr> <td> <div class="pN">219</div> <div class="G">Satasahassito kappe,</div> </td> </tr> <tr> <td> <div class="G">yaṁ dānamadadiṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">ekāsanassidaṁ phalaṁ.</div> </td> </tr> </table> </div>
</div>
<div class="q" id="p_20Ap2_220"> <div class="divNumber">58.</div> <div class="p"> <table class="singleColumn"> <tr> <td> <div class="pN">220</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavā.</div> </td> </tr> </table> </div>
</div>
<div class="q" id="p_20Ap2_221"> <div class="divNumber">59.</div> <div class="p"> <table class="singleColumn"> <tr> <td> <div class="pN">221</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap2_222"> <div class="divNumber">60.</div> <div class="p"> <table class="singleColumn"> <tr> <td> <div class="pN">222</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap2_223"> <div class="p">
<span class="pN">223</span>Itthaṁ sudaṁ ekāsanadāyikā bhikkhunī imā gāthāyo abhāsitthāti. </div>
</div>
<div class="CENTER" id="p_20Ap2_224">
<span class="pN">224</span>Ekāsanadāyikātheriyāpadānaṁ catutthaṁ.</div>
</html>
