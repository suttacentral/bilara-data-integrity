<html>
<div class="i">3.3.1 Addhānamūlapañha</div>
<div class="h">Milindapañha</div>
<div class="h">Vicāravagga</div>
<div class="h">Addhānamūlapañha</div>
<div class="q" id="p_28Mi_228"> <div class="divNumber">49.</div> <div class="p">
<span class="pN">228</span>Rājā āha— “bhante nāgasena, atītassa addhānassa kiṁ mūlaṁ, anāgatassa addhānassa kiṁ mūlaṁ, paccuppannassa addhānassa kiṁ mūlan”ti? “Atītassa ca, mahārāja, addhānassa anāgatassa ca addhānassa paccuppannassa ca addhānassa avijjā mūlaṁ. Avijjāpaccayā saṅkhārā, saṅkhārapaccayā viññāṇaṁ, viññāṇapaccayā nāmarūpaṁ, nāmarūpapaccayā saḷāyatanaṁ, saḷāyatanapaccayā phasso, phassapaccayā vedanā, vedanāpaccayā taṇhā, taṇhāpaccayā upādānaṁ, upādānapaccayā bhavo, bhavapaccayā jāti, jātipaccayā jarāmaraṇaṁ sokaparidevadukkhadomanassupāyāsā sambhavanti. Evametassa kevalassa dukkhakkhandhassa addhānassa purimā koṭi na paññāyatī”ti. </div>
</div>
<div class="q" id="p_28Mi_229"> <div class="p">
<span class="pN">229</span>“Kallosi, bhante nāgasenā”ti. </div>
</div>
<div class="CENTER" id="p_28Mi_230">
<span class="pN">230</span>Addhānamūlapañho paṭhamo.</div>
</html>
