<html>
<div class="i">1.5.3.6 Cīvarasibbanasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Ovādavagga
</div>
<div class="h">
Cīvarasibbanasikkhāpada
</div>
<div class="q" id="p_2V_575">
<div class="divNumber">
175.
</div>
<div class="p">
<span class="pN">575</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena āyasmā udāyī paṭṭo hoti cīvarakammaṁ kātuṁ. Aññatarā bhikkhunī yenāyasmā udāyī tenupasaṅkami; upasaṅkamitvā āyasmantaṁ udāyiṁ etadavoca—  “sādhu me, bhante, ayyo cīvaraṁ sibbatū”ti. Atha kho āyasmā udāyī tassā bhikkhuniyā cīvaraṁ sibbitvā surattaṁ suparikammakataṁ katvā majjhe paṭibhānacittaṁ vuṭṭhāpetvā saṁharitvā nikkhipi. Atha kho sā bhikkhunī yenāyasmā udāyī tenupasaṅkami; upasaṅkamitvā āyasmantaṁ udāyiṁ etadavoca—  “kahaṁ taṁ, bhante, cīvaran”ti? “Handa, bhagini, imaṁ cīvaraṁ yathāsaṁhaṭaṁ haritvā nikkhipitvā yadā bhikkhunisaṁgho ovādaṁ āgacchati tadā imaṁ cīvaraṁ pārupitvā bhikkhunisaṁghassa piṭṭhito piṭṭhito āgacchā”ti. Atha kho sā bhikkhunī taṁ cīvaraṁ yathāsaṁhaṭaṁ haritvā nikkhipitvā yadā bhikkhunisaṁgho ovādaṁ āgacchati tadā taṁ cīvaraṁ pārupitvā bhikkhunisaṁghassa piṭṭhito piṭṭhito āgacchati. Manussā ujjhāyanti khiyyanti vipācenti—  “yāva chinnikā imā bhikkhuniyo dhuttikā ahirikāyo, yatra hi nāma cīvare paṭibhānacittaṁ vuṭṭhāpessantī”ti.
</div>
</div>
<div class="q" id="p_2V_576">
<div class="p">
<span class="pN">576</span>Bhikkhuniyo evamāhaṁsu—  “kassidaṁ kamman”ti? “Ayyassa udāyissā”ti. “Yepi te chinnakā dhuttakā ahirikā tesampi evarūpaṁ na sobheyya, kiṁ pana ayyassa udāyissā”ti. Atha kho tā bhikkhuniyo bhikkhūnaṁ etamatthaṁ ārocesuṁ.
</div>
</div>
<div class="q" id="p_2V_577">
<div class="p">
<span class="pN">577</span>Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma āyasmā udāyī bhikkhuniyā cīvaraṁ sibbissatī”ti…pe…  “saccaṁ kira tvaṁ, udāyi, bhikkhuniyā cīvaraṁ sibbasī”ti? “Saccaṁ, bhagavā”ti. “Ñātikā te, udāyi, aññātikā”ti? “Aññātikā, bhagavā”ti. “Aññātako, moghapurisa, aññātikāya na jānāti patirūpaṁ vā appatirūpaṁ vā pāsādikaṁ vā apāsādikaṁ vā. Kathañhi nāma tvaṁ, moghapurisa, aññātikāya bhikkhuniyā cīvaraṁ sibbissasi. Netaṁ, moghapurisa, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_578">
<div class="divNumber">
176.
</div>
<div class="p">
<span class="pN">578</span><span class="bold">“Yo pana bhikkhu aññātikāya bhikkhuniyā cīvaraṁ sibbeyya vā sibbāpeyya vā, pācittiyan”</span>ti. (<span class="italic">26</span>:<span class="bold">75</span>)
</div>
</div>
<div class="q" id="p_2V_579">
<div class="divNumber">
177.
</div>
<div class="p">
<span class="pN">579</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_580">
<div class="p">
<span class="pN">580</span><span class="bold">Aññātikā</span> nāma mātito vā pitito vā yāva sattamā pitāmahayugā asambaddhā.
</div>
</div>
<div class="q" id="p_2V_581">
<div class="p">
<span class="pN">581</span><span class="bold">Bhikkhunī</span> nāma ubhatosaṁghe upasampannā.
</div>
</div>
<div class="q" id="p_2V_582">
<div class="p">
<span class="pN">582</span><span class="bold">Cīvaraṁ</span> nāma channaṁ cīvarānaṁ aññataraṁ cīvaraṁ.
</div>
</div>
<div class="q" id="p_2V_583">
<div class="p">
<span class="pN">583</span><span class="bold">Sibbeyyā</span>ti sayaṁ sibbati ārāpathe ārāpathe āpatti pācittiyassa.
</div>
</div>
<div class="q" id="p_2V_584">
<div class="p">
<span class="pN">584</span><span class="bold">Sibbāpeyyā</span>ti aññaṁ āṇāpeti, āpatti pācittiyassa. Sakiṁ āṇatto bahukampi sibbati, āpatti pācittiyassa.
</div>
</div>
<div class="q" id="p_2V_585">
<div class="divNumber">
178.
</div>
<div class="p">
<span class="pN">585</span>Aññātikāya aññātikasaññī cīvaraṁ sibbati vā sibbāpeti vā, āpatti pācittiyassa. Aññātikāya vematiko cīvaraṁ sibbati vā sibbāpeti vā, āpatti pācittiyassa. Aññātikāya ñātikasaññī cīvaraṁ sibbati vā sibbāpeti vā, āpatti pācittiyassa.
</div>
</div>
<div class="q" id="p_2V_586">
<div class="p">
<span class="pN">586</span>Ekatoupasampannāya cīvaraṁ sibbati vā sibbāpeti vā, āpatti dukkaṭassa. Ñātikāya aññātikasaññī, āpatti dukkaṭassa. Ñātikāya vematiko, āpatti dukkaṭassa. Ñātikāya ñātikasaññī, anāpatti.
</div>
</div>
<div class="q" id="p_2V_587">
<div class="divNumber">
179.
</div>
<div class="p">
<span class="pN">587</span>Anāpatti—  ñātikāya, cīvaraṁ ṭhapetvā aññaṁ parikkhāraṁ sibbati vā sibbāpeti vā, sikkhamānāya, sāmaṇeriyā, ummattakassa, ādikammikassāti.
</div>
</div>
<div class="CENTER" id="p_2V_588">
<span class="pN">588</span>Cīvarasibbanasikkhāpadaṁ niṭṭhitaṁ chaṭṭhaṁ.
</div>
</html>
