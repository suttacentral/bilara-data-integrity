<html>
<div class="i">1.6 Āpattiyāappaṭikammeukkhepanīyakamma</div> <div class="h">Kammakkhandhaka</div>
<div class="h">Āpattiyāappaṭikammeukkhepanīyakamma</div>
<div class="q" id="p_4V_260"> <div class="divNumber">56.</div> <div class="p">
<span class="pN">260</span>Tena samayena buddho bhagavā kosambiyaṁ viharati ghositārāme. Tena kho pana samayena āyasmā channo āpattiṁ āpajjitvā na icchati āpattiṁ paṭikātuṁ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma āyasmā channo āpattiṁ āpajjitvā na icchissati āpattiṁ paṭikātun”ti? Atha kho te bhikkhū bhagavato etamatthaṁ ārocesuṁ. </div>
</div>
<div class="h">Kammakkhandhaka</div>
<div class="h">Āpattiyāappaṭikammeukkhepanīyakamma</div>
<div class="q" id="p_4V_261"> <div class="p">
<span class="pN">261</span>Atha kho bhagavā etasmiṁ nidāne etasmiṁ pakaraṇe bhikkhusaṁghaṁ sannipātāpetvā bhikkhū paṭipucchi—  “saccaṁ kira, bhikkhave, channo bhikkhu āpattiṁ āpajjitvā na icchati āpattiṁ paṭikātun”ti? “Saccaṁ, bhagavā”ti. Vigarahi buddho bhagavā—  “ananucchavikaṁ…pe…  kathañhi nāma so, bhikkhave, moghapuriso āpattiṁ āpajjitvā na icchissati āpattiṁ paṭikātuṁ. Netaṁ, bhikkhave, appasannānaṁ vā pasādāya…pe…  vigarahitvā…pe…  dhammiṁ kathaṁ katvā bhikkhū āmantesi—  “tena hi, bhikkhave, saṁgho channassa bhikkhuno, āpattiyā appaṭikamme, ukkhepanīyakammaṁ karotu—  asambhogaṁ saṁghena. Evañca pana, bhikkhave, kātabbaṁ—  paṭhamaṁ channo bhikkhu codetabbo, codetvā sāretabbo, sāretvā āpattiṁ āropetabbo, āpattiṁ āropetvā byattena bhikkhunā paṭibalena saṁgho ñāpetabbo—  </div>
</div>
<div class="h">Kammakkhandhaka</div>
<div class="h">Āpattiyāappaṭikammeukkhepanīyakamma</div>
<div class="q" id="p_4V_262"> <div class="p">
<span class="pN">262</span>‘Suṇātu me, bhante, saṁgho. Ayaṁ channo bhikkhu āpattiṁ āpajjitvā na icchati āpattiṁ paṭikātuṁ. Yadi saṁghassa pattakallaṁ, saṁgho channassa bhikkhuno, āpattiyā appaṭikamme, ukkhepanīyakammaṁ kareyya—  asambhogaṁ saṁghena. Esā ñatti. </div>
</div>
<div class="h">Kammakkhandhaka</div>
<div class="h">Āpattiyāappaṭikammeukkhepanīyakamma</div>
<div class="q" id="p_4V_263"> <div class="p">
<span class="pN">263</span>Suṇātu me, bhante, saṁgho. Ayaṁ channo bhikkhu āpattiṁ āpajjitvā na icchati āpattiṁ paṭikātuṁ. Saṁgho channassa bhikkhuno, āpattiyā appaṭikamme, ukkhepanīyakammaṁ karoti—  asambhogaṁ saṁghena. Yassāyasmato khamati channassa bhikkhuno, āpattiyā appaṭikamme, ukkhepanīyassa kammassa karaṇaṁ—  asambhogaṁ saṁghena, so tuṇhassa; yassa nakkhamati, so bhāseyya. </div>
</div>
<div class="h">Kammakkhandhaka</div>
<div class="h">Āpattiyāappaṭikammeukkhepanīyakamma</div>
<div class="q" id="p_4V_264"> <div class="p">
<span class="pN">264</span>Dutiyampi etamatthaṁ vadāmi…pe…  tatiyampi etamatthaṁ vadāmi—  suṇātu me, bhante, saṁgho. Ayaṁ channo bhikkhu āpattiṁ āpajjitvā na icchati āpattiṁ paṭikātuṁ. Saṁgho channassa bhikkhuno, āpattiyā appaṭikamme, ukkhepanīyakammaṁ karoti—  asambhogaṁ saṁghena. Yassāyasmato khamati channassa bhikkhuno, āpattiyā appaṭikamme, ukkhepanīyassa kammassa karaṇaṁ—  asambhogaṁ saṁghena, so tuṇhassa; yassa nakkhamati, so bhāseyya. </div>
</div>
<div class="h">Kammakkhandhaka</div>
<div class="h">Āpattiyāappaṭikammeukkhepanīyakamma</div>
<div class="q" id="p_4V_265"> <div class="p">
<span class="pN">265</span>Kataṁ saṁghena channassa bhikkhuno, āpattiyā appaṭikamme, ukkhepanīyakammaṁ—  asambhogaṁ saṁghena. Khamati saṁghassa, tasmā tuṇhī, evametaṁ dhārayāmī’ti. </div>
</div>
<div class="h">Kammakkhandhaka</div>
<div class="h">Āpattiyāappaṭikammeukkhepanīyakamma</div>
<div class="q" id="p_4V_266"> <div class="p">
<span class="pN">266</span>Āvāsaparamparañca, bhikkhave, saṁsatha—  ‘channo bhikkhu saṁghena āpattiyā appaṭikamme, ukkhepanīyakammakato—  asambhogaṁ saṁghenā’ti. </div>
</div>
</html>
