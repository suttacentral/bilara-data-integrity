<html>
<div class="i">17.2.6 Chakkaniddesa</div>
<div class="h">Khuddakavatthuvibhaṅga</div>
<div class="h">Niddesa</div>
<div class="h">Chakkaniddesa</div>
<div class="q" id="p_30Vbh_2862"> <div class="divNumber">944.</div> <div class="p">
<span class="pN">2862</span>Tattha katamāni cha vivādamūlāni? Kodho, makkho, issā, sāṭheyyaṁ, pāpicchatā, sandiṭṭhiparāmāsitā—  imāni cha vivādamūlāni. (1) </div>
</div>
<div class="q" id="p_30Vbh_2863"> <div class="p">
<span class="pN">2863</span>Tattha katame cha chandarāgā? Chandarāgā gehasitā dhammā. Manāpiyesu rūpesu gehasito rāgo sārāgo cittassa sārāgo, manāpiyesu saddesu…pe…  manāpiyesu gandhesu…pe…  manāpiyesu rasesu…pe…  manāpiyesu phoṭṭhabbesu…pe…  manāpiyesu dhammesu gehasito rāgo sārāgo cittassa sārāgo—  ime cha chandarāgā. (2) </div>
</div>
<div class="q" id="p_30Vbh_2864"> <div class="p">
<span class="pN">2864</span>Tattha katamāni cha virodhavatthūni? Amanāpiyesu rūpesu cittassa āghāto paṭighāto caṇḍikkaṁ asuropo anattamanatā cittassa, amanāpiyesu saddesu…pe…  amanāpiyesu gandhesu…pe…  amanāpiyesu rasesu…pe…  amanāpiyesu phoṭṭhabbesu…pe…  amanāpiyesu dhammesu cittassa āghāto paṭighāto caṇḍikkaṁ asuropo anattamanatā cittassa—  imāni cha virodhavatthūni. (3) </div>
</div>
<div class="q" id="p_30Vbh_2865"> <div class="p">
<span class="pN">2865</span>Tattha katame cha taṇhākāyā? Rūpataṇhā, saddataṇhā, gandhataṇhā, rasataṇhā, phoṭṭhabbataṇhā, dhammataṇhā—  ime cha taṇhākāyā. (4) </div>
</div>
<div class="q" id="p_30Vbh_2866"> <div class="divNumber">945.</div> <div class="p">
<span class="pN">2866</span>Tattha katame cha agāravā? Satthari agāravo viharati appatisso, dhamme agāravo viharati appatisso, saṁghe agāravo viharati appatisso, sikkhāya agāravo viharati appatisso, appamāde agāravo viharati appatisso, paṭisanthāre agāravo viharati appatisso—  ime cha agāravā. (5) </div>
</div>
<div class="q" id="p_30Vbh_2867"> <div class="p">
<span class="pN">2867</span>Tattha katame cha parihāniyā dhammā? Kammārāmatā, bhassārāmatā, niddārāmatā, saṅgaṇikārāmatā, saṁsaggārāmatā, papañcārāmatā—  ime cha parihāniyā dhammā. (6) </div>
</div>
<div class="q" id="p_30Vbh_2868"> <div class="divNumber">946.</div> <div class="p">
<span class="pN">2868</span>Tattha katame aparepi cha parihāniyā dhammā? Kammārāmatā, bhassārāmatā, niddārāmatā, saṅgaṇikārāmatā, dovacassatā, pāpamittatā—  ime cha parihāniyā dhammā. (7) </div>
</div>
<div class="q" id="p_30Vbh_2869"> <div class="p">
<span class="pN">2869</span>Tattha katame cha somanassupavicārā? Cakkhunā rūpaṁ disvā somanassaṭṭhāniyaṁ rūpaṁ upavicarati, sotena saddaṁ sutvā…pe…  ghānena gandhaṁ ghāyitvā…pe…  jivhāya rasaṁ sāyitvā…pe…  kāyena phoṭṭhabbaṁ phusitvā…pe…  manasā dhammaṁ viññāya somanassaṭṭhāniyaṁ dhammaṁ upavicarati—  ime cha somanassupavicārā. (8) </div>
</div>
<div class="q" id="p_30Vbh_2870"> <div class="p">
<span class="pN">2870</span>Tattha katame cha domanassupavicārā? Cakkhunā rūpaṁ disvā domanassaṭṭhāniyaṁ rūpaṁ upavicarati, sotena saddaṁ sutvā…pe…  ghānena gandhaṁ ghāyitvā…pe…  jivhāya rasaṁ sāyitvā…pe…  kāyena phoṭṭhabbaṁ phusitvā…pe…  manasā dhammaṁ viññāya domanassaṭṭhāniyaṁ dhammaṁ upavicarati—  ime cha domanassupavicārā. (9) </div>
</div>
<div class="q" id="p_30Vbh_2871"> <div class="p">
<span class="pN">2871</span>Tattha katame cha upekkhupavicārā? Cakkhunā rūpaṁ disvā upekkhāṭṭhāniyaṁ rūpaṁ upavicarati, sotena saddaṁ sutvā…pe…  ghānena gandhaṁ ghāyitvā…pe…  jivhāya rasaṁ sāyitvā…pe…  kāyena phoṭṭhabbaṁ phusitvā…pe…  manasā dhammaṁ viññāya upekkhāṭṭhāniyaṁ dhammaṁ upavicarati—  ime cha upekkhupavicārā. (10) </div>
</div>
<div class="q" id="p_30Vbh_2872"> <div class="divNumber">947.</div> <div class="p">
<span class="pN">2872</span>Tattha katamāni cha gehasitāni somanassāni? Manāpiyesu rūpesu gehasitaṁ cetasikaṁ sātaṁ cetasikaṁ sukhaṁ cetosamphassajaṁ sātaṁ sukhaṁ vedayitaṁ cetosamphassajā sātā sukhā vedanā, manāpiyesu saddesu…pe…  manāpiyesu gandhesu…pe…  manāpiyesu rasesu…pe…  manāpiyesu phoṭṭhabbesu…pe…  manāpiyesu dhammesu gehasitaṁ cetasikaṁ sātaṁ cetasikaṁ sukhaṁ cetosamphassajaṁ sātaṁ sukhaṁ vedayitaṁ cetosamphassajā sātā sukhā vedanā—  imāni cha gehasitāni somanassāni. (11) </div>
</div>
<div class="q" id="p_30Vbh_2873"> <div class="p">
<span class="pN">2873</span>Tattha katamāni cha gehasitāni domanassāni? Amanāpiyesu rūpesu gehasitaṁ cetasikaṁ asātaṁ cetasikaṁ dukkhaṁ cetosamphassajaṁ asātaṁ dukkhaṁ vedayitaṁ cetosamphassajā asātā dukkhā vedanā, amanāpiyesu saddesu…pe…  amanāpiyesu gandhesu…pe…  amanāpiyesu rasesu…pe…  amanāpiyesu phoṭṭhabbesu…pe…  amanāpiyesu dhammesu gehasitaṁ cetasikaṁ asātaṁ cetasikaṁ dukkhaṁ cetosamphassajaṁ asātaṁ dukkhaṁ vedayitaṁ cetosamphassajā asātā dukkhā vedanā—  imāni cha gehasitāni domanassāni. (12) </div>
</div>
<div class="q" id="p_30Vbh_2874"> <div class="p">
<span class="pN">2874</span>Tattha katamā cha gehasitā upekkhā? Upekkhāṭṭhāniyesu rūpesu gehasitaṁ cetasikaṁ neva sātaṁ nāsātaṁ cetosamphassajaṁ adukkhamasukhaṁ vedayitaṁ cetosamphassajā adukkhamasukhā vedanā, upekkhāṭṭhāniyesu saddesu…pe…  upekkhāṭṭhāniyesu gandhesu…pe…  upekkhāṭṭhāniyesu rasesu…pe…  upekkhāṭṭhāniyesu phoṭṭhabbesu…pe…  upekkhāṭṭhāniyesu dhammesu gehasitaṁ cetasikaṁ neva sātaṁ nāsātaṁ cetosamphassajaṁ adukkhamasukhaṁ vedayitaṁ cetosamphassajā adukkhamasukhā vedanā—  imā cha gehasitā upekkhā. (13) </div>
</div>
<div class="q" id="p_30Vbh_2875"> <div class="divNumber">948.</div> <div class="p">
<span class="pN">2875</span>Tattha katamā cha diṭṭhiyo? “Atthi me attā”ti vā assa saccato thetato diṭṭhi uppajjati, “natthi me attā”ti vā assa saccato thetato diṭṭhi uppajjati, “attanā vā attānaṁ sañjānāmī”ti vā assa saccato thetato diṭṭhi uppajjati, “attanā vā anattānaṁ sañjānāmī”ti vā assa saccato thetato diṭṭhi uppajjati, “anattanā vā attānaṁ sañjānāmī”ti vā assa saccato thetato diṭṭhi uppajjati; atha vā panassa evaṁdiṭṭhi hoti—  “so me ayaṁ attā vado vedeyyo tatra tatra dīgharattaṁ kalyāṇapāpakānaṁ kammānaṁ vipākaṁ paccanubhoti. Na so jāto nāhosi, na so jāto na bhavissati, nicco dhuvo sassato avipariṇāmadhammo”ti vā panassa saccato thetato diṭṭhi uppajjati. Imā cha diṭṭhiyo. (14) </div>
</div>
<div class="CENTER" id="p_30Vbh_2876">
<span class="pN">2876</span>Chakkaṁ.</div>
</html>
