<html>
<div class="i">1.2.4.6 Bāhiyasutta</div>
<div class="h">Saḷāyatanasaṁyutta</div>
<div class="h">Dutiyapaṇṇāsaka</div>
<div class="h">Channavagga</div>
<div class="h">Bāhiyasutta</div>
<div class="q" id="p_13S4_419"> <div class="divNumber">89.</div> <div class="p">
<span class="pN">419</span>Atha kho āyasmā bāhiyo yena bhagavā tenupasaṅkami…pe… ekamantaṁ nisinno kho āyasmā bāhiyo bhagavantaṁ etadavoca— “sādhu me, bhante, bhagavā saṁkhittena dhammaṁ desetu, yamahaṁ bhagavato dhammaṁ sutvā eko vūpakaṭṭho appamatto ātāpī pahitatto vihareyyan”ti. </div>
</div>
<div class="q" id="p_13S4_420"> <div class="p">
<span class="pN">420</span>“Taṁ kiṁ maññasi, bāhiya, cakkhu niccaṁ vā aniccaṁ vā”ti? </div>
</div>
<div class="q" id="p_13S4_421"> <div class="p">
<span class="pN">421</span>“Aniccaṁ, bhante”. </div>
</div>
<div class="q" id="p_13S4_422"> <div class="p">
<span class="pN">422</span>“Yaṁ panāniccaṁ dukkhaṁ vā taṁ sukhaṁ vā”ti? </div>
</div>
<div class="q" id="p_13S4_423"> <div class="p">
<span class="pN">423</span>“Dukkhaṁ, bhante”. </div>
</div>
<div class="q" id="p_13S4_424"> <div class="p">
<span class="pN">424</span>“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ— ‘etaṁ mama, esohamasmi, eso me attā’”ti? </div>
</div>
<div class="q" id="p_13S4_425"> <div class="p">
<span class="pN">425</span>“No hetaṁ, bhante”. </div>
</div>
<div class="q" id="p_13S4_426"> <div class="p">
<span class="pN">426</span>“Rūpā niccā vā aniccā vā”ti? </div>
</div>
<div class="q" id="p_13S4_427"> <div class="p">
<span class="pN">427</span>“Aniccā, bhante” …pe… cakkhuviññāṇaṁ…pe… cakkhusamphasso…pe… yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi niccaṁ vā aniccaṁ vā”ti? </div>
</div>
<div class="q" id="p_13S4_428"> <div class="p">
<span class="pN">428</span>“Aniccaṁ, bhante”. </div>
</div>
<div class="q" id="p_13S4_429"> <div class="p">
<span class="pN">429</span>“Yaṁ panāniccaṁ dukkhaṁ vā taṁ sukhaṁ vā”ti? </div>
</div>
<div class="q" id="p_13S4_430"> <div class="p">
<span class="pN">430</span>“Dukkhaṁ, bhante”. </div>
</div>
<div class="q" id="p_13S4_431"> <div class="p">
<span class="pN">431</span>“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ— ‘etaṁ mama, esohamasmi, eso me attā’”ti? </div>
</div>
<div class="q" id="p_13S4_432"> <div class="p">
<span class="pN">432</span>“No hetaṁ, bhante”. </div>
</div>
<div class="q" id="p_13S4_433"> <div class="p">
<span class="pN">433</span>“Evaṁ passaṁ, bāhiya, sutavā ariyasāvako cakkhusmimpi nibbindati, rūpesupi nibbindati, cakkhuviññāṇepi nibbindati, cakkhusamphassepi nibbindati…pe… yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tasmimpi nibbindati. Nibbindaṁ virajjati; virāgā vimuccati; vimuttasmiṁ vimuttamiti ñāṇaṁ hoti. ‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānātī”ti. </div>
</div>
<div class="q" id="p_13S4_434"> <div class="p">
<span class="pN">434</span>Atha kho āyasmā bāhiyo bhagavato bhāsitaṁ abhinanditvā anumoditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi. Atha kho āyasmā bāhiyo eko vūpakaṭṭho appamatto ātāpī pahitatto viharanto nacirasseva— yassatthāya kulaputtā sammadeva agārasmā anagāriyaṁ pabbajanti, tadanuttaraṁ— brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi. “Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti abbhaññāsi. Aññataro ca panāyasmā bāhiyo arahataṁ ahosīti. </div>
</div>
<div class="CENTER" id="p_13S4_435">
<span class="pN">435</span>Chaṭṭhaṁ.</div>
</html>
