<html>
<div class="i">10.3 Tika</div>
<div class="h">Saṅgītisutta</div>
<div class="h">Tika</div>
<div class="q" id="p_8D_818"> <div class="divNumber">305.</div> <div class="p">
<span class="pN">818</span>Atthi kho, āvuso, tena bhagavatā jānatā passatā arahatā sammāsambuddhena tayo dhammā sammadakkhātā. Tattha sabbeheva saṅgāyitabbaṁ…pe…  atthāya hitāya sukhāya devamanussānaṁ. Katame tayo? </div>
</div>
<div class="q" id="p_8D_819"> <div class="p">
<span class="pN">819</span>Tīṇi akusalamūlāni—  lobho akusalamūlaṁ, doso akusalamūlaṁ, moho akusalamūlaṁ. (1) </div>
</div>
<div class="q" id="p_8D_820"> <div class="p">
<span class="pN">820</span>Tīṇi kusalamūlāni—  alobho kusalamūlaṁ, adoso kusalamūlaṁ, amoho kusalamūlaṁ. (2) </div>
</div>
<div class="q" id="p_8D_821"> <div class="p">
<span class="pN">821</span>Tīṇi duccaritāni—  kāyaduccaritaṁ, vacīduccaritaṁ, manoduccaritaṁ. (3) </div>
</div>
<div class="q" id="p_8D_822"> <div class="p">
<span class="pN">822</span>Tīṇi sucaritāni—  kāyasucaritaṁ, vacīsucaritaṁ, manosucaritaṁ. (4) </div>
</div>
<div class="q" id="p_8D_823"> <div class="p">
<span class="pN">823</span>Tayo akusalavitakkā—  kāmavitakko, byāpādavitakko, vihiṁsāvitakko. (5) </div>
</div>
<div class="q" id="p_8D_824"> <div class="p">
<span class="pN">824</span>Tayo kusalavitakkā—  nekkhammavitakko, abyāpādavitakko, avihiṁsāvitakko. (6) </div>
</div>
<div class="q" id="p_8D_825"> <div class="p">
<span class="pN">825</span>Tayo akusalasaṅkappā—  kāmasaṅkappo, byāpādasaṅkappo, vihiṁsāsaṅkappo. (7) </div>
</div>
<div class="q" id="p_8D_826"> <div class="p">
<span class="pN">826</span>Tayo kusalasaṅkappā—  nekkhammasaṅkappo, abyāpādasaṅkappo, avihiṁsāsaṅkappo. (8) </div>
</div>
<div class="q" id="p_8D_827"> <div class="p">
<span class="pN">827</span>Tisso akusalasaññā—  kāmasaññā, byāpādasaññā, vihiṁsāsaññā. (9) </div>
</div>
<div class="q" id="p_8D_828"> <div class="p">
<span class="pN">828</span>Tisso kusalasaññā—  nekkhammasaññā, abyāpādasaññā, avihiṁsāsaññā. (10) </div>
</div>
<div class="q" id="p_8D_829"> <div class="p">
<span class="pN">829</span>Tisso akusaladhātuyo—  kāmadhātu, byāpādadhātu, vihiṁsādhātu. (11) </div>
</div>
<div class="q" id="p_8D_830"> <div class="p">
<span class="pN">830</span>Tisso kusaladhātuyo—  nekkhammadhātu, abyāpādadhātu, avihiṁsādhātu. (12) </div>
</div>
<div class="q" id="p_8D_831"> <div class="p">
<span class="pN">831</span>Aparāpi tisso dhātuyo—  kāmadhātu, rūpadhātu, arūpadhātu. (13) </div>
</div>
<div class="q" id="p_8D_832"> <div class="p">
<span class="pN">832</span>Aparāpi tisso dhātuyo—  rūpadhātu, arūpadhātu, nirodhadhātu. (14) </div>
</div>
<div class="q" id="p_8D_833"> <div class="p">
<span class="pN">833</span>Aparāpi tisso dhātuyo—  hīnadhātu, majjhimadhātu, paṇītadhātu. (15) </div>
</div>
<div class="q" id="p_8D_834"> <div class="p">
<span class="pN">834</span>Tisso taṇhā—  kāmataṇhā, bhavataṇhā, vibhavataṇhā. (16) </div>
</div>
<div class="q" id="p_8D_835"> <div class="p">
<span class="pN">835</span>Aparāpi tisso taṇhā—  kāmataṇhā, rūpataṇhā, arūpataṇhā. (17) </div>
</div>
<div class="q" id="p_8D_836"> <div class="p">
<span class="pN">836</span>Aparāpi tisso taṇhā—  rūpataṇhā, arūpataṇhā, nirodhataṇhā. (18) </div>
</div>
<div class="q" id="p_8D_837"> <div class="p">
<span class="pN">837</span>Tīṇi saṁyojanāni—  sakkāyadiṭṭhi, vicikicchā, sīlabbataparāmāso. (19) </div>
</div>
<div class="q" id="p_8D_838"> <div class="p">
<span class="pN">838</span>Tayo āsavā—  kāmāsavo, bhavāsavo, avijjāsavo. (20) </div>
</div>
<div class="q" id="p_8D_839"> <div class="p">
<span class="pN">839</span>Tayo bhavā—  kāmabhavo, rūpabhavo, arūpabhavo. (21) </div>
</div>
<div class="q" id="p_8D_840"> <div class="p">
<span class="pN">840</span>Tisso esanā—  kāmesanā, bhavesanā, brahmacariyesanā. (22) </div>
</div>
<div class="q" id="p_8D_841"> <div class="p">
<span class="pN">841</span>Tisso vidhā—  seyyohamasmīti vidhā, sadisohamasmīti vidhā, hīnohamasmīti vidhā. (23) </div>
</div>
<div class="q" id="p_8D_842"> <div class="p">
<span class="pN">842</span>Tayo addhā—  atīto addhā, anāgato addhā, paccuppanno addhā. (24) </div>
</div>
<div class="q" id="p_8D_843"> <div class="p">
<span class="pN">843</span>Tayo antā—  sakkāyo anto, sakkāyasamudayo anto, sakkāyanirodho anto. (25) </div>
</div>
<div class="q" id="p_8D_844"> <div class="p">
<span class="pN">844</span>Tisso vedanā—  sukhā vedanā, dukkhā vedanā, adukkhamasukhā vedanā. (26) </div>
</div>
<div class="q" id="p_8D_845"> <div class="p">
<span class="pN">845</span>Tisso dukkhatā—  dukkhadukkhatā, saṅkhāradukkhatā, vipariṇāmadukkhatā. (27) </div>
</div>
<div class="q" id="p_8D_846"> <div class="p">
<span class="pN">846</span>Tayo rāsī—  micchattaniyato rāsi, sammattaniyato rāsi, aniyato rāsi. (28) </div>
</div>
<div class="q" id="p_8D_847"> <div class="p">
<span class="pN">847</span>Tayo tamā—  atītaṁ vā addhānaṁ ārabbha kaṅkhati vicikicchati nādhimuccati na sampasīdati, anāgataṁ vā addhānaṁ ārabbha kaṅkhati vicikicchati nādhimuccati na sampasīdati, etarahi vā paccuppannaṁ addhānaṁ ārabbha kaṅkhati vicikicchati nādhimuccati na sampasīdati. (29) </div>
</div>
<div class="q" id="p_8D_848"> <div class="p">
<span class="pN">848</span>Tīṇi tathāgatassa arakkheyyāni—  parisuddhakāyasamācāro āvuso tathāgato, natthi tathāgatassa kāyaduccaritaṁ, yaṁ tathāgato rakkheyya—  ‘mā me idaṁ paro aññāsī’ti. Parisuddhavacīsamācāro āvuso, tathāgato, natthi tathāgatassa vacīduccaritaṁ, yaṁ tathāgato rakkheyya—  ‘mā me idaṁ paro aññāsī’ti. Parisuddhamanosamācāro, āvuso, tathāgato, natthi tathāgatassa manoduccaritaṁ yaṁ tathāgato rakkheyya—  ‘mā me idaṁ paro aññāsī’ti. (30) </div>
</div>
<div class="q" id="p_8D_849"> <div class="p">
<span class="pN">849</span>Tayo kiñcanā—  rāgo kiñcanaṁ, doso kiñcanaṁ, moho kiñcanaṁ. (31) </div>
</div>
<div class="q" id="p_8D_850"> <div class="p">
<span class="pN">850</span>Tayo aggī—  rāgaggi, dosaggi, mohaggi. (32) </div>
</div>
<div class="q" id="p_8D_851"> <div class="p">
<span class="pN">851</span>Aparepi tayo aggī—  āhuneyyaggi, gahapataggi, dakkhiṇeyyaggi. (33) </div>
</div>
<div class="q" id="p_8D_852"> <div class="p">
<span class="pN">852</span>Tividhena rūpasaṅgaho—  sanidassanasappaṭighaṁ rūpaṁ, anidassanasappaṭighaṁ rūpaṁ, anidassanaappaṭighaṁ rūpaṁ. (34) </div>
</div>
<div class="q" id="p_8D_853"> <div class="p">
<span class="pN">853</span>Tayo saṅkhārā—  puññābhisaṅkhāro, apuññābhisaṅkhāro, āneñjābhisaṅkhāro. (35) </div>
</div>
<div class="q" id="p_8D_854"> <div class="p">
<span class="pN">854</span>Tayo puggalā—  sekkho puggalo, asekkho puggalo, nevasekkho nāsekkho puggalo. (36) </div>
</div>
<div class="q" id="p_8D_855"> <div class="p">
<span class="pN">855</span>Tayo therā—  jātithero, dhammathero, sammutithero. (37) </div>
</div>
<div class="q" id="p_8D_856"> <div class="p">
<span class="pN">856</span>Tīṇi puññakiriyavatthūni—  dānamayaṁ puññakiriyavatthu, sīlamayaṁ puññakiriyavatthu, bhāvanāmayaṁ puññakiriyavatthu. (38) </div>
</div>
<div class="q" id="p_8D_857"> <div class="p">
<span class="pN">857</span>Tīṇi codanāvatthūni—  diṭṭhena, sutena, parisaṅkāya. (39) </div>
</div>
<div class="q" id="p_8D_858"> <div class="p">
<span class="pN">858</span>Tisso kāmūpapattiyo—  santāvuso sattā paccupaṭṭhitakāmā, te paccupaṭṭhitesu kāmesu vasaṁ vattenti, seyyathāpi manussā ekacce ca devā ekacce ca vinipātikā. Ayaṁ paṭhamā kāmūpapatti. Santāvuso, sattā nimmitakāmā, te nimminitvā nimminitvā kāmesu vasaṁ vattenti, seyyathāpi devā nimmānaratī. Ayaṁ dutiyā kāmūpapatti. Santāvuso sattā paranimmitakāmā, te paranimmitesu kāmesu vasaṁ vattenti, seyyathāpi devā paranimmitavasavattī. Ayaṁ tatiyā kāmūpapatti. (40) </div>
</div>
<div class="q" id="p_8D_859"> <div class="p">
<span class="pN">859</span>Tisso sukhūpapattiyo—  santāvuso sattā uppādetvā uppādetvā sukhaṁ viharanti, seyyathāpi devā brahmakāyikā. Ayaṁ paṭhamā sukhūpapatti. Santāvuso, sattā sukhena abhisannā parisannā paripūrā paripphuṭā. Te kadāci karahaci udānaṁ udānenti—  ‘aho sukhaṁ, aho sukhan’ti, seyyathāpi devā ābhassarā. Ayaṁ dutiyā sukhūpapatti. Santāvuso, sattā sukhena abhisannā parisannā paripūrā paripphuṭā. Te santaṁyeva tusitā sukhaṁ paṭisaṁvedenti, seyyathāpi devā subhakiṇhā. Ayaṁ tatiyā sukhūpapatti. (41) </div>
</div>
<div class="q" id="p_8D_860"> <div class="p">
<span class="pN">860</span>Tisso paññā—  sekkhā paññā, asekkhā paññā, nevasekkhānāsekkhā paññā. (42) </div>
</div>
<div class="q" id="p_8D_861"> <div class="p">
<span class="pN">861</span>Aparāpi tisso paññā—  cintāmayā paññā, sutamayā paññā, bhāvanāmayā paññā. (43) </div>
</div>
<div class="q" id="p_8D_862"> <div class="p">
<span class="pN">862</span>Tīṇāvudhāni—  sutāvudhaṁ, pavivekāvudhaṁ, paññāvudhaṁ. (44) </div>
</div>
<div class="q" id="p_8D_863"> <div class="p">
<span class="pN">863</span>Tīṇindriyāni—  anaññātaññassāmītindriyaṁ, aññindriyaṁ, aññātāvindriyaṁ. (45) </div>
</div>
<div class="q" id="p_8D_864"> <div class="p">
<span class="pN">864</span>Tīṇi cakkhūni—  maṁsacakkhu, dibbacakkhu, paññācakkhu. (46) </div>
</div>
<div class="q" id="p_8D_865"> <div class="p">
<span class="pN">865</span>Tisso sikkhā—  adhisīlasikkhā, adhicittasikkhā, adhipaññāsikkhā. (47) </div>
</div>
<div class="q" id="p_8D_866"> <div class="p">
<span class="pN">866</span>Tisso bhāvanā—  kāyabhāvanā, cittabhāvanā, paññābhāvanā. (48) </div>
</div>
<div class="q" id="p_8D_867"> <div class="p">
<span class="pN">867</span>Tīṇi anuttariyāni—  dassanānuttariyaṁ, paṭipadānuttariyaṁ, vimuttānuttariyaṁ. (49) </div>
</div>
<div class="q" id="p_8D_868"> <div class="p">
<span class="pN">868</span>Tayo samādhī—  savitakkasavicāro samādhi, avitakkavicāramatto samādhi, avitakkaavicāro samādhi. (50) </div>
</div>
<div class="q" id="p_8D_869"> <div class="p">
<span class="pN">869</span>Aparepi tayo samādhī—  suññato samādhi, animitto samādhi, appaṇihito samādhi. (51) </div>
</div>
<div class="q" id="p_8D_870"> <div class="p">
<span class="pN">870</span>Tīṇi soceyyāni—  kāyasoceyyaṁ, vacīsoceyyaṁ, manosoceyyaṁ. (52) </div>
</div>
<div class="q" id="p_8D_871"> <div class="p">
<span class="pN">871</span>Tīṇi moneyyāni—  kāyamoneyyaṁ, vacīmoneyyaṁ, manomoneyyaṁ. (53) </div>
</div>
<div class="q" id="p_8D_872"> <div class="p">
<span class="pN">872</span>Tīṇi kosallāni—  āyakosallaṁ, apāyakosallaṁ, upāyakosallaṁ. (54) </div>
</div>
<div class="q" id="p_8D_873"> <div class="p">
<span class="pN">873</span>Tayo madā—  ārogyamado, yobbanamado, jīvitamado. (55) </div>
</div>
<div class="q" id="p_8D_874"> <div class="p">
<span class="pN">874</span>Tīṇi ādhipateyyāni—  attādhipateyyaṁ, lokādhipateyyaṁ, dhammādhipateyyaṁ. (56) </div>
</div>
<div class="q" id="p_8D_875"> <div class="p">
<span class="pN">875</span>Tīṇi kathāvatthūni—  atītaṁ vā addhānaṁ ārabbha kathaṁ katheyya—  ‘evaṁ ahosi atītamaddhānan’ti; anāgataṁ vā addhānaṁ ārabbha kathaṁ katheyya—  ‘evaṁ bhavissati anāgatamaddhānan’ti; etarahi vā paccuppannaṁ addhānaṁ ārabbha kathaṁ katheyya—  ‘evaṁ hoti etarahi paccuppannaṁ addhānan’ti. (57) </div>
</div>
<div class="q" id="p_8D_876"> <div class="p">
<span class="pN">876</span>Tisso vijjā—  pubbenivāsānussatiñāṇaṁ vijjā, sattānaṁ cutūpapāteñāṇaṁ vijjā, āsavānaṁ khayeñāṇaṁ vijjā. (58) </div>
</div>
<div class="q" id="p_8D_877"> <div class="p">
<span class="pN">877</span>Tayo vihārā—  dibbo vihāro, brahmā vihāro, ariyo vihāro. (59) </div>
</div>
<div class="q" id="p_8D_878"> <div class="p">
<span class="pN">878</span>Tīṇi pāṭihāriyāni—  iddhipāṭihāriyaṁ, ādesanāpāṭihāriyaṁ, anusāsanīpāṭihāriyaṁ. (60) </div>
</div>
<div class="q" id="p_8D_879"> <div class="p">
<span class="pN">879</span>Ime kho, āvuso, tena bhagavatā jānatā passatā arahatā sammāsambuddhena tayo dhammā sammadakkhātā. Tattha sabbeheva saṅgāyitabbaṁ…pe…  atthāya hitāya sukhāya devamanussānaṁ. </div>
</div>
</html>
