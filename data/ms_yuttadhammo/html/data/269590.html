<html>
<div class="i">4.1.12 Otaraṇahāravibhaṅga</div>
<div class="h">Paṭiniddesavāra</div>
<div class="h">Vibhaṅga</div>
<div class="h">Otaraṇahāravibhaṅga</div>
<div class="q" id="p_27Ne_327"> <div class="divNumber">42.</div> <div class="p">
<span class="pN">327</span>Tattha katamo otaraṇo hāro? “Yo ca paṭiccuppādo”ti. </div>
</div>
<div class="q" id="p_27Ne_328"> <div class="p"> <table class="singleColumn"> <tr> <td> <div class="pN">328</div> <div class="G">“Uddhaṁ adho sabbadhi vippamutto,</div> </td> </tr> <tr> <td> <div class="G">Ayaṁ ahasmīti anānupassī;</div> </td> </tr> <tr> <td> <div class="G">Evaṁ vimutto udatāri oghaṁ,</div> </td> </tr> <tr> <td> <div class="G">Atiṇṇapubbaṁ apunabbhavāyā”ti.</div> </td> </tr> </table> </div>
</div>
<div class="q" id="p_27Ne_329"> <div class="p">
<span class="pN">329</span><span class="bold">“Uddhan”</span>ti rūpadhātu ca arūpadhātu ca. <span class="bold">“Adho”</span>ti kāmadhātu. <span class="bold">“Sabbadhi vippamutto”</span>ti tedhātuke ayaṁ asekkhāvimutti. Tāniyeva asekkhāni pañcindriyāni, ayaṁ indriyehi otaraṇā. </div>
</div>
<div class="q" id="p_27Ne_330"> <div class="p">
<span class="pN">330</span>Tāniyeva asekkhāni pañcindriyāni vijjā, vijjuppādā avijjānirodho, avijjānirodhā saṅkhāranirodho, saṅkhāranirodhā viññāṇanirodho, viññāṇanirodhā nāmarūpanirodho, nāmarūpanirodhā saḷāyatananirodho, saḷāyatananirodhā phassanirodho, phassanirodhā vedanānirodho, vedanānirodhā taṇhānirodho, taṇhānirodhā upādānanirodho, upādānanirodhā bhavanirodho, bhavanirodhā jātinirodho, jātinirodhā jarāmaraṇaṁ sokaparidevadukkhadomanassupāyāsā nirujjhanti. Evametassa kevalassa dukkhakkhandhassa nirodho hoti. Ayaṁ paṭiccasamuppādehi otaraṇā. </div>
</div>
<div class="q" id="p_27Ne_331"> <div class="p">
<span class="pN">331</span>Tāniyeva asekkhāni pañcindriyāni tīhi khandhehi saṅgahitāni—  sīlakkhandhena samādhikkhandhena paññākkhandhena, ayaṁ khandhehi otaraṇā. </div>
</div>
<div class="q" id="p_27Ne_332"> <div class="p">
<span class="pN">332</span>Tāniyeva asekkhāni pañcindriyāni saṅkhārapariyāpannāni ye saṅkhārā anāsavā, no ca bhavaṅgā, te saṅkhārā dhammadhātusaṅgahitā. Ayaṁ dhātūhi otaraṇā. </div>
</div>
<div class="q" id="p_27Ne_333"> <div class="p">
<span class="pN">333</span>Sā dhammadhātu dhammāyatanapariyāpannā, yaṁ āyatanaṁ anāsavaṁ, no ca bhavaṅgaṁ. Ayaṁ āyatanehi otaraṇā. </div>
</div>
<div class="q" id="p_27Ne_334"> <div class="p">
<span class="pN">334</span>“Ayaṁ ahasmīti anānupassī”ti ayaṁ sakkāyadiṭṭhiyā samugghāto, sā sekkhāvimutti, tāniyeva sekkhāni pañcindriyāni. Ayaṁ indriyehi otaraṇā. </div>
</div>
<div class="q" id="p_27Ne_335"> <div class="p">
<span class="pN">335</span>Tāniyeva sekkhāni pañcindriyāni vijjā, vijjuppādā avijjānirodho, avijjānirodhā saṅkhāranirodho, evaṁ sabbo paṭiccasamuppādo. Ayaṁ paṭiccasamuppādehi otaraṇā. </div>
</div>
<div class="q" id="p_27Ne_336"> <div class="p">
<span class="pN">336</span>Sāyeva vijjā paññākkhandho. Ayaṁ khandhehi otaraṇā. </div>
</div>
<div class="q" id="p_27Ne_337"> <div class="p">
<span class="pN">337</span>Sāyeva vijjā saṅkhārapariyāpannā, ye saṅkhārā anāsavā, no ca bhavaṅgā, te saṅkhārā dhammadhātusaṅgahitā, ayaṁ dhātūhi otaraṇā. </div>
</div>
<div class="q" id="p_27Ne_338"> <div class="p">
<span class="pN">338</span>Sā dhammadhātu dhammāyatanapariyāpannā, yaṁ āyatanaṁ anāsavaṁ, no ca bhavaṅgaṁ, ayaṁ āyatanehi otaraṇā. </div>
</div>
<div class="q" id="p_27Ne_339"> <div class="p">
<span class="pN">339</span>Sekkhāya ca vimuttiyā asekkhāya ca vimuttiyā vimutto udatāri oghaṁ atiṇṇapubbaṁ apunabbhavāya. Tenāha bhagavā “uddhaṁ adho”ti. </div>
</div>
<div class="q" id="p_27Ne_340"> <div class="divNumber">43.</div> <div class="p">
<span class="pN">340</span>“Nissitassa calitaṁ, anissitassa calitaṁ natthi, calite asati passaddhi, passaddhiyā sati nati na hoti, natiyā asati āgatigati na hoti, āgatigatiyā asati cutūpapāto na hoti, cutūpapāte asati nevidha na huraṁ na ubhayamantarena esevanto dukkhassā”ti. </div>
</div>
<div class="q" id="p_27Ne_341"> <div class="p">
<span class="pN">341</span><span class="bold">“Nissitassa calitan”</span>ti nissayo nāma duvidho taṇhānissayo ca diṭṭhinissayo ca. Tattha yā rattassa cetanā, ayaṁ taṇhānissayo; yā mūḷhassa cetanā, ayaṁ diṭṭhinissayo. Cetanā pana saṅkhārā, saṅkhārapaccayā viññāṇaṁ, viññāṇapaccayā nāmarūpaṁ, evaṁ sabbo paṭiccasamuppādo. Ayaṁ paṭiccasamuppādehi otaraṇā. </div>
</div>
<div class="q" id="p_27Ne_342"> <div class="p">
<span class="pN">342</span>Tattha yā rattassa vedanā, ayaṁ sukhā vedanā. Yā sammūḷhassa vedanā, ayaṁ adukkhamasukhā vedanā, imā dve vedanā vedanākkhandho. Ayaṁ khandhehi otaraṇā. </div>
</div>
<div class="q" id="p_27Ne_343"> <div class="p">
<span class="pN">343</span>Tattha sukhā vedanā dve indriyāni sukhindriyaṁ somanassindriyañca, adukkhamasukhā vedanā upekkhindriyaṁ. Ayaṁ indriyehi otaraṇā. </div>
</div>
<div class="q" id="p_27Ne_344"> <div class="p">
<span class="pN">344</span>Tāniyeva indriyāni saṅkhārapariyāpannāni, ye saṅkhārā sāsavā bhavaṅgā, te saṅkhārā dhammadhātusaṅgahitā. Ayaṁ dhātūhi otaraṇā. </div>
</div>
<div class="q" id="p_27Ne_345"> <div class="p">
<span class="pN">345</span>Sā dhammadhātu dhammāyatanapariyāpannā, yaṁ āyatanaṁ sāsavaṁ bhavaṅgaṁ, ayaṁ āyatanehi otaraṇā. </div>
</div>
<div class="q" id="p_27Ne_346"> <div class="p">
<span class="pN">346</span><span class="bold">“Anissitassa calitaṁ natthī”</span>ti samathavasena vā taṇhāya anissito vipassanāvasena vā diṭṭhiyā anissito. Yā vipassanā ayaṁ vijjā, vijjuppādā avijjānirodho, avijjānirodhā saṅkhāranirodho, saṅkhāranirodhā viññāṇanirodho, evaṁ sabbo paṭiccasamuppādo. Ayaṁ paṭiccasamuppādehi otaraṇā. </div>
</div>
<div class="q" id="p_27Ne_347"> <div class="p">
<span class="pN">347</span>Sāyeva vipassanā paññākkhandho. Ayaṁ khandhehi otaraṇā. </div>
</div>
<div class="q" id="p_27Ne_348"> <div class="p">
<span class="pN">348</span>Sāyeva vipassanā dve indriyāni—  vīriyindriyañca paññindriyañca. Ayaṁ indriyehi otaraṇā. </div>
</div>
<div class="q" id="p_27Ne_349"> <div class="p">
<span class="pN">349</span>Sāyeva vipassanā saṅkhārapariyāpannā, ye saṅkhārā anāsavā, no ca bhavaṅgā, te saṅkhārā dhammadhātusaṅgahitā. Ayaṁ dhātūhi otaraṇā. </div>
</div>
<div class="q" id="p_27Ne_350"> <div class="p">
<span class="pN">350</span>Sā dhammadhātu dhammāyatanapariyāpannā, yaṁ āyatanaṁ anāsavaṁ, no ca bhavaṅgaṁ. Ayaṁ āyatanehi otaraṇā. </div>
</div>
<div class="q" id="p_27Ne_351"> <div class="p">
<span class="pN">351</span><span class="bold">“Passaddhiyā satī”</span>ti duvidhā passaddhi kāyikā ca cetasikā ca. Yaṁ kāyikaṁ sukhaṁ, ayaṁ kāyapassaddhi. Yaṁ cetasikaṁ sukhaṁ, ayaṁ cetasikā passaddhi. Passaddhakāyo sukhaṁ vediyati, sukhino cittaṁ samādhiyati, samāhito yathābhūtaṁ pajānāti, yathābhūtaṁ pajānanto nibbindati, nibbindanto virajjati, virāgā vimuccati, vimuttasmiṁ “vimuttam”iti ñāṇaṁ hoti, “khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti pajānāti. So na namati rūpesu, na saddesu, na gandhesu, na rasesu, na phoṭṭhabbesu, na dhammesu khayā rāgassa khayā dosassa khayā mohassa yena rūpena tathāgataṁ tiṭṭhantaṁ carantaṁ paññāpayamāno paññāpeyya, tassa rūpassa khayā virāgā nirodhā cāgā paṭinissaggā rūpasaṅkhaye vimutto, tathāgato atthītipi na upeti, natthītipi na upeti, atthi natthītipi na upeti, nevatthi no natthītipi na upeti. Atha kho gambhīro appameyyo asaṅkheyyo nibbutotiyeva saṅkhaṁ gacchati khayā rāgassa, khayā dosassa, khayā mohassa. </div>
</div>
<div class="q" id="p_27Ne_352"> <div class="p">
<span class="pN">352</span>Yāya vedanāya…pe…  yāya saññāya. Yehi saṅkhārehi. Yena viññāṇena tathāgataṁ tiṭṭhantaṁ carantaṁ paññāpayamāno paññāpeyya, tassa viññāṇassa khayā virāgā nirodhā cāgā paṭinissaggā viññāṇasaṅkhaye vimutto, tathāgato atthītipi na upeti, natthītipi na upeti, atthi natthītipi na upeti, nevatthi no natthītipi na upeti. Atha kho gambhīro appameyyo asaṅkheyyo nibbutotiyeva saṅkhaṁ gacchati khayā rāgassa, khayā dosassa, khayā mohassa. <span class="bold">“Āgatī”</span>ti idhāgati. <span class="bold">“Gatī”</span>ti peccabhavo. Āgatigatīpi na bhavanti, <span class="bold">“nevidhā”</span>ti chasu ajjhattikesu āyatanesu. <span class="bold">“Na huran”</span>ti chasu bāhiresu āyatanesu. “Na ubhayamantarenā”ti phassasamuditesu dhammesu attānaṁ na passati. <span class="bold">“Esevanto dukkhassā”</span>ti paṭiccasamuppādo. So duvidho lokiyo ca lokuttaro ca. Tattha lokiyo avijjāpaccayā saṅkhārā, yāva jarāmaraṇā. Lokuttaro sīlavato avippaṭisāro jāyati, yāva nāparaṁ itthattāyāti pajānāti. Tenāha bhagavā “nissitassa calitaṁ anissitassa calitaṁ natthi…pe…  esevanto dukkhassā”ti. </div>
</div>
<div class="q" id="p_27Ne_353"> <div class="divNumber">44.</div> <div class="p"> <table class="singleColumn"> <tr> <td> <div class="pN">353</div> <div class="G">“Ye keci sokā paridevitā vā,</div> </td> </tr> <tr> <td> <div class="G">Dukkhā ca lokasmimanekarūpā;</div> </td> </tr> <tr> <td> <div class="G">Piyaṁ paṭiccappabhavanti ete,</div> </td> </tr> <tr> <td> <div class="G">Piye asante na bhavanti ete.</div> </td> </tr> </table> </div>
</div>
<div class="q" id="p_27Ne_354"> <div class="p"> <table class="singleColumn"> <tr> <td> <div class="pN">354</div> <div class="G">Tasmā hi te sukhino vītasokā,</div> </td> </tr> <tr> <td> <div class="G">Yesaṁ piyaṁ natthi kuhiñci loke;</div> </td> </tr> <tr> <td> <div class="G">Tasmā asokaṁ virajaṁ patthayāno,</div> </td> </tr> <tr> <td> <div class="G">Piyaṁ na kayirātha kuhiñci loke”ti.</div> </td> </tr> </table> </div>
</div>
<div class="q" id="p_27Ne_355"> <div class="p">
<span class="pN">355</span>“Ye keci sokā paridevitā vā, dukkhā ca lokasmimanekarūpā piyaṁ paṭiccappabhavanti ete”ti—  ayaṁ dukkhā vedanā. “Piye asante na bhavanti ete”ti—  ayaṁ sukhā vedanā. Vedanā vedanākkhandho. Ayaṁ khandhehi otaraṇā. </div>
</div>
<div class="q" id="p_27Ne_356"> <div class="p">
<span class="pN">356</span>Vedanāpaccayā taṇhā, taṇhāpaccayā upādānaṁ, upādānapaccayā bhavo, bhavapaccayā jāti, jātipaccayā jarāmaraṇaṁ, evaṁ sabbaṁ. Ayaṁ paṭiccasamuppādehi otaraṇā. </div>
</div>
<div class="q" id="p_27Ne_357"> <div class="p">
<span class="pN">357</span>Tattha sukhā vedanā dve indriyāni—  sukhindriyaṁ somanassindriyañca. Dukkhā vedanā dve indriyāni—  dukkhindriyaṁ domanassindriyañca. Ayaṁ indriyehi otaraṇā. </div>
</div>
<div class="q" id="p_27Ne_358"> <div class="p">
<span class="pN">358</span>Tāniyeva indriyāni saṅkhārapariyāpannāni, ye saṅkhārā sāsavā bhavaṅgā, te saṅkhārā dhammadhātusaṅgahitā. Ayaṁ dhātūhi otaraṇā. </div>
</div>
<div class="q" id="p_27Ne_359"> <div class="p">
<span class="pN">359</span>Sā dhammadhātu dhammāyatanapariyāpannā, yaṁ āyatanaṁ sāsavaṁ bhavaṅgaṁ. Ayaṁ āyatanehi otaraṇā. </div>
</div>
<div class="q" id="p_27Ne_360"> <div class="p"> <table class="singleColumn"> <tr> <td> <div class="pN">360</div> <div class="G">“Tasmā hi te sukhino vītasokā,</div> </td> </tr> <tr> <td> <div class="G">Yesaṁ piyaṁ natthi kuhiñci loke;</div> </td> </tr> <tr> <td> <div class="G">Tasmā asokaṁ virajaṁ patthayāno,</div> </td> </tr> <tr> <td> <div class="G">Piyaṁ na kayirātha kuhiñci loke”ti.</div> </td> </tr> </table> </div>
</div>
<div class="q" id="p_27Ne_361"> <div class="p">
<span class="pN">361</span>Idaṁ taṇhāpahānaṁ. Taṇhānirodhā upādānanirodho, upādānanirodhā bhavanirodho, evaṁ sabbaṁ. Ayaṁ paṭiccasamuppādehi otaraṇā. </div>
</div>
<div class="q" id="p_27Ne_362"> <div class="p">
<span class="pN">362</span>Taṁyeva taṇhāpahānaṁ samatho. So samatho dve indriyāni satindriyaṁ samādhindriyañca. Ayaṁ indriyehi otaraṇā. </div>
</div>
<div class="q" id="p_27Ne_363"> <div class="p">
<span class="pN">363</span>Soyeva samatho samādhikkhandho. Ayaṁ khandhehi otaraṇā. </div>
</div>
<div class="q" id="p_27Ne_364"> <div class="p">
<span class="pN">364</span>Soyeva samatho saṅkhārapariyāpanno, ye saṅkhārā anāsavā, no ca bhavaṅgā, te saṅkhārā dhammadhātusaṅgahitā. Ayaṁ dhātūhi otaraṇā. </div>
</div>
<div class="q" id="p_27Ne_365"> <div class="p">
<span class="pN">365</span>Sā dhammadhātu dhammāyatanapariyāpannā, yaṁ āyatanaṁ anāsavaṁ, no ca bhavaṅgaṁ. Ayaṁ āyatanehi otaraṇā. Tenāha bhagavā “ye keci sokā”ti. </div>
</div>
<div class="q" id="p_27Ne_366"> <div class="p"> <table class="singleColumn"> <tr> <td> <div class="pN">366</div> <div class="G">“Kāmaṁ kāmayamānassa,</div> </td> </tr> <tr> <td> <div class="G">tassa ce taṁ samijjhati;</div> </td> </tr> <tr> <td> <div class="G">Addhā pītimano hoti,</div> </td> </tr> <tr> <td> <div class="G">laddhā macco yadicchati.</div> </td> </tr> </table> </div>
</div>
<div class="q" id="p_27Ne_367"> <div class="p"> <table class="singleColumn"> <tr> <td> <div class="pN">367</div> <div class="G">Tassa ce kāmayānassa,</div> </td> </tr> <tr> <td> <div class="G">chandajātassa jantuno;</div> </td> </tr> <tr> <td> <div class="G">Te kāmā parihāyanti,</div> </td> </tr> <tr> <td> <div class="G">sallaviddhova ruppati.</div> </td> </tr> </table> </div>
</div>
<div class="q" id="p_27Ne_368"> <div class="p"> <table class="singleColumn"> <tr> <td> <div class="pN">368</div> <div class="G">Yo kāme parivajjeti,</div> </td> </tr> <tr> <td> <div class="G">sappasseva padā siro;</div> </td> </tr> <tr> <td> <div class="G">Somaṁ visattikaṁ loke,</div> </td> </tr> <tr> <td> <div class="G">sato samativattatī”ti.</div> </td> </tr> </table> </div>
</div>
<div class="q" id="p_27Ne_369"> <div class="p">
<span class="pN">369</span>Tattha yā pītimanatā, ayaṁ anunayo. Yadāha sallaviddhova ruppatīti, idaṁ paṭighaṁ. Anunayaṁ paṭighañca pana taṇhāpakkho, taṇhāya ca pana dasarūpīni āyatanāni padaṭṭhānaṁ. Ayaṁ āyatanehi otaraṇā. </div>
</div>
<div class="q" id="p_27Ne_370"> <div class="p">
<span class="pN">370</span>Tāniyeva dasa rūpīni rūpakāyo nāmasampayutto, tadubhayaṁ nāmarūpaṁ, nāmarūpapaccayā saḷāyatanaṁ, saḷāyatanapaccayā phasso, phassapaccayā vedanā, vedanāpaccayā taṇhā, evaṁ sabbaṁ. Ayaṁ paṭiccasamuppādehi otaraṇā. </div>
</div>
<div class="q" id="p_27Ne_371"> <div class="p">
<span class="pN">371</span>Tadeva nāmarūpaṁ pañcakkhandho. Ayaṁ khandhehi otaraṇā. </div>
</div>
<div class="q" id="p_27Ne_372"> <div class="p">
<span class="pN">372</span>Tadeva nāmarūpaṁ aṭṭhārasa dhātuyo. Ayaṁ dhātūhi otaraṇā. </div>
</div>
<div class="q" id="p_27Ne_373"> <div class="p">
<span class="pN">373</span>Tattha yo rūpakāyo imāni pañca rūpīni indriyāni, yo nāmakāyo imāni pañca arūpīni indriyāni, imāni dasa indriyāni. Ayaṁ indriyehi otaraṇā. </div>
</div>
<div class="q" id="p_27Ne_374"> <div class="p">
<span class="pN">374</span>Tattha yadāha—  </div>
</div>
<div class="q" id="p_27Ne_375"> <div class="p"> <table class="singleColumn"> <tr> <td> <div class="pN">375</div> <div class="G">“Yo kāme parivajjeti,</div> </td> </tr> <tr> <td> <div class="G">sappasseva padā siro;</div> </td> </tr> <tr> <td> <div class="G">Somaṁ visattikaṁ loke,</div> </td> </tr> <tr> <td> <div class="G">sato samativattatī”ti.</div> </td> </tr> </table> </div>
</div>
<div class="q" id="p_27Ne_376"> <div class="p">
<span class="pN">376</span>Ayaṁ saupādisesā nibbānadhātu, ayaṁ dhātūhi otaraṇā. </div>
</div>
<div class="q" id="p_27Ne_377"> <div class="p">
<span class="pN">377</span>Sāyeva saupādisesā nibbānadhātu vijjā, vijjuppādā avijjānirodho, avijjānirodhā saṅkhāranirodho, evaṁ sabbaṁ. Ayaṁ paṭiccasamuppādehi otaraṇā. </div>
</div>
<div class="q" id="p_27Ne_378"> <div class="p">
<span class="pN">378</span>Sāyeva vijjā paññākkhandho. Ayaṁ khandhehi otaraṇā. </div>
</div>
<div class="q" id="p_27Ne_379"> <div class="p">
<span class="pN">379</span>Sāyeva vijjā dve indriyāni—  vīriyindriyaṁ paññindriyañca. Ayaṁ indriyehi otaraṇā. </div>
</div>
<div class="q" id="p_27Ne_380"> <div class="p">
<span class="pN">380</span>Sāyeva vijjā saṅkhārapariyāpannā, ye saṅkhārā anāsavā, no ca bhavaṅgā, te saṅkhārā dhammadhātusaṅgahitā. Ayaṁ dhātūhi otaraṇā. </div>
</div>
<div class="q" id="p_27Ne_381"> <div class="p">
<span class="pN">381</span>Sā dhammadhātu dhammāyatanapariyāpannā, yaṁ āyatanaṁ anāsavaṁ, no ca bhavaṅgaṁ. Ayaṁ āyatanehi otaraṇā. Tenāha bhagavā “kāmaṁ kāmayamānassā”ti. </div>
</div>
<div class="q" id="p_27Ne_382"> <div class="p">
<span class="pN">382</span>Ettāvatā paṭicca indriyakhandhadhātuāyatanāni samosaraṇotaraṇāni bhavanti. Evaṁ paṭicca indriyakhandhadhātuāyatanāni otāretabbāni. Tenāha āyasmā mahākaccāyano “yo ca paṭiccuppādo”ti. </div>
</div>
<div class="CENTER" id="p_27Ne_383">
<span class="pN">383</span>Niyutto otaraṇo hāro.</div>
</html>
