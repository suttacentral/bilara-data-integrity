<html>
<div class="i">9.1.3 Cittiddhipāda</div>
<div class="h">Iddhipādavibhaṅga</div>
<div class="h">Suttantabhājanīya</div>
<div class="h">Cittiddhipāda</div>
<div class="q" id="p_30Vbh_1475"> <div class="divNumber">438.</div> <div class="p">
<span class="pN">1475</span>Kathañca bhikkhu cittasamādhipadhānasaṅkhārasamannāgataṁ iddhipādaṁ bhāveti? Cittañce bhikkhu adhipatiṁ karitvā labhati samādhiṁ labhati cittassekaggataṁ— ayaṁ vuccati “cittasamādhi”. So anuppannānaṁ pāpakānaṁ akusalānaṁ dhammānaṁ anuppādāya chandaṁ janeti vāyamati vīriyaṁ ārabhati cittaṁ paggaṇhāti padahati, uppannānaṁ pāpakānaṁ akusalānaṁ dhammānaṁ pahānāya…pe… anuppannānaṁ kusalānaṁ dhammānaṁ uppādāya…pe… uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti vāyamati vīriyaṁ ārabhati cittaṁ paggaṇhāti padahati. Ime vuccanti “padhānasaṅkhārā”. Iti ayañca cittasamādhi, ime ca padhānasaṅkhārā; tadekajjhaṁ abhisaññūhitvā abhisaṅkhipitvā cittasamādhipadhānasaṅkhārotveva saṅkhyaṁ gacchati. </div>
</div>
<div class="q" id="p_30Vbh_1476"> <div class="divNumber">439.</div> <div class="p">
<span class="pN">1476</span>Tattha katamaṁ cittaṁ? Yaṁ cittaṁ mano mānasaṁ…pe… tajjāmanoviññāṇadhātu— idaṁ vuccati “cittaṁ”. </div>
</div>
<div class="q" id="p_30Vbh_1477"> <div class="p">
<span class="pN">1477</span>Tattha katamo samādhi? Yā cittassa ṭhiti saṇṭhiti…pe… sammāsamādhi— ayaṁ vuccati “samādhi”. </div>
</div>
<div class="q" id="p_30Vbh_1478"> <div class="p">
<span class="pN">1478</span>Tattha katamo padhānasaṅkhāro? Yo cetasiko vīriyārambho…pe… sammāvāyāmo— ayaṁ vuccati “padhānasaṅkhāro”. Iti iminā ca cittena, iminā ca samādhinā, iminā ca padhānasaṅkhārena upeto hoti…pe… samannāgato. Tena vuccati “cittasamādhipadhānasaṅkhārasamannāgato”ti. </div>
</div>
<div class="q" id="p_30Vbh_1479"> <div class="divNumber">440.</div> <div class="p">
<span class="pN">1479</span>“Iddhī”ti. Yā tesaṁ dhammānaṁ iddhi samiddhi ijjhanā samijjhanā lābho paṭilābho patti sampatti phusanā sacchikiriyā upasampadā. </div>
</div>
<div class="q" id="p_30Vbh_1480"> <div class="p">
<span class="pN">1480</span>“Iddhipādo”ti. Tathābhūtassa vedanākkhandho…pe… viññāṇakkhandho. </div>
</div>
<div class="q" id="p_30Vbh_1481"> <div class="p">
<span class="pN">1481</span>“Iddhipādaṁ bhāvetī”ti. Te dhamme āsevati bhāveti bahulīkaroti. Tena vuccati “iddhipādaṁ bhāvetī”ti. </div>
</div>
</html>
