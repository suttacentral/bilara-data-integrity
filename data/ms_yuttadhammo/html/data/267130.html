<html>
<div class="i">14.1 Subhājīvakambavanikātherīgāthā</div>
<div class="h">Tiṁsanipāta</div>
<div class="h">Subhājīvakambavanikātherīgāthā</div>
<div class="q" id="p_19Th2_452"> <div class="divNumber">368.</div> <div class="p"> <table class="singleColumn"> <tr> <td> <div class="pN">452</div> <div class="G">Jīvakambavanaṁ rammaṁ,</div> </td> </tr> <tr> <td> <div class="G">Gacchantiṁ bhikkhuniṁ subhaṁ;</div> </td> </tr> <tr> <td> <div class="G">Dhuttako sannivāresi,</div> </td> </tr> <tr> <td> <div class="G">Tamenaṁ abravī subhā.</div> </td> </tr> </table> </div>
</div>
<div class="q" id="p_19Th2_453"> <div class="divNumber">369.</div> <div class="p"> <table class="singleColumn"> <tr> <td> <div class="pN">453</div> <div class="G">“Kiṁ te aparādhitaṁ mayā,</div> </td> </tr> <tr> <td> <div class="G">Yaṁ maṁ ovariyāna tiṭṭhasi;</div> </td> </tr> <tr> <td> <div class="G">Na hi pabbajitāya āvuso,</div> </td> </tr> <tr> <td> <div class="G">Puriso samphusanāya kappati.</div> </td> </tr> </table> </div>
</div>
<div class="q" id="p_19Th2_454"> <div class="divNumber">370.</div> <div class="p"> <table class="singleColumn"> <tr> <td> <div class="pN">454</div> <div class="G">Garuke mama satthusāsane,</div> </td> </tr> <tr> <td> <div class="G">Yā sikkhā sugatena desitā;</div> </td> </tr> <tr> <td> <div class="G">Parisuddhapadaṁ anaṅgaṇaṁ,</div> </td> </tr> <tr> <td> <div class="G">Kiṁ maṁ ovariyāna tiṭṭhasi.</div> </td> </tr> </table> </div>
</div>
<div class="q" id="p_19Th2_455"> <div class="divNumber">371.</div> <div class="p"> <table class="singleColumn"> <tr> <td> <div class="pN">455</div> <div class="G">Āvilacitto anāvilaṁ,</div> </td> </tr> <tr> <td> <div class="G">Sarajo vītarajaṁ anaṅgaṇaṁ;</div> </td> </tr> <tr> <td> <div class="G">Sabbattha vimuttamānasaṁ,</div> </td> </tr> <tr> <td> <div class="G">Kiṁ maṁ ovariyāna tiṭṭhasi”.</div> </td> </tr> </table> </div>
</div>
<div class="q" id="p_19Th2_456"> <div class="divNumber">372.</div> <div class="p"> <table class="singleColumn"> <tr> <td> <div class="pN">456</div> <div class="G">“Daharā ca apāpikā casi,</div> </td> </tr> <tr> <td> <div class="G">Kiṁ te pabbajjā karissati;</div> </td> </tr> <tr> <td> <div class="G">Nikkhipa kāsāyacīvaraṁ,</div> </td> </tr> <tr> <td> <div class="G">Ehi ramāma supupphite vane.</div> </td> </tr> </table> </div>
</div>
<div class="q" id="p_19Th2_457"> <div class="divNumber">373.</div> <div class="p"> <table class="singleColumn"> <tr> <td> <div class="pN">457</div> <div class="G">Madhurañca pavanti sabbaso,</div> </td> </tr> <tr> <td> <div class="G">Kusumarajena samuṭṭhitā dumā;</div> </td> </tr> <tr> <td> <div class="G">Paṭhamavasanto sukho utu,</div> </td> </tr> <tr> <td> <div class="G">Ehi ramāma supupphite vane.</div> </td> </tr> </table> </div>
</div>
<div class="q" id="p_19Th2_458"> <div class="divNumber">374.</div> <div class="p"> <table class="singleColumn"> <tr> <td> <div class="pN">458</div> <div class="G">Kusumitasikharā ca pādapā,</div> </td> </tr> <tr> <td> <div class="G">Abhigajjantiva māluteritā;</div> </td> </tr> <tr> <td> <div class="G">Kā tuyhaṁ rati bhavissati,</div> </td> </tr> <tr> <td> <div class="G">Yadi ekā vanamogahissasi.</div> </td> </tr> </table> </div>
</div>
<div class="q" id="p_19Th2_459"> <div class="divNumber">375.</div> <div class="p"> <table class="singleColumn"> <tr> <td> <div class="pN">459</div> <div class="G">Vāḷamigasaṅghasevitaṁ,</div> </td> </tr> <tr> <td> <div class="G">Kuñjaramattakareṇuloḷitaṁ;</div> </td> </tr> <tr> <td> <div class="G">Asahāyikā gantumicchasi,</div> </td> </tr> <tr> <td> <div class="G">Rahitaṁ bhiṁsanakaṁ mahāvanaṁ.</div> </td> </tr> </table> </div>
</div>
<div class="q" id="p_19Th2_460"> <div class="divNumber">376.</div> <div class="p"> <table class="singleColumn"> <tr> <td> <div class="pN">460</div> <div class="G">Tapanīyakatāva dhītikā,</div> </td> </tr> <tr> <td> <div class="G">Vicarasi cittalateva accharā;</div> </td> </tr> <tr> <td> <div class="G">Kāsikasukhumehi vaggubhi,</div> </td> </tr> <tr> <td> <div class="G">Sobhasī suvasanehi nūpame.</div> </td> </tr> </table> </div>
</div>
<div class="q" id="p_19Th2_461"> <div class="divNumber">377.</div> <div class="p"> <table class="singleColumn"> <tr> <td> <div class="pN">461</div> <div class="G">Ahaṁ tava vasānugo siyaṁ,</div> </td> </tr> <tr> <td> <div class="G">Yadi viharemase kānanantare;</div> </td> </tr> <tr> <td> <div class="G">Na hi matthi tayā piyattaro,</div> </td> </tr> <tr> <td> <div class="G">Pāṇo kinnarimandalocane.</div> </td> </tr> </table> </div>
</div>
<div class="q" id="p_19Th2_462"> <div class="divNumber">378.</div> <div class="p"> <table class="singleColumn"> <tr> <td> <div class="pN">462</div> <div class="G">Yadi me vacanaṁ karissasi,</div> </td> </tr> <tr> <td> <div class="G">Sukhitā ehi agāramāvasa;</div> </td> </tr> <tr> <td> <div class="G">Pāsādanivātavāsinī,</div> </td> </tr> <tr> <td> <div class="G">Parikammaṁ te karontu nāriyo.</div> </td> </tr> </table> </div>
</div>
<div class="q" id="p_19Th2_463"> <div class="divNumber">379.</div> <div class="p"> <table class="singleColumn"> <tr> <td> <div class="pN">463</div> <div class="G">Kāsikasukhumāni dhāraya,</div> </td> </tr> <tr> <td> <div class="G">Abhiropehi ca mālavaṇṇakaṁ;</div> </td> </tr> <tr> <td> <div class="G">Kañcanamaṇimuttakaṁ bahuṁ,</div> </td> </tr> <tr> <td> <div class="G">Vividhaṁ ābharaṇaṁ karomi te.</div> </td> </tr> </table> </div>
</div>
<div class="q" id="p_19Th2_464"> <div class="divNumber">380.</div> <div class="p"> <table class="singleColumn"> <tr> <td> <div class="pN">464</div> <div class="G">Sudhotarajapacchadaṁ subhaṁ,</div> </td> </tr> <tr> <td> <div class="G">Gonakatūlikasanthataṁ navaṁ;</div> </td> </tr> <tr> <td> <div class="G">Abhiruha sayanaṁ mahārahaṁ,</div> </td> </tr> <tr> <td> <div class="G">Candanamaṇḍitasāragandhikaṁ.</div> </td> </tr> </table> </div>
</div>
<div class="q" id="p_19Th2_465"> <div class="divNumber">381.</div> <div class="p"> <table class="singleColumn"> <tr> <td> <div class="pN">465</div> <div class="G">Uppalaṁ cudakā samuggataṁ,</div> </td> </tr> <tr> <td> <div class="G">Yathā taṁ amanussasevitaṁ;</div> </td> </tr> <tr> <td> <div class="G">Evaṁ tvaṁ brahmacārinī,</div> </td> </tr> <tr> <td> <div class="G">Sakesaṅgesu jaraṁ gamissasi”.</div> </td> </tr> </table> </div>
</div>
<div class="q" id="p_19Th2_466"> <div class="divNumber">382.</div> <div class="p"> <table class="singleColumn"> <tr> <td> <div class="pN">466</div> <div class="G">“Kiṁ te idha sārasammataṁ,</div> </td> </tr> <tr> <td> <div class="G">Kuṇapapūramhi susānavaḍḍhane;</div> </td> </tr> <tr> <td> <div class="G">Bhedanadhamme kaḷevare,</div> </td> </tr> <tr> <td> <div class="G">Yaṁ disvā vimano udikkhasi”.</div> </td> </tr> </table> </div>
</div>
<div class="q" id="p_19Th2_467"> <div class="divNumber">383.</div> <div class="p"> <table class="singleColumn"> <tr> <td> <div class="pN">467</div> <div class="G">“Akkhīni ca tūriyāriva,</div> </td> </tr> <tr> <td> <div class="G">Kinnariyāriva pabbatantare;</div> </td> </tr> <tr> <td> <div class="G">Tava me nayanāni dakkhiya,</div> </td> </tr> <tr> <td> <div class="G">Bhiyyo kāmaratī pavaḍḍhati.</div> </td> </tr> </table> </div>
</div>
<div class="q" id="p_19Th2_468"> <div class="divNumber">384.</div> <div class="p"> <table class="singleColumn"> <tr> <td> <div class="pN">468</div> <div class="G">Uppalasikharopamāni te,</div> </td> </tr> <tr> <td> <div class="G">Vimale hāṭakasannibhe mukhe;</div> </td> </tr> <tr> <td> <div class="G">Tava me nayanāni dakkhiya,</div> </td> </tr> <tr> <td> <div class="G">Bhiyyo kāmaguṇo pavaḍḍhati.</div> </td> </tr> </table> </div>
</div>
<div class="q" id="p_19Th2_469"> <div class="divNumber">385.</div> <div class="p"> <table class="singleColumn"> <tr> <td> <div class="pN">469</div> <div class="G">Api dūragatā saramhase,</div> </td> </tr> <tr> <td> <div class="G">Āyatapamhe visuddhadassane;</div> </td> </tr> <tr> <td> <div class="G">Na hi matthi tayā piyattaro,</div> </td> </tr> <tr> <td> <div class="G">Nayanā kinnarimandalocane”.</div> </td> </tr> </table> </div>
</div>
<div class="q" id="p_19Th2_470"> <div class="divNumber">386.</div> <div class="p"> <table class="singleColumn"> <tr> <td> <div class="pN">470</div> <div class="G">“Apathena payātumicchasi,</div> </td> </tr> <tr> <td> <div class="G">Candaṁ kīḷanakaṁ gavesasi;</div> </td> </tr> <tr> <td> <div class="G">Meruṁ laṅghetumicchasi,</div> </td> </tr> <tr> <td> <div class="G">Yo tvaṁ buddhasutaṁ maggayasi.</div> </td> </tr> </table> </div>
</div>
<div class="q" id="p_19Th2_471"> <div class="divNumber">387.</div> <div class="p"> <table class="singleColumn"> <tr> <td> <div class="pN">471</div> <div class="G">Natthi hi loke sadevake,</div> </td> </tr> <tr> <td> <div class="G">Rāgo yatthapi dāni me siyā;</div> </td> </tr> <tr> <td> <div class="G">Napi naṁ jānāmi kīriso,</div> </td> </tr> <tr> <td> <div class="G">Atha maggena hato samūlako.</div> </td> </tr> </table> </div>
</div>
<div class="q" id="p_19Th2_472"> <div class="divNumber">388.</div> <div class="p"> <table class="singleColumn"> <tr> <td> <div class="pN">472</div> <div class="G">Iṅgālakuyāva ujjhito,</div> </td> </tr> <tr> <td> <div class="G">Visapattoriva aggito kato;</div> </td> </tr> <tr> <td> <div class="G">Napi naṁ passāmi kīriso,</div> </td> </tr> <tr> <td> <div class="G">Atha maggena hato samūlako.</div> </td> </tr> </table> </div>
</div>
<div class="q" id="p_19Th2_473"> <div class="divNumber">389.</div> <div class="p"> <table class="singleColumn"> <tr> <td> <div class="pN">473</div> <div class="G">Yassā siyā apaccavekkhitaṁ,</div> </td> </tr> <tr> <td> <div class="G">Satthā vā anupāsito siyā;</div> </td> </tr> <tr> <td> <div class="G">Tvaṁ tādisikaṁ palobhaya,</div> </td> </tr> <tr> <td> <div class="G">Jānantiṁ so imaṁ vihaññasi.</div> </td> </tr> </table> </div>
</div>
<div class="q" id="p_19Th2_474"> <div class="divNumber">390.</div> <div class="p"> <table class="singleColumn"> <tr> <td> <div class="pN">474</div> <div class="G">Mayhañhi akkuṭṭhavandite,</div> </td> </tr> <tr> <td> <div class="G">Sukhadukkhe ca satī upaṭṭhitā;</div> </td> </tr> <tr> <td> <div class="G">Saṅkhatamasubhanti jāniya,</div> </td> </tr> <tr> <td> <div class="G">Sabbattheva mano na limpati.</div> </td> </tr> </table> </div>
</div>
<div class="q" id="p_19Th2_475"> <div class="divNumber">391.</div> <div class="p"> <table class="singleColumn"> <tr> <td> <div class="pN">475</div> <div class="G">Sāhaṁ sugatassa sāvikā,</div> </td> </tr> <tr> <td> <div class="G">Maggaṭṭhaṅgikayānayāyinī;</div> </td> </tr> <tr> <td> <div class="G">Uddhaṭasallā anāsavā,</div> </td> </tr> <tr> <td> <div class="G">Suññāgāragatā ramāmahaṁ.</div> </td> </tr> </table> </div>
</div>
<div class="q" id="p_19Th2_476"> <div class="divNumber">392.</div> <div class="p"> <table class="singleColumn"> <tr> <td> <div class="pN">476</div> <div class="G">Diṭṭhā hi mayā sucittitā,</div> </td> </tr> <tr> <td> <div class="G">Sombhā dārukapillakāni vā;</div> </td> </tr> <tr> <td> <div class="G">Tantīhi ca khīlakehi ca,</div> </td> </tr> <tr> <td> <div class="G">Vinibaddhā vividhaṁ panaccakā.</div> </td> </tr> </table> </div>
</div>
<div class="q" id="p_19Th2_477"> <div class="divNumber">393.</div> <div class="p"> <table class="singleColumn"> <tr> <td> <div class="pN">477</div> <div class="G">Tamhuddhaṭe tantikhīlake,</div> </td> </tr> <tr> <td> <div class="G">Vissaṭṭhe vikale parikrite;</div> </td> </tr> <tr> <td> <div class="G">Na vindeyya khaṇḍaso kate,</div> </td> </tr> <tr> <td> <div class="G">Kimhi tattha manaṁ nivesaye.</div> </td> </tr> </table> </div>
</div>
<div class="q" id="p_19Th2_478"> <div class="divNumber">394.</div> <div class="p"> <table class="singleColumn"> <tr> <td> <div class="pN">478</div> <div class="G">Tathūpamā dehakāni maṁ,</div> </td> </tr> <tr> <td> <div class="G">Tehi dhammehi vinā na vattanti;</div> </td> </tr> <tr> <td> <div class="G">Dhammehi vinā na vattati,</div> </td> </tr> <tr> <td> <div class="G">Kimhi tattha manaṁ nivesaye.</div> </td> </tr> </table> </div>
</div>
<div class="q" id="p_19Th2_479"> <div class="divNumber">395.</div> <div class="p"> <table class="singleColumn"> <tr> <td> <div class="pN">479</div> <div class="G">Yathā haritālena makkhitaṁ,</div> </td> </tr> <tr> <td> <div class="G">Addasa cittikaṁ bhittiyā kataṁ;</div> </td> </tr> <tr> <td> <div class="G">Tamhi te viparītadassanaṁ,</div> </td> </tr> <tr> <td> <div class="G">Saññā mānusikā niratthikā.</div> </td> </tr> </table> </div>
</div>
<div class="q" id="p_19Th2_480"> <div class="divNumber">396.</div> <div class="p"> <table class="singleColumn"> <tr> <td> <div class="pN">480</div> <div class="G">Māyaṁ viya aggato kataṁ,</div> </td> </tr> <tr> <td> <div class="G">Supinanteva suvaṇṇapādapaṁ;</div> </td> </tr> <tr> <td> <div class="G">Upagacchasi andha rittakaṁ,</div> </td> </tr> <tr> <td> <div class="G">Janamajjheriva rupparūpakaṁ.</div> </td> </tr> </table> </div>
</div>
<div class="q" id="p_19Th2_481"> <div class="divNumber">397.</div> <div class="p"> <table class="singleColumn"> <tr> <td> <div class="pN">481</div> <div class="G">Vaṭṭaniriva koṭarohitā,</div> </td> </tr> <tr> <td> <div class="G">Majjhe pubbuḷakā saassukā;</div> </td> </tr> <tr> <td> <div class="G">Pīḷakoḷikā cettha jāyati,</div> </td> </tr> <tr> <td> <div class="G">Vividhā cakkhuvidhā ca piṇḍitā”.</div> </td> </tr> </table> </div>
</div>
<div class="q" id="p_19Th2_482"> <div class="divNumber">398.</div> <div class="p"> <table class="singleColumn"> <tr> <td> <div class="pN">482</div> <div class="G">Uppāṭiya cārudassanā,</div> </td> </tr> <tr> <td> <div class="G">Na ca pajjittha asaṅgamānasā;</div> </td> </tr> <tr> <td> <div class="G">“Handa te cakkhuṁ harassu taṁ”,</div> </td> </tr> <tr> <td> <div class="G">Tassa narassa adāsi tāvade.</div> </td> </tr> </table> </div>
</div>
<div class="q" id="p_19Th2_483"> <div class="divNumber">399.</div> <div class="p"> <table class="singleColumn"> <tr> <td> <div class="pN">483</div> <div class="G">Tassa ca viramāsi tāvade,</div> </td> </tr> <tr> <td> <div class="G">Rāgo tattha khamāpayī ca naṁ;</div> </td> </tr> <tr> <td> <div class="G">“Sotthi siyā brahmacārinī,</div> </td> </tr> <tr> <td> <div class="G">Na puno edisakaṁ bhavissati”.</div> </td> </tr> </table> </div>
</div>
<div class="q" id="p_19Th2_484"> <div class="divNumber">400.</div> <div class="p"> <table class="singleColumn"> <tr> <td> <div class="pN">484</div> <div class="G">“Āsādiya edisaṁ janaṁ,</div> </td> </tr> <tr> <td> <div class="G">Aggiṁ pajjalitaṁva liṅgiya;</div> </td> </tr> <tr> <td> <div class="G">Gaṇhiya āsīvisaṁ viya,</div> </td> </tr> <tr> <td> <div class="G">Api nu sotthi siyā khamehi no”.</div> </td> </tr> </table> </div>
</div>
<div class="q" id="p_19Th2_485"> <div class="divNumber">401.</div> <div class="p"> <table class="singleColumn"> <tr> <td> <div class="pN">485</div> <div class="G">Muttā ca tato sā bhikkhunī,</div> </td> </tr> <tr> <td> <div class="G">Agamī buddhavarassa santikaṁ;</div> </td> </tr> <tr> <td> <div class="G">Passiya varapuññalakkhaṇaṁ,</div> </td> </tr> <tr> <td> <div class="G">Cakkhu āsi yathā purāṇakanti.</div> </td> </tr> </table> </div>
</div>
<div class="CENTER" id="p_19Th2_486">
<span class="pN">486</span>…  Subhā jīvakambavanikā therī… .</div>
<div class="ENDH3" id="p_19Th2_487">
<span class="pN">487</span>Tiṁsanipāto niṭṭhito.</div>
</html>
