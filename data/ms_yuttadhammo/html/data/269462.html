<html>
<div class="i">2.1.6 Upasīvamāṇavapucchāniddesa</div>
<div class="h">Pārāyanavagganiddesa</div>
<div class="h">Pucchāniddesa</div>
<div class="h">Upasīvamāṇavapucchāniddesa</div>
<div class="q" id="p_25Cn_543"> <div class="divNumber">38.</div> <div class="p"> <table class="singleColumn"> <tr> <td> <div class="pN">543</div> <div class="G"><span class="bold">Eko ahaṁ sakka mahantamoghaṁ, <span class="gathaQuote">(iccāyasmā upasīvo)</span></span></div> </td> </tr> <tr> <td> <div class="G"><span class="bold">Anissito no visahāmi tārituṁ;</span></div> </td> </tr> <tr> <td> <div class="G"><span class="bold">Ārammaṇaṁ brūhi samantacakkhu,</span></div> </td> </tr> <tr> <td> <div class="G">
<span class="bold">Yaṁ nissito oghamimaṁ tareyyaṁ.</span> (1) </div> </td> </tr> </table> </div>
</div>
<div class="q" id="p_25Cn_544"> <div class="p">
<span class="pN">544</span><span class="bold">Eko ahaṁ sakka mahantamoghan</span>ti. <span class="bold">Eko</span>ti puggalo vā me dutiyo natthi, dhammo vā me dutiyo natthi, yaṁ vā puggalaṁ nissāya dhammaṁ vā nissāya mahantaṁ kāmoghaṁ bhavoghaṁ diṭṭhoghaṁ avijjoghaṁ tareyyaṁ uttareyyaṁ patareyyaṁ samatikkameyyaṁ vītivatteyyanti. <span class="bold">Sakkā</span>ti sakko. Bhagavā sakyakulā pabbajitotipi sakko. Atha vā aḍḍho mahaddhano dhanavātipi sakko. Tassimāni dhanāni, seyyathidaṁ— saddhādhanaṁ sīladhanaṁ hiridhanaṁ ottappadhanaṁ sutadhanaṁ cāgadhanaṁ paññādhanaṁ satipaṭṭhānadhanaṁ…pe… nibbānadhanaṁ. Imehi anekehi dhanaratanehi aḍḍho mahaddhano dhanavātipi sakko. Atha vā sakko pahu visavī alamatto sūro vīro vikkanto abhīrū achambhī anutrāsī apalāyī pahīnabhayabheravo vigatalomahaṁsotipi sakkoti— eko ahaṁ sakka mahantamoghaṁ. </div>
</div>
<div class="q" id="p_25Cn_545"> <div class="p">
<span class="pN">545</span><span class="bold">Iccāyasmā upasīvo</span>ti. <span class="bold">Iccā</span>ti padasandhi…pe…. <span class="bold">Āyasmā</span>ti piyavacanaṁ…pe…. <span class="bold">Upasīvo</span>ti tassa brāhmaṇassa nāmaṁ…pe… abhilāpoti— iccāyasmā upasīvo. </div>
</div>
<div class="q" id="p_25Cn_546"> <div class="p">
<span class="pN">546</span><span class="bold">Anissito no visahāmi tāritun</span>ti. <span class="bold">Anissito</span>ti puggalaṁ vā anissito dhammaṁ vā anissito no visahāmi na ussahāmi na sakkomi na paṭibalo mahantaṁ kāmoghaṁ bhavoghaṁ diṭṭhoghaṁ avijjoghaṁ tarituṁ uttarituṁ patarituṁ samatikkamituṁ vītivattitunti— anissito no visahāmi tārituṁ. </div>
</div>
<div class="q" id="p_25Cn_547"> <div class="p">
<span class="pN">547</span><span class="bold">Ārammaṇaṁ brūhi samantacakkhū</span>ti ārammaṇaṁ ālambaṇaṁ nissayaṁ upanissayaṁ brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi. <span class="bold">Samantacakkhū</span>ti samantacakkhu vuccati sabbaññutañāṇaṁ. Bhagavā tena sabbaññutañāṇena upeto samupeto upāgato samupāgato upapanno samupapanno samannāgato. </div>
</div>
<div class="q" id="p_25Cn_548"> <div class="p"> <table class="singleColumn"> <tr> <td> <div class="pN">548</div> <div class="G">Na tassa adiṭṭhamidhatthi kiñci,</div> </td> </tr> <tr> <td> <div class="G">Atho aviññātamajānitabbaṁ;</div> </td> </tr> <tr> <td> <div class="G">Sabbaṁ abhiññāsi yadatthi neyyaṁ,</div> </td> </tr> <tr> <td> <div class="G">Tathāgato tena samantacakkhūti.</div> </td> </tr> </table> </div>
</div>
<div class="q" id="p_25Cn_549"> <div class="p">
<span class="pN">549</span>Ārammaṇaṁ brūhi samantacakkhu. </div>
</div>
<div class="q" id="p_25Cn_550"> <div class="p">
<span class="pN">550</span><span class="bold">Yaṁ nissito oghamimaṁ tareyyan</span>ti. <span class="bold">Yaṁ nissito</span>ti yaṁ puggalaṁ vā nissito dhammaṁ vā nissito mahantaṁ kāmoghaṁ bhavoghaṁ diṭṭhoghaṁ avijjoghaṁ tareyyaṁ uttareyyaṁ patareyyaṁ samatikkameyyaṁ vītivatteyyanti— yaṁ nissito oghamimaṁ tareyyaṁ. Tenāha so brāhmaṇo— </div>
</div>
<div class="q" id="p_25Cn_551"> <div class="p"> <table class="singleColumn"> <tr> <td> <div class="pN">551</div> <div class="G">“Eko ahaṁ sakka mahantamoghaṁ, <span class="gathaQuote">(iccāyasmā upasīvo)</span>
</div> </td> </tr> <tr> <td> <div class="G">Anissito no visahāmi tārituṁ;</div> </td> </tr> <tr> <td> <div class="G">Ārammaṇaṁ brūhi samantacakkhu,</div> </td> </tr> <tr> <td> <div class="G">Yaṁ nissito oghamimaṁ tareyyan”ti.</div> </td> </tr> </table> </div>
</div>
<div class="q" id="p_25Cn_552"> <div class="divNumber">39.</div> <div class="p"> <table class="singleColumn"> <tr> <td> <div class="pN">552</div> <div class="G"><span class="bold">Ākiñcaññaṁ pekkhamāno satimā, <span class="gathaQuote">(upasīvāti bhagavā)</span></span></div> </td> </tr> <tr> <td> <div class="G"><span class="bold">Natthīti nissāya tarassu oghaṁ;</span></div> </td> </tr> <tr> <td> <div class="G"><span class="bold">Kāme pahāya virato kathāhi,</span></div> </td> </tr> <tr> <td> <div class="G">
<span class="bold">Taṇhakkhayaṁ nattamahābhipassa.</span> (2) </div> </td> </tr> </table> </div>
</div>
<div class="q" id="p_25Cn_553"> <div class="p">
<span class="pN">553</span><span class="bold">Ākiñcaññaṁ pekkhamāno satimā</span>ti so brāhmaṇo pakatiyā ākiñcaññāyatanasamāpattiṁ lābhīyeva nissayaṁ na jānāti— “ayaṁ me nissayo”ti. Tassa bhagavā nissayañca ācikkhati uttariñca niyyānapathaṁ. Ākiñcaññāyatanasamāpattiṁ sato samāpajjitvā tato vuṭṭhahitvā tattha jāte cittacetasike dhamme aniccato pekkhamāno, dukkhato…pe… rogato… gaṇḍato… sallato… aghato… ābādhato… parato… palokato… ītito… upaddavato… bhayato… upasaggato… calato… pabhaṅguto… addhuvato… atāṇato… aleṇato… asaraṇato… asaraṇībhūtato… rittato… tucchato… suññato… anattato… ādīnavato… vipariṇāmadhammato… asārakato… aghamūlato… bhavato… vibhavato… sāsavato… saṅkhatato… mārāmisato… jātidhammato… jarādhammato… byādhidhammato… maraṇadhammato… sokaparidevadukkhadomanassupāyāsadhammato… samudayadhammato… atthaṅgamato… assādato… ādīnavato… nissaraṇato pekkhamāno dakkhamāno olokayamāno nijjhāyamāno upaparikkhamāno. </div>
</div>
<div class="q" id="p_25Cn_554"> <div class="p">
<span class="pN">554</span><span class="bold">Satimā</span>ti yā sati anussati paṭissati…pe… sammāsati— ayaṁ vuccati sati. Imāya satiyā upeto hoti…pe… samannāgato, so vuccati satimāti— ākiñcaññaṁ pekkhamāno satimā. </div>
</div>
<div class="q" id="p_25Cn_555"> <div class="p">
<span class="pN">555</span><span class="bold">Upasīvāti bhagavā</span>ti. <span class="bold">Upasīvā</span>ti bhagavā taṁ brāhmaṇaṁ nāmena ālapati. <span class="bold">Bhagavā</span>ti gāravādhivacanametaṁ…pe… sacchikā paññatti, yadidaṁ bhagavāti— upasīvāti bhagavā. </div>
</div>
<div class="q" id="p_25Cn_556"> <div class="p">
<span class="pN">556</span><span class="bold">Natthīti nissāya tarassu oghan</span>ti natthi kiñcīti ākiñcaññāyatanasamāpatti. Kiṁkāraṇā natthi kiñcīti ākiñcaññāyatanasamāpatti? Viññāṇañcāyatanasamāpattiṁ sato samāpajjitvā tato vuṭṭhahitvā taññeva viññāṇaṁ abhāveti, vibhāveti, antaradhāpeti, natthi kiñcīti passati. Taṁkāraṇā natthi kiñcīti ākiñcaññāyatanasamāpattiṁ nissāya upanissāya ālambaṇaṁ karitvā kāmoghaṁ bhavoghaṁ diṭṭhoghaṁ avijjoghaṁ tarassu uttarassu patarassu samatikkamassu vītivattassūti— natthīti nissāya tarassu oghaṁ. </div>
</div>
<div class="q" id="p_25Cn_557"> <div class="p">
<span class="pN">557</span><span class="bold">Kāme pahāya virato kathāhī</span>ti. <span class="bold">Kāmā</span>ti uddānato dve kāmā— vatthukāmā ca kilesakāmā ca…pe… ime vuccanti vatthukāmā…pe… ime vuccanti kilesakāmā. <span class="bold">Kāme pahāyā</span>ti vatthukāme parijānitvā kilesakāme pahāya pajahitvā vinodetvā byantīkaritvā anabhāvaṁ gametvāti— kāme pahāya. <span class="bold">Virato kathāhī</span>ti kathaṁkathā vuccati vicikicchā. Dukkhe kaṅkhā…pe… chambhitattaṁ cittassa manovilekho kathaṁkathāya ārato virato paṭivirato nikkhanto nissaṭo vippamutto visaññutto vimariyādikatena cetasā viharatīti— evampi virato kathāhi…pe… atha vā dvattiṁsāya tiracchānakathāya ārato virato paṭivirato nikkhanto nissaṭo vippamutto visaññutto vimariyādikatena cetasā viharatīti evampi virato kathāhīti— kāme pahāya virato kathāhi. </div>
</div>
<div class="q" id="p_25Cn_558"> <div class="p">
<span class="pN">558</span><span class="bold">Taṇhakkhayaṁ nattamahābhipassā</span>ti. <span class="bold">Taṇhā</span>ti rūpataṇhā…pe… dhammataṇhā. <span class="bold">Nattaṁ</span> vuccati ratti. <span class="bold">Aho</span>ti divaso. Rattiñca divā ca taṇhakkhayaṁ rāgakkhayaṁ dosakkhayaṁ mohakkhayaṁ gatikkhayaṁ upapattikkhayaṁ paṭisandhikkhayaṁ bhavakkhayaṁ saṁsārakkhayaṁ vaṭṭakkhayaṁ passa abhipassa dakkha olokaya nijjhāya upaparikkhāti— taṇhakkhayaṁ nattamahābhipassa. Tenāha bhagavā— </div>
</div>
<div class="q" id="p_25Cn_559"> <div class="p"> <table class="singleColumn"> <tr> <td> <div class="pN">559</div> <div class="G">“Ākiñcaññaṁ pekkhamāno satimā, <span class="gathaQuote">(upasīvāti bhagavā)</span>
</div> </td> </tr> <tr> <td> <div class="G">Natthīti nissāya tarassu oghaṁ;</div> </td> </tr> <tr> <td> <div class="G">Kāme pahāya virato kathāhi,</div> </td> </tr> <tr> <td> <div class="G">Taṇhakkhayaṁ nattamahābhipassā”ti.</div> </td> </tr> </table> </div>
</div>
<div class="q" id="p_25Cn_560"> <div class="divNumber">40.</div> <div class="p"> <table class="singleColumn"> <tr> <td> <div class="pN">560</div> <div class="G"><span class="bold">Sabbesu kāmesu yo vītarāgo, <span class="gathaQuote">(iccāyasmā upasīvo)</span></span></div> </td> </tr> <tr> <td> <div class="G"><span class="bold">Ākiñcaññaṁ nissito hitvā maññaṁ;</span></div> </td> </tr> <tr> <td> <div class="G"><span class="bold">Saññāvimokkhe paramedhimutto,</span></div> </td> </tr> <tr> <td> <div class="G">
<span class="bold">Tiṭṭhe nu so tattha anānuyāyī.</span> (3) </div> </td> </tr> </table> </div>
</div>
<div class="q" id="p_25Cn_561"> <div class="p">
<span class="pN">561</span><span class="bold">Sabbesu kāmesu yo vītarāgo</span>ti. <span class="bold">Sabbesū</span>ti sabbena sabbaṁ sabbathā sabbaṁ asesaṁ nissesaṁ pariyādiyanavacanametaṁ sabbesūti. <span class="bold">Kāmesū</span>ti <span class="bold">kāmā</span>ti uddānato dve kāmā— vatthukāmā ca kilesakāmā ca…pe… ime vuccanti vatthukāmā…pe… ime vuccanti kilesakāmā. Sabbesu kāmesu yo vītarāgoti. Sabbesu kāmesu yo vītarāgo vigatarāgo cattarāgo vantarāgo muttarāgo pahīnarāgo paṭinissaṭṭharāgo vikkhambhanatoti— sabbesu kāmesu yo vītarāgo. </div>
</div>
<div class="q" id="p_25Cn_562"> <div class="p">
<span class="pN">562</span><span class="bold">Iccāyasmā upasīvo</span>ti. <span class="bold">Iccā</span>ti padasandhi…pe…. <span class="bold">Āyasmā</span>ti piyavacanaṁ…pe…. <span class="bold">Upasīvo</span>ti tassa brāhmaṇassa nāmaṁ…pe… abhilāpoti— iccāyasmā upasīvo. </div>
</div>
<div class="q" id="p_25Cn_563"> <div class="p">
<span class="pN">563</span><span class="bold">Ākiñcaññaṁ nissito hitvā maññan</span>ti. Heṭṭhimā cha samāpattiyo hitvā cajitvā pariccajitvā atikkamitvā samatikkamitvā vītivattitvā ākiñcaññāyatanasamāpattiṁ nissito allīno upagato samupagato ajjhosito adhimuttoti— ākiñcaññaṁ nissito hitvā maññaṁ. </div>
</div>
<div class="q" id="p_25Cn_564"> <div class="p">
<span class="pN">564</span><span class="bold">Saññāvimokkhe paramedhimutto</span>ti saññāvimokkhā vuccanti satta saññāsamāpattiyo. Tāsaṁ saññāsamāpattīnaṁ ākiñcaññāyatanasamāpattivimokkho aggo ca seṭṭho ca viseṭṭho ca pāmokkho ca uttamo ca pavaro ca, parame agge seṭṭhe viseṭṭhe pāmokkhe uttame pavare adhimuttivimokkhena adhimutto tatrādhimutto tadadhimutto taccarito tabbahulo taggaruko tanninno tappoṇo tappabbhāro tadadhimutto tadadhipateyyoti— saññāvimokkhe paramedhimutto. </div>
</div>
<div class="q" id="p_25Cn_565"> <div class="p">
<span class="pN">565</span><span class="bold">Tiṭṭhe nu so tattha anānuyāyī</span>ti. <span class="bold">Tiṭṭhe nū</span>ti saṁsayapucchā vimatipucchā dveḷhakapucchā anekaṁsapucchā, “evaṁ nu kho, nanu kho, kiṁ nu kho, kathaṁ nu kho”ti— tiṭṭhe nu. <span class="bold">Tatthā</span>ti ākiñcaññāyatane. <span class="bold">Anānuyāyī</span>ti anānuyāyī aviccamāno avigacchamāno anantaradhāyamāno aparihāyamāno…pe…. Atha vā arajjamāno adussamāno amuyhamāno akilissamānoti— tiṭṭhe nu so tattha anānuyāyī. Tenāha so brāhmaṇo— </div>
</div>
<div class="q" id="p_25Cn_566"> <div class="p"> <table class="singleColumn"> <tr> <td> <div class="pN">566</div> <div class="G">“Sabbesu kāmesu yo vītarāgo, <span class="gathaQuote">(iccāyasmā upasīvo)</span>
</div> </td> </tr> <tr> <td> <div class="G">Ākiñcaññaṁ nissito hitvā maññaṁ;</div> </td> </tr> <tr> <td> <div class="G">Saññāvimokkhe paramedhimutto,</div> </td> </tr> <tr> <td> <div class="G">Tiṭṭhe nu so tattha anānuyāyī”ti.</div> </td> </tr> </table> </div>
</div>
<div class="q" id="p_25Cn_567"> <div class="divNumber">41.</div> <div class="p"> <table class="singleColumn"> <tr> <td> <div class="pN">567</div> <div class="G"><span class="bold">Sabbesu kāmesu yo vītarāgo, <span class="gathaQuote">(upasīvāti bhagavā)</span></span></div> </td> </tr> <tr> <td> <div class="G"><span class="bold">Ākiñcaññaṁ nissito hitvā maññaṁ;</span></div> </td> </tr> <tr> <td> <div class="G"><span class="bold">Saññāvimokkhe paramedhimutto,</span></div> </td> </tr> <tr> <td> <div class="G">
<span class="bold">Tiṭṭheyya so tattha anānuyāyī.</span> (4) </div> </td> </tr> </table> </div>
</div>
<div class="q" id="p_25Cn_568"> <div class="p">
<span class="pN">568</span><span class="bold">Sabbesu kāmesu yo vītarāgo</span>ti. <span class="bold">Sabbesū</span>ti sabbena sabbaṁ sabbathā sabbaṁ asesaṁ nissesaṁ pariyādiyanavacanametaṁ sabbesūti. <span class="bold">Kāmesū</span>ti <span class="bold">kāmā</span>ti uddānato dve kāmā— vatthukāmā ca kilesakāmā ca…pe… ime vuccanti vatthukāmā…pe… ime vuccanti kilesakāmā. <span class="bold">Sabbesu kāmesu yo vītarāgo</span>ti sabbesu kāmesu yo vītarāgo…pe… paṭinissaṭṭharāgo vikkhambhanatoti— sabbesu kāmesu yo vītarāgo. </div>
</div>
<div class="q" id="p_25Cn_569"> <div class="p">
<span class="pN">569</span><span class="bold">Upasīvāti bhagavā</span>ti. <span class="bold">Upasīvā</span>ti bhagavā taṁ brāhmaṇaṁ nāmena ālapati. <span class="bold">Bhagavā</span>ti gāravādhivacanametaṁ…pe… sacchikā paññatti, yadidaṁ bhagavāti— upasīvāti bhagavā. </div>
</div>
<div class="q" id="p_25Cn_570"> <div class="p">
<span class="pN">570</span><span class="bold">Ākiñcaññaṁ nissito hitvā maññan</span>ti. Heṭṭhimā cha samāpattiyo hitvā cajitvā pariccajitvā atikkamitvā samatikkamitvā vītivattitvā ākiñcaññāyatanasamāpattiṁ nissito allīno upagato samupagato ajjhosito adhimuttoti— ākiñcaññaṁ nissito hitvā maññaṁ. </div>
</div>
<div class="q" id="p_25Cn_571"> <div class="p">
<span class="pN">571</span><span class="bold">Saññāvimokkhe paramedhimutto</span>ti saññāvimokkhā vuccanti satta saññāsamāpattiyo. Tāsaṁ saññāsamāpattīnaṁ ākiñcaññāyatanasamāpattivimokkho aggo ca seṭṭho ca viseṭṭho ca pāmokkho ca uttamo ca pavaro ca, parame agge seṭṭhe viseṭṭhe pāmokkhe uttame pavare adhimuttivimokkhena adhimutto tatrādhimutto tadadhimutto…pe… tadadhipateyyoti— saññāvimokkhe paramedhimutto. </div>
</div>
<div class="q" id="p_25Cn_572"> <div class="p">
<span class="pN">572</span><span class="bold">Tiṭṭheyya so tattha anānuyāyī</span>ti. <span class="bold">Tiṭṭheyyā</span>ti tiṭṭheyya saṭṭhikappasahassāni. <span class="bold">Tatthā</span>ti ākiñcaññāyatane. <span class="bold">Anānuyāyī</span>ti anānuyāyī aviccamāno avigacchamāno anantaradhāyamāno aparihāyamāno. Atha vā arajjamāno adussamāno amuyhamāno akilissamānoti— tiṭṭheyya so tattha anānuyāyī. Tenāha bhagavā— </div>
</div>
<div class="q" id="p_25Cn_573"> <div class="p"> <table class="singleColumn"> <tr> <td> <div class="pN">573</div> <div class="G">“Sabbesu kāmesu yo vītarāgo, <span class="gathaQuote">(upasīvāti bhagavā)</span>
</div> </td> </tr> <tr> <td> <div class="G">Ākiñcaññaṁ nissito hitvā maññaṁ;</div> </td> </tr> <tr> <td> <div class="G">Saññāvimokkhe paramedhimutto,</div> </td> </tr> <tr> <td> <div class="G">Tiṭṭheyya so tattha anānuyāyī”ti.</div> </td> </tr> </table> </div>
</div>
<div class="q" id="p_25Cn_574"> <div class="divNumber">42.</div> <div class="p"> <table class="singleColumn"> <tr> <td> <div class="pN">574</div> <div class="G"><span class="bold">Tiṭṭhe ce so tattha anānuyāyī,</span></div> </td> </tr> <tr> <td> <div class="G"><span class="bold">Pūgampi vassāni samantacakkhu;</span></div> </td> </tr> <tr> <td> <div class="G"><span class="bold">Tattheva so sītisiyā vimutto,</span></div> </td> </tr> <tr> <td> <div class="G">
<span class="bold">Cavetha viññāṇaṁ tathāvidhassa.</span> (5) </div> </td> </tr> </table> </div>
</div>
<div class="q" id="p_25Cn_575"> <div class="p">
<span class="pN">575</span><span class="bold">Tiṭṭhe ce so tattha anānuyāyī</span>ti sace so tiṭṭheyya saṭṭhikappasahassāni. <span class="bold">Tatthā</span>ti ākiñcaññāyatane. <span class="bold">Anānuyāyī</span>ti anānuyāyī aviccamāno avigacchamāno anantaradhāyamāno aparihāyamāno. Atha vā arajjamāno adussamāno amuyhamāno akilissamānoti— tiṭṭhe ce so tattha anānuyāyī. </div>
</div>
<div class="q" id="p_25Cn_576"> <div class="p">
<span class="pN">576</span><span class="bold">Pūgampi vassāni samantacakkhū</span>ti. <span class="bold">Pūgampi vassānī</span>ti pūgampi vassāni bahūni vassāni bahūni vassasatāni bahūni vassasahassāni bahūni vassasatasahassāni bahūni kappāni bahūni kappasatāni bahūni kappasahassāni bahūni kappasatasahassāni. <span class="bold">Samantacakkhū</span>ti samantacakkhu vuccati sabbaññutañāṇaṁ…pe… tathāgato tena samantacakkhūti— pūgampi vassāni samantacakkhu. </div>
</div>
<div class="q" id="p_25Cn_577"> <div class="p">
<span class="pN">577</span><span class="bold">Tattheva so sītisiyā vimutto, cavetha viññāṇaṁ tathāvidhassā</span>ti tattheva so sītibhāvamanuppatto nicco dhuvo sassato avipariṇāmadhammo sassatisamaṁ tatheva tiṭṭheyya. Atha vā tassa viññāṇaṁ caveyya ucchijjeyya nasseyya vinasseyya na bhaveyyāti punabbhavapaṭisandhiviññāṇaṁ nibbatteyya kāmadhātuyā vā rūpadhātuyā vā arūpadhātuyā vāti ākiñcaññāyatanaṁ samāpannassa sassatañca ucchedañca pucchati. Udāhu tattheva anupādisesāya nibbānadhātuyā parinibbāyeyya. Atha vā tassa viññāṇaṁ caveyya puna paṭisandhiviññāṇaṁ nibbatteyya kāmadhātuyā vā rūpadhātuyā vā arūpadhātuyā vāti, ākiñcaññāyatanaṁ upapannassa parinibbānañca paṭisandhiñca pucchati. <span class="bold">Tathāvidhassā</span>ti tathāvidhassa tādisassa tassaṇṭhitassa tappakārassa tappaṭibhāgassa ākiñcaññāyatanaṁ upapannassāti— tattheva so sītisiyā vimutto, cavetha viññāṇaṁ tathāvidhassa. Tenāha so brāhmaṇo— </div>
</div>
<div class="q" id="p_25Cn_578"> <div class="p"> <table class="singleColumn"> <tr> <td> <div class="pN">578</div> <div class="G">“Tiṭṭhe ce so tattha anānuyāyī,</div> </td> </tr> <tr> <td> <div class="G">Pūgampi vassāni samantacakkhu;</div> </td> </tr> <tr> <td> <div class="G">Tattheva so sītisiyā vimutto,</div> </td> </tr> <tr> <td> <div class="G">Cavetha viññāṇaṁ tathāvidhassā”ti.</div> </td> </tr> </table> </div>
</div>
<div class="q" id="p_25Cn_579"> <div class="divNumber">43.</div> <div class="p"> <table class="singleColumn"> <tr> <td> <div class="pN">579</div> <div class="G"><span class="bold">Acci yathā vātavegena khittā, <span class="gathaQuote">(upasīvāti bhagavā)</span></span></div> </td> </tr> <tr> <td> <div class="G"><span class="bold">Atthaṁ paleti na upeti saṅkhaṁ;</span></div> </td> </tr> <tr> <td> <div class="G"><span class="bold">Evaṁ munī nāmakāyā vimutto,</span></div> </td> </tr> <tr> <td> <div class="G">
<span class="bold">Atthaṁ paleti na upeti saṅkhaṁ.</span> (6) </div> </td> </tr> </table> </div>
</div>
<div class="q" id="p_25Cn_580"> <div class="p">
<span class="pN">580</span><span class="bold">Acci yathā vātavegena khittā</span>ti acci vuccati jālasikhā. <span class="bold">Vātā</span>ti puratthimā vātā pacchimā vātā uttarā vātā dakkhiṇā vātā sarajā vātā arajā vātā sītā vātā uṇhā vātā parittā vātā adhimattā vātā verambhavātā pakkhavātā supaṇṇavātā tālapaṇṇavātā vidhūpanavātā. <span class="bold">Vātavegena khittā</span>ti vātavegena khittā ukkhittā nunnā paṇunnā khambhitā vikkhambhitāti— acci yathā vātavegena khittā. <span class="bold">Upasīvāti bhagavā</span>ti. <span class="bold">Upasīvā</span>ti bhagavā taṁ brāhmaṇaṁ nāmena ālapati. <span class="bold">Bhagavā</span>ti gāravādhivacanametaṁ…pe… sacchikā paññatti, yadidaṁ bhagavāti— upasīvāti bhagavā. </div>
</div>
<div class="q" id="p_25Cn_581"> <div class="p">
<span class="pN">581</span><span class="bold">Atthaṁ paleti na upeti saṅkhan</span>ti. <span class="bold">Atthaṁ paletī</span>ti atthaṁ paleti, atthaṁ gameti, atthaṁ gacchati nirujjhati vūpasamati paṭippassambhati. <span class="bold">Na upeti saṅkhan</span>ti saṅkhaṁ na upeti, uddesaṁ na upeti, gaṇanaṁ na upeti, paṇṇattiṁ na upeti, “puratthimaṁ vā disaṁ gatā, pacchimaṁ vā disaṁ gatā, uttaraṁ vā disaṁ gatā, dakkhiṇaṁ vā disaṁ gatā uddhaṁ vā gatā, adho vā gatā, tiriyaṁ vā gatā, vidisaṁ vā gatā”ti, so hetu natthi, paccayo natthi, kāraṇaṁ natthi, yena saṅkhaṁ gaccheyyāti— atthaṁ paleti na upeti saṅkhaṁ. </div>
</div>
<div class="q" id="p_25Cn_582"> <div class="p">
<span class="pN">582</span><span class="bold">Evaṁ munī nāmakāyā vimutto</span>ti. <span class="bold">Evan</span>ti opammasampaṭipādanaṁ. <span class="bold">Munī</span>ti monaṁ vuccati ñāṇaṁ…pe… saṅgajālamaticca so muni. <span class="bold">Nāmakāyā vimutto</span>ti so muni pakatiyā pubbeva rūpakāyā vimutto. Tadaṅgaṁ samatikkamā vikkhambhanappahānena pahīno. Tassa munino bhavantaṁ āgamma cattāro ariyamaggā paṭiladdhā honti. Catunnaṁ ariyamaggānaṁ paṭiladdhattā nāmakāyo ca rūpakāyo ca pariññātā honti. Nāmakāyassa ca rūpakāyassa ca pariññātattā nāmakāyā ca rūpakāyā ca mutto vimutto suvimutto accantaanupādāvimokkhenāti— evaṁ munī nāmakāyā vimutto. </div>
</div>
<div class="q" id="p_25Cn_583"> <div class="p">
<span class="pN">583</span><span class="bold">Atthaṁ paleti na upeti saṅkhan</span>ti. <span class="bold">Atthaṁ paletī</span>ti anupādisesāya nibbānadhātuyā parinibbāyati. <span class="bold">Na upeti saṅkhan</span>ti anupādisesāya nibbānadhātuyā parinibbuto saṅkhaṁ na upeti, uddesaṁ na upeti, gaṇanaṁ na upeti, paṇṇattiṁ na upeti— khattiyoti vā brāhmaṇoti vā vessoti vā suddoti vā gahaṭṭhoti vā pabbajitoti vā devoti vā manussoti vā rūpīti vā arūpīti vā saññīti vā asaññīti vā nevasaññīnāsaññīti vā. So hetu natthi paccayo natthi kāraṇaṁ natthi yena saṅkhaṁ gaccheyyāti— atthaṁ paleti na upeti saṅkhaṁ. Tenāha bhagavā— </div>
</div>
<div class="q" id="p_25Cn_584"> <div class="p"> <table class="singleColumn"> <tr> <td> <div class="pN">584</div> <div class="G">“Acci yathā vātavegena khittā, <span class="gathaQuote">(upasīvāti bhagavā)</span>
</div> </td> </tr> <tr> <td> <div class="G">Atthaṁ paleti na upeti saṅkhaṁ;</div> </td> </tr> <tr> <td> <div class="G">Evaṁ munī nāmakāyā vimutto,</div> </td> </tr> <tr> <td> <div class="G">Atthaṁ paleti na upeti saṅkhan”ti.</div> </td> </tr> </table> </div>
</div>
<div class="q" id="p_25Cn_585"> <div class="divNumber">44.</div> <div class="p"> <table class="singleColumn"> <tr> <td> <div class="pN">585</div> <div class="G"><span class="bold">Atthaṅgato so uda vā so natthi,</span></div> </td> </tr> <tr> <td> <div class="G"><span class="bold">Udāhu ve sassatiyā arogo;</span></div> </td> </tr> <tr> <td> <div class="G"><span class="bold">Taṁ me munī sādhu viyākarohi,</span></div> </td> </tr> <tr> <td> <div class="G">
<span class="bold">Tathā hi te vidito esa dhammo.</span> (7) </div> </td> </tr> </table> </div>
</div>
<div class="q" id="p_25Cn_586"> <div class="p">
<span class="pN">586</span><span class="bold">Atthaṅgato so uda vā so natthī</span>ti so atthaṅgato udāhu natthi so niruddho ucchinno vinaṭṭhoti— atthaṅgato so uda vā so natthi. </div>
</div>
<div class="q" id="p_25Cn_587"> <div class="p">
<span class="pN">587</span><span class="bold">Udāhu ve sassatiyā arogo</span>ti udāhu nicco dhuvo sassato avipariṇāmadhammo sassatisamaṁ tatheva tiṭṭheyyāti— udāhu ve sassatiyā arogo. </div>
</div>
<div class="q" id="p_25Cn_588"> <div class="p">
<span class="pN">588</span><span class="bold">Taṁ me munī sādhu viyākarohī</span>ti. <span class="bold">Tan</span>ti yaṁ pucchāmi yaṁ yācāmi yaṁ ajjhesāmi yaṁ pasādemi. <span class="bold">Munī</span>ti monaṁ vuccati ñāṇaṁ…pe… saṅgajālamaticca so muni. <span class="bold">Sādhu viyākarohī</span>ti sādhu ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti— taṁ me munī sādhu viyākarohi. </div>
</div>
<div class="q" id="p_25Cn_589"> <div class="p">
<span class="pN">589</span><span class="bold">Tathā hi te vidito esa dhammo</span>ti tathā hi te vidito tulito tīrito vibhūto vibhāvito esa dhammoti— tathā hi te vidito esa dhammo. Tenāha so brāhmaṇo— </div>
</div>
<div class="q" id="p_25Cn_590"> <div class="p"> <table class="singleColumn"> <tr> <td> <div class="pN">590</div> <div class="G">“Atthaṅgato so uda vā so natthi,</div> </td> </tr> <tr> <td> <div class="G">Udāhu ve sassatiyā arogo;</div> </td> </tr> <tr> <td> <div class="G">Taṁ me munī sādhu viyākarohi,</div> </td> </tr> <tr> <td> <div class="G">Tathā hi te vidito esa dhammo”ti.</div> </td> </tr> </table> </div>
</div>
<div class="q" id="p_25Cn_591"> <div class="divNumber">45.</div> <div class="p"> <table class="singleColumn"> <tr> <td> <div class="pN">591</div> <div class="G"><span class="bold">Atthaṅgatassa na pamāṇamatthi, <span class="gathaQuote">(upasīvāti bhagavā)</span></span></div> </td> </tr> <tr> <td> <div class="G"><span class="bold">Yena naṁ vajjuṁ taṁ tassa natthi;</span></div> </td> </tr> <tr> <td> <div class="G"><span class="bold">Sabbesu dhammesu samūhatesu,</span></div> </td> </tr> <tr> <td> <div class="G">
<span class="bold">Samūhatā vādapathāpi sabbe.</span> (8) </div> </td> </tr> </table> </div>
</div>
<div class="q" id="p_25Cn_592"> <div class="p">
<span class="pN">592</span><span class="bold">Atthaṅgatassa na pamāṇamatthī</span>ti atthaṅgatassa anupādisesāya nibbānadhātuyā parinibbutassa rūpapamāṇaṁ natthi, vedanāpamāṇaṁ natthi, saññāpamāṇaṁ natthi, saṅkhārapamāṇaṁ natthi, viññāṇapamāṇaṁ natthi, na atthi na saṁvijjati nupalabbhati pahīnaṁ samucchinnaṁ vūpasantaṁ paṭippassaddhaṁ abhabbuppattikaṁ ñāṇagginā daḍḍhanti— atthaṅgatassa na pamāṇamatthi. <span class="bold">Upasīvāti bhagavā</span>ti <span class="bold">upasīvā</span>ti bhagavā taṁ brāhmaṇaṁ nāmena ālapati. <span class="bold">Bhagavā</span>ti gāravādhivacanametaṁ…pe… sacchikā paññatti, yadidaṁ bhagavāti— upasīvāti bhagavā. </div>
</div>
<div class="q" id="p_25Cn_593"> <div class="p">
<span class="pN">593</span><span class="bold">Yena naṁ vajjuṁ taṁ tassa natthī</span>ti yena taṁ rāgena vadeyyuṁ, yena dosena vadeyyuṁ, yena mohena vadeyyuṁ, yena mānena vadeyyuṁ, yāya diṭṭhiyā vadeyyuṁ, yena uddhaccena vadeyyuṁ, yāya vicikicchāya vadeyyuṁ, yehi anusayehi vadeyyuṁ— rattoti vā duṭṭhoti vā mūḷhoti vā vinibaddhoti vā parāmaṭṭhoti vā vikkhepagatoti vā aniṭṭhaṅgatoti vā thāmagatoti vā, te abhisaṅkhārā pahīnā. Abhisaṅkhārānaṁ pahīnattā gatiyā yena taṁ vadeyyuṁ— nerayikoti vā tiracchānayonikoti vā pettivisayikoti vā manussoti vā devoti vā rūpīti vā arūpīti vā saññīti vā asaññīti vā nevasaññīnāsaññīti vā, so hetu natthi paccayo natthi kāraṇaṁ natthi yena vadeyyuṁ katheyyuṁ bhaṇeyyuṁ dīpeyyuṁ vohareyyunti— yena naṁ vajjuṁ taṁ tassa natthi. </div>
</div>
<div class="q" id="p_25Cn_594"> <div class="p">
<span class="pN">594</span><span class="bold">Sabbesu dhammesu samūhatesū</span>ti sabbesu dhammesu sabbesu khandhesu sabbesu āyatanesu sabbāsu dhātūsu sabbāsu gatīsu sabbāsu upapattīsu sabbāsu paṭisandhīsu sabbesu bhavesu sabbesu saṁsāresu sabbesu vaṭṭesu ūhatesu samūhatesu uddhatesu samuddhatesu uppāṭitesu samuppāṭitesu pahīnesu samucchinnesu vūpasantesu paṭippassaddhesu abhabbuppattikesu ñāṇagginā daḍḍhesūti— sabbesu dhammesu samūhatesu. </div>
</div>
<div class="q" id="p_25Cn_595"> <div class="p">
<span class="pN">595</span><span class="bold">Samūhatā vādapathāpi sabbe</span>ti vādapathā vuccanti kilesā ca khandhā ca abhisaṅkhārā ca. Tassa vādā ca vādapathā ca adhivacanāni ca adhivacanapathā ca nirutti ca niruttipathā ca paññatti ca paññattipathā ca ūhatā samūhatā uddhatā samuddhatā uppāṭitā samuppāṭitā pahīnā samucchinnā vūpasantā paṭippassaddhā abhabbuppattikā ñāṇagginā daḍḍhāti— samūhatā vādapathāpi sabbe. Tenāha bhagavā— </div>
</div>
<div class="q" id="p_25Cn_596"> <div class="p"> <table class="singleColumn"> <tr> <td> <div class="pN">596</div> <div class="G">“Atthaṅgatassa na pamāṇamatthi, <span class="gathaQuote">(upasīvāti bhagavā)</span>
</div> </td> </tr> <tr> <td> <div class="G">Yena naṁ vajjuṁ taṁ tassa natthi;</div> </td> </tr> <tr> <td> <div class="G">Sabbesu dhammesu samūhatesu,</div> </td> </tr> <tr> <td> <div class="G">Samūhatā vādapathāpi sabbe”ti.</div> </td> </tr> </table> </div>
</div>
<div class="q" id="p_25Cn_597"> <div class="p">
<span class="pN">597</span>Saha gāthāpariyosānā ye te brāhmaṇena saddhiṁ…pe… pañjaliko namassamāno nisinno hoti— satthā me, bhante bhagavā, sāvakohamasmīti. </div>
</div>
<div class="CENTER" id="p_25Cn_598">
<span class="pN">598</span>Upasīvamāṇavapucchāniddeso chaṭṭho.</div>
</html>
