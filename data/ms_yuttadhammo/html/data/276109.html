<html>
<div class="i">1.4.8 Attakārīsutta</div>
<div class="h">Paṭhamapaṇṇāsaka</div>
<div class="h">Devatāvagga</div>
<div class="h">Attakārīsutta</div>
<div class="q" id="p_16A6_252"> <div class="divNumber">38.</div> <div class="p">
<span class="pN">252</span>Atha kho aññataro brāhmaṇo yena bhagavā tenupasaṅkami; upasaṅkamitvā bhagavatā saddhiṁ sammodi. Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho so brāhmaṇo bhagavantaṁ etadavoca— “ahañhi, bho gotama, evaṁvādī evaṁdiṭṭhi— ‘natthi attakāro, natthi parakāro’”ti. “Māhaṁ, brāhmaṇa, evaṁvādiṁ evaṁdiṭṭhiṁ addasaṁ vā assosiṁ vā. Kathañhi nāma sayaṁ abhikkamanto, sayaṁ paṭikkamanto evaṁ vakkhati— ‘natthi attakāro, natthi parakāro’ti. </div>
</div>
<div class="q" id="p_16A6_253"> <div class="p">
<span class="pN">253</span>Taṁ kiṁ maññasi, brāhmaṇa, atthi ārabbhadhātū”ti? “Evaṁ, bho”. “Ārabbhadhātuyā sati ārabbhavanto sattā paññāyantī”ti? “Evaṁ, bho”. “Yaṁ kho, brāhmaṇa, ārabbhadhātuyā sati ārabbhavanto sattā paññāyanti, ayaṁ sattānaṁ attakāro ayaṁ parakāro. </div>
</div>
<div class="q" id="p_16A6_254"> <div class="p">
<span class="pN">254</span>Taṁ kiṁ maññasi, brāhmaṇa, atthi nikkamadhātu…pe… atthi parakkamadhātu… atthi thāmadhātu… atthi ṭhitidhātu… atthi upakkamadhātū”ti? “Evaṁ, bho”. “Upakkamadhātuyā sati upakkamavanto sattā paññāyantī”ti? “Evaṁ, bho”. “Yaṁ kho, brāhmaṇa, upakkamadhātuyā sati upakkamavanto sattā paññāyanti, ayaṁ sattānaṁ attakāro ayaṁ parakāro. </div>
</div>
<div class="q" id="p_16A6_255"> <div class="p">
<span class="pN">255</span>Māhaṁ, brāhmaṇa, evaṁvādiṁ evaṁdiṭṭhiṁ addasaṁ vā assosiṁ vā. Kathañhi nāma sayaṁ abhikkamanto sayaṁ paṭikkamanto evaṁ vakkhati— ‘natthi attakāro natthi parakāro’”ti. </div>
</div>
<div class="q" id="p_16A6_256"> <div class="p">
<span class="pN">256</span>“Abhikkantaṁ, bho gotama…pe… ajjatagge pāṇupetaṁ saraṇaṁ gatan”ti. </div>
</div>
<div class="CENTER" id="p_16A6_257">
<span class="pN">257</span>Aṭṭhamaṁ.</div>
</html>
