<html>
<div class="i">1.34 Dāsavatthu</div>
<div class="h">Mahākhandhaka</div>
<div class="h">Dāsavatthu</div>
<div class="q" id="p_3V_435"> <div class="divNumber">97.</div> <div class="p">
<span class="pN">435</span>Tena kho pana samayena aññataro dāso palāyitvā bhikkhūsu pabbajito hoti. Ayyakā passitvā evamāhaṁsu—  “ayaṁ so amhākaṁ dāso. Handa naṁ nemā”ti. Ekacce evamāhaṁsu—  “māyyo, evaṁ avacuttha, anuññātaṁ raññā māgadhena seniyena bimbisārena ‘ye samaṇesu sakyaputtiyesu pabbajanti, na te labbhā kiñci kātuṁ, svākkhāto dhammo, carantu brahmacariyaṁ sammā dukkhassa antakiriyāyā’”ti. Manussā ujjhāyanti khiyyanti vipācenti—  “abhayūvarā ime samaṇā sakyaputtiyā, nayime labbhā kiñci kātuṁ. Kathañhi nāma samaṇā sakyaputtiyā dāsaṁ pabbājessantī”ti. Bhagavato etamatthaṁ ārocesuṁ. “Na, bhikkhave, dāso pabbājetabbo. Yo pabbājeyya, āpatti dukkaṭassā”ti. </div>
</div>
</html>
