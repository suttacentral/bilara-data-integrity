<html>
<div class="i">9.1.11 Pūtimaṁsajātaka</div>
<div class="h">Navakanipāta</div>
<div class="h">Gijjhavagga</div>
<div class="h">Pūtimaṁsajātaka</div>
<div class="q" id="p_22J_1886"> <div class="divNumber">96.</div> <div class="p"> <table class="singleColumn"> <tr> <td> <div class="pN">1886</div> <div class="G">“Na kho me ruccati āḷi,</div> </td> </tr> <tr> <td> <div class="G">pūtimaṁsassa pekkhanā;</div> </td> </tr> <tr> <td> <div class="G">Etādisā sakhārasmā,</div> </td> </tr> <tr> <td> <div class="G">ārakā parivajjaye”.</div> </td> </tr> </table> </div>
</div>
<div class="q" id="p_22J_1887"> <div class="divNumber">97.</div> <div class="p"> <table class="singleColumn"> <tr> <td> <div class="pN">1887</div> <div class="G">“Ummattikā ayaṁ veṇī,</div> </td> </tr> <tr> <td> <div class="G">vaṇṇeti patino sakhiṁ;</div> </td> </tr> <tr> <td> <div class="G">Pajjhāyi paṭigacchantiṁ,</div> </td> </tr> <tr> <td> <div class="G">āgataṁ meṇḍamātaraṁ”.</div> </td> </tr> </table> </div>
</div>
<div class="q" id="p_22J_1888"> <div class="divNumber">98.</div> <div class="p"> <table class="singleColumn"> <tr> <td> <div class="pN">1888</div> <div class="G">“Tvaṁ khosi samma ummatto,</div> </td> </tr> <tr> <td> <div class="G">dummedho avicakkhaṇo;</div> </td> </tr> <tr> <td> <div class="G">Yo tvaṁ matālayaṁ katvā,</div> </td> </tr> <tr> <td> <div class="G">akālena vipekkhasi”.</div> </td> </tr> </table> </div>
</div>
<div class="q" id="p_22J_1889"> <div class="divNumber">99.</div> <div class="p"> <table class="singleColumn"> <tr> <td> <div class="pN">1889</div> <div class="G">“Na akāle vipekkheyya,</div> </td> </tr> <tr> <td> <div class="G">kāle pekkheyya paṇḍito;</div> </td> </tr> <tr> <td> <div class="G">Pūtimaṁsova pajjhāyi,</div> </td> </tr> <tr> <td> <div class="G">yo akāle vipekkhati”.</div> </td> </tr> </table> </div>
</div>
<div class="q" id="p_22J_1890"> <div class="divNumber">100.</div> <div class="p"> <table class="singleColumn"> <tr> <td> <div class="pN">1890</div> <div class="G">“Piyaṁ kho āḷi me hotu,</div> </td> </tr> <tr> <td> <div class="G">puṇṇapattaṁ dadāhi me;</div> </td> </tr> <tr> <td> <div class="G">Pati sañjīvito mayhaṁ,</div> </td> </tr> <tr> <td> <div class="G">eyyāsi piyapucchikā”.</div> </td> </tr> </table> </div>
</div>
<div class="q" id="p_22J_1891"> <div class="divNumber">101.</div> <div class="p"> <table class="singleColumn"> <tr> <td> <div class="pN">1891</div> <div class="G">“Piyaṁ kho āḷi te hotu,</div> </td> </tr> <tr> <td> <div class="G">puṇṇapattaṁ dadāmi te;</div> </td> </tr> <tr> <td> <div class="G">Mahatā parivārena,</div> </td> </tr> <tr> <td> <div class="G">essaṁ kayirāhi bhojanaṁ”.</div> </td> </tr> </table> </div>
</div>
<div class="q" id="p_22J_1892"> <div class="divNumber">102.</div> <div class="p"> <table class="singleColumn"> <tr> <td> <div class="pN">1892</div> <div class="G">“Kīdiso tuyhaṁ parivāro,</div> </td> </tr> <tr> <td> <div class="G">yesaṁ kāhāmi bhojanaṁ;</div> </td> </tr> <tr> <td> <div class="G">Kiṁnāmakā ca te sabbe,</div> </td> </tr> <tr> <td> <div class="G">taṁ me akkhāhi pucchitā”.</div> </td> </tr> </table> </div>
</div>
<div class="q" id="p_22J_1893"> <div class="divNumber">103.</div> <div class="p"> <table class="singleColumn"> <tr> <td> <div class="pN">1893</div> <div class="G">“Māliyo caturakkho ca,</div> </td> </tr> <tr> <td> <div class="G">piṅgiyo atha jambuko;</div> </td> </tr> <tr> <td> <div class="G">Ediso mayhaṁ parivāro,</div> </td> </tr> <tr> <td> <div class="G">tesaṁ kayirāhi bhojanaṁ”.</div> </td> </tr> </table> </div>
</div>
<div class="q" id="p_22J_1894"> <div class="divNumber">104.</div> <div class="p"> <table class="singleColumn"> <tr> <td> <div class="pN">1894</div> <div class="G">“Nikkhantāya agārasmā,</div> </td> </tr> <tr> <td> <div class="G">bhaṇḍakampi vinassati;</div> </td> </tr> <tr> <td> <div class="G">Ārogyaṁ āḷino vajjaṁ,</div> </td> </tr> <tr> <td> <div class="G">idheva vasa māgamā”ti.</div> </td> </tr> </table> </div>
</div>
<div class="CENTER" id="p_22J_1895">
<span class="pN">1895</span>Pūtimaṁsajātakaṁ ekādasamaṁ.</div>
</html>
