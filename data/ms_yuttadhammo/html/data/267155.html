<html>
<div class="i">3.1 Subhūtittheraapadāna</div>
<div class="h">Subhūtivagga</div>
<div class="h">Subhūtittheraapadāna</div>
<div class="q" id="p_20Ap1_860"> <div class="divNumber">1.</div> <div class="p"> <table class="singleColumn"> <tr> <td> <div class="pN">860</div> <div class="G">“Himavantassāvidūre,</div> </td> </tr> <tr> <td> <div class="G">nisabho nāma pabbato;</div> </td> </tr> <tr> <td> <div class="G">Assamo sukato mayhaṁ,</div> </td> </tr> <tr> <td> <div class="G">paṇṇasālā sumāpitā.</div> </td> </tr> </table> </div>
</div>
<div class="q" id="p_20Ap1_861"> <div class="divNumber">2.</div> <div class="p"> <table class="singleColumn"> <tr> <td> <div class="pN">861</div> <div class="G">Kosiyo nāma nāmena,</div> </td> </tr> <tr> <td> <div class="G">jaṭilo uggatāpano;</div> </td> </tr> <tr> <td> <div class="G">Ekākiyo adutiyo,</div> </td> </tr> <tr> <td> <div class="G">vasāmi nisabhe tadā.</div> </td> </tr> </table> </div>
</div>
<div class="q" id="p_20Ap1_862"> <div class="divNumber">3.</div> <div class="p"> <table class="singleColumn"> <tr> <td> <div class="pN">862</div> <div class="G">Phalaṁ mūlañca paṇṇañca,</div> </td> </tr> <tr> <td> <div class="G">na bhuñjāmi ahaṁ tadā;</div> </td> </tr> <tr> <td> <div class="G">Pavattaṁva supātāhaṁ,</div> </td> </tr> <tr> <td> <div class="G">upajīvāmi tāvade.</div> </td> </tr> </table> </div>
</div>
<div class="q" id="p_20Ap1_863"> <div class="divNumber">4.</div> <div class="p"> <table class="singleColumn"> <tr> <td> <div class="pN">863</div> <div class="G">Nāhaṁ kopemi ājīvaṁ,</div> </td> </tr> <tr> <td> <div class="G">cajamānopi jīvitaṁ;</div> </td> </tr> <tr> <td> <div class="G">Ārādhemi sakaṁ cittaṁ,</div> </td> </tr> <tr> <td> <div class="G">vivajjemi anesanaṁ.</div> </td> </tr> </table> </div>
</div>
<div class="q" id="p_20Ap1_864"> <div class="divNumber">5.</div> <div class="p"> <table class="singleColumn"> <tr> <td> <div class="pN">864</div> <div class="G">Rāgūpasaṁhitaṁ cittaṁ,</div> </td> </tr> <tr> <td> <div class="G">yadā uppajjate mama;</div> </td> </tr> <tr> <td> <div class="G">Sayaṁva paccavekkhāmi,</div> </td> </tr> <tr> <td> <div class="G">ekaggo taṁ damemahaṁ.</div> </td> </tr> </table> </div>
</div>
<div class="q" id="p_20Ap1_865"> <div class="divNumber">6.</div> <div class="p"> <table class="singleColumn"> <tr> <td> <div class="pN">865</div> <div class="G">‘Rajjase rajjanīye ca,</div> </td> </tr> <tr> <td> <div class="G">dussanīye ca dussase;</div> </td> </tr> <tr> <td> <div class="G">Muyhase mohanīye ca,</div> </td> </tr> <tr> <td> <div class="G">nikkhamassu vanā tuvaṁ.</div> </td> </tr> </table> </div>
</div>
<div class="q" id="p_20Ap1_866"> <div class="divNumber">7.</div> <div class="p"> <table class="singleColumn"> <tr> <td> <div class="pN">866</div> <div class="G">Visuddhānaṁ ayaṁ vāso,</div> </td> </tr> <tr> <td> <div class="G">nimmalānaṁ tapassinaṁ;</div> </td> </tr> <tr> <td> <div class="G">Mā kho visuddhaṁ dūsesi,</div> </td> </tr> <tr> <td> <div class="G">nikkhamassu vanā tuvaṁ.</div> </td> </tr> </table> </div>
</div>
<div class="q" id="p_20Ap1_867"> <div class="divNumber">8.</div> <div class="p"> <table class="singleColumn"> <tr> <td> <div class="pN">867</div> <div class="G">Agāriko bhavitvāna,</div> </td> </tr> <tr> <td> <div class="G">yadā puttaṁ labhissasi;</div> </td> </tr> <tr> <td> <div class="G">Ubhopi mā virādhesi,</div> </td> </tr> <tr> <td> <div class="G">nikkhamassu vanā tuvaṁ.</div> </td> </tr> </table> </div>
</div>
<div class="q" id="p_20Ap1_868"> <div class="divNumber">9.</div> <div class="p"> <table class="singleColumn"> <tr> <td> <div class="pN">868</div> <div class="G">Chavālātaṁ yathā kaṭṭhaṁ,</div> </td> </tr> <tr> <td> <div class="G">na kvaci kiccakārakaṁ;</div> </td> </tr> <tr> <td> <div class="G">Neva gāme araññe vā,</div> </td> </tr> <tr> <td> <div class="G">na hi taṁ kaṭṭhasammataṁ.</div> </td> </tr> </table> </div>
</div>
<div class="q" id="p_20Ap1_869"> <div class="divNumber">10.</div> <div class="p"> <table class="singleColumn"> <tr> <td> <div class="pN">869</div> <div class="G">Chavālātūpamo tvaṁsi,</div> </td> </tr> <tr> <td> <div class="G">na gihī nāpi saññato;</div> </td> </tr> <tr> <td> <div class="G">Ubhato muttako ajja,</div> </td> </tr> <tr> <td> <div class="G">nikkhamassu vanā tuvaṁ.</div> </td> </tr> </table> </div>
</div>
<div class="q" id="p_20Ap1_870"> <div class="divNumber">11.</div> <div class="p"> <table class="singleColumn"> <tr> <td> <div class="pN">870</div> <div class="G">Siyā nu kho tava etaṁ,</div> </td> </tr> <tr> <td> <div class="G">ko pajānāti te idaṁ;</div> </td> </tr> <tr> <td> <div class="G">Saddhādhuraṁ vahisi me,</div> </td> </tr> <tr> <td> <div class="G">kosajjabahulāya ca.</div> </td> </tr> </table> </div>
</div>
<div class="q" id="p_20Ap1_871"> <div class="divNumber">12.</div> <div class="p"> <table class="singleColumn"> <tr> <td> <div class="pN">871</div> <div class="G">Jigucchissanti taṁ viññū,</div> </td> </tr> <tr> <td> <div class="G">asuciṁ nāgariko yathā;</div> </td> </tr> <tr> <td> <div class="G">Ākaḍḍhitvāna isayo,</div> </td> </tr> <tr> <td> <div class="G">codayissanti taṁ sadā.</div> </td> </tr> </table> </div>
</div>
<div class="q" id="p_20Ap1_872"> <div class="divNumber">13.</div> <div class="p"> <table class="singleColumn"> <tr> <td> <div class="pN">872</div> <div class="G">Taṁ viññū pavadissanti,</div> </td> </tr> <tr> <td> <div class="G">samatikkantasāsanaṁ;</div> </td> </tr> <tr> <td> <div class="G">Saṁvāsaṁ alabhanto hi,</div> </td> </tr> <tr> <td> <div class="G">kathaṁ jīvihisi tuvaṁ.</div> </td> </tr> </table> </div>
</div>
<div class="q" id="p_20Ap1_873"> <div class="divNumber">14.</div> <div class="p"> <table class="singleColumn"> <tr> <td> <div class="pN">873</div> <div class="G">Tidhā pabhinnaṁ mātaṅgaṁ,</div> </td> </tr> <tr> <td> <div class="G">kuñjaraṁ saṭṭhihāyanaṁ;</div> </td> </tr> <tr> <td> <div class="G">Balī nāgo upagantvā,</div> </td> </tr> <tr> <td> <div class="G">yūthā nīharate gajaṁ.</div> </td> </tr> </table> </div>
</div>
<div class="q" id="p_20Ap1_874"> <div class="divNumber">15.</div> <div class="p"> <table class="singleColumn"> <tr> <td> <div class="pN">874</div> <div class="G">Yūthā vinissaṭo santo,</div> </td> </tr> <tr> <td> <div class="G">sukhaṁ sātaṁ na vindati;</div> </td> </tr> <tr> <td> <div class="G">Dukkhito vimano hoti,</div> </td> </tr> <tr> <td> <div class="G">pajjhāyanto pavedhati.</div> </td> </tr> </table> </div>
</div>
<div class="q" id="p_20Ap1_875"> <div class="divNumber">16.</div> <div class="p"> <table class="singleColumn"> <tr> <td> <div class="pN">875</div> <div class="G">Tatheva jaṭilā tampi,</div> </td> </tr> <tr> <td> <div class="G">nīharissanti dummatiṁ;</div> </td> </tr> <tr> <td> <div class="G">Tehi tvaṁ nissaṭo santo,</div> </td> </tr> <tr> <td> <div class="G">sukhaṁ sātaṁ na lacchasi.</div> </td> </tr> </table> </div>
</div>
<div class="q" id="p_20Ap1_876"> <div class="divNumber">17.</div> <div class="p"> <table class="singleColumn"> <tr> <td> <div class="pN">876</div> <div class="G">Divā vā yadi vā rattiṁ,</div> </td> </tr> <tr> <td> <div class="G">sokasallasamappito;</div> </td> </tr> <tr> <td> <div class="G">Ḍayhasi pariḷāhena,</div> </td> </tr> <tr> <td> <div class="G">gajo yūthāva nissaṭo.</div> </td> </tr> </table> </div>
</div>
<div class="q" id="p_20Ap1_877"> <div class="divNumber">18.</div> <div class="p"> <table class="singleColumn"> <tr> <td> <div class="pN">877</div> <div class="G">Jātarūpaṁ yathā kūṭaṁ,</div> </td> </tr> <tr> <td> <div class="G">neva jhāyati katthaci;</div> </td> </tr> <tr> <td> <div class="G">Tathā sīlavihīno tvaṁ,</div> </td> </tr> <tr> <td> <div class="G">na jhāyissasi katthaci.</div> </td> </tr> </table> </div>
</div>
<div class="q" id="p_20Ap1_878"> <div class="divNumber">19.</div> <div class="p"> <table class="singleColumn"> <tr> <td> <div class="pN">878</div> <div class="G">Agāraṁ vasamānopi,</div> </td> </tr> <tr> <td> <div class="G">kathaṁ jīvihisi tuvaṁ;</div> </td> </tr> <tr> <td> <div class="G">Mattikaṁ pettikañcāpi,</div> </td> </tr> <tr> <td> <div class="G">natthi te nihitaṁ dhanaṁ.</div> </td> </tr> </table> </div>
</div>
<div class="q" id="p_20Ap1_879"> <div class="divNumber">20.</div> <div class="p"> <table class="singleColumn"> <tr> <td> <div class="pN">879</div> <div class="G">Sayaṁ kammaṁ karitvāna,</div> </td> </tr> <tr> <td> <div class="G">gatte sedaṁ pamocayaṁ;</div> </td> </tr> <tr> <td> <div class="G">Evaṁ jīvihisi gehe,</div> </td> </tr> <tr> <td> <div class="G">sādhu te taṁ na ruccati.</div> </td> </tr> </table> </div>
</div>
<div class="q" id="p_20Ap1_880"> <div class="divNumber">21.</div> <div class="p"> <table class="singleColumn"> <tr> <td> <div class="pN">880</div> <div class="G">Evāhaṁ tattha vāremi,</div> </td> </tr> <tr> <td> <div class="G">saṁkilesagataṁ manaṁ;</div> </td> </tr> <tr> <td> <div class="G">Nānādhammakathaṁ katvā,</div> </td> </tr> <tr> <td> <div class="G">pāpā cittaṁ nivārayiṁ’.</div> </td> </tr> </table> </div>
</div>
<div class="q" id="p_20Ap1_881"> <div class="divNumber">22.</div> <div class="p"> <table class="singleColumn"> <tr> <td> <div class="pN">881</div> <div class="G">Evaṁ me viharantassa,</div> </td> </tr> <tr> <td> <div class="G">appamādavihārino;</div> </td> </tr> <tr> <td> <div class="G">Tiṁsavassasahassāni,</div> </td> </tr> <tr> <td> <div class="G">vipine me atikkamuṁ.</div> </td> </tr> </table> </div>
</div>
<div class="q" id="p_20Ap1_882"> <div class="divNumber">23.</div> <div class="p"> <table class="singleColumn"> <tr> <td> <div class="pN">882</div> <div class="G">Appamādarataṁ disvā,</div> </td> </tr> <tr> <td> <div class="G">uttamatthaṁ gavesakaṁ;</div> </td> </tr> <tr> <td> <div class="G">Padumuttarasambuddho,</div> </td> </tr> <tr> <td> <div class="G">āgacchi mama santikaṁ.</div> </td> </tr> </table> </div>
</div>
<div class="q" id="p_20Ap1_883"> <div class="divNumber">24.</div> <div class="p"> <table class="singleColumn"> <tr> <td> <div class="pN">883</div> <div class="G">Timbarūsakavaṇṇābho,</div> </td> </tr> <tr> <td> <div class="G">appameyyo anūpamo;</div> </td> </tr> <tr> <td> <div class="G">Rūpenāsadiso buddho,</div> </td> </tr> <tr> <td> <div class="G">ākāse caṅkamī tadā.</div> </td> </tr> </table> </div>
</div>
<div class="q" id="p_20Ap1_884"> <div class="divNumber">25.</div> <div class="p"> <table class="singleColumn"> <tr> <td> <div class="pN">884</div> <div class="G">Suphullo sālarājāva,</div> </td> </tr> <tr> <td> <div class="G">vijjūvabbhaghanantare;</div> </td> </tr> <tr> <td> <div class="G">Ñāṇenāsadiso buddho,</div> </td> </tr> <tr> <td> <div class="G">ākāse caṅkamī tadā.</div> </td> </tr> </table> </div>
</div>
<div class="q" id="p_20Ap1_885"> <div class="divNumber">26.</div> <div class="p"> <table class="singleColumn"> <tr> <td> <div class="pN">885</div> <div class="G">Sīharājāvasambhīto,</div> </td> </tr> <tr> <td> <div class="G">gajarājāva dappito;</div> </td> </tr> <tr> <td> <div class="G">Lāsito byaggharājāva,</div> </td> </tr> <tr> <td> <div class="G">ākāse caṅkamī tadā.</div> </td> </tr> </table> </div>
</div>
<div class="q" id="p_20Ap1_886"> <div class="divNumber">27.</div> <div class="p"> <table class="singleColumn"> <tr> <td> <div class="pN">886</div> <div class="G">Siṅgīnikkhasavaṇṇābho,</div> </td> </tr> <tr> <td> <div class="G">khadiraṅgārasannibho;</div> </td> </tr> <tr> <td> <div class="G">Maṇi yathā jotiraso,</div> </td> </tr> <tr> <td> <div class="G">ākāse caṅkamī tadā.</div> </td> </tr> </table> </div>
</div>
<div class="q" id="p_20Ap1_887"> <div class="divNumber">28.</div> <div class="p"> <table class="singleColumn"> <tr> <td> <div class="pN">887</div> <div class="G">Visuddhakelāsanibho,</div> </td> </tr> <tr> <td> <div class="G">puṇṇamāyeva candimā;</div> </td> </tr> <tr> <td> <div class="G">Majjhanhikeva sūriyo,</div> </td> </tr> <tr> <td> <div class="G">ākāse caṅkamī tadā.</div> </td> </tr> </table> </div>
</div>
<div class="q" id="p_20Ap1_888"> <div class="divNumber">29.</div> <div class="p"> <table class="singleColumn"> <tr> <td> <div class="pN">888</div> <div class="G">Disvā nabhe caṅkamantaṁ,</div> </td> </tr> <tr> <td> <div class="G">evaṁ cintesahaṁ tadā;</div> </td> </tr> <tr> <td> <div class="G">‘Devo nu kho ayaṁ satto,</div> </td> </tr> <tr> <td> <div class="G">udāhu manujo ayaṁ.</div> </td> </tr> </table> </div>
</div>
<div class="q" id="p_20Ap1_889"> <div class="divNumber">30.</div> <div class="p"> <table class="singleColumn"> <tr> <td> <div class="pN">889</div> <div class="G">Na me suto vā diṭṭho vā,</div> </td> </tr> <tr> <td> <div class="G">mahiyā ediso naro;</div> </td> </tr> <tr> <td> <div class="G">Api mantapadaṁ atthi,</div> </td> </tr> <tr> <td> <div class="G">ayaṁ satthā bhavissati’.</div> </td> </tr> </table> </div>
</div>
<div class="q" id="p_20Ap1_890"> <div class="divNumber">31.</div> <div class="p"> <table class="singleColumn"> <tr> <td> <div class="pN">890</div> <div class="G">Evāhaṁ cintayitvāna,</div> </td> </tr> <tr> <td> <div class="G">sakaṁ cittaṁ pasādayiṁ;</div> </td> </tr> <tr> <td> <div class="G">Nānāpupphañca gandhañca,</div> </td> </tr> <tr> <td> <div class="G">sannipātesahaṁ tadā.</div> </td> </tr> </table> </div>
</div>
<div class="q" id="p_20Ap1_891"> <div class="divNumber">32.</div> <div class="p"> <table class="singleColumn"> <tr> <td> <div class="pN">891</div> <div class="G">Pupphāsanaṁ paññapetvā,</div> </td> </tr> <tr> <td> <div class="G">sādhucittaṁ manoramaṁ;</div> </td> </tr> <tr> <td> <div class="G">Narasārathinaṁ aggaṁ,</div> </td> </tr> <tr> <td> <div class="G">idaṁ vacanamabraviṁ.</div> </td> </tr> </table> </div>
</div>
<div class="q" id="p_20Ap1_892"> <div class="divNumber">33.</div> <div class="p"> <table class="singleColumn"> <tr> <td> <div class="pN">892</div> <div class="G">‘Idaṁ me āsanaṁ vīra,</div> </td> </tr> <tr> <td> <div class="G">paññattaṁ tavanucchavaṁ;</div> </td> </tr> <tr> <td> <div class="G">Hāsayanto mamaṁ cittaṁ,</div> </td> </tr> <tr> <td> <div class="G">nisīda kusumāsane’.</div> </td> </tr> </table> </div>
</div>
<div class="q" id="p_20Ap1_893"> <div class="divNumber">34.</div> <div class="p"> <table class="singleColumn"> <tr> <td> <div class="pN">893</div> <div class="G">Nisīdi tattha bhagavā,</div> </td> </tr> <tr> <td> <div class="G">asambhītova kesarī;</div> </td> </tr> <tr> <td> <div class="G">Sattarattindivaṁ buddho,</div> </td> </tr> <tr> <td> <div class="G">pavare kusumāsane.</div> </td> </tr> </table> </div>
</div>
<div class="q" id="p_20Ap1_894"> <div class="divNumber">35.</div> <div class="p"> <table class="singleColumn"> <tr> <td> <div class="pN">894</div> <div class="G">Namassamāno aṭṭhāsiṁ,</div> </td> </tr> <tr> <td> <div class="G">sattarattindivaṁ ahaṁ;</div> </td> </tr> <tr> <td> <div class="G">Vuṭṭhahitvā samādhimhā,</div> </td> </tr> <tr> <td> <div class="G">satthā loke anuttaro;</div> </td> </tr> <tr> <td> <div class="G">Mama kammaṁ pakittento,</div> </td> </tr> <tr> <td> <div class="G">idaṁ vacanamabravi.</div> </td> </tr> </table> </div>
</div>
<div class="q" id="p_20Ap1_895"> <div class="divNumber">36.</div> <div class="p"> <table class="singleColumn"> <tr> <td> <div class="pN">895</div> <div class="G">‘Bhāvehi buddhānussatiṁ,</div> </td> </tr> <tr> <td> <div class="G">bhāvanānamanuttaraṁ;</div> </td> </tr> <tr> <td> <div class="G">Imaṁ satiṁ bhāvayitvā,</div> </td> </tr> <tr> <td> <div class="G">pūrayissasi mānasaṁ.</div> </td> </tr> </table> </div>
</div>
<div class="q" id="p_20Ap1_896"> <div class="divNumber">37.</div> <div class="p"> <table class="singleColumn"> <tr> <td> <div class="pN">896</div> <div class="G">Tiṁsakappasahassāni,</div> </td> </tr> <tr> <td> <div class="G">devaloke ramissasi;</div> </td> </tr> <tr> <td> <div class="G">Asītikkhattuṁ devindo,</div> </td> </tr> <tr> <td> <div class="G">devarajjaṁ karissasi;</div> </td> </tr> <tr> <td> <div class="G">Sahassakkhattuṁ cakkavattī,</div> </td> </tr> <tr> <td> <div class="G">rājā raṭṭhe bhavissasi.</div> </td> </tr> </table> </div>
</div>
<div class="q" id="p_20Ap1_897"> <div class="divNumber">38.</div> <div class="p"> <table class="singleColumn"> <tr> <td> <div class="pN">897</div> <div class="G">Padesarajjaṁ vipulaṁ,</div> </td> </tr> <tr> <td> <div class="G">gaṇanāto asaṅkhiyaṁ;</div> </td> </tr> <tr> <td> <div class="G">Anubhossasi taṁ sabbaṁ,</div> </td> </tr> <tr> <td> <div class="G">buddhānussatiyā phalaṁ.</div> </td> </tr> </table> </div>
</div>
<div class="q" id="p_20Ap1_898"> <div class="divNumber">39.</div> <div class="p"> <table class="singleColumn"> <tr> <td> <div class="pN">898</div> <div class="G">Bhavābhave saṁsaranto,</div> </td> </tr> <tr> <td> <div class="G">mahābhogaṁ labhissasi;</div> </td> </tr> <tr> <td> <div class="G">Bhoge te ūnatā natthi,</div> </td> </tr> <tr> <td> <div class="G">buddhānussatiyā phalaṁ.</div> </td> </tr> </table> </div>
</div>
<div class="q" id="p_20Ap1_899"> <div class="divNumber">40.</div> <div class="p"> <table class="singleColumn"> <tr> <td> <div class="pN">899</div> <div class="G">Kappasatasahassamhi,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_900"> <div class="divNumber">41.</div> <div class="p"> <table class="singleColumn"> <tr> <td> <div class="pN">900</div> <div class="G">Asītikoṭiṁ chaḍḍetvā,</div> </td> </tr> <tr> <td> <div class="G">dāse kammakare bahū;</div> </td> </tr> <tr> <td> <div class="G">Gotamassa bhagavato,</div> </td> </tr> <tr> <td> <div class="G">sāsane pabbajissasi.</div> </td> </tr> </table> </div>
</div>
<div class="q" id="p_20Ap1_901"> <div class="divNumber">42.</div> <div class="p"> <table class="singleColumn"> <tr> <td> <div class="pN">901</div> <div class="G">Ārādhayitvā sambuddhaṁ,</div> </td> </tr> <tr> <td> <div class="G">gotamaṁ sakyapuṅgavaṁ;</div> </td> </tr> <tr> <td> <div class="G">Subhūti nāma nāmena,</div> </td> </tr> <tr> <td> <div class="G">hessati satthu sāvako.</div> </td> </tr> </table> </div>
</div>
<div class="q" id="p_20Ap1_902"> <div class="divNumber">43.</div> <div class="p"> <table class="singleColumn"> <tr> <td> <div class="pN">902</div> <div class="G">Bhikkhusaṁghe nisīditvā,</div> </td> </tr> <tr> <td> <div class="G">dakkhiṇeyyaguṇamhi taṁ;</div> </td> </tr> <tr> <td> <div class="G">Tathāraṇavihāre ca,</div> </td> </tr> <tr> <td> <div class="G">dvīsu agge ṭhapessati’.</div> </td> </tr> </table> </div>
</div>
<div class="q" id="p_20Ap1_903"> <div class="divNumber">44.</div> <div class="p"> <table class="singleColumn"> <tr> <td> <div class="pN">903</div> <div class="G">Idaṁ vatvāna sambuddho,</div> </td> </tr> <tr> <td> <div class="G">jalajuttamanāmako;</div> </td> </tr> <tr> <td> <div class="G">Nabhaṁ abbhuggamī vīro,</div> </td> </tr> <tr> <td> <div class="G">haṁsarājāva ambare.</div> </td> </tr> </table> </div>
</div>
<div class="q" id="p_20Ap1_904"> <div class="divNumber">45.</div> <div class="p"> <table class="singleColumn"> <tr> <td> <div class="pN">904</div> <div class="G">Sāsito lokanāthena,</div> </td> </tr> <tr> <td> <div class="G">namassitvā tathāgataṁ;</div> </td> </tr> <tr> <td> <div class="G">Sadā bhāvemi mudito,</div> </td> </tr> <tr> <td> <div class="G">buddhānussatimuttamaṁ.</div> </td> </tr> </table> </div>
</div>
<div class="q" id="p_20Ap1_905"> <div class="divNumber">46.</div> <div class="p"> <table class="singleColumn"> <tr> <td> <div class="pN">905</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṁ dehaṁ,</div> </td> </tr> <tr> <td> <div class="G">tāvatiṁsaṁ agacchahaṁ.</div> </td> </tr> </table> </div>
</div>
<div class="q" id="p_20Ap1_906"> <div class="divNumber">47.</div> <div class="p"> <table class="singleColumn"> <tr> <td> <div class="pN">906</div> <div class="G">Asītikkhattuṁ devindo,</div> </td> </tr> <tr> <td> <div class="G">devarajjamakārayiṁ;</div> </td> </tr> <tr> <td> <div class="G">Sahassakkhattuṁ rājā ca,</div> </td> </tr> <tr> <td> <div class="G">cakkavattī ahosahaṁ.</div> </td> </tr> </table> </div>
</div>
<div class="q" id="p_20Ap1_907"> <div class="divNumber">48.</div> <div class="p"> <table class="singleColumn"> <tr> <td> <div class="pN">907</div> <div class="G">Padesarajjaṁ vipulaṁ,</div> </td> </tr> <tr> <td> <div class="G">gaṇanāto asaṅkhiyaṁ;</div> </td> </tr> <tr> <td> <div class="G">Anubhomi susampattiṁ,</div> </td> </tr> <tr> <td> <div class="G">buddhānussatiyā phalaṁ.</div> </td> </tr> </table> </div>
</div>
<div class="q" id="p_20Ap1_908"> <div class="divNumber">49.</div> <div class="p"> <table class="singleColumn"> <tr> <td> <div class="pN">908</div> <div class="G">Bhavābhave saṁsaranto,</div> </td> </tr> <tr> <td> <div class="G">mahābhogaṁ labhāmahaṁ;</div> </td> </tr> <tr> <td> <div class="G">Bhoge me ūnatā natthi,</div> </td> </tr> <tr> <td> <div class="G">buddhānussatiyā phalaṁ.</div> </td> </tr> </table> </div>
</div>
<div class="q" id="p_20Ap1_909"> <div class="divNumber">50.</div> <div class="p"> <table class="singleColumn"> <tr> <td> <div class="pN">909</div> <div class="G">Satasahassito kappe,</div> </td> </tr> <tr> <td> <div class="G">yaṁ kammamakariṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">buddhānussatiyā phalaṁ.</div> </td> </tr> </table> </div>
</div>
<div class="q" id="p_20Ap1_910"> <div class="divNumber">51.</div> <div class="p"> <table class="singleColumn"> <tr> <td> <div class="pN">910</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_911"> <div class="p">
<span class="pN">911</span>Itthaṁ sudaṁ āyasmā subhūti thero imā gāthāyo abhāsitthāti. </div>
</div>
<div class="CENTER" id="p_20Ap1_912">
<span class="pN">912</span>Subhūtittherassāpadānaṁ paṭhamaṁ.</div>
</html>
