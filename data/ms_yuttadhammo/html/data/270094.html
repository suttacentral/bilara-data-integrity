<html>
<div class="i">18.6.1 Uppādakakamma</div>
<div class="h">Dhammahadayavibhaṅga</div>
<div class="h">Uppādakakammaāyuppamāṇavāra</div>
<div class="h">Uppādakakamma</div>
<div class="q" id="p_30Vbh_3147"> <div class="divNumber">1021.</div> <div class="p">
<span class="pN">3147</span>Devāti. Tayo devā— sammutidevā, upapattidevā, visuddhidevā. </div>
</div>
<div class="q" id="p_30Vbh_3148"> <div class="p">
<span class="pN">3148</span>Sammutidevā nāma— rājāno, deviyo, kumārā. </div>
</div>
<div class="q" id="p_30Vbh_3149"> <div class="p">
<span class="pN">3149</span>Upapattidevā nāma— cātumahārājike deve upādāya tadupari devā. </div>
</div>
<div class="q" id="p_30Vbh_3150"> <div class="p">
<span class="pN">3150</span>Visuddhidevā nāma— arahanto vuccanti. </div>
</div>
<div class="q" id="p_30Vbh_3151"> <div class="p">
<span class="pN">3151</span>Dānaṁ datvā, sīlaṁ samādiyitvā, uposathakammaṁ katvā kattha upapajjanti? Dānaṁ datvā, sīlaṁ samādiyitvā, uposathakammaṁ katvā appekacce khattiyamahāsālānaṁ sahabyataṁ upapajjanti, appekacce brāhmaṇamahāsālānaṁ sahabyataṁ upapajjanti, appekacce gahapatimahāsālānaṁ sahabyataṁ upapajjanti, appekacce cātumahārājikānaṁ devānaṁ sahabyataṁ upapajjanti, appekacce tāvatiṁsānaṁ devānaṁ sahabyataṁ upapajjanti, appekacce yāmānaṁ devānaṁ sahabyataṁ upapajjanti, appekacce tusitānaṁ devānaṁ sahabyataṁ upapajjanti, appekacce nimmānaratīnaṁ devānaṁ sahabyataṁ upapajjanti, appekacce paranimmitavasavattīnaṁ devānaṁ sahabyataṁ upapajjanti. </div>
</div>
</html>
