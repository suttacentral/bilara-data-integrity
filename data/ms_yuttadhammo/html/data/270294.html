<html>
<div class="i">4.2.1 Atthiarahatopuññūpacayotikathā</div>
<div class="h">Niggahapaṇṇāsaka</div>
<div class="h">Sattarasamavagga</div>
<div class="h">Atthiarahatopuññūpacayotikathā</div>
<div class="q" id="p_32Kv_2434"> <div class="divNumber">776.</div> <div class="p">
<span class="pN">2434</span>๐ Atthi arahato puññūpacayoti? Āmantā. Atthi arahato apuññūpacayoti? Na hevaṁ vattabbe…pe…  natthi arahato apuññūpacayoti? Āmantā. Natthi arahato puññūpacayoti? Na hevaṁ vattabbe…pe… . </div>
</div>
<div class="q" id="p_32Kv_2435"> <div class="divNumber">777.</div> <div class="p">
<span class="pN">2435</span>๐ Atthi arahato puññūpacayoti? Āmantā. Arahā puññābhisaṅkhāraṁ abhisaṅkharoti, āneñjābhisaṅkhāraṁ abhisaṅkharoti, gatisaṁvattaniyaṁ kammaṁ karoti, bhavasaṁvattaniyaṁ kammaṁ karoti, issariyasaṁvattaniyaṁ kammaṁ karoti, adhipaccasaṁvattaniyaṁ kammaṁ karoti, mahābhogasaṁvattaniyaṁ kammaṁ karoti, mahāparivārasaṁvattaniyaṁ kammaṁ karoti, devasobhagyasaṁvattaniyaṁ kammaṁ karoti, manussasobhagyasaṁvattaniyaṁ kammaṁ karotīti? Na hevaṁ vattabbe…pe… . </div>
</div>
<div class="q" id="p_32Kv_2436"> <div class="divNumber">778.</div> <div class="p">
<span class="pN">2436</span>๐ Atthi arahato puññūpacayoti? Āmantā. Arahā ācinātīti? Na hevaṁ vattabbe…pe…  arahā apacinātīti? Na hevaṁ vattabbe…pe…  arahā pajahatīti…pe…  arahā upādiyatīti…pe…  arahā visinetīti…pe…  arahā ussinetīti…pe…  arahā vidhūpetīti…pe…  arahā sandhūpetīti? Na hevaṁ vattabbe…pe…  nanu arahā nevācināti na apacināti apacinitvā ṭhitoti? Āmantā. Hañci arahā nevācināti nāpacināti apacinitvā ṭhito, no ca vata re vattabbe—  “atthi arahato puññūpacayo”ti. </div>
</div>
<div class="q" id="p_32Kv_2437"> <div class="p">
<span class="pN">2437</span>๐ Nanu arahā neva pajahati na upādiyati pajahitvā ṭhito, neva visineti na ussineti visinetvā ṭhito, neva vidhūpeti na sandhūpeti vidhūpetvā ṭhitoti? Āmantā. Hañci arahā neva vidhūpeti na sandhūpeti vidhūpetvā ṭhito, no ca vata re vattabbe—  “atthi arahato puññūpacayo”ti. </div>
</div>
<div class="q" id="p_32Kv_2438"> <div class="divNumber">779.</div> <div class="p">
<span class="pN">2438</span>× Natthi arahato puññūpacayoti? Āmantā. Arahā dānaṁ dadeyyāti? Āmantā. Hañci arahā dānaṁ dadeyya, no ca vata re vattabbe—  “natthi arahato puññūpacayo”ti. </div>
</div>
<div class="q" id="p_32Kv_2439"> <div class="p">
<span class="pN">2439</span>× Arahā cīvaraṁ dadeyya…pe…  piṇḍapātaṁ dadeyya…  senāsanaṁ dadeyya…  gilānapaccayabhesajjaparikkhāraṁ dadeyya…  khādanīyaṁ dadeyya…  bhojanīyaṁ dadeyya…  pānīyaṁ dadeyya…  cetiyaṁ vandeyya…  cetiye mālaṁ āropeyya…  gandhaṁ āropeyya…  vilepanaṁ āropeyya…pe…  cetiyaṁ abhidakkhiṇaṁ kareyyāti? Āmantā. Hañci arahā cetiyaṁ abhidakkhiṇaṁ kareyya, no ca vata re vattabbe—  “natthi arahato puññūpacayo”ti. </div>
</div>
<div class="CENTER" id="p_32Kv_2440">
<span class="pN">2440</span>Atthi arahato puññūpacayotikathā niṭṭhitā.</div>
</html>
