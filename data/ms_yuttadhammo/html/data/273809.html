<html>
<div class="i">7.1.9 Sundarikasutta</div>
<div class="h">Brāhmaṇasaṁyutta</div>
<div class="h">Arahantavagga</div>
<div class="h">Sundarikasutta</div>
<div class="q" id="p_12S1_1183"> <div class="divNumber">195.</div> <div class="p">
<span class="pN">1183</span>Ekaṁ samayaṁ bhagavā kosalesu viharati sundarikāya nadiyā tīre. Tena kho pana samayena sundarikabhāradvājo brāhmaṇo sundarikāya nadiyā tīre aggiṁ juhati, aggihuttaṁ paricarati. Atha kho sundarikabhāradvājo brāhmaṇo aggiṁ juhitvā aggihuttaṁ paricaritvā uṭṭhāyāsanā samantā catuddisā anuvilokesi—  “ko nu kho imaṁ habyasesaṁ bhuñjeyyā”ti? Addasā kho sundarikabhāradvājo brāhmaṇo bhagavantaṁ aññatarasmiṁ rukkhamūle sasīsaṁ pārutaṁ nisinnaṁ. Disvāna vāmena hatthena habyasesaṁ gahetvā dakkhiṇena hatthena kamaṇḍaluṁ gahetvā yena bhagavā tenupasaṅkami. Atha kho bhagavā sundarikabhāradvājassa brāhmaṇassa padasaddena sīsaṁ vivari. Atha kho sundarikabhāradvājo brāhmaṇo “muṇḍo ayaṁ bhavaṁ, muṇḍako ayaṁ bhavan”ti tatova puna nivattitukāmo ahosi. Atha kho sundarikabhāradvājassa brāhmaṇassa etadahosi—  “muṇḍāpi hi idhekacce brāhmaṇā bhavanti; yannūnāhaṁ taṁ upasaṅkamitvā jātiṁ puccheyyan”ti. </div>
</div>
<div class="q" id="p_12S1_1184"> <div class="p">
<span class="pN">1184</span>Atha kho sundarikabhāradvājo brāhmaṇo yena bhagavā tenupasaṅkami; upasaṅkamitvā bhagavantaṁ etadavoca—  “kiṁjacco bhavan”ti? </div>
</div>
<div class="q" id="p_12S1_1185"> <div class="p"> <table class="singleColumn"> <tr> <td> <div class="pN">1185</div> <div class="G">“Mā jātiṁ puccha caraṇañca puccha,</div> </td> </tr> <tr> <td> <div class="G">Kaṭṭhā have jāyati jātavedo;</div> </td> </tr> <tr> <td> <div class="G">Nīcākulīnopi muni dhitimā,</div> </td> </tr> <tr> <td> <div class="G">Ājānīyo hoti hirīnisedho.</div> </td> </tr> </table> </div>
</div>
<div class="q" id="p_12S1_1186"> <div class="p"> <table class="singleColumn"> <tr> <td> <div class="pN">1186</div> <div class="G">Saccena danto damasā upeto,</div> </td> </tr> <tr> <td> <div class="G">Vedantagū vusitabrahmacariyo;</div> </td> </tr> <tr> <td> <div class="G">Yaññopanīto tamupavhayetha,</div> </td> </tr> <tr> <td> <div class="G">Kālena so juhati dakkhiṇeyye”ti.</div> </td> </tr> </table> </div>
</div>
<div class="q" id="p_12S1_1187"> <div class="p"> <table class="singleColumn"> <tr> <td> <div class="pN">1187</div> <div class="G">“Addhā suyiṭṭhaṁ suhutaṁ mama yidaṁ,</div> </td> </tr> <tr> <td> <div class="G">Yaṁ tādisaṁ vedagumaddasāmi;</div> </td> </tr> <tr> <td> <div class="G">Tumhādisānañhi adassanena,</div> </td> </tr> <tr> <td> <div class="G">Añño jano bhuñjati habyasesan”ti.</div> </td> </tr> </table> </div>
</div>
<div class="q" id="p_12S1_1188"> <div class="p">
<span class="pN">1188</span>“Bhuñjatu bhavaṁ gotamo. Brāhmaṇo bhavan”ti. </div>
</div>
<div class="q" id="p_12S1_1189"> <div class="p"> <table class="singleColumn"> <tr> <td> <div class="pN">1189</div> <div class="G">“Gāthābhigītaṁ me abhojaneyyaṁ,</div> </td> </tr> <tr> <td> <div class="G">Sampassataṁ brāhmaṇa nesa dhammo;</div> </td> </tr> <tr> <td> <div class="G">Gāthābhigītaṁ panudanti buddhā,</div> </td> </tr> <tr> <td> <div class="G">Dhamme sati brāhmaṇa vuttiresā.</div> </td> </tr> </table> </div>
</div>
<div class="q" id="p_12S1_1190"> <div class="p"> <table class="singleColumn"> <tr> <td> <div class="pN">1190</div> <div class="G">Aññena ca kevalinaṁ mahesiṁ,</div> </td> </tr> <tr> <td> <div class="G">Khīṇāsavaṁ kukkuccavūpasantaṁ;</div> </td> </tr> <tr> <td> <div class="G">Annena pānena upaṭṭhahassu,</div> </td> </tr> <tr> <td> <div class="G">Khettañhi taṁ puññapekkhassa hotī”ti.</div> </td> </tr> </table> </div>
</div>
<div class="q" id="p_12S1_1191"> <div class="p">
<span class="pN">1191</span>“Atha kassa cāhaṁ, bho gotama, imaṁ habyasesaṁ dammī”ti? “Na khvāhaṁ, brāhmaṇa, passāmi sadevake loke samārake sabrahmake sassamaṇabrāhmaṇiyā pajāya sadevamanussāya yasseso habyaseso bhutto sammā pariṇāmaṁ gaccheyya aññatra, brāhmaṇa, tathāgatassa vā tathāgatasāvakassa vā. Tena hi tvaṁ, brāhmaṇa, taṁ habyasesaṁ appaharite vā chaḍḍehi appāṇake vā udake opilāpehī”ti. </div>
</div>
<div class="q" id="p_12S1_1192"> <div class="p">
<span class="pN">1192</span>Atha kho sundarikabhāradvājo brāhmaṇo taṁ habyasesaṁ appāṇake udake opilāpesi. Atha kho so habyaseso udake pakkhitto cicciṭāyati ciṭiciṭāyati sandhūpāyati sampadhūpāyati. Seyyathāpi nāma phālo divasaṁsantatto udake pakkhitto cicciṭāyati ciṭiciṭāyati sandhūpāyati sampadhūpāyati; evameva so habyaseso udake pakkhitto cicciṭāyati ciṭiciṭāyati sandhūpāyati sampadhūpāyati. </div>
</div>
<div class="q" id="p_12S1_1193"> <div class="p">
<span class="pN">1193</span>Atha kho sundarikabhāradvājo brāhmaṇo saṁviggo lomahaṭṭhajāto yena bhagavā tenupasaṅkami; upasaṅkamitvā ekamantaṁ aṭṭhāsi. Ekamantaṁ ṭhitaṁ kho sundarikabhāradvājaṁ brāhmaṇaṁ bhagavā gāthāhi ajjhabhāsi—  </div>
</div>
<div class="q" id="p_12S1_1194"> <div class="p"> <table class="singleColumn"> <tr> <td> <div class="pN">1194</div> <div class="G">“Mā brāhmaṇa dāru samādahāno,</div> </td> </tr> <tr> <td> <div class="G">Suddhiṁ amaññi bahiddhā hi etaṁ;</div> </td> </tr> <tr> <td> <div class="G">Na hi tena suddhiṁ kusalā vadanti,</div> </td> </tr> <tr> <td> <div class="G">Yo bāhirena parisuddhimicche.</div> </td> </tr> </table> </div>
</div>
<div class="q" id="p_12S1_1195"> <div class="p"> <table class="singleColumn"> <tr> <td> <div class="pN">1195</div> <div class="G">Hitvā ahaṁ brāhmaṇa dārudāhaṁ,</div> </td> </tr> <tr> <td> <div class="G">Ajjhattamevujjalayāmi jotiṁ;</div> </td> </tr> <tr> <td> <div class="G">Niccagginī niccasamāhitatto,</div> </td> </tr> <tr> <td> <div class="G">Arahaṁ ahaṁ brahmacariyaṁ carāmi.</div> </td> </tr> </table> </div>
</div>
<div class="q" id="p_12S1_1196"> <div class="p"> <table class="singleColumn"> <tr> <td> <div class="pN">1196</div> <div class="G">Māno hi te brāhmaṇa khāribhāro,</div> </td> </tr> <tr> <td> <div class="G">Kodho dhumo bhasmani mosavajjaṁ;</div> </td> </tr> <tr> <td> <div class="G">Jivhā sujā hadayaṁ jotiṭhānaṁ,</div> </td> </tr> <tr> <td> <div class="G">Attā sudanto purisassa joti.</div> </td> </tr> </table> </div>
</div>
<div class="q" id="p_12S1_1197"> <div class="p"> <table class="singleColumn"> <tr> <td> <div class="pN">1197</div> <div class="G">Dhammo rahado brāhmaṇa sīlatittho,</div> </td> </tr> <tr> <td> <div class="G">Anāvilo sabbhi sataṁ pasattho;</div> </td> </tr> <tr> <td> <div class="G">Yattha have vedaguno sinātā,</div> </td> </tr> <tr> <td> <div class="G">Anallagattāva taranti pāraṁ.</div> </td> </tr> </table> </div>
</div>
<div class="q" id="p_12S1_1198"> <div class="p"> <table class="singleColumn"> <tr> <td> <div class="pN">1198</div> <div class="G">Saccaṁ dhammo saṁyamo brahmacariyaṁ,</div> </td> </tr> <tr> <td> <div class="G">Majjhe sitā brāhmaṇa brahmapatti;</div> </td> </tr> <tr> <td> <div class="G">Sa tujjubhūtesu namo karohi,</div> </td> </tr> <tr> <td> <div class="G">Tamahaṁ naraṁ dhammasārīti brūmī”ti.</div> </td> </tr> </table> </div>
</div>
<div class="q" id="p_12S1_1199"> <div class="p">
<span class="pN">1199</span>Evaṁ vutte, sundarikabhāradvājo brāhmaṇo bhagavantaṁ etadavoca—  “abhikkantaṁ, bho gotama…pe…  aññataro ca panāyasmā bhāradvājo arahataṁ ahosīti. </div>
</div>
</html>
