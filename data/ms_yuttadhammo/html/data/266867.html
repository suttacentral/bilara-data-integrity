<html>
<div class="i">7.6 Taṇhāsaṅkhayasutta</div>
<div class="h">Cūḷavagga</div>
<div class="h">Taṇhāsaṅkhayasutta</div>
<div class="q" id="p_18Ud_630"> <div class="divNumber">66.</div> <div class="p">
<span class="pN">630</span>Evaṁ me sutaṁ—  ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena āyasmā aññāsikoṇḍañño bhagavato avidūre nisinno hoti pallaṅkaṁ ābhujitvā ujuṁ kāyaṁ paṇidhāya taṇhāsaṅkhayavimuttiṁ paccavekkhamāno. </div>
</div>
<div class="q" id="p_18Ud_631"> <div class="p">
<span class="pN">631</span>Addasā kho bhagavā āyasmantaṁ aññāsikoṇḍaññaṁ avidūre nisinnaṁ pallaṅkaṁ ābhujitvā ujuṁ kāyaṁ paṇidhāya taṇhāsaṅkhayavimuttiṁ paccavekkhamānaṁ. </div>
</div>
<div class="q" id="p_18Ud_632"> <div class="p">
<span class="pN">632</span>Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi—  </div>
</div>
<div class="q" id="p_18Ud_633"> <div class="p"> <table class="singleColumn"> <tr> <td> <div class="pN">633</div> <div class="G">“Yassa mūlaṁ chamā natthi,</div> </td> </tr> <tr> <td> <div class="G">paṇṇā natthi kuto latā;</div> </td> </tr> <tr> <td> <div class="G">Taṁ dhīraṁ bandhanā muttaṁ,</div> </td> </tr> <tr> <td> <div class="G">ko taṁ ninditumarahati;</div> </td> </tr> <tr> <td> <div class="G">Devāpi naṁ pasaṁsanti,</div> </td> </tr> <tr> <td> <div class="G">brahmunāpi pasaṁsito”ti. (79)</div> </td> </tr> </table> </div>
</div>
<div class="CENTER" id="p_18Ud_634">
<span class="pN">634</span>Chaṭṭhaṁ.</div>
</html>
