<html>
<div class="i">5.1.5 Uppalavaṇṇāsutta</div>
<div class="h">Bhikkhunīsaṁyutta</div>
<div class="h">Bhikkhunīvagga</div>
<div class="h">Uppalavaṇṇāsutta</div>
<div class="q" id="p_12S1_965"> <div class="divNumber">166.</div> <div class="p">
<span class="pN">965</span>Sāvatthinidānaṁ. Atha kho uppalavaṇṇā bhikkhunī pubbaṇhasamayaṁ nivāsetvā…pe… aññatarasmiṁ supupphitasālarukkhamūle aṭṭhāsi. Atha kho māro pāpimā uppalavaṇṇāya bhikkhuniyā bhayaṁ chambhitattaṁ lomahaṁsaṁ uppādetukāmo samādhimhā cāvetukāmo yena uppalavaṇṇā bhikkhunī tenupasaṅkami; upasaṅkamitvā uppalavaṇṇaṁ bhikkhuniṁ gāthāya ajjhabhāsi— </div>
</div>
<div class="q" id="p_12S1_966"> <div class="p"> <table class="singleColumn"> <tr> <td> <div class="pN">966</div> <div class="G">“Supupphitaggaṁ upagamma bhikkhuni,</div> </td> </tr> <tr> <td> <div class="G">Ekā tuvaṁ tiṭṭhasi sālamūle;</div> </td> </tr> <tr> <td> <div class="G">Na catthi te dutiyā vaṇṇadhātu,</div> </td> </tr> <tr> <td> <div class="G">Bāle na tvaṁ bhāyasi dhuttakānan”ti.</div> </td> </tr> </table> </div>
</div>
<div class="q" id="p_12S1_967"> <div class="p">
<span class="pN">967</span>Atha kho uppalavaṇṇāya bhikkhuniyā etadahosi— “ko nu khvāyaṁ manusso vā amanusso vā gāthaṁ bhāsatī”ti? Atha kho uppalavaṇṇāya bhikkhuniyā etadahosi— “māro kho ayaṁ pāpimā mama bhayaṁ chambhitattaṁ lomahaṁsaṁ uppādetukāmo samādhimhā cāvetukāmo gāthaṁ bhāsatī”ti. Atha kho uppalavaṇṇā bhikkhunī “māro ayaṁ pāpimā” iti viditvā māraṁ pāpimantaṁ gāthāhi paccabhāsi— </div>
</div>
<div class="q" id="p_12S1_968"> <div class="p"> <table class="singleColumn"> <tr> <td> <div class="pN">968</div> <div class="G">“Sataṁ sahassānipi dhuttakānaṁ,</div> </td> </tr> <tr> <td> <div class="G">Idhāgatā tādisakā bhaveyyuṁ;</div> </td> </tr> <tr> <td> <div class="G">Lomaṁ na iñjāmi na santasāmi,</div> </td> </tr> <tr> <td> <div class="G">Na māra bhāyāmi tamekikāpi.</div> </td> </tr> </table> </div>
</div>
<div class="q" id="p_12S1_969"> <div class="p"> <table class="singleColumn"> <tr> <td> <div class="pN">969</div> <div class="G">Esā antaradhāyāmi,</div> </td> </tr> <tr> <td> <div class="G">kucchiṁ vā pavisāmi te;</div> </td> </tr> <tr> <td> <div class="G">Pakhumantarikāyampi,</div> </td> </tr> <tr> <td> <div class="G">tiṭṭhantiṁ maṁ na dakkhasi.</div> </td> </tr> </table> </div>
</div>
<div class="q" id="p_12S1_970"> <div class="p"> <table class="singleColumn"> <tr> <td> <div class="pN">970</div> <div class="G">Cittasmiṁ vasībhūtāmhi,</div> </td> </tr> <tr> <td> <div class="G">iddhipādā subhāvitā;</div> </td> </tr> <tr> <td> <div class="G">Sabbabandhanamuttāmhi,</div> </td> </tr> <tr> <td> <div class="G">na taṁ bhāyāmi āvuso”ti.</div> </td> </tr> </table> </div>
</div>
<div class="q" id="p_12S1_971"> <div class="p">
<span class="pN">971</span>Atha kho māro pāpimā “jānāti maṁ uppalavaṇṇā bhikkhunī”ti dukkhī dummano tatthevantaradhāyīti. </div>
</div>
</html>
