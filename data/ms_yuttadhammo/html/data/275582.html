<html>
<div class="i">2.1.10 Gihisāmīcisutta</div>
<div class="h">Dutiyapaṇṇāsaka</div>
<div class="h">Puññābhisandavagga</div>
<div class="h">Gihisāmīcisutta</div>
<div class="q" id="p_15A4_431"> <div class="divNumber">60.</div> <div class="p">
<span class="pN">431</span>Atha kho anāthapiṇḍiko gahapati yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinnaṁ kho anāthapiṇḍikaṁ gahapatiṁ bhagavā etadavoca—  </div>
</div>
<div class="q" id="p_15A4_432"> <div class="p">
<span class="pN">432</span>“Catūhi kho, gahapati, dhammehi samannāgato ariyasāvako gihisāmīcipaṭipadaṁ paṭipanno hoti yasopaṭilābhiniṁ saggasaṁvattanikaṁ. Katamehi catūhi? Idha, gahapati, ariyasāvako bhikkhusaṁghaṁ paccupaṭṭhito hoti cīvarena, bhikkhusaṁghaṁ paccupaṭṭhito hoti piṇḍapātena, bhikkhusaṁghaṁ paccupaṭṭhito hoti senāsanena, bhikkhusaṁghaṁ paccupaṭṭhito hoti gilānappaccayabhesajjaparikkhārena. Imehi kho, gahapati, catūhi dhammehi samannāgato ariyasāvako gihisāmīcipaṭipadaṁ paṭipanno hoti yasopaṭilābhiniṁ saggasaṁvattanikanti. </div>
</div>
<div class="q" id="p_15A4_433"> <div class="p"> <table class="singleColumn"> <tr> <td> <div class="pN">433</div> <div class="G">Gihisāmīcipaṭipadaṁ,</div> </td> </tr> <tr> <td> <div class="G">paṭipajjanti paṇḍitā;</div> </td> </tr> <tr> <td> <div class="G">Sammaggate sīlavante,</div> </td> </tr> <tr> <td> <div class="G">cīvarena upaṭṭhitā.</div> </td> </tr> </table> </div>
</div>
<div class="q" id="p_15A4_434"> <div class="p"> <table class="singleColumn"> <tr> <td> <div class="pN">434</div> <div class="G">Piṇḍapātasayanena,</div> </td> </tr> <tr> <td> <div class="G">Gilānappaccayena ca;</div> </td> </tr> <tr> <td> <div class="G">Tesaṁ divā ca ratto ca,</div> </td> </tr> <tr> <td> <div class="G">Sadā puññaṁ pavaḍḍhati;</div> </td> </tr> <tr> <td> <div class="G">Saggañca kamatiṭṭhānaṁ,</div> </td> </tr> <tr> <td> <div class="G">Kammaṁ katvāna bhaddakan”ti.</div> </td> </tr> </table> </div>
</div>
<div class="CENTER" id="p_15A4_435">
<span class="pN">435</span>Dasamaṁ.</div>
<div class="CENTER" id="p_15A4_436">
<span class="pN">436</span>Puññābhisandavaggo paṭhamo.</div>
<div class="SUMMARY" id="p_15A4_437">
<span class="pN">437</span><span class="firstLetter">T</span>assuddānaṁ</div>
<div class="q" id="p_15A4_438"> <div class="p"> <table class="singleColumn"> <tr> <td> <div class="pN">438</div> <div class="G">Dve puññābhisandā dve ca,</div> </td> </tr> <tr> <td> <div class="G">saṁvāsā samajīvino;</div> </td> </tr> <tr> <td> <div class="G">Suppavāsā sudatto ca,</div> </td> </tr> <tr> <td> <div class="G">bhojanaṁ gihisāmicīti.</div> </td> </tr> </table> </div>
</div>
</html>
