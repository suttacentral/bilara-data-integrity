<html>
<div class="i">3.2.9 Duggatikathā</div>
<div class="h">Anusayapaṇṇāsaka</div>
<div class="h">Dvādasamavagga</div>
<div class="h">Duggatikathā</div>
<div class="q" id="p_32Kv_2129"> <div class="divNumber">650.</div> <div class="p">
<span class="pN">2129</span>๐Diṭṭhisampannassa puggalassa pahīnā duggatīti? Āmantā. Diṭṭhisampanno puggalo āpāyike rūpe rajjeyyāti? Āmantā. Hañci diṭṭhisampanno puggalo āpāyike rūpe rajjeyya, no ca vata re vattabbe— “diṭṭhisampannassa puggalassa pahīnā duggatī”ti. </div>
</div>
<div class="q" id="p_32Kv_2130"> <div class="p">
<span class="pN">2130</span>๐Diṭṭhisampannassa puggalassa pahīnā duggatīti? Āmantā. Diṭṭhisampanno puggalo āpāyike sadde…pe… gandhe… rase… phoṭṭhabbe…pe… amanussitthiyā tiracchānagatitthiyā nāgakaññāya methunaṁ dhammaṁ paṭiseveyya, ajeḷakaṁ paṭiggaṇheyya, kukkuṭasūkaraṁ paṭiggaṇheyya, hatthigavassavaḷavaṁ paṭiggaṇheyya… tittiravaṭṭakamorakapiñjaraṁ paṭiggaṇheyyāti? Āmantā. Hañci diṭṭhisampanno puggalo tittiravaṭṭakamorakapiñjaraṁ paṭiggaṇheyya, no ca vata re vattabbe— “diṭṭhisampannassa puggalassa pahīnā duggatī”ti. </div>
</div>
<div class="q" id="p_32Kv_2131"> <div class="divNumber">651.</div> <div class="p">
<span class="pN">2131</span>๐Diṭṭhisampannassa puggalassa pahīnā duggati, diṭṭhisampanno puggalo āpāyike rūpe rajjeyyāti? Āmantā. Arahato pahīnā duggati, arahā āpāyike rūpe rajjeyyāti? Na hevaṁ vattabbe…pe… diṭṭhisampannassa puggalassa pahīnā duggati, diṭṭhisampanno puggalo āpāyike sadde… gandhe… rase… phoṭṭhabbe…pe… tittiravaṭṭakamorakapiñjaraṁ paṭiggaṇheyyāti? Āmantā. Arahato pahīnā duggati, arahā tittiravaṭṭakamorakapiñjaraṁ paṭiggaṇheyyāti? Na hevaṁ vattabbe…pe…. </div>
</div>
<div class="q" id="p_32Kv_2132"> <div class="p">
<span class="pN">2132</span>๐Arahato pahīnā duggati, na ca arahā āpāyike rūpe rajjeyyāti? Āmantā. Diṭṭhisampannassa puggalassa pahīnā duggati, na ca diṭṭhisampanno puggalo āpāyike rūpe rajjeyyāti? Na hevaṁ vattabbe…pe… arahato pahīnā duggati, na ca arahā āpāyike sadde…pe… gandhe…pe… rase…pe… phoṭṭhabbe…pe… amanussitthiyā tiracchānagatitthiyā nāgakaññāya methunaṁ dhammaṁ paṭiseveyya, ajeḷakaṁ paṭiggaṇheyya, kukkuṭasūkaraṁ paṭiggaṇheyya, hatthigavassavaḷavaṁ paṭiggaṇheyya…pe… tittiravaṭṭakamorakapiñjaraṁ paṭiggaṇheyyāti? Āmantā. Diṭṭhisampannassa puggalassa pahīnā duggati, na ca diṭṭhisampanno puggalo tittiravaṭṭakamorakapiñjaraṁ paṭiggaṇheyyāti? Na hevaṁ vattabbe…pe…. </div>
</div>
<div class="q" id="p_32Kv_2133"> <div class="divNumber">652.</div> <div class="p">
<span class="pN">2133</span>×Na vattabbaṁ— “diṭṭhisampannassa puggalassa pahīnā duggatī”ti? Āmantā. Diṭṭhisampanno puggalo nirayaṁ upapajjeyya…pe… tiracchānayoniṁ upapajjeyya… pettivisayaṁ upapajjeyyāti? Na hevaṁ vattabbe. Tena hi diṭṭhisampannassa puggalassa pahīnā duggatīti. </div>
</div>
<div class="CENTER" id="p_32Kv_2134">
<span class="pN">2134</span>Duggatikathā niṭṭhitā.</div>
</html>
