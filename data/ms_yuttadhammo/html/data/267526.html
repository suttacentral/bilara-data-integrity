<html>
<div class="i">40.2 Selattheraapadāna</div>
<div class="h">Pilindavacchavagga</div>
<div class="h">Selattheraapadāna</div>
<div class="q" id="p_20Ap1_4507"> <div class="divNumber">208.</div> <div class="p"> <table class="singleColumn"> <tr> <td> <div class="pN">4507</div> <div class="G">“Nagare haṁsavatiyā,</div> </td> </tr> <tr> <td> <div class="G">vīthisāmī ahosahaṁ;</div> </td> </tr> <tr> <td> <div class="G">Mama ñātī samānetvā,</div> </td> </tr> <tr> <td> <div class="G">idaṁ vacanamabraviṁ.</div> </td> </tr> </table> </div>
</div>
<div class="q" id="p_20Ap1_4508"> <div class="divNumber">209.</div> <div class="p"> <table class="singleColumn"> <tr> <td> <div class="pN">4508</div> <div class="G">‘Buddho loke samuppanno,</div> </td> </tr> <tr> <td> <div class="G">puññakkhetto anuttaro;</div> </td> </tr> <tr> <td> <div class="G">Āsi so sabbalokassa,</div> </td> </tr> <tr> <td> <div class="G">āhutīnaṁ paṭiggaho.</div> </td> </tr> </table> </div>
</div>
<div class="q" id="p_20Ap1_4509"> <div class="divNumber">210.</div> <div class="p"> <table class="singleColumn"> <tr> <td> <div class="pN">4509</div> <div class="G">Khattiyā negamā ceva,</div> </td> </tr> <tr> <td> <div class="G">mahāsālā ca brāhmaṇā;</div> </td> </tr> <tr> <td> <div class="G">Pasannacittā sumanā,</div> </td> </tr> <tr> <td> <div class="G">pūgadhammaṁ akaṁsu te.</div> </td> </tr> </table> </div>
</div>
<div class="q" id="p_20Ap1_4510"> <div class="divNumber">211.</div> <div class="p"> <table class="singleColumn"> <tr> <td> <div class="pN">4510</div> <div class="G">Hatthārohā anīkaṭṭhā,</div> </td> </tr> <tr> <td> <div class="G">rathikā pattikārakā;</div> </td> </tr> <tr> <td> <div class="G">Pasannacittā sumanā,</div> </td> </tr> <tr> <td> <div class="G">pūgadhammaṁ akaṁsu te.</div> </td> </tr> </table> </div>
</div>
<div class="q" id="p_20Ap1_4511"> <div class="divNumber">212.</div> <div class="p"> <table class="singleColumn"> <tr> <td> <div class="pN">4511</div> <div class="G">Uggā ca rājaputtā ca,</div> </td> </tr> <tr> <td> <div class="G">vesiyānā ca brāhmaṇā;</div> </td> </tr> <tr> <td> <div class="G">Pasannacittā sumanā,</div> </td> </tr> <tr> <td> <div class="G">pūgadhammaṁ akaṁsu te.</div> </td> </tr> </table> </div>
</div>
<div class="q" id="p_20Ap1_4512"> <div class="divNumber">213.</div> <div class="p"> <table class="singleColumn"> <tr> <td> <div class="pN">4512</div> <div class="G">Āḷārikā kappakā ca,</div> </td> </tr> <tr> <td> <div class="G">nhāpakā mālakārakā;</div> </td> </tr> <tr> <td> <div class="G">Pasannacittā sumanā,</div> </td> </tr> <tr> <td> <div class="G">pūgadhammaṁ akaṁsu te.</div> </td> </tr> </table> </div>
</div>
<div class="q" id="p_20Ap1_4513"> <div class="divNumber">214.</div> <div class="p"> <table class="singleColumn"> <tr> <td> <div class="pN">4513</div> <div class="G">Rajakā pesakārā ca,</div> </td> </tr> <tr> <td> <div class="G">cammakārā ca nhāpitā;</div> </td> </tr> <tr> <td> <div class="G">Pasannacittā sumanā,</div> </td> </tr> <tr> <td> <div class="G">pūgadhammaṁ akaṁsu te.</div> </td> </tr> </table> </div>
</div>
<div class="q" id="p_20Ap1_4514"> <div class="divNumber">215.</div> <div class="p"> <table class="singleColumn"> <tr> <td> <div class="pN">4514</div> <div class="G">Usukārā bhamakārā,</div> </td> </tr> <tr> <td> <div class="G">cammakārā ca tacchakā;</div> </td> </tr> <tr> <td> <div class="G">Pasannacittā sumanā,</div> </td> </tr> <tr> <td> <div class="G">pūgadhammaṁ akaṁsu te.</div> </td> </tr> </table> </div>
</div>
<div class="q" id="p_20Ap1_4515"> <div class="divNumber">216.</div> <div class="p"> <table class="singleColumn"> <tr> <td> <div class="pN">4515</div> <div class="G">Kammārā soṇṇakārā ca,</div> </td> </tr> <tr> <td> <div class="G">tipulohakarā tathā;</div> </td> </tr> <tr> <td> <div class="G">Pasannacittā sumanā,</div> </td> </tr> <tr> <td> <div class="G">pūgadhammaṁ akaṁsu te.</div> </td> </tr> </table> </div>
</div>
<div class="q" id="p_20Ap1_4516"> <div class="divNumber">217.</div> <div class="p"> <table class="singleColumn"> <tr> <td> <div class="pN">4516</div> <div class="G">Bhatakā ceṭakā ceva,</div> </td> </tr> <tr> <td> <div class="G">dāsakammakarā bahū;</div> </td> </tr> <tr> <td> <div class="G">Yathāsakena thāmena,</div> </td> </tr> <tr> <td> <div class="G">pūgadhammaṁ akaṁsu te.</div> </td> </tr> </table> </div>
</div>
<div class="q" id="p_20Ap1_4517"> <div class="divNumber">218.</div> <div class="p"> <table class="singleColumn"> <tr> <td> <div class="pN">4517</div> <div class="G">Udahārā kaṭṭhahārā,</div> </td> </tr> <tr> <td> <div class="G">kassakā tiṇahārakā;</div> </td> </tr> <tr> <td> <div class="G">Yathāsakena thāmena,</div> </td> </tr> <tr> <td> <div class="G">pūgadhammaṁ akaṁsu te.</div> </td> </tr> </table> </div>
</div>
<div class="q" id="p_20Ap1_4518"> <div class="divNumber">219.</div> <div class="p"> <table class="singleColumn"> <tr> <td> <div class="pN">4518</div> <div class="G">Pupphikā mālikā ceva,</div> </td> </tr> <tr> <td> <div class="G">paṇṇikā phalahārakā;</div> </td> </tr> <tr> <td> <div class="G">Yathāsakena thāmena,</div> </td> </tr> <tr> <td> <div class="G">pūgadhammaṁ akaṁsu te.</div> </td> </tr> </table> </div>
</div>
<div class="q" id="p_20Ap1_4519"> <div class="divNumber">220.</div> <div class="p"> <table class="singleColumn"> <tr> <td> <div class="pN">4519</div> <div class="G">Gaṇikā kumbhadāsī ca,</div> </td> </tr> <tr> <td> <div class="G">pūvikā macchikāpi ca;</div> </td> </tr> <tr> <td> <div class="G">Yathāsakena thāmena,</div> </td> </tr> <tr> <td> <div class="G">pūgadhammaṁ akaṁsu te.</div> </td> </tr> </table> </div>
</div>
<div class="q" id="p_20Ap1_4520"> <div class="divNumber">221.</div> <div class="p"> <table class="singleColumn"> <tr> <td> <div class="pN">4520</div> <div class="G">Etha sabbe samāgantvā,</div> </td> </tr> <tr> <td> <div class="G">gaṇaṁ bandhāma ekato;</div> </td> </tr> <tr> <td> <div class="G">Adhikāraṁ karissāma,</div> </td> </tr> <tr> <td> <div class="G">puññakkhette anuttare’.</div> </td> </tr> </table> </div>
</div>
<div class="q" id="p_20Ap1_4521"> <div class="divNumber">222.</div> <div class="p"> <table class="singleColumn"> <tr> <td> <div class="pN">4521</div> <div class="G">Te me sutvāna vacanaṁ,</div> </td> </tr> <tr> <td> <div class="G">gaṇaṁ bandhiṁsu tāvade;</div> </td> </tr> <tr> <td> <div class="G">‘Upaṭṭhānasālaṁ sukataṁ,</div> </td> </tr> <tr> <td> <div class="G">bhikkhusaṁghassa kārayuṁ’.</div> </td> </tr> </table> </div>
</div>
<div class="q" id="p_20Ap1_4522"> <div class="divNumber">223.</div> <div class="p"> <table class="singleColumn"> <tr> <td> <div class="pN">4522</div> <div class="G">Niṭṭhāpetvāna taṁ sālaṁ,</div> </td> </tr> <tr> <td> <div class="G">udaggo tuṭṭhamānaso;</div> </td> </tr> <tr> <td> <div class="G">Pareto tehi sabbehi,</div> </td> </tr> <tr> <td> <div class="G">sambuddhamupasaṅkamiṁ.</div> </td> </tr> </table> </div>
</div>
<div class="q" id="p_20Ap1_4523"> <div class="divNumber">224.</div> <div class="p"> <table class="singleColumn"> <tr> <td> <div class="pN">4523</div> <div class="G">Upasaṅkamma sambuddhaṁ,</div> </td> </tr> <tr> <td> <div class="G">lokanāthaṁ narāsabhaṁ;</div> </td> </tr> <tr> <td> <div class="G">Vanditvā satthuno pāde,</div> </td> </tr> <tr> <td> <div class="G">idaṁ vacanamabraviṁ.</div> </td> </tr> </table> </div>
</div>
<div class="q" id="p_20Ap1_4524"> <div class="divNumber">225.</div> <div class="p"> <table class="singleColumn"> <tr> <td> <div class="pN">4524</div> <div class="G">‘Ime tīṇi satā vīra,</div> </td> </tr> <tr> <td> <div class="G">Purisā ekato gaṇā;</div> </td> </tr> <tr> <td> <div class="G">Upaṭṭhānasālaṁ sukataṁ,</div> </td> </tr> <tr> <td> <div class="G">Niyyādenti tuvaṁ muni.</div> </td> </tr> </table> </div>
</div>
<div class="q" id="p_20Ap1_4525"> <div class="divNumber">226.</div> <div class="p"> <table class="singleColumn"> <tr> <td> <div class="pN">4525</div> <div class="G">Bhikkhusaṁghassa purato,</div> </td> </tr> <tr> <td> <div class="G">sampaṭicchitva cakkhumā’;</div> </td> </tr> <tr> <td> <div class="G">Tiṇṇaṁ satānaṁ purato,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_20Ap1_4526"> <div class="divNumber">227.</div> <div class="p"> <table class="singleColumn"> <tr> <td> <div class="pN">4526</div> <div class="G">‘Tisatāpi ca jeṭṭho ca,</div> </td> </tr> <tr> <td> <div class="G">anuvattiṁsu ekato;</div> </td> </tr> <tr> <td> <div class="G">Sampattiñhi karitvāna,</div> </td> </tr> <tr> <td> <div class="G">sabbe anubhavissatha.</div> </td> </tr> </table> </div>
</div>
<div class="q" id="p_20Ap1_4527"> <div class="divNumber">228.</div> <div class="p"> <table class="singleColumn"> <tr> <td> <div class="pN">4527</div> <div class="G">Pacchime bhave sampatte,</div> </td> </tr> <tr> <td> <div class="G">sītibhāvamanuttaraṁ;</div> </td> </tr> <tr> <td> <div class="G">Ajaraṁ amataṁ santaṁ,</div> </td> </tr> <tr> <td> <div class="G">nibbānaṁ phassayissatha’.</div> </td> </tr> </table> </div>
</div>
<div class="q" id="p_20Ap1_4528"> <div class="divNumber">229.</div> <div class="p"> <table class="singleColumn"> <tr> <td> <div class="pN">4528</div> <div class="G">Evaṁ buddho viyākāsi,</div> </td> </tr> <tr> <td> <div class="G">sabbaññū samaṇuttaro;</div> </td> </tr> <tr> <td> <div class="G">Buddhassa vacanaṁ sutvā,</div> </td> </tr> <tr> <td> <div class="G">somanassaṁ pavedayiṁ.</div> </td> </tr> </table> </div>
</div>
<div class="q" id="p_20Ap1_4529"> <div class="divNumber">230.</div> <div class="p"> <table class="singleColumn"> <tr> <td> <div class="pN">4529</div> <div class="G">Tiṁsa kappasahassāni,</div> </td> </tr> <tr> <td> <div class="G">devaloke ramiṁ ahaṁ;</div> </td> </tr> <tr> <td> <div class="G">Devādhipo pañcasataṁ,</div> </td> </tr> <tr> <td> <div class="G">devarajjamakārayiṁ.</div> </td> </tr> </table> </div>
</div>
<div class="q" id="p_20Ap1_4530"> <div class="divNumber">231.</div> <div class="p"> <table class="singleColumn"> <tr> <td> <div class="pN">4530</div> <div class="G">Sahassakkhattuṁ rājā ca,</div> </td> </tr> <tr> <td> <div class="G">cakkavattī ahosahaṁ;</div> </td> </tr> <tr> <td> <div class="G">Devarajjaṁ karontassa,</div> </td> </tr> <tr> <td> <div class="G">mahādevā avandisuṁ.</div> </td> </tr> </table> </div>
</div>
<div class="q" id="p_20Ap1_4531"> <div class="divNumber">232.</div> <div class="p"> <table class="singleColumn"> <tr> <td> <div class="pN">4531</div> <div class="G">Idha mānusake rajjaṁ,</div> </td> </tr> <tr> <td> <div class="G">parisā honti bandhavā;</div> </td> </tr> <tr> <td> <div class="G">Pacchime bhave sampatte,</div> </td> </tr> <tr> <td> <div class="G">vāseṭṭho nāma brāhmaṇo.</div> </td> </tr> </table> </div>
</div>
<div class="q" id="p_20Ap1_4532"> <div class="divNumber">233.</div> <div class="p"> <table class="singleColumn"> <tr> <td> <div class="pN">4532</div> <div class="G">Asītikoṭi nicayo,</div> </td> </tr> <tr> <td> <div class="G">tassa putto ahosahaṁ;</div> </td> </tr> <tr> <td> <div class="G">Selo iti mamaṁ nāmaṁ,</div> </td> </tr> <tr> <td> <div class="G">chaḷaṅge pāramiṁ gato.</div> </td> </tr> </table> </div>
</div>
<div class="q" id="p_20Ap1_4533"> <div class="divNumber">234.</div> <div class="p"> <table class="singleColumn"> <tr> <td> <div class="pN">4533</div> <div class="G">Jaṅghāvihāraṁ vicaraṁ,</div> </td> </tr> <tr> <td> <div class="G">sasissehi purakkhato;</div> </td> </tr> <tr> <td> <div class="G">Jaṭābhārikabharitaṁ,</div> </td> </tr> <tr> <td> <div class="G">keṇiyaṁ nāma tāpasaṁ.</div> </td> </tr> </table> </div>
</div>
<div class="q" id="p_20Ap1_4534"> <div class="divNumber">235.</div> <div class="p"> <table class="singleColumn"> <tr> <td> <div class="pN">4534</div> <div class="G">Paṭiyattāhutiṁ disvā,</div> </td> </tr> <tr> <td> <div class="G">idaṁ vacanamabraviṁ;</div> </td> </tr> <tr> <td> <div class="G">‘Āvāho vā vivāho vā,</div> </td> </tr> <tr> <td> <div class="G">rājā vā te nimantito’.</div> </td> </tr> </table> </div>
</div>
<div class="q" id="p_20Ap1_4535"> <div class="divNumber">236.</div> <div class="p"> <table class="singleColumn"> <tr> <td> <div class="pN">4535</div> <div class="G">‘Āhutiṁ yiṭṭhukāmohaṁ,</div> </td> </tr> <tr> <td> <div class="G">brāhmaṇe devasammate;</div> </td> </tr> <tr> <td> <div class="G">Na nimantemi rājānaṁ,</div> </td> </tr> <tr> <td> <div class="G">āhutī me na vijjati.</div> </td> </tr> </table> </div>
</div>
<div class="q" id="p_20Ap1_4536"> <div class="divNumber">237.</div> <div class="p"> <table class="singleColumn"> <tr> <td> <div class="pN">4536</div> <div class="G">Na catthi mayhamāvāho,</div> </td> </tr> <tr> <td> <div class="G">vivāho me na vijjati;</div> </td> </tr> <tr> <td> <div class="G">Sakyānaṁ nandijanano,</div> </td> </tr> <tr> <td> <div class="G">seṭṭho loke sadevake.</div> </td> </tr> </table> </div>
</div>
<div class="q" id="p_20Ap1_4537"> <div class="divNumber">238.</div> <div class="p"> <table class="singleColumn"> <tr> <td> <div class="pN">4537</div> <div class="G">Sabbalokahitatthāya,</div> </td> </tr> <tr> <td> <div class="G">sabbasattasukhāvaho;</div> </td> </tr> <tr> <td> <div class="G">So me nimantito ajja,</div> </td> </tr> <tr> <td> <div class="G">tassetaṁ paṭiyādanaṁ.</div> </td> </tr> </table> </div>
</div>
<div class="q" id="p_20Ap1_4538"> <div class="divNumber">239.</div> <div class="p"> <table class="singleColumn"> <tr> <td> <div class="pN">4538</div> <div class="G">Timbarūsakavaṇṇābho,</div> </td> </tr> <tr> <td> <div class="G">appameyyo anūpamo;</div> </td> </tr> <tr> <td> <div class="G">Rūpenāsadiso buddho,</div> </td> </tr> <tr> <td> <div class="G">svātanāya nimantito.</div> </td> </tr> </table> </div>
</div>
<div class="q" id="p_20Ap1_4539"> <div class="divNumber">240.</div> <div class="p"> <table class="singleColumn"> <tr> <td> <div class="pN">4539</div> <div class="G">Ukkāmukhapahaṭṭhova,</div> </td> </tr> <tr> <td> <div class="G">khadiraṅgārasannibho;</div> </td> </tr> <tr> <td> <div class="G">Vijjūpamo mahāvīro,</div> </td> </tr> <tr> <td> <div class="G">so me buddho nimantito.</div> </td> </tr> </table> </div>
</div>
<div class="q" id="p_20Ap1_4540"> <div class="divNumber">241.</div> <div class="p"> <table class="singleColumn"> <tr> <td> <div class="pN">4540</div> <div class="G">Pabbatagge yathā acci,</div> </td> </tr> <tr> <td> <div class="G">puṇṇamāyeva candimā;</div> </td> </tr> <tr> <td> <div class="G">Naḷaggivaṇṇasaṅkāso,</div> </td> </tr> <tr> <td> <div class="G">so me buddho nimantito.</div> </td> </tr> </table> </div>
</div>
<div class="q" id="p_20Ap1_4541"> <div class="divNumber">242.</div> <div class="p"> <table class="singleColumn"> <tr> <td> <div class="pN">4541</div> <div class="G">Asambhīto bhayātīto,</div> </td> </tr> <tr> <td> <div class="G">bhavantakaraṇo muni;</div> </td> </tr> <tr> <td> <div class="G">Sīhūpamo mahāvīro,</div> </td> </tr> <tr> <td> <div class="G">so me buddho nimantito.</div> </td> </tr> </table> </div>
</div>
<div class="q" id="p_20Ap1_4542"> <div class="divNumber">243.</div> <div class="p"> <table class="singleColumn"> <tr> <td> <div class="pN">4542</div> <div class="G">Kusalo buddhadhammehi,</div> </td> </tr> <tr> <td> <div class="G">apasayho parehi so;</div> </td> </tr> <tr> <td> <div class="G">Nāgūpamo mahāvīro,</div> </td> </tr> <tr> <td> <div class="G">so me buddho nimantito.</div> </td> </tr> </table> </div>
</div>
<div class="q" id="p_20Ap1_4543"> <div class="divNumber">244.</div> <div class="p"> <table class="singleColumn"> <tr> <td> <div class="pN">4543</div> <div class="G">Saddhammācārakusalo,</div> </td> </tr> <tr> <td> <div class="G">buddhanāgo asādiso;</div> </td> </tr> <tr> <td> <div class="G">Usabhūpamo mahāvīro,</div> </td> </tr> <tr> <td> <div class="G">so me buddho nimantito.</div> </td> </tr> </table> </div>
</div>
<div class="q" id="p_20Ap1_4544"> <div class="divNumber">245.</div> <div class="p"> <table class="singleColumn"> <tr> <td> <div class="pN">4544</div> <div class="G">Anantavaṇṇo amitayaso,</div> </td> </tr> <tr> <td> <div class="G">Vicittasabbalakkhaṇo;</div> </td> </tr> <tr> <td> <div class="G">Sakkūpamo mahāvīro,</div> </td> </tr> <tr> <td> <div class="G">So me buddho nimantito.</div> </td> </tr> </table> </div>
</div>
<div class="q" id="p_20Ap1_4545"> <div class="divNumber">246.</div> <div class="p"> <table class="singleColumn"> <tr> <td> <div class="pN">4545</div> <div class="G">Vasī gaṇī patāpī ca,</div> </td> </tr> <tr> <td> <div class="G">tejassī ca durāsado;</div> </td> </tr> <tr> <td> <div class="G">Brahmūpamo mahāvīro,</div> </td> </tr> <tr> <td> <div class="G">so me buddho nimantito.</div> </td> </tr> </table> </div>
</div>
<div class="q" id="p_20Ap1_4546"> <div class="divNumber">247.</div> <div class="p"> <table class="singleColumn"> <tr> <td> <div class="pN">4546</div> <div class="G">Pattadhammo dasabalo,</div> </td> </tr> <tr> <td> <div class="G">balātibalapārago;</div> </td> </tr> <tr> <td> <div class="G">Dharaṇūpamo mahāvīro,</div> </td> </tr> <tr> <td> <div class="G">so me buddho nimantito.</div> </td> </tr> </table> </div>
</div>
<div class="q" id="p_20Ap1_4547"> <div class="divNumber">248.</div> <div class="p"> <table class="singleColumn"> <tr> <td> <div class="pN">4547</div> <div class="G">Sīlavīcisamākiṇṇo,</div> </td> </tr> <tr> <td> <div class="G">dhammaviññāṇakhobhito;</div> </td> </tr> <tr> <td> <div class="G">Udadhūpamo mahāvīro,</div> </td> </tr> <tr> <td> <div class="G">so me buddho nimantito.</div> </td> </tr> </table> </div>
</div>
<div class="q" id="p_20Ap1_4548"> <div class="divNumber">249.</div> <div class="p"> <table class="singleColumn"> <tr> <td> <div class="pN">4548</div> <div class="G">Durāsado duppasaho,</div> </td> </tr> <tr> <td> <div class="G">acalo uggato brahā;</div> </td> </tr> <tr> <td> <div class="G">Nerūpamo mahāvīro,</div> </td> </tr> <tr> <td> <div class="G">so me buddho nimantito.</div> </td> </tr> </table> </div>
</div>
<div class="q" id="p_20Ap1_4549"> <div class="divNumber">250.</div> <div class="p"> <table class="singleColumn"> <tr> <td> <div class="pN">4549</div> <div class="G">Anantañāṇo asamasamo,</div> </td> </tr> <tr> <td> <div class="G">Atulo aggataṁ gato;</div> </td> </tr> <tr> <td> <div class="G">Gaganūpamo mahāvīro,</div> </td> </tr> <tr> <td> <div class="G">So me buddho nimantito.</div> </td> </tr> </table> </div>
</div>
<div class="CENTER" id="p_20Ap1_4550">
<span class="pN">4550</span>Pannarasamaṁ bhāṇavāraṁ.</div>
<div class="q" id="p_20Ap1_4551"> <div class="divNumber">251.</div> <div class="p"> <table class="singleColumn"> <tr> <td> <div class="pN">4551</div> <div class="G">Patiṭṭhā bhayabhītānaṁ,</div> </td> </tr> <tr> <td> <div class="G">tāṇo saraṇagāminaṁ;</div> </td> </tr> <tr> <td> <div class="G">Assāsako mahāvīro,</div> </td> </tr> <tr> <td> <div class="G">so me buddho nimantito.</div> </td> </tr> </table> </div>
</div>
<div class="q" id="p_20Ap1_4552"> <div class="divNumber">252.</div> <div class="p"> <table class="singleColumn"> <tr> <td> <div class="pN">4552</div> <div class="G">Āsayo buddhimantānaṁ,</div> </td> </tr> <tr> <td> <div class="G">puññakkhettaṁ sukhesinaṁ;</div> </td> </tr> <tr> <td> <div class="G">Ratanākaro mahāvīro,</div> </td> </tr> <tr> <td> <div class="G">so me buddho nimantito.</div> </td> </tr> </table> </div>
</div>
<div class="q" id="p_20Ap1_4553"> <div class="divNumber">253.</div> <div class="p"> <table class="singleColumn"> <tr> <td> <div class="pN">4553</div> <div class="G">Assāsako vedakaro,</div> </td> </tr> <tr> <td> <div class="G">sāmaññaphaladāyako;</div> </td> </tr> <tr> <td> <div class="G">Meghūpamo mahāvīro,</div> </td> </tr> <tr> <td> <div class="G">so me buddho nimantito.</div> </td> </tr> </table> </div>
</div>
<div class="q" id="p_20Ap1_4554"> <div class="divNumber">254.</div> <div class="p"> <table class="singleColumn"> <tr> <td> <div class="pN">4554</div> <div class="G">Lokacakkhu mahātejo,</div> </td> </tr> <tr> <td> <div class="G">sabbatamavinodano;</div> </td> </tr> <tr> <td> <div class="G">Sūriyūpamo mahāvīro,</div> </td> </tr> <tr> <td> <div class="G">so me buddho nimantito.</div> </td> </tr> </table> </div>
</div>
<div class="q" id="p_20Ap1_4555"> <div class="divNumber">255.</div> <div class="p"> <table class="singleColumn"> <tr> <td> <div class="pN">4555</div> <div class="G">Ārammaṇavimuttīsu,</div> </td> </tr> <tr> <td> <div class="G">sabhāvadassano muni;</div> </td> </tr> <tr> <td> <div class="G">Candūpamo mahāvīro,</div> </td> </tr> <tr> <td> <div class="G">so me buddho nimantito.</div> </td> </tr> </table> </div>
</div>
<div class="q" id="p_20Ap1_4556"> <div class="divNumber">256.</div> <div class="p"> <table class="singleColumn"> <tr> <td> <div class="pN">4556</div> <div class="G">Buddho samussito loke,</div> </td> </tr> <tr> <td> <div class="G">lakkhaṇehi alaṅkato;</div> </td> </tr> <tr> <td> <div class="G">Appameyyo mahāvīro,</div> </td> </tr> <tr> <td> <div class="G">so me buddho nimantito.</div> </td> </tr> </table> </div>
</div>
<div class="q" id="p_20Ap1_4557"> <div class="divNumber">257.</div> <div class="p"> <table class="singleColumn"> <tr> <td> <div class="pN">4557</div> <div class="G">Yassa ñāṇaṁ appameyyaṁ,</div> </td> </tr> <tr> <td> <div class="G">sīlaṁ yassa anūpamaṁ;</div> </td> </tr> <tr> <td> <div class="G">Vimutti asadisā yassa,</div> </td> </tr> <tr> <td> <div class="G">so me buddho nimantito.</div> </td> </tr> </table> </div>
</div>
<div class="q" id="p_20Ap1_4558"> <div class="divNumber">258.</div> <div class="p"> <table class="singleColumn"> <tr> <td> <div class="pN">4558</div> <div class="G">Yassa dhīti asadisā,</div> </td> </tr> <tr> <td> <div class="G">thāmo yassa acintiyo;</div> </td> </tr> <tr> <td> <div class="G">Yassa parakkamo jeṭṭho,</div> </td> </tr> <tr> <td> <div class="G">so me buddho nimantito.</div> </td> </tr> </table> </div>
</div>
<div class="q" id="p_20Ap1_4559"> <div class="divNumber">259.</div> <div class="p"> <table class="singleColumn"> <tr> <td> <div class="pN">4559</div> <div class="G">Rāgo doso ca moho ca,</div> </td> </tr> <tr> <td> <div class="G">visā sabbe samūhatā;</div> </td> </tr> <tr> <td> <div class="G">Agadūpamo mahāvīro,</div> </td> </tr> <tr> <td> <div class="G">so me buddho nimantito.</div> </td> </tr> </table> </div>
</div>
<div class="q" id="p_20Ap1_4560"> <div class="divNumber">260.</div> <div class="p"> <table class="singleColumn"> <tr> <td> <div class="pN">4560</div> <div class="G">Klesabyādhibahudukkha,</div> </td> </tr> <tr> <td> <div class="G">sabbatamavinodano;</div> </td> </tr> <tr> <td> <div class="G">Vejjūpamo mahāvīro,</div> </td> </tr> <tr> <td> <div class="G">so me buddho nimantito’.</div> </td> </tr> </table> </div>
</div>
<div class="q" id="p_20Ap1_4561"> <div class="divNumber">261.</div> <div class="p"> <table class="singleColumn"> <tr> <td> <div class="pN">4561</div> <div class="G">Buddhoti bho yaṁ vadesi,</div> </td> </tr> <tr> <td> <div class="G">ghosopeso sudullabho;</div> </td> </tr> <tr> <td> <div class="G">Buddho buddhoti sutvāna,</div> </td> </tr> <tr> <td> <div class="G">pīti me udapajjatha.</div> </td> </tr> </table> </div>
</div>
<div class="q" id="p_20Ap1_4562"> <div class="divNumber">262.</div> <div class="p"> <table class="singleColumn"> <tr> <td> <div class="pN">4562</div> <div class="G">Abbhantaraṁ agaṇhantaṁ,</div> </td> </tr> <tr> <td> <div class="G">pīti me bahi nicchare;</div> </td> </tr> <tr> <td> <div class="G">Sohaṁ pītimano santo,</div> </td> </tr> <tr> <td> <div class="G">idaṁ vacanamabraviṁ.</div> </td> </tr> </table> </div>
</div>
<div class="q" id="p_20Ap1_4563"> <div class="divNumber">263.</div> <div class="p"> <table class="singleColumn"> <tr> <td> <div class="pN">4563</div> <div class="G">‘Kahaṁ nu kho so bhagavā,</div> </td> </tr> <tr> <td> <div class="G">lokajeṭṭho narāsabho;</div> </td> </tr> <tr> <td> <div class="G">Tattha gantvā namassissaṁ,</div> </td> </tr> <tr> <td> <div class="G">sāmaññaphaladāyakaṁ.</div> </td> </tr> </table> </div>
</div>
<div class="q" id="p_20Ap1_4564"> <div class="divNumber">264.</div> <div class="p"> <table class="singleColumn"> <tr> <td> <div class="pN">4564</div> <div class="G">Paggayha dakkhiṇaṁ bāhuṁ,</div> </td> </tr> <tr> <td> <div class="G">vedajāto katañjalī;</div> </td> </tr> <tr> <td> <div class="G">Ācikkhi me dhammarājaṁ,</div> </td> </tr> <tr> <td> <div class="G">sokasallavinodanaṁ’.</div> </td> </tr> </table> </div>
</div>
<div class="q" id="p_20Ap1_4565"> <div class="divNumber">265.</div> <div class="p"> <table class="singleColumn"> <tr> <td> <div class="pN">4565</div> <div class="G">‘Udentaṁva mahāmeghaṁ,</div> </td> </tr> <tr> <td> <div class="G">nīlaṁ añjanasannibhaṁ;</div> </td> </tr> <tr> <td> <div class="G">Sāgaraṁ viya dissantaṁ,</div> </td> </tr> <tr> <td> <div class="G">passasetaṁ mahāvanaṁ.</div> </td> </tr> </table> </div>
</div>
<div class="q" id="p_20Ap1_4566"> <div class="divNumber">266.</div> <div class="p"> <table class="singleColumn"> <tr> <td> <div class="pN">4566</div> <div class="G">Ettha so vasate buddho,</div> </td> </tr> <tr> <td> <div class="G">adantadamako muni;</div> </td> </tr> <tr> <td> <div class="G">Vinayanto ca veneyye,</div> </td> </tr> <tr> <td> <div class="G">bodhento bodhipakkhiye’.</div> </td> </tr> </table> </div>
</div>
<div class="q" id="p_20Ap1_4567"> <div class="divNumber">267.</div> <div class="p"> <table class="singleColumn"> <tr> <td> <div class="pN">4567</div> <div class="G">Pipāsitova udakaṁ,</div> </td> </tr> <tr> <td> <div class="G">bhojanaṁva jighacchito;</div> </td> </tr> <tr> <td> <div class="G">Gāvī yathā vacchagiddhā,</div> </td> </tr> <tr> <td> <div class="G">evāhaṁ viciniṁ jinaṁ.</div> </td> </tr> </table> </div>
</div>
<div class="q" id="p_20Ap1_4568"> <div class="divNumber">268.</div> <div class="p"> <table class="singleColumn"> <tr> <td> <div class="pN">4568</div> <div class="G">Ācāraupacāraññū,</div> </td> </tr> <tr> <td> <div class="G">dhammānucchavisaṁvaraṁ;</div> </td> </tr> <tr> <td> <div class="G">Sikkhāpemi sake sisse,</div> </td> </tr> <tr> <td> <div class="G">gacchante jinasantikaṁ.</div> </td> </tr> </table> </div>
</div>
<div class="q" id="p_20Ap1_4569"> <div class="divNumber">269.</div> <div class="p"> <table class="singleColumn"> <tr> <td> <div class="pN">4569</div> <div class="G">‘Durāsadā bhagavanto,</div> </td> </tr> <tr> <td> <div class="G">sīhāva ekacārino;</div> </td> </tr> <tr> <td> <div class="G">Pade padaṁ nikkhipantā,</div> </td> </tr> <tr> <td> <div class="G">āgaccheyyātha māṇavā.</div> </td> </tr> </table> </div>
</div>
<div class="q" id="p_20Ap1_4570"> <div class="divNumber">270.</div> <div class="p"> <table class="singleColumn"> <tr> <td> <div class="pN">4570</div> <div class="G">Āsīviso yathā ghoro,</div> </td> </tr> <tr> <td> <div class="G">migarājāva kesarī;</div> </td> </tr> <tr> <td> <div class="G">Mattova kuñjaro dantī,</div> </td> </tr> <tr> <td> <div class="G">evaṁ buddhā durāsadā.</div> </td> </tr> </table> </div>
</div>
<div class="q" id="p_20Ap1_4571"> <div class="divNumber">271.</div> <div class="p"> <table class="singleColumn"> <tr> <td> <div class="pN">4571</div> <div class="G">Ukkāsitañca khipitaṁ,</div> </td> </tr> <tr> <td> <div class="G">ajjhupekkhiya māṇavā;</div> </td> </tr> <tr> <td> <div class="G">Pade padaṁ nikkhipantā,</div> </td> </tr> <tr> <td> <div class="G">upetha buddhasantikaṁ.</div> </td> </tr> </table> </div>
</div>
<div class="q" id="p_20Ap1_4572"> <div class="divNumber">272.</div> <div class="p"> <table class="singleColumn"> <tr> <td> <div class="pN">4572</div> <div class="G">Paṭisallānagarukā,</div> </td> </tr> <tr> <td> <div class="G">appasaddā durāsadā;</div> </td> </tr> <tr> <td> <div class="G">Durūpasaṅkamā buddhā,</div> </td> </tr> <tr> <td> <div class="G">garū honti sadevake.</div> </td> </tr> </table> </div>
</div>
<div class="q" id="p_20Ap1_4573"> <div class="divNumber">273.</div> <div class="p"> <table class="singleColumn"> <tr> <td> <div class="pN">4573</div> <div class="G">Yadāhaṁ pañhaṁ pucchāmi,</div> </td> </tr> <tr> <td> <div class="G">paṭisammodayāmi vā;</div> </td> </tr> <tr> <td> <div class="G">Appasaddā tadā hotha,</div> </td> </tr> <tr> <td> <div class="G">munibhūtāva tiṭṭhatha.</div> </td> </tr> </table> </div>
</div>
<div class="q" id="p_20Ap1_4574"> <div class="divNumber">274.</div> <div class="p"> <table class="singleColumn"> <tr> <td> <div class="pN">4574</div> <div class="G">Yaṁ so deseti sambuddho,</div> </td> </tr> <tr> <td> <div class="G">khemaṁ nibbānapattiyā;</div> </td> </tr> <tr> <td> <div class="G">Tamevatthaṁ nisāmetha,</div> </td> </tr> <tr> <td> <div class="G">saddhammasavanaṁ sukhaṁ’.</div> </td> </tr> </table> </div>
</div>
<div class="q" id="p_20Ap1_4575"> <div class="divNumber">275.</div> <div class="p"> <table class="singleColumn"> <tr> <td> <div class="pN">4575</div> <div class="G">Upasaṅkamma sambuddhaṁ,</div> </td> </tr> <tr> <td> <div class="G">sammodiṁ muninā ahaṁ;</div> </td> </tr> <tr> <td> <div class="G">Taṁ kathaṁ vītisāretvā,</div> </td> </tr> <tr> <td> <div class="G">lakkhaṇe upadhārayiṁ.</div> </td> </tr> </table> </div>
</div>
<div class="q" id="p_20Ap1_4576"> <div class="divNumber">276.</div> <div class="p"> <table class="singleColumn"> <tr> <td> <div class="pN">4576</div> <div class="G">Lakkhaṇe dve ca kaṅkhāmi,</div> </td> </tr> <tr> <td> <div class="G">passāmi tiṁsalakkhaṇe;</div> </td> </tr> <tr> <td> <div class="G">Kosohitavatthaguyhaṁ,</div> </td> </tr> <tr> <td> <div class="G">iddhiyā dassayī muni.</div> </td> </tr> </table> </div>
</div>
<div class="q" id="p_20Ap1_4577"> <div class="divNumber">277.</div> <div class="p"> <table class="singleColumn"> <tr> <td> <div class="pN">4577</div> <div class="G">Jivhaṁ ninnāmayitvāna,</div> </td> </tr> <tr> <td> <div class="G">kaṇṇasote ca nāsike;</div> </td> </tr> <tr> <td> <div class="G">Paṭimasi nalāṭantaṁ,</div> </td> </tr> <tr> <td> <div class="G">kevalaṁ chādayī jino.</div> </td> </tr> </table> </div>
</div>
<div class="q" id="p_20Ap1_4578"> <div class="divNumber">278.</div> <div class="p"> <table class="singleColumn"> <tr> <td> <div class="pN">4578</div> <div class="G">Tassāhaṁ lakkhaṇe disvā,</div> </td> </tr> <tr> <td> <div class="G">paripuṇṇe sabyañjane;</div> </td> </tr> <tr> <td> <div class="G">Buddhoti niṭṭhaṁ gantvāna,</div> </td> </tr> <tr> <td> <div class="G">saha sissehi pabbajiṁ.</div> </td> </tr> </table> </div>
</div>
<div class="q" id="p_20Ap1_4579"> <div class="divNumber">279.</div> <div class="p"> <table class="singleColumn"> <tr> <td> <div class="pN">4579</div> <div class="G">Satehi tīhi sahito,</div> </td> </tr> <tr> <td> <div class="G">pabbajiṁ anagāriyaṁ;</div> </td> </tr> <tr> <td> <div class="G">Addhamāse asampatte,</div> </td> </tr> <tr> <td> <div class="G">sabbe pattāmha nibbutiṁ.</div> </td> </tr> </table> </div>
</div>
<div class="q" id="p_20Ap1_4580"> <div class="divNumber">280.</div> <div class="p"> <table class="singleColumn"> <tr> <td> <div class="pN">4580</div> <div class="G">Ekato kammaṁ katvāna,</div> </td> </tr> <tr> <td> <div class="G">puññakkhette anuttare;</div> </td> </tr> <tr> <td> <div class="G">Ekato saṁsaritvāna,</div> </td> </tr> <tr> <td> <div class="G">ekato vinivattayuṁ.</div> </td> </tr> </table> </div>
</div>
<div class="q" id="p_20Ap1_4581"> <div class="divNumber">281.</div> <div class="p"> <table class="singleColumn"> <tr> <td> <div class="pN">4581</div> <div class="G">Gopānasiyo datvāna,</div> </td> </tr> <tr> <td> <div class="G">pūgadhamme vasiṁ ahaṁ;</div> </td> </tr> <tr> <td> <div class="G">Tena kammena sukatena,</div> </td> </tr> <tr> <td> <div class="G">aṭṭha hetū labhāmahaṁ.</div> </td> </tr> </table> </div>
</div>
<div class="q" id="p_20Ap1_4582"> <div class="divNumber">282.</div> <div class="p"> <table class="singleColumn"> <tr> <td> <div class="pN">4582</div> <div class="G">Disāsu pūjito homi,</div> </td> </tr> <tr> <td> <div class="G">bhogā ca amitā mama;</div> </td> </tr> <tr> <td> <div class="G">Patiṭṭhā homi sabbesaṁ,</div> </td> </tr> <tr> <td> <div class="G">tāso mama na vijjati.</div> </td> </tr> </table> </div>
</div>
<div class="q" id="p_20Ap1_4583"> <div class="divNumber">283.</div> <div class="p"> <table class="singleColumn"> <tr> <td> <div class="pN">4583</div> <div class="G">Byādhayo me na vijjanti,</div> </td> </tr> <tr> <td> <div class="G">dīghāyuṁ pālayāmi ca;</div> </td> </tr> <tr> <td> <div class="G">Sukhumacchaviko homi,</div> </td> </tr> <tr> <td> <div class="G">āvāse patthite vase.</div> </td> </tr> </table> </div>
</div>
<div class="q" id="p_20Ap1_4584"> <div class="divNumber">284.</div> <div class="p"> <table class="singleColumn"> <tr> <td> <div class="pN">4584</div> <div class="G">Aṭṭha gopānasī datvā,</div> </td> </tr> <tr> <td> <div class="G">pūgadhamme vasiṁ ahaṁ;</div> </td> </tr> <tr> <td> <div class="G">Paṭisambhidārahattañca,</div> </td> </tr> <tr> <td> <div class="G">etaṁ me aparaṭṭhamaṁ.</div> </td> </tr> </table> </div>
</div>
<div class="q" id="p_20Ap1_4585"> <div class="divNumber">285.</div> <div class="p"> <table class="singleColumn"> <tr> <td> <div class="pN">4585</div> <div class="G">Sabbavositavosāno,</div> </td> </tr> <tr> <td> <div class="G">katakicco anāsavo;</div> </td> </tr> <tr> <td> <div class="G">Aṭṭhagopānasī nāma,</div> </td> </tr> <tr> <td> <div class="G">tava putto mahāmuni.</div> </td> </tr> </table> </div>
</div>
<div class="q" id="p_20Ap1_4586"> <div class="divNumber">286.</div> <div class="p"> <table class="singleColumn"> <tr> <td> <div class="pN">4586</div> <div class="G">Pañca thambhāni datvāna,</div> </td> </tr> <tr> <td> <div class="G">pūgadhamme vasiṁ ahaṁ;</div> </td> </tr> <tr> <td> <div class="G">Tena kammena sukatena,</div> </td> </tr> <tr> <td> <div class="G">pañca hetū labhāmahaṁ.</div> </td> </tr> </table> </div>
</div>
<div class="q" id="p_20Ap1_4587"> <div class="divNumber">287.</div> <div class="p"> <table class="singleColumn"> <tr> <td> <div class="pN">4587</div> <div class="G">Acalo homi mettāya,</div> </td> </tr> <tr> <td> <div class="G">anūnaṅgo bhavāmahaṁ;</div> </td> </tr> <tr> <td> <div class="G">Ādeyyavacano homi,</div> </td> </tr> <tr> <td> <div class="G">na dhaṁsemi yathā ahaṁ.</div> </td> </tr> </table> </div>
</div>
<div class="q" id="p_20Ap1_4588"> <div class="divNumber">288.</div> <div class="p"> <table class="singleColumn"> <tr> <td> <div class="pN">4588</div> <div class="G">Abhantaṁ hoti me cittaṁ,</div> </td> </tr> <tr> <td> <div class="G">akhilo homi kassaci;</div> </td> </tr> <tr> <td> <div class="G">Tena kammena sukatena,</div> </td> </tr> <tr> <td> <div class="G">vimalo homi sāsane.</div> </td> </tr> </table> </div>
</div>
<div class="q" id="p_20Ap1_4589"> <div class="divNumber">289.</div> <div class="p"> <table class="singleColumn"> <tr> <td> <div class="pN">4589</div> <div class="G">Sagāravo sappatisso,</div> </td> </tr> <tr> <td> <div class="G">katakicco anāsavo;</div> </td> </tr> <tr> <td> <div class="G">Sāvako te mahāvīra,</div> </td> </tr> <tr> <td> <div class="G">bhikkhu taṁ vandate muni.</div> </td> </tr> </table> </div>
</div>
<div class="q" id="p_20Ap1_4590"> <div class="divNumber">290.</div> <div class="p"> <table class="singleColumn"> <tr> <td> <div class="pN">4590</div> <div class="G">Katvā sukatapallaṅkaṁ,</div> </td> </tr> <tr> <td> <div class="G">sālāyaṁ paññapesahaṁ;</div> </td> </tr> <tr> <td> <div class="G">Tena kammena sukatena,</div> </td> </tr> <tr> <td> <div class="G">pañca hetū labhāmahaṁ.</div> </td> </tr> </table> </div>
</div>
<div class="q" id="p_20Ap1_4591"> <div class="divNumber">291.</div> <div class="p"> <table class="singleColumn"> <tr> <td> <div class="pN">4591</div> <div class="G">Ucce kule pajāyitvā,</div> </td> </tr> <tr> <td> <div class="G">mahābhogo bhavāmahaṁ;</div> </td> </tr> <tr> <td> <div class="G">Sabbasampattiko homi,</div> </td> </tr> <tr> <td> <div class="G">maccheraṁ me na vijjati.</div> </td> </tr> </table> </div>
</div>
<div class="q" id="p_20Ap1_4592"> <div class="divNumber">292.</div> <div class="p"> <table class="singleColumn"> <tr> <td> <div class="pN">4592</div> <div class="G">Gamane patthite mayhaṁ,</div> </td> </tr> <tr> <td> <div class="G">pallaṅko upatiṭṭhati;</div> </td> </tr> <tr> <td> <div class="G">Saha pallaṅkaseṭṭhena,</div> </td> </tr> <tr> <td> <div class="G">gacchāmi mama patthitaṁ.</div> </td> </tr> </table> </div>
</div>
<div class="q" id="p_20Ap1_4593"> <div class="divNumber">293.</div> <div class="p"> <table class="singleColumn"> <tr> <td> <div class="pN">4593</div> <div class="G">Tena pallaṅkadānena,</div> </td> </tr> <tr> <td> <div class="G">tamaṁ sabbaṁ vinodayiṁ;</div> </td> </tr> <tr> <td> <div class="G">Sabbābhiññābalappatto,</div> </td> </tr> <tr> <td> <div class="G">thero vandati taṁ muni.</div> </td> </tr> </table> </div>
</div>
<div class="q" id="p_20Ap1_4594"> <div class="divNumber">294.</div> <div class="p"> <table class="singleColumn"> <tr> <td> <div class="pN">4594</div> <div class="G">Parakiccattakiccāni,</div> </td> </tr> <tr> <td> <div class="G">sabbakiccāni sādhayiṁ;</div> </td> </tr> <tr> <td> <div class="G">Tena kammena sukatena,</div> </td> </tr> <tr> <td> <div class="G">pāvisiṁ abhayaṁ puraṁ.</div> </td> </tr> </table> </div>
</div>
<div class="q" id="p_20Ap1_4595"> <div class="divNumber">295.</div> <div class="p"> <table class="singleColumn"> <tr> <td> <div class="pN">4595</div> <div class="G">Pariniṭṭhitasālamhi,</div> </td> </tr> <tr> <td> <div class="G">paribhogamadāsahaṁ;</div> </td> </tr> <tr> <td> <div class="G">Tena kammena sukatena,</div> </td> </tr> <tr> <td> <div class="G">seṭṭhattaṁ ajjhupāgato.</div> </td> </tr> </table> </div>
</div>
<div class="q" id="p_20Ap1_4596"> <div class="divNumber">296.</div> <div class="p"> <table class="singleColumn"> <tr> <td> <div class="pN">4596</div> <div class="G">Ye keci damakā loke,</div> </td> </tr> <tr> <td> <div class="G">hatthiasse damenti ye;</div> </td> </tr> <tr> <td> <div class="G">Karitvā kāraṇā nānā,</div> </td> </tr> <tr> <td> <div class="G">dāruṇena damenti te.</div> </td> </tr> </table> </div>
</div>
<div class="q" id="p_20Ap1_4597"> <div class="divNumber">297.</div> <div class="p"> <table class="singleColumn"> <tr> <td> <div class="pN">4597</div> <div class="G">Na hevaṁ tvaṁ mahāvīra,</div> </td> </tr> <tr> <td> <div class="G">damesi naranāriyo;</div> </td> </tr> <tr> <td> <div class="G">Adaṇḍena asatthena,</div> </td> </tr> <tr> <td> <div class="G">damesi uttame dame.</div> </td> </tr> </table> </div>
</div>
<div class="q" id="p_20Ap1_4598"> <div class="divNumber">298.</div> <div class="p"> <table class="singleColumn"> <tr> <td> <div class="pN">4598</div> <div class="G">Dānassa vaṇṇe kittento,</div> </td> </tr> <tr> <td> <div class="G">desanākusalo muni;</div> </td> </tr> <tr> <td> <div class="G">Ekapañhaṁ kathentova,</div> </td> </tr> <tr> <td> <div class="G">bodhesi tisate muni.</div> </td> </tr> </table> </div>
</div>
<div class="q" id="p_20Ap1_4599"> <div class="divNumber">299.</div> <div class="p"> <table class="singleColumn"> <tr> <td> <div class="pN">4599</div> <div class="G">Dantā mayaṁ sārathinā,</div> </td> </tr> <tr> <td> <div class="G">suvimuttā anāsavā;</div> </td> </tr> <tr> <td> <div class="G">Sabbābhiññābalapattā,</div> </td> </tr> <tr> <td> <div class="G">nibbutā upadhikkhaye.</div> </td> </tr> </table> </div>
</div>
<div class="q" id="p_20Ap1_4600"> <div class="divNumber">300.</div> <div class="p"> <table class="singleColumn"> <tr> <td> <div class="pN">4600</div> <div class="G">Satasahassito kappe,</div> </td> </tr> <tr> <td> <div class="G">yaṁ dānamadadiṁ tadā;</div> </td> </tr> <tr> <td> <div class="G">Atikkantā bhayā sabbe,</div> </td> </tr> <tr> <td> <div class="G">sālādānassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_4601"> <div class="divNumber">301.</div> <div class="p"> <table class="singleColumn"> <tr> <td> <div class="pN">4601</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_4602"> <div class="divNumber">302.</div> <div class="p"> <table class="singleColumn"> <tr> <td> <div class="pN">4602</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_4603"> <div class="divNumber">303.</div> <div class="p"> <table class="singleColumn"> <tr> <td> <div class="pN">4603</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_4604"> <div class="p">
<span class="pN">4604</span>Itthaṁ sudaṁ āyasmā selo sapariso bhagavato santike imā gāthāyo abhāsitthāti. </div>
</div>
<div class="CENTER" id="p_20Ap1_4605">
<span class="pN">4605</span>Selattherassāpadānaṁ dutiyaṁ.</div>
</html>
