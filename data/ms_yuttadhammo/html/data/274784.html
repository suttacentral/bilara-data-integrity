<html>
<div class="i">4.5.1 Jarādhammasutta</div>
<div class="h">Indriyasaṁyutta</div>
<div class="h">Jarāvagga</div>
<div class="h">Jarādhammasutta</div>
<div class="q" id="p_14S5_1137"> <div class="divNumber">511.</div> <div class="p">
<span class="pN">1137</span>Evaṁ me sutaṁ— ekaṁ samayaṁ bhagavā sāvatthiyaṁ viharati pubbārāme migāramātupāsāde. Tena kho pana samayena bhagavā sāyanhasamayaṁ paṭisallānā vuṭṭhito pacchātape nisinno hoti piṭṭhiṁ otāpayamāno. </div>
</div>
<div class="q" id="p_14S5_1138"> <div class="p">
<span class="pN">1138</span>Atha kho āyasmā ānando yena bhagavā tenupasaṅkami; upasaṅkamitvā bhagavantaṁ abhivādetvā bhagavato gattāni pāṇinā anomajjanto bhagavantaṁ etadavoca— “acchariyaṁ, bhante, abbhutaṁ, bhante. Na cevaṁ dāni, bhante, bhagavato tāva parisuddho chavivaṇṇo pariyodāto, sithilāni ca gattāni sabbāni valiyajātāni, purato pabbhāro ca kāyo, dissati ca indriyānaṁ aññathattaṁ— cakkhundriyassa sotindriyassa ghānindriyassa jivhindriyassa kāyindriyassā”ti. </div>
</div>
<div class="q" id="p_14S5_1139"> <div class="p">
<span class="pN">1139</span>“Evañhetaṁ, ānanda, hoti— jarādhammo yobbaññe, byādhidhammo ārogye, maraṇadhammo jīvite. Na ceva tāva parisuddho hoti chavivaṇṇo pariyodāto, sithilāni ca honti gattāni sabbāni valiyajātāni, purato pabbhāro ca kāyo, dissati ca indriyānaṁ aññathattaṁ— cakkhundriyassa sotindriyassa ghānindriyassa jivhindriyassa kāyindriyassā”ti. </div>
</div>
<div class="q" id="p_14S5_1140"> <div class="p">
<span class="pN">1140</span>Idamavoca bhagavā. Idaṁ vatvā ca sugato athāparaṁ etadavoca satthā— </div>
</div>
<div class="q" id="p_14S5_1141"> <div class="p"> <table class="singleColumn"> <tr> <td> <div class="pN">1141</div> <div class="G">“Dhī taṁ jammi jare atthu,</div> </td> </tr> <tr> <td> <div class="G">dubbaṇṇakaraṇī jare;</div> </td> </tr> <tr> <td> <div class="G">Tāva manoramaṁ bimbaṁ,</div> </td> </tr> <tr> <td> <div class="G">jarāya abhimadditaṁ.</div> </td> </tr> </table> </div>
</div>
<div class="q" id="p_14S5_1142"> <div class="p"> <table class="singleColumn"> <tr> <td> <div class="pN">1142</div> <div class="G">Yopi vassasataṁ jīve,</div> </td> </tr> <tr> <td> <div class="G">sopi maccuparāyaṇo;</div> </td> </tr> <tr> <td> <div class="G">Na kiñci parivajjeti,</div> </td> </tr> <tr> <td> <div class="G">sabbamevābhimaddatī”ti.</div> </td> </tr> </table> </div>
</div>
<div class="CENTER" id="p_14S5_1143">
<span class="pN">1143</span>Paṭhamaṁ.</div>
</html>
