<html>
<div class="i">1.2.7 Vihārakārasikkhāpada</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Vihārakārasikkhāpada
</div>
<div class="q" id="p_1V_1512">
<div class="divNumber">
365.
</div>
<div class="p">
<span class="pN">1512</span>Tena samayena buddho bhagavā kosambiyaṁ viharati ghositārāme. Tena kho pana samayena āyasmato channassa upaṭṭhāko gahapati āyasmantaṁ channaṁ etadavoca—  “vihāravatthuṁ, bhante, jānāhi ayyassa vihāraṁ kārāpessāmī”ti. Atha kho āyasmā channo vihāravatthuṁ sodhento aññataraṁ cetiyarukkhaṁ chedāpesi gāmapūjitaṁ nigamapūjitaṁ nagarapūjitaṁ janapadapūjitaṁ raṭṭhapūjitaṁ. Manussā ujjhāyanti khiyyanti vipācenti—  “kathañhi nāma samaṇā sakyaputtiyā cetiyarukkhaṁ chedāpessanti gāmapūjitaṁ nigamapūjitaṁ nagarapūjitaṁ janapadapūjitaṁ raṭṭhapūjitaṁ. Ekindriyaṁ samaṇā sakyaputtiyā jīvaṁ viheṭhentī”ti.
</div>
</div>
<div class="q" id="p_1V_1513">
<div class="p">
<span class="pN">1513</span>Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma āyasmā channo cetiyarukkhaṁ chedāpessati gāmapūjitaṁ…pe…  raṭṭhapūjitan”ti.
</div>
</div>
<div class="q" id="p_1V_1514">
<div class="p">
<span class="pN">1514</span>Atha kho te bhikkhū āyasmantaṁ channaṁ anekapariyāyena vigarahitvā bhagavato etamatthaṁ ārocesuṁ…pe…  “saccaṁ kira tvaṁ, channa, cetiyarukkhaṁ chedāpesi gāmapūjitaṁ…pe…  raṭṭhapūjitan”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tvaṁ, moghapurisa, cetiyarukkhaṁ chedāpessasi gāmapūjitaṁ nigamapūjitaṁ nagarapūjitaṁ janapadapūjitaṁ raṭṭhapūjitaṁ. Jīvasaññino hi, moghapurisa, manussā rukkhasmiṁ. Netaṁ, moghapurisa, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_1V_1515">
<div class="divNumber">
366.
</div>
<div class="p">
<span class="pN">1515</span><span class="bold">“Mahallakaṁ pana bhikkhunā vihāraṁ kārayamānena sassāmikaṁ attuddesaṁ bhikkhū abhinetabbā vatthudesanāya. Tehi bhikkhūhi vatthu desetabbaṁ anārambhaṁ saparikkamanaṁ. Sārambhe ce bhikkhu vatthusmiṁ aparikkamane mahallakaṁ vihāraṁ kāreyya bhikkhū vā anabhineyya vatthudesanāya, saṁghādiseso”</span>ti. (<span class="italic">7</span>:<span class="bold">11</span>)
</div>
</div>
<div class="q" id="p_1V_1516">
<div class="divNumber">
367.
</div>
<div class="p">
<span class="pN">1516</span><span class="bold">Mahallako</span> nāma vihāro sassāmiko vuccati.
</div>
</div>
<div class="q" id="p_1V_1517">
<div class="p">
<span class="pN">1517</span><span class="bold">Vihāro</span> nāma ullitto vā hoti avalitto vā ullittāvalitto vā.
</div>
</div>
<div class="q" id="p_1V_1518">
<div class="p">
<span class="pN">1518</span><span class="bold">Kārayamānenā</span>ti karonto vā kārāpento vā.
</div>
</div>
<div class="q" id="p_1V_1519">
<div class="p">
<span class="pN">1519</span><span class="bold">Sassāmikan</span>ti añño koci sāmiko hoti itthī vā puriso vā gahaṭṭho vā pabbajito vā.
</div>
</div>
<div class="q" id="p_1V_1520">
<div class="p">
<span class="pN">1520</span><span class="bold">Attuddesan</span>ti attano atthāya.
</div>
</div>
<div class="q" id="p_1V_1521">
<div class="p">
<span class="pN">1521</span><span class="bold">Bhikkhū abhinetabbā vatthudesanāyā</span>ti tena vihārakārakena bhikkhunā vihāravatthuṁ sodhetvā saṁghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo—  “ahaṁ, bhante, mahallakaṁ vihāraṁ kattukāmo sassāmikaṁ attuddesaṁ. Sohaṁ, bhante, saṁghaṁ vihāravatthuolokanaṁ yācāmī”ti. Dutiyampi yācitabbā. Tatiyampi yācitabbā. Sace sabbo saṁgho ussahati vihāravatthuṁ oloketuṁ sabbena saṁghena oloketabbaṁ. No ce sabbo saṁgho ussahati vihāravatthuṁ oloketuṁ, ye tattha honti bhikkhū byattā paṭibalā sārambhaṁ anārambhaṁ saparikkamanaṁ aparikkamanaṁ jānituṁ te yācitvā sammannitabbā. “Evañca pana, bhikkhave, sammannitabbā. Byattena bhikkhunā paṭibalena saṁgho ñāpetabbo— 
</div>
</div>
<div class="q" id="p_1V_1522">
<div class="divNumber">
368.
</div>
<div class="p">
<span class="pN">1522</span>‘Suṇātu me, bhante, saṁgho. Ayaṁ itthannāmo bhikkhu mahallakaṁ vihāraṁ kattukāmo sassāmikaṁ attuddesaṁ. So saṁghaṁ vihāravatthuolokanaṁ yācati. Yadi saṁghassa pattakallaṁ, saṁgho itthannāmañca itthannāmañca bhikkhū sammanneyya itthannāmassa bhikkhuno vihāravatthuṁ oloketuṁ. Esā ñatti.
</div>
</div>
<div class="q" id="p_1V_1523">
<div class="p">
<span class="pN">1523</span>Suṇātu me, bhante, saṁgho. Ayaṁ itthannāmo bhikkhu mahallakaṁ vihāraṁ kattukāmo sassāmikaṁ attuddesaṁ. So saṁghaṁ vihāravatthuolokanaṁ yācati. Saṁgho itthannāmañca itthannāmañca bhikkhū sammannati itthannāmassa bhikkhuno vihāravatthuṁ oloketuṁ. Yassāyasmato khamati itthannāmassa ca itthannāmassa ca bhikkhūnaṁ sammuti itthannāmassa bhikkhuno vihāravatthuṁ oloketuṁ, so tuṇhassa; yassa nakkhamati, so bhāseyya.
</div>
</div>
<div class="q" id="p_1V_1524">
<div class="p">
<span class="pN">1524</span>Sammatā saṁghena itthannāmo ca itthannāmo ca bhikkhū itthannāmassa bhikkhuno vihāravatthuṁ oloketuṁ. Khamati saṁghassa, tasmā tuṇhī, evametaṁ dhārayāmī’”ti.
</div>
</div>
<div class="q" id="p_1V_1525">
<div class="divNumber">
369.
</div>
<div class="p">
<span class="pN">1525</span>Tehi sammatehi bhikkhūhi tattha gantvā vihāravatthu oloketabbaṁ; sārambhaṁ anārambhaṁ saparikkamanaṁ aparikkamanaṁ jānitabbaṁ. Sace sārambhaṁ hoti aparikkamanaṁ, “māyidha karī”ti vattabbo. Sace anārambhaṁ hoti saparikkamanaṁ, saṁghassa ārocetabbaṁ—  “anārambhaṁ saparikkamanan”ti. Tena vihārakārakena bhikkhunā saṁghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo—  “ahaṁ, bhante, mahallakaṁ vihāraṁ kattukāmo sassāmikaṁ attuddesaṁ. Sohaṁ, bhante, saṁghaṁ vihāravatthudesanaṁ yācāmī”ti. Dutiyampi yācitabbā. Tatiyampi yācitabbā. Byattena bhikkhunā paṭibalena saṁgho ñāpetabbo— 
</div>
</div>
<div class="q" id="p_1V_1526">
<div class="divNumber">
370.
</div>
<div class="p">
<span class="pN">1526</span>“Suṇātu me, bhante, saṁgho. Ayaṁ itthannāmo bhikkhu mahallakaṁ vihāraṁ kattukāmo sassāmikaṁ attuddesaṁ. So saṁghaṁ vihāravatthudesanaṁ yācati. Yadi saṁghassa pattakallaṁ, saṁgho itthannāmassa bhikkhuno vihāravatthuṁ deseyya. Esā ñatti.
</div>
</div>
<div class="q" id="p_1V_1527">
<div class="p">
<span class="pN">1527</span>Suṇātu me, bhante, saṁgho. Ayaṁ itthannāmo bhikkhu mahallakaṁ vihāraṁ kattukāmo sassāmikaṁ attuddesaṁ. So saṁghaṁ vihāravatthudesanaṁ yācati. Saṁgho itthannāmassa bhikkhuno vihāravatthuṁ deseti. Yassāyasmato khamati itthannāmassa bhikkhuno vihāravatthussa desanā, so tuṇhassa; yassa nakkhamati, so bhāseyya.
</div>
</div>
<div class="q" id="p_1V_1528">
<div class="p">
<span class="pN">1528</span>Desitaṁ saṁghena itthannāmassa bhikkhuno vihāravatthu. Khamati saṁghassa, tasmā tuṇhī, evametaṁ dhārayāmī”ti.
</div>
</div>
<div class="q" id="p_1V_1529">
<div class="divNumber">
371.
</div>
<div class="p">
<span class="pN">1529</span><span class="bold">Sārambhaṁ</span> nāma kipillikānaṁ vā āsayo hoti, upacikānaṁ vā āsayo hoti, undūrānaṁ vā…pe…  ahīnaṁ vā…  vicchikānaṁ vā…  satapadīnaṁ vā…  hatthīnaṁ vā…  assānaṁ vā…  sīhānaṁ vā…  byagghānaṁ vā…  dīpīnaṁ vā…  acchānaṁ vā…  taracchānaṁ vā āsayo hoti, yesaṁ kesañci tiracchānagatānaṁ pāṇānaṁ āsayo hoti, pubbaṇṇanissitaṁ vā hoti, aparaṇṇanissitaṁ vā hoti, abbhāghātanissitaṁ vā hoti, āghātananissitaṁ vā hoti, susānanissitaṁ vā hoti, uyyānanissitaṁ vā hoti, rājavatthunissitaṁ vā hoti, hatthisālānissitaṁ vā hoti, assasālānissitaṁ vā hoti, bandhanāgāranissitaṁ vā hoti, pānāgāranissitaṁ vā hoti, sūnanissitaṁ vā hoti, racchānissitaṁ vā hoti, caccaranissitaṁ vā hoti, sabhānissitaṁ vā hoti, saṁsaraṇanissitaṁ vā hoti. Etaṁ sārambhaṁ nāma.
</div>
</div>
<div class="q" id="p_1V_1530">
<div class="p">
<span class="pN">1530</span><span class="bold">Aparikkamanaṁ</span> nāma na sakkā hoti yathāyuttena sakaṭena anuparigantuṁ, samantā nisseṇiyā anuparigantuṁ. Etaṁ aparikkamanaṁ nāma.
</div>
</div>
<div class="q" id="p_1V_1531">
<div class="p">
<span class="pN">1531</span><span class="bold">Anārambhaṁ</span> nāma na kipillikānaṁ vā āsayo hoti…pe…  na saṁsaraṇanissitaṁ vā hoti. Etaṁ anārambhaṁ nāma.
</div>
</div>
<div class="q" id="p_1V_1532">
<div class="p">
<span class="pN">1532</span><span class="bold">Saparikkamanaṁ</span> nāma sakkā hoti yathāyuttena sakaṭena anuparigantuṁ, samantā nisseṇiyā anuparigantuṁ. Etaṁ saparikkamanaṁ nāma.
</div>
</div>
<div class="q" id="p_1V_1533">
<div class="p">
<span class="pN">1533</span><span class="bold">Mahallako</span> nāma vihāro sassāmiko vuccati.
</div>
</div>
<div class="q" id="p_1V_1534">
<div class="p">
<span class="pN">1534</span><span class="bold">Vihāro</span> nāma ullitto vā hoti avalitto vā ullittāvalitto vā.
</div>
</div>
<div class="q" id="p_1V_1535">
<div class="p">
<span class="pN">1535</span><span class="bold">Kāreyyā</span>ti karoti vā kārāpeti vā.
</div>
</div>
<div class="q" id="p_1V_1536">
<div class="p">
<span class="pN">1536</span><span class="bold">Bhikkhū vā anabhineyya vatthudesanāyā</span>ti ñattidutiyena kammena vihāravatthuṁ na desāpetvā karoti vā kārāpeti vā, payoge dukkaṭaṁ. Ekaṁ piṇḍaṁ anāgate, āpatti thullaccayassa. Tasmiṁ piṇḍe āgate, āpatti saṁghādisesassa.
</div>
</div>
<div class="q" id="p_1V_1537">
<div class="p">
<span class="pN">1537</span><span class="bold">Saṁghādiseso</span>ti…pe…  tenapi vuccati—  “saṁghādiseso”ti.
</div>
</div>
<div class="q" id="p_1V_1538">
<div class="divNumber">
372.
</div>
<div class="p">
<span class="pN">1538</span>Bhikkhu vihāraṁ karoti adesitavatthukaṁ sārambhaṁ aparikkamanaṁ, āpatti saṁghādisesena dvinnaṁ dukkaṭānaṁ. Bhikkhu vihāraṁ karoti adesitavatthukaṁ sārambhaṁ saparikkamanaṁ, āpatti saṁghādisesena dukkaṭassa. Bhikkhu vihāraṁ karoti adesitavatthukaṁ anārambhaṁ aparikkamanaṁ, āpatti saṁghādisesena dukkaṭassa. Bhikkhu vihāraṁ karoti adesitavatthukaṁ anārambhaṁ saparikkamanaṁ, āpatti saṁghādisesassa.
</div>
</div>
<div class="q" id="p_1V_1539">
<div class="p">
<span class="pN">1539</span>Bhikkhu vihāraṁ karoti desitavatthukaṁ sārambhaṁ aparikkamanaṁ, āpatti dvinnaṁ dukkaṭānaṁ. Bhikkhu vihāraṁ karoti desitavatthukaṁ sārambhaṁ saparikkamanaṁ, āpatti dukkaṭassa. Bhikkhu vihāraṁ karoti desitavatthukaṁ anārambhaṁ aparikkamanaṁ, āpatti dukkaṭassa. Bhikkhu vihāraṁ karoti desitavatthukaṁ anārambhaṁ saparikkamanaṁ, anāpatti.
</div>
</div>
<div class="q" id="p_1V_1540">
<div class="divNumber">
373.
</div>
<div class="p">
<span class="pN">1540</span>Bhikkhu samādisati—  “vihāraṁ me karothā”ti. Tassa vihāraṁ karonti adesitavatthukaṁ sārambhaṁ aparikkamanaṁ, āpatti saṁghādisesena dvinnaṁ dukkaṭānaṁ…pe…  sārambhaṁ saparikkamanaṁ, āpatti saṁghādisesena dukkaṭassa…pe…  anārambhaṁ aparikkamanaṁ, āpatti saṁghādisesena dukkaṭassa…pe…  anārambhaṁ saparikkamanaṁ, āpatti saṁghādisesassa.
</div>
</div>
<div class="q" id="p_1V_1541">
<div class="p">
<span class="pN">1541</span>Bhikkhu samādisati—  “vihāraṁ me karothā”ti. Tassa vihāraṁ karonti desitavatthukaṁ sārambhaṁ aparikkamanaṁ, āpatti dvinnaṁ dukkaṭānaṁ…pe…  sārambhaṁ saparikkamanaṁ, āpatti dukkaṭassa…pe…  anārambhaṁ aparikkamanaṁ, āpatti dukkaṭassa…pe…  anārambhaṁ saparikkamanaṁ, anāpatti.
</div>
</div>
<div class="q" id="p_1V_1542">
<div class="divNumber">
374.
</div>
<div class="p">
<span class="pN">1542</span>Bhikkhu samādisitvā pakkamati—  “vihāraṁ me karothā”ti. Na ca samādisati—  “desitavatthuko ca hotu anārambho ca saparikkamano cā”ti. Tassa vihāraṁ karonti adesitavatthukaṁ sārambhaṁ aparikkamanaṁ, āpatti saṁghādisesena dvinnaṁ dukkaṭānaṁ…pe…  sārambhaṁ saparikkamanaṁ, āpatti saṁghādisesena dukkaṭassa…pe…  anārambhaṁ aparikkamanaṁ, āpatti saṁghādisesena dukkaṭassa…pe…  anārambhaṁ saparikkamanaṁ, āpatti saṁghādisesassa.
</div>
</div>
<div class="q" id="p_1V_1543">
<div class="p">
<span class="pN">1543</span>Bhikkhu samādisitvā pakkamati—  “vihāraṁ me karothā”ti. Na ca samādisati—  “desitavatthuko ca hotu anārambho ca saparikkamano cā”ti. Tassa vihāraṁ karonti desitavatthukaṁ sārambhaṁ aparikkamanaṁ, āpatti dvinnaṁ dukkaṭānaṁ…pe…  sārambhaṁ saparikkamanaṁ, āpatti dukkaṭassa…pe…  anārambhaṁ aparikkamanaṁ, āpatti dukkaṭassa…pe…  anārambhaṁ saparikkamanaṁ, anāpatti.
</div>
</div>
<div class="q" id="p_1V_1544">
<div class="divNumber">
375.
</div>
<div class="p">
<span class="pN">1544</span>Bhikkhu samādisitvā pakkamati—  “vihāraṁ me karothā”ti. Samādisati ca—  “desitavatthuko ca hotu anārambho ca saparikkamano cā”ti. Tassa vihāraṁ karonti adesitavatthukaṁ sārambhaṁ aparikkamanaṁ. So suṇāti—  “vihāro kira me kayirati adesitavatthuko sārambho aparikkamano”ti. Tena bhikkhunā sāmaṁ vā gantabbaṁ dūto vā pāhetabbo—  “desitavatthuko ca hotu anārambho ca saparikkamano cā”ti…pe…  “desitavatthuko ca hotu anārambho cā”ti…pe…  “desitavatthuko ca hotu saparikkamano cā”ti…pe…  “desitavatthuko hotū”ti. No ce sāmaṁ vā gaccheyya dūtaṁ vā pahiṇeyya, āpatti dukkaṭassa.
</div>
</div>
<div class="q" id="p_1V_1545">
<div class="p">
<span class="pN">1545</span>Bhikkhu samādisitvā pakkamati—  “vihāraṁ me karothā”ti. Samādisati ca—  “desitavatthuko ca hotu anārambho ca saparikkamano cā”ti. Tassa vihāraṁ karonti desitavatthukaṁ sārambhaṁ aparikkamanaṁ. So suṇāti—  “vihāro kira me kayirati desitavatthuko sārambho aparikkamano”ti. Tena bhikkhunā sāmaṁ vā gantabbaṁ dūto vā pāhetabbo—  “anārambho ca hotu saparikkamano cā”ti…pe…  “anārambho hotū”ti. “Saparikkamano hotū”ti, anāpatti.
</div>
</div>
<div class="q" id="p_1V_1546">
<div class="divNumber">
376.
</div>
<div class="p">
<span class="pN">1546</span>Bhikkhu samādisitvā pakkamati—  “vihāraṁ me karothā”ti. Samādisati ca—  “desitavatthuko ca hotu anārambho ca saparikkamano cā”ti. Tassa vihāraṁ karonti adesitavatthukaṁ sārambhaṁ aparikkamanaṁ, āpatti kārukānaṁ tiṇṇaṁ dukkaṭānaṁ…pe…  sārambhaṁ saparikkamanaṁ, āpatti kārukānaṁ dvinnaṁ dukkaṭānaṁ…pe…  anārambhaṁ aparikkamanaṁ, āpatti kārukānaṁ dvinnaṁ dukkaṭānaṁ…pe…  anārambhaṁ saparikkamanaṁ, āpatti kārukānaṁ dukkaṭassa.
</div>
</div>
<div class="q" id="p_1V_1547">
<div class="p">
<span class="pN">1547</span>Bhikkhu samādisitvā pakkamati—  “vihāraṁ me karothā”ti. Samādisati ca—  “desitavatthuko ca hotu anārambho ca saparikkamano cā”ti. Tassa vihāraṁ karonti desitavatthukaṁ sārambhaṁ aparikkamanaṁ, āpatti kārukānaṁ dvinnaṁ dukkaṭānaṁ…pe…  sārambhaṁ saparikkamanaṁ, āpatti kārukānaṁ dukkaṭassa…pe…  anārambhaṁ aparikkamanaṁ, āpatti kārukānaṁ dukkaṭassa…pe…  anārambhaṁ saparikkamanaṁ, anāpatti.
</div>
</div>
<div class="q" id="p_1V_1548">
<div class="divNumber">
377.
</div>
<div class="p">
<span class="pN">1548</span>Bhikkhu samādisitvā pakkamati—  “vihāraṁ me karothā”ti. Tassa vihāraṁ karonti adesitavatthukaṁ sārambhaṁ aparikkamanaṁ. So ce vippakate āgacchati, tena bhikkhunā so vihāro aññassa vā dātabbo bhinditvā vā puna kātabbo. No ce aññassa vā dadeyya bhinditvā vā puna kāreyya, āpatti saṁghādisesena dvinnaṁ dukkaṭānaṁ…pe…  sārambhaṁ saparikkamanaṁ, āpatti saṁghādisesena dukkaṭassa…pe…  anārambhaṁ aparikkamanaṁ, āpatti saṁghādisesena dukkaṭassa…pe…  anārambhaṁ saparikkamanaṁ, āpatti saṁghādisesassa.
</div>
</div>
<div class="q" id="p_1V_1549">
<div class="p">
<span class="pN">1549</span>Bhikkhu samādisitvā pakkamati—  “vihāraṁ me karothā”ti. Tassa vihāraṁ karonti desitavatthukaṁ sārambhaṁ aparikkamanaṁ. So ce vippakate āgacchati, tena bhikkhunā so vihāro aññassa vā dātabbo bhinditvā vā puna kātabbo. No ce aññassa vā dadeyya bhinditvā vā puna kāreyya, āpatti dvinnaṁ dukkaṭānaṁ…pe…  sārambhaṁ saparikkamanaṁ, āpatti dukkaṭassa…pe…  anārambhaṁ aparikkamanaṁ, āpatti dukkaṭassa…pe…  anārambhaṁ saparikkamanaṁ, anāpatti.
</div>
</div>
<div class="q" id="p_1V_1550">
<div class="divNumber">
378.
</div>
<div class="p">
<span class="pN">1550</span>Attanā vippakataṁ attanā pariyosāpeti, āpatti saṁghādisesassa.
</div>
</div>
<div class="q" id="p_1V_1551">
<div class="p">
<span class="pN">1551</span>Attanā vippakataṁ parehi pariyosāpeti, āpatti saṁghādisesassa.
</div>
</div>
<div class="q" id="p_1V_1552">
<div class="p">
<span class="pN">1552</span>Parehi vippakataṁ attanā pariyosāpeti, āpatti saṁghādisesassa.
</div>
</div>
<div class="q" id="p_1V_1553">
<div class="p">
<span class="pN">1553</span>Parehi vippakataṁ parehi pariyosāpeti, āpatti saṁghādisesassa.
</div>
</div>
<div class="q" id="p_1V_1554">
<div class="divNumber">
379.
</div>
<div class="p">
<span class="pN">1554</span>Anāpatti—  leṇe guhāya tiṇakuṭikāya aññassatthāya vāsāgāraṁ ṭhapetvā sabbattha. Anāpatti ummattakassa, ādikammikassāti.
</div>
</div>
<div class="CENTER" id="p_1V_1555">
<span class="pN">1555</span>Vihārakārasikkhāpadaṁ niṭṭhitaṁ sattamaṁ.
</div>
</html>
