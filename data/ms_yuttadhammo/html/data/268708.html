<html>
<div class="i">2.2.6 Mahākāḷattheragāthā</div>
<div class="h">Dukanipāta</div>
<div class="h">Dutiyavagga</div>
<div class="h">Mahākāḷattheragāthā</div>
<div class="q" id="p_19Th1_321"> <div class="divNumber">151.</div> <div class="p"> <table class="singleColumn"> <tr> <td> <div class="pN">321</div> <div class="G">“Kāḷī itthī brahatī dhaṅkarūpā,</div> </td> </tr> <tr> <td> <div class="G">Satthiñca bhetvā aparañca satthiṁ;</div> </td> </tr> <tr> <td> <div class="G">Bāhañca bhetvā aparañca bāhaṁ,</div> </td> </tr> <tr> <td> <div class="G">Sīsañca bhetvā dadhithālakaṁva;</div> </td> </tr> <tr> <td> <div class="G">Esā nisinnā abhisandahitvā.</div> </td> </tr> </table> </div>
</div>
<div class="q" id="p_19Th1_322"> <div class="divNumber">152.</div> <div class="p"> <table class="singleColumn"> <tr> <td> <div class="pN">322</div> <div class="G">Yo ve avidvā upadhiṁ karoti,</div> </td> </tr> <tr> <td> <div class="G">Punappunaṁ dukkhamupeti mando;</div> </td> </tr> <tr> <td> <div class="G">Tasmā pajānaṁ upadhiṁ na kayirā,</div> </td> </tr> <tr> <td> <div class="G">Māhaṁ puna bhinnasiro sayissan”ti.</div> </td> </tr> </table> </div>
</div>
<div class="CENTER" id="p_19Th1_323">
<span class="pN">323</span>…  Mahākāḷo thero… .</div>
</html>
