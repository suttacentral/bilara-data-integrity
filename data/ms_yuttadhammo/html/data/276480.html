<html>
<div class="i">1.5.5.1 Acelakasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Acelakavagga
</div>
<div class="h">
Acelakasikkhāpada
</div>
<div class="q" id="p_2V_866">
<div class="divNumber">
269.
</div>
<div class="p">
<span class="pN">866</span>Tena samayena buddho bhagavā vesāliyaṁ viharati mahāvane kūṭāgārasālāyaṁ. Tena kho pana samayena saṁghassa khādanīyaṁ ussannaṁ hoti. Atha kho āyasmā ānando bhagavato etamatthaṁ ārocesi. “Tenahānanda, vighāsādānaṁ pūvaṁ dehī”ti. “Evaṁ, bhante”ti kho āyasmā ānando bhagavato paṭissuṇitvā vighāsāde paṭipāṭiyā nisīdāpetvā ekekaṁ pūvaṁ dento aññatarissā paribbājikāya ekaṁ maññamāno dve pūve adāsi. Sāmantā paribbājikāyo taṁ paribbājikaṁ etadavocuṁ—  “jāro te eso samaṇo”ti. “Na me so samaṇo jāro, ekaṁ maññamāno dve pūve adāsī”ti. Dutiyampi kho…pe…  tatiyampi kho āyasmā ānando ekekaṁ pūvaṁ dento tassāyeva paribbājikāya ekaṁ maññamāno dve pūve adāsi. Sāmantā paribbājikāyo taṁ paribbājikaṁ etadavocuṁ—  “jāro te eso samaṇo”ti. “Na me so samaṇo jāro, ekaṁ maññamāno dve pūve adāsī”ti. “Jāro na jāro”ti bhaṇḍiṁsu. Aññataropi ājīvako parivesanaṁ agamāsi. Aññataro bhikkhu pahūtena sappinā odanaṁ madditvā tassa ājīvakassa mahantaṁ piṇḍaṁ adāsi. Atha kho so ājīvako taṁ piṇḍaṁ ādāya agamāsi. Aññataro ājīvako taṁ ājīvakaṁ etadavoca—  “kuto tayā, āvuso, piṇḍo laddho”ti? “Tassāvuso, samaṇassa gotamassa muṇḍagahapatikassa parivesanāya laddho”ti.
</div>
</div>
<div class="q" id="p_2V_867">
<div class="p">
<span class="pN">867</span>Assosuṁ kho upāsakā tesaṁ ājīvakānaṁ imaṁ kathāsallāpaṁ. Atha kho te upāsakā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te upāsakā bhagavantaṁ etadavocuṁ—  “ime, bhante, titthiyā avaṇṇakāmā buddhassa avaṇṇakāmā dhammassa avaṇṇakāmā saṁghassa. Sādhu, bhante, ayyā titthiyānaṁ sahatthā na dadeyyun”ti. Atha kho bhagavā te upāsake dhammiyā kathāya sandassesi samādapesi samuttejesi sampahaṁsesi. Atha kho te upāsakā bhagavatā dhammiyā kathāya sandassitā samādapitā samuttejitā sampahaṁsitā uṭṭhāyāsanā bhagavantaṁ abhivādetvā padakkhiṇaṁ katvā pakkamiṁsu. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—  “tena hi, bhikkhave, bhikkhūnaṁ sikkhāpadaṁ paññapessāmi dasa atthavase paṭicca—  saṁghasuṭṭhutāya, saṁghaphāsutāya…pe…  saddhammaṭṭhitiyā, vinayānuggahāya. Evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_868">
<div class="divNumber">
270.
</div>
<div class="p">
<span class="pN">868</span><span class="bold">“Yo pana bhikkhu acelakassa vā paribbājakassa vā paribbājikāya vā sahatthā khādanīyaṁ vā bhojanīyaṁ vā dadeyya, pācittiyan”</span>ti. (<span class="italic">41</span>:<span class="bold">90</span>)
</div>
</div>
<div class="q" id="p_2V_869">
<div class="divNumber">
271.
</div>
<div class="p">
<span class="pN">869</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_870">
<div class="p">
<span class="pN">870</span><span class="bold">Acelako</span> nāma yo koci paribbājakasamāpanno naggo.
</div>
</div>
<div class="q" id="p_2V_871">
<div class="p">
<span class="pN">871</span><span class="bold">Paribbājako</span> nāma bhikkhuñca sāmaṇerañca ṭhapetvā yo koci paribbājakasamāpanno.
</div>
</div>
<div class="q" id="p_2V_872">
<div class="p">
<span class="pN">872</span><span class="bold">Paribbājikā</span> nāma bhikkhuniñca sikkhamānañca sāmaṇeriñca ṭhapetvā yā kāci paribbājikasamāpannā.
</div>
</div>
<div class="q" id="p_2V_873">
<div class="p">
<span class="pN">873</span><span class="bold">Khādanīyaṁ</span> nāma pañca bhojanāni—  udakadantaponaṁ ṭhapetvā avasesaṁ khādanīyaṁ nāma.
</div>
</div>
<div class="q" id="p_2V_874">
<div class="p">
<span class="pN">874</span><span class="bold">Bhojanīyaṁ</span> nāma pañca bhojanāni—  odano, kummāso, sattu, maccho, maṁsaṁ.
</div>
</div>
<div class="q" id="p_2V_875">
<div class="p">
<span class="pN">875</span><span class="bold">Dadeyyā</span>ti kāyena vā kāyapaṭibaddhena vā nissaggiyena vā deti, āpatti pācittiyassa.
</div>
</div>
<div class="q" id="p_2V_876">
<div class="divNumber">
272.
</div>
<div class="p">
<span class="pN">876</span>Titthiye titthiyasaññī sahatthā khādanīyaṁ vā bhojanīyaṁ vā deti, āpatti pācittiyassa. Titthiye vematiko sahatthā khādanīyaṁ vā bhojanīyaṁ vā deti, āpatti pācittiyassa. Titthiye atitthiyasaññī sahatthā khādanīyaṁ vā bhojanīyaṁ vā deti, āpatti pācittiyassa.
</div>
</div>
<div class="q" id="p_2V_877">
<div class="p">
<span class="pN">877</span>Udakadantaponaṁ deti, āpatti dukkaṭassa. Atitthiye titthiyasaññī, āpatti dukkaṭassa. Atitthiye vematiko, āpatti dukkaṭassa. Atitthiye atitthiyasaññī, anāpatti.
</div>
</div>
<div class="q" id="p_2V_878">
<div class="divNumber">
273.
</div>
<div class="p">
<span class="pN">878</span>Anāpatti—  dāpeti na deti, upanikkhipitvā deti, bāhirālepaṁ deti, ummattakassa, ādikammikassāti.
</div>
</div>
<div class="CENTER" id="p_2V_879">
<span class="pN">879</span>Acelakasikkhāpadaṁ niṭṭhitaṁ paṭhamaṁ.
</div>
</html>
