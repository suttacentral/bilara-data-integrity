<html>
<div class="i">4.2.1 Desanāhārasampāta</div>
<div class="h">Paṭiniddesavāra</div>
<div class="h">Sampāta</div>
<div class="h">Desanāhārasampāta</div>
<div class="q" id="p_27Ne_443"> <div class="divNumber">52.</div> <div class="p"> <table class="singleColumn"> <tr> <td> <div class="pN">443</div> <div class="G">“Soḷasa hārā paṭhamaṁ,</div> </td> </tr> <tr> <td> <div class="G">Disalocanato disā viloketvā;</div> </td> </tr> <tr> <td> <div class="G">Saṅkhipiya aṅkusena hi,</div> </td> </tr> <tr> <td> <div class="G">Nayehi tīhi niddise suttan”ti.</div> </td> </tr> </table> </div>
</div>
<div class="q" id="p_27Ne_444"> <div class="p">
<span class="pN">444</span>Vuttā, tassā niddeso kuhiṁ daṭṭhabbo? Hārasampāte. Tattha katamo desanāhārasampāto? </div>
</div>
<div class="q" id="p_27Ne_445"> <div class="p"> <table class="singleColumn"> <tr> <td> <div class="pN">445</div> <div class="G">“Arakkhitena cittena,</div> </td> </tr> <tr> <td> <div class="G">micchādiṭṭhihatena ca;</div> </td> </tr> <tr> <td> <div class="G">Thinamiddhābhibhūtena,</div> </td> </tr> <tr> <td> <div class="G">vasaṁ mārassa gacchatī”ti.</div> </td> </tr> </table> </div>
</div>
<div class="q" id="p_27Ne_446"> <div class="p">
<span class="pN">446</span><span class="bold">Arakkhitena cittenā</span>ti kiṁ desayati, pamādaṁ taṁ maccuno padaṁ. <span class="bold">Micchādiṭṭhihatena cā</span>ti micchādiṭṭhihataṁ nāma vuccati yadā “anicce niccan”ti passati, so vipallāso. So pana vipallāso kiṁlakkhaṇo? Viparītaggāhalakkhaṇo vipallāso. So kiṁ vipallāsayati? Tayo dhamme saññaṁ cittaṁ diṭṭhimiti. So kuhiṁ vipallāsayati? Catūsu attabhāvavatthūsu, rūpaṁ attato samanupassati, rūpavantaṁ vā attānaṁ, attani vā rūpaṁ, rūpasmiṁ vā attānaṁ. Evaṁ vedanaṁ…pe…  saññaṁ…pe…  saṅkhāre…pe…  viññāṇaṁ attato samanupassati, viññāṇavantaṁ vā attānaṁ, attani vā viññāṇaṁ, viññāṇasmiṁ vā attānaṁ. </div>
</div>
<div class="q" id="p_27Ne_447"> <div class="p">
<span class="pN">447</span>Tattha rūpaṁ paṭhamaṁ vipallāsavatthu “asubhe subhan”ti. Vedanā dutiyaṁ vipallāsavatthu “dukkhe sukhan”ti. Saññā saṅkhārā ca tatiyaṁ vipallāsavatthu “anattani attā”ti. Viññāṇaṁ catutthaṁ vipallāsavatthu “anicce niccan”ti. Dve dhammā cittassa saṁkilesā—  taṇhā ca avijjā ca. Taṇhānivutaṁ cittaṁ dvīhi vipallāsehi vipallāsīyati “asubhe subhan”ti “dukkhe sukhan”ti. Diṭṭhinivutaṁ cittaṁ dvīhi vipallāsehi vipallāsīyati “anicce niccan”ti “anattani attā”ti. </div>
</div>
<div class="q" id="p_27Ne_448"> <div class="p">
<span class="pN">448</span>Tattha yo diṭṭhivipallāso, so atītaṁ rūpaṁ attato samanupassati, atītaṁ vedanaṁ…pe…  atītaṁ saññaṁ, atīte saṅkhāre…  atītaṁ viññāṇaṁ attato samanupassati. Tattha yo taṇhāvipallāso, so anāgataṁ rūpaṁ abhinandati, anāgataṁ vedanaṁ…pe…  anāgataṁ saññaṁ, anāgate saṅkhāre, anāgataṁ viññāṇaṁ abhinandati. Dve dhammā cittassa upakkilesā—  taṇhā ca avijjā ca. Tāhi visujjhantaṁ cittaṁ visujjhati. Tesaṁ avijjānīvaraṇānaṁ taṇhāsaṁyojanānaṁ pubbā koṭi na paññāyati sandhāvantānaṁ saṁsarantānaṁ sakiṁ nirayaṁ sakiṁ tiracchānayoniṁ sakiṁ pettivisayaṁ sakiṁ asurakāyaṁ sakiṁ deve sakiṁ manusse. </div>
</div>
<div class="q" id="p_27Ne_449"> <div class="p">
<span class="pN">449</span><span class="bold">Thinamiddhābhibhūtenā</span>ti. Thinaṁ nāma yā cittassa akallatā akammaniyatā; middhaṁ nāma yaṁ kāyassa līnattaṁ. <span class="bold">Vasaṁ mārassa gacchatī</span>ti kilesamārassa ca sattamārassa ca vasaṁ gacchati, so hi nivuto saṁsārābhimukho hoti. Imāni bhagavatā dve saccāni desitāni dukkhaṁ samudayo ca. Tesaṁ bhagavā pariññāya ca pahānāya ca dhammaṁ deseti dukkhassa pariññāya samudayassa pahānāya. Yena ca parijānāti yena ca pajahati, ayaṁ maggo. Yaṁ taṇhāya avijjāya ca pahānaṁ, ayaṁ nirodho. Imāni cattāri saccāni. Tenāha bhagavā “arakkhitena cittenā”ti. Tenāhāyasmā mahākaccāyano “assādādīnavatā”ti. </div>
</div>
<div class="CENTER" id="p_27Ne_450">
<span class="pN">450</span>Niyutto desanāhārasampāto.</div>
</html>
