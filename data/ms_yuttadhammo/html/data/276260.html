<html>
<div class="i">2.1.11 Kodhanasutta</div>
<div class="h">Dutiyapaṇṇāsaka</div>
<div class="h">Abyākatavagga</div>
<div class="h">Kodhanasutta</div>
<div class="q" id="p_16A7_429"> <div class="divNumber">64.</div> <div class="p">
<span class="pN">429</span>“Sattime, bhikkhave, dhammā sapattakantā sapattakaraṇā kodhanaṁ āgacchanti itthiṁ vā purisaṁ vā. Katame satta? Idha, bhikkhave, sapatto sapattassa evaṁ icchati— ‘aho vatāyaṁ dubbaṇṇo assā’ti. Taṁ kissa hetu? Na, bhikkhave, sapatto sapattassa vaṇṇavatāya nandati. Kodhanoyaṁ, bhikkhave, purisapuggalo kodhābhibhūto kodhapareto, kiñcāpi so hoti sunhāto suvilitto kappitakesamassu odātavatthavasano; atha kho so dubbaṇṇova hoti kodhābhibhūto. Ayaṁ, bhikkhave, paṭhamo dhammo sapattakanto sapattakaraṇo kodhanaṁ āgacchati itthiṁ vā purisaṁ vā. (1) </div>
</div>
<div class="q" id="p_16A7_430"> <div class="p">
<span class="pN">430</span>Puna caparaṁ, bhikkhave, sapatto sapattassa evaṁ icchati— ‘aho vatāyaṁ dukkhaṁ sayeyyā’ti. Taṁ kissa hetu? Na, bhikkhave, sapatto sapattassa sukhaseyyāya nandati. Kodhanoyaṁ, bhikkhave, purisapuggalo kodhābhibhūto kodhapareto, kiñcāpi so pallaṅke seti gonakatthate paṭalikatthate kadalimigapavarapaccattharaṇe sauttaracchade ubhatolohitakūpadhāne; atha kho so dukkhaññeva seti kodhābhibhūto. Ayaṁ, bhikkhave, dutiyo dhammo sapattakanto sapattakaraṇo kodhanaṁ āgacchati itthiṁ vā purisaṁ vā. (2) </div>
</div>
<div class="q" id="p_16A7_431"> <div class="p">
<span class="pN">431</span>Puna caparaṁ, bhikkhave, sapatto sapattassa evaṁ icchati— ‘aho vatāyaṁ na pacurattho assā’ti. Taṁ kissa hetu? Na, bhikkhave, sapatto sapattassa pacuratthatāya nandati. Kodhanoyaṁ, bhikkhave, purisapuggalo kodhābhibhūto kodhapareto, anatthampi gahetvā ‘attho me gahito’ti maññati, atthampi gahetvā ‘anattho me gahito’ti maññati. Tassime dhammā aññamaññaṁ vipaccanīkā gahitā dīgharattaṁ ahitāya dukkhāya saṁvattanti kodhābhibhūtassa. Ayaṁ, bhikkhave, tatiyo dhammo sapattakanto sapattakaraṇo kodhanaṁ āgacchati itthiṁ vā purisaṁ vā. (3) </div>
</div>
<div class="q" id="p_16A7_432"> <div class="p">
<span class="pN">432</span>Puna caparaṁ, bhikkhave, sapatto sapattassa evaṁ icchati— ‘aho vatāyaṁ na bhogavā assā’ti. Taṁ kissa hetu? Na, bhikkhave, sapatto sapattassa bhogavatāya nandati. Kodhanassa, bhikkhave, purisapuggalassa kodhābhibhūtassa kodhaparetassa, yepissa te honti bhogā uṭṭhānavīriyādhigatā bāhābalaparicitā sedāvakkhittā dhammikā dhammaladdhā, tepi rājāno rājakosaṁ pavesenti kodhābhibhūtassa. Ayaṁ, bhikkhave, catuttho dhammo sapattakanto sapattakaraṇo kodhanaṁ āgacchati itthiṁ vā purisaṁ vā. (4) </div>
</div>
<div class="q" id="p_16A7_433"> <div class="p">
<span class="pN">433</span>Puna caparaṁ, bhikkhave, sapatto sapattassa evaṁ icchati— ‘aho vatāyaṁ na yasavā assā’ti. Taṁ kissa hetu? Na, bhikkhave, sapatto sapattassa yasavatāya nandati. Kodhanoyaṁ, bhikkhave, purisapuggalo kodhābhibhūto kodhapareto, yopissa so hoti yaso appamādādhigato, tamhāpi dhaṁsati kodhābhibhūto. Ayaṁ, bhikkhave, pañcamo dhammo sapattakanto sapattakaraṇo kodhanaṁ āgacchati itthiṁ vā purisaṁ vā. (5) </div>
</div>
<div class="q" id="p_16A7_434"> <div class="p">
<span class="pN">434</span>Puna caparaṁ, bhikkhave, sapatto sapattassa evaṁ icchati— ‘aho vatāyaṁ na mittavā assā’ti. Taṁ kissa hetu? Na, bhikkhave, sapatto sapattassa mittavatāya nandati. Kodhanaṁ, bhikkhave, purisapuggalaṁ kodhābhibhūtaṁ kodhaparetaṁ, yepissa te honti mittāmaccā ñātisālohitā, tepi ārakā parivajjanti kodhābhibhūtaṁ. Ayaṁ, bhikkhave, chaṭṭho dhammo sapattakanto sapattakaraṇo kodhanaṁ āgacchati itthiṁ vā purisaṁ vā. (6) </div>
</div>
<div class="q" id="p_16A7_435"> <div class="p">
<span class="pN">435</span>Puna caparaṁ, bhikkhave, sapatto sapattassa evaṁ icchati— ‘aho vatāyaṁ kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjeyyā’ti. Taṁ kissa hetu? Na, bhikkhave, sapatto sapattassa sugatigamane nandati. Kodhanoyaṁ, bhikkhave, purisapuggalo kodhābhibhūto kodhapareto kāyena duccaritaṁ carati, vācāya duccaritaṁ carati, manasā duccaritaṁ carati. So kāyena duccaritaṁ caritvā vācāya…pe… kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati kodhābhibhūto. Ayaṁ, bhikkhave, sattamo dhammo sapattakanto sapattakaraṇo kodhanaṁ āgacchati itthiṁ vā purisaṁ vā. (7) </div>
</div>
<div class="q" id="p_16A7_436"> <div class="p">
<span class="pN">436</span>Ime kho, bhikkhave, satta dhammā sapattakantā sapattakaraṇā kodhanaṁ āgacchanti itthiṁ vā purisaṁ vāti. </div>
</div>
<div class="q" id="p_16A7_437"> <div class="p"> <table class="singleColumn"> <tr> <td> <div class="pN">437</div> <div class="G">Kodhano dubbaṇṇo hoti,</div> </td> </tr> <tr> <td> <div class="G">atho dukkhampi seti so;</div> </td> </tr> <tr> <td> <div class="G">Atho atthaṁ gahetvāna,</div> </td> </tr> <tr> <td> <div class="G">anatthaṁ adhipajjati.</div> </td> </tr> </table> </div>
</div>
<div class="q" id="p_16A7_438"> <div class="p"> <table class="singleColumn"> <tr> <td> <div class="pN">438</div> <div class="G">Tato kāyena vācāya,</div> </td> </tr> <tr> <td> <div class="G">vadhaṁ katvāna kodhano;</div> </td> </tr> <tr> <td> <div class="G">Kodhābhibhūto puriso,</div> </td> </tr> <tr> <td> <div class="G">dhanajāniṁ nigacchati.</div> </td> </tr> </table> </div>
</div>
<div class="q" id="p_16A7_439"> <div class="p"> <table class="singleColumn"> <tr> <td> <div class="pN">439</div> <div class="G">Kodhasammadasammatto,</div> </td> </tr> <tr> <td> <div class="G">āyasakyaṁ nigacchati;</div> </td> </tr> <tr> <td> <div class="G">Ñātimittā suhajjā ca,</div> </td> </tr> <tr> <td> <div class="G">parivajjanti kodhanaṁ.</div> </td> </tr> </table> </div>
</div>
<div class="q" id="p_16A7_440"> <div class="p"> <table class="singleColumn"> <tr> <td> <div class="pN">440</div> <div class="G">Anatthajanano kodho,</div> </td> </tr> <tr> <td> <div class="G">kodho cittappakopano;</div> </td> </tr> <tr> <td> <div class="G">Bhayamantarato jātaṁ,</div> </td> </tr> <tr> <td> <div class="G">taṁ jano nāvabujjhati.</div> </td> </tr> </table> </div>
</div>
<div class="q" id="p_16A7_441"> <div class="p"> <table class="singleColumn"> <tr> <td> <div class="pN">441</div> <div class="G">Kuddho atthaṁ na jānāti,</div> </td> </tr> <tr> <td> <div class="G">kuddho dhammaṁ na passati;</div> </td> </tr> <tr> <td> <div class="G">Andhatamaṁ tadā hoti,</div> </td> </tr> <tr> <td> <div class="G">yaṁ kodho sahate naraṁ.</div> </td> </tr> </table> </div>
</div>
<div class="q" id="p_16A7_442"> <div class="p"> <table class="singleColumn"> <tr> <td> <div class="pN">442</div> <div class="G">Yaṁ kuddho uparodheti,</div> </td> </tr> <tr> <td> <div class="G">sukaraṁ viya dukkaraṁ;</div> </td> </tr> <tr> <td> <div class="G">Pacchā so vigate kodhe,</div> </td> </tr> <tr> <td> <div class="G">aggidaḍḍhova tappati.</div> </td> </tr> </table> </div>
</div>
<div class="q" id="p_16A7_443"> <div class="p"> <table class="singleColumn"> <tr> <td> <div class="pN">443</div> <div class="G">Dummaṅkuyaṁ padasseti,</div> </td> </tr> <tr> <td> <div class="G">dhūmaṁ dhūmīva pāvako;</div> </td> </tr> <tr> <td> <div class="G">Yato patāyati kodho,</div> </td> </tr> <tr> <td> <div class="G">yena kujjhanti mānavā.</div> </td> </tr> </table> </div>
</div>
<div class="q" id="p_16A7_444"> <div class="p"> <table class="singleColumn"> <tr> <td> <div class="pN">444</div> <div class="G">Nāssa hirī na ottappaṁ,</div> </td> </tr> <tr> <td> <div class="G">na vāco hoti gāravo;</div> </td> </tr> <tr> <td> <div class="G">Kodhena abhibhūtassa,</div> </td> </tr> <tr> <td> <div class="G">na dīpaṁ hoti kiñcanaṁ.</div> </td> </tr> </table> </div>
</div>
<div class="q" id="p_16A7_445"> <div class="p"> <table class="singleColumn"> <tr> <td> <div class="pN">445</div> <div class="G">Tapanīyāni kammāni,</div> </td> </tr> <tr> <td> <div class="G">yāni dhammehi ārakā;</div> </td> </tr> <tr> <td> <div class="G">Tāni ārocayissāmi,</div> </td> </tr> <tr> <td> <div class="G">taṁ suṇātha yathā tathaṁ.</div> </td> </tr> </table> </div>
</div>
<div class="q" id="p_16A7_446"> <div class="p"> <table class="singleColumn"> <tr> <td> <div class="pN">446</div> <div class="G">Kuddho hi pitaraṁ hanti,</div> </td> </tr> <tr> <td> <div class="G">hanti kuddho samātaraṁ;</div> </td> </tr> <tr> <td> <div class="G">Kuddho hi brāhmaṇaṁ hanti,</div> </td> </tr> <tr> <td> <div class="G">hanti kuddho puthujjanaṁ.</div> </td> </tr> </table> </div>
</div>
<div class="q" id="p_16A7_447"> <div class="p"> <table class="singleColumn"> <tr> <td> <div class="pN">447</div> <div class="G">Yāya mātu bhato poso,</div> </td> </tr> <tr> <td> <div class="G">imaṁ lokaṁ avekkhati;</div> </td> </tr> <tr> <td> <div class="G">Tampi pāṇadadiṁ santiṁ,</div> </td> </tr> <tr> <td> <div class="G">hanti kuddho puthujjano.</div> </td> </tr> </table> </div>
</div>
<div class="q" id="p_16A7_448"> <div class="p"> <table class="singleColumn"> <tr> <td> <div class="pN">448</div> <div class="G">Attūpamā hi te sattā,</div> </td> </tr> <tr> <td> <div class="G">attā hi paramo piyo;</div> </td> </tr> <tr> <td> <div class="G">Hanti kuddho puthuttānaṁ,</div> </td> </tr> <tr> <td> <div class="G">nānārūpesu mucchito.</div> </td> </tr> </table> </div>
</div>
<div class="q" id="p_16A7_449"> <div class="p"> <table class="singleColumn"> <tr> <td> <div class="pN">449</div> <div class="G">Asinā hanti attānaṁ,</div> </td> </tr> <tr> <td> <div class="G">visaṁ khādanti mucchitā;</div> </td> </tr> <tr> <td> <div class="G">Rajjuyā bajjha mīyanti,</div> </td> </tr> <tr> <td> <div class="G">pabbatāmapi kandare.</div> </td> </tr> </table> </div>
</div>
<div class="q" id="p_16A7_450"> <div class="p"> <table class="singleColumn"> <tr> <td> <div class="pN">450</div> <div class="G">Bhūnahaccāni kammāni,</div> </td> </tr> <tr> <td> <div class="G">attamāraṇiyāni ca;</div> </td> </tr> <tr> <td> <div class="G">Karontā nāvabujjhanti,</div> </td> </tr> <tr> <td> <div class="G">kodhajāto parābhavo.</div> </td> </tr> </table> </div>
</div>
<div class="q" id="p_16A7_451"> <div class="p"> <table class="singleColumn"> <tr> <td> <div class="pN">451</div> <div class="G">Itāyaṁ kodharūpena,</div> </td> </tr> <tr> <td> <div class="G">maccupāso guhāsayo;</div> </td> </tr> <tr> <td> <div class="G">Taṁ damena samucchinde,</div> </td> </tr> <tr> <td> <div class="G">paññāvīriyena diṭṭhiyā.</div> </td> </tr> </table> </div>
</div>
<div class="q" id="p_16A7_452"> <div class="p"> <table class="singleColumn"> <tr> <td> <div class="pN">452</div> <div class="G">Yathā metaṁ akusalaṁ,</div> </td> </tr> <tr> <td> <div class="G">samucchindetha paṇḍito;</div> </td> </tr> <tr> <td> <div class="G">Tatheva dhamme sikkhetha,</div> </td> </tr> <tr> <td> <div class="G">mā no dummaṅkuyaṁ ahu.</div> </td> </tr> </table> </div>
</div>
<div class="q" id="p_16A7_453"> <div class="p"> <table class="singleColumn"> <tr> <td> <div class="pN">453</div> <div class="G">Vītakodhā anāyāsā,</div> </td> </tr> <tr> <td> <div class="G">Vītalobhā anussukā;</div> </td> </tr> <tr> <td> <div class="G">Dantā kodhaṁ pahantvāna,</div> </td> </tr> <tr> <td> <div class="G">Parinibbanti anāsavā”ti.</div> </td> </tr> </table> </div>
</div>
<div class="CENTER" id="p_16A7_454">
<span class="pN">454</span>Ekādasamaṁ.</div>
<div class="CENTER" id="p_16A7_455">
<span class="pN">455</span>Abyākatavaggo chaṭṭho.</div>
<div class="SUMMARY" id="p_16A7_456">
<span class="pN">456</span><span class="firstLetter">T</span>assuddānaṁ</div>
<div class="q" id="p_16A7_457"> <div class="p"> <table class="singleColumn"> <tr> <td> <div class="pN">457</div> <div class="G">Abyākato purisagati,</div> </td> </tr> <tr> <td> <div class="G">Tissa sīha arakkhiyaṁ;</div> </td> </tr> <tr> <td> <div class="G">Kimilaṁ satta pacalā,</div> </td> </tr> <tr> <td> <div class="G">Mettā bhariyā kodhekādasāti.</div> </td> </tr> </table> </div>
</div>
</html>
