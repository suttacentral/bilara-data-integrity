<html>
<div class="i">1.7.6.1 Surusurukārakasikkhāpada</div>
<div class="h">
Mahāvibhaṅga
</div>
<div class="h">
Sekhiyakaṇḍa
</div>
<div class="h">
Surusuruvagga
</div>
<div class="h">
Surusurukārakasikkhāpada
</div>
<div class="q" id="p_2V_1939">
<div class="divNumber">
627.
</div>
<div class="p">
<span class="pN">1939</span>Tena samayena buddho bhagavā kosambiyaṁ viharati ghositārāme. Tena kho pana samayena aññatarena brāhmaṇena saṁghassa payopānaṁ paṭiyattaṁ hoti. Bhikkhū surusurukārakaṁ khīraṁ pivanti. Aññataro naṭapubbako bhikkhu evamāha—  “sabboyaṁ maññe saṁgho sītīkato”ti.
</div>
</div>
<div class="q" id="p_2V_1940">
<div class="p">
<span class="pN">1940</span>Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma bhikkhu saṁghaṁ ārabbha davaṁ karissatī”ti…pe…  “saccaṁ kira tvaṁ, bhikkhu, saṁghaṁ ārabbha davaṁ akāsī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tvaṁ, moghapurisa, saṁghaṁ ārabbha davaṁ karissasi. Netaṁ, moghapurisa, appasannānaṁ vā pasādāya…pe…  vigarahitvā…pe…  dhammiṁ kathaṁ katvā bhikkhū āmantesi—  “na, bhikkhave, buddhaṁ vā dhammaṁ vā saṁghaṁ vā ārabbha davo kātabbo. Yo kareyya, āpatti dukkaṭassā”ti. Atha kho bhagavā taṁ bhikkhuṁ anekapariyāyena vigarahitvā dubbharatāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_1941">
<div class="p">
<span class="pN">1941</span><span class="bold">“Na surusurukārakaṁ bhuñjissāmīti sikkhā karaṇīyā”</span>ti. (<span class="italic">51</span>:<span class="bold">196</span>)
</div>
</div>
<div class="q" id="p_2V_1942">
<div class="p">
<span class="pN">1942</span>Na surusurukārakaṁ bhuñjitabbaṁ. Yo anādariyaṁ paṭicca surusurukārakaṁ bhuñjati, āpatti dukkaṭassa.
</div>
</div>
<div class="q" id="p_2V_1943">
<div class="p">
<span class="pN">1943</span>Anāpatti—  asañcicca…pe…  ādikammikassāti.
</div>
</div>
<div class="CENTER" id="p_2V_1944">
<span class="pN">1944</span>Paṭhamasikkhāpadaṁ niṭṭhitaṁ.
</div>
</html>
