<html>
<div class="i"> Anantara</div>
<div class="h">Ganthagocchaka</div>
<div class="h">Ganthasampayuttaduka</div>
<div class="h">Pañhāvāra</div>
<div class="h">Paccayānuloma</div>
<div class="h">Vibhaṅgavāra</div>
<div class="h">Anantara</div>
<div class="q" id="p_38P2_1789"> <div class="divNumber">78.</div> <div class="p">
<span class="pN">1789</span>Ganthasampayutto dhammo ganthasampayuttassa dhammassa anantarapaccayena paccayo— purimā purimā ganthasampayuttā khandhā pacchimānaṁ pacchimānaṁ ganthasampayuttakānaṁ khandhānaṁ anantarapaccayena paccayo. (Mūlā pucchitabbā) Purimā purimā diṭṭhigatavippayuttalobhasahagatā khandhā pacchimassa pacchimassa diṭṭhigatavippayuttassa lobhassa anantarapaccayena paccayo; purimā purimā domanassasahagatā khandhā pacchimassa pacchimassa paṭighassa anantarapaccayena paccayo; ganthasampayuttā khandhā vuṭṭhānassa anantarapaccayena paccayo. (Mūlā pucchitabbā) Purimā purimā diṭṭhigatavippayuttalobhasahagatā khandhā pacchimānaṁ pacchimānaṁ diṭṭhigatavippayuttalobhasahagatānaṁ khandhānaṁ lobhassa ca anantarapaccayena paccayo; purimā purimā domanassasahagatā khandhā pacchimānaṁ pacchimānaṁ domanassasahagatānaṁ khandhānaṁ paṭighassa ca anantarapaccayena paccayo. (3) </div>
</div>
<div class="q" id="p_38P2_1790"> <div class="divNumber">79.</div> <div class="p">
<span class="pN">1790</span>Ganthavippayutto dhammo ganthavippayuttassa dhammassa anantarapaccayena paccayo— purimo purimo diṭṭhigatavippayutto lobho pacchimassa pacchimassa diṭṭhigatavippayuttassa lobhassa anantarapaccayena paccayo; purimaṁ purimaṁ paṭighaṁ pacchimassa pacchimassa paṭighassa anantarapaccayena paccayo; purimā purimā ganthavippayuttā khandhā pacchimānaṁ pacchimānaṁ ganthavippayuttānaṁ khandhānaṁ anantarapaccayena paccayo; anulomaṁ gotrabhussa…pe… phalasamāpattiyā anantarapaccayena paccayo. (1) </div>
</div>
<div class="q" id="p_38P2_1791"> <div class="p">
<span class="pN">1791</span>Ganthavippayutto dhammo ganthasampayuttassa dhammassa anantarapaccayena paccayo— purimo purimo diṭṭhigatavippayutto lobho pacchimānaṁ pacchimānaṁ diṭṭhigatavippayuttalobhasahagatānaṁ khandhānaṁ anantarapaccayena paccayo; purimaṁ purimaṁ paṭighaṁ pacchimānaṁ pacchimānaṁ domanassasahagatānaṁ khandhānaṁ anantarapaccayena paccayo; āvajjanā ganthasampayuttakānaṁ khandhānaṁ anantarapaccayena paccayo. (2) </div>
</div>
<div class="q" id="p_38P2_1792"> <div class="p">
<span class="pN">1792</span>Ganthavippayutto dhammo ganthasampayuttassa ca ganthavippayuttassa ca dhammassa anantarapaccayena paccayo— purimo purimo diṭṭhigatavippayutto lobho pacchimānaṁ pacchimānaṁ diṭṭhigatavippayuttalobhasahagatānaṁ khandhānaṁ lobhassa ca anantarapaccayena paccayo; purimaṁ purimaṁ paṭighaṁ pacchimānaṁ pacchimānaṁ domanassasahagatānaṁ khandhānaṁ paṭighassa ca anantarapaccayena paccayo; āvajjanā diṭṭhigatavippayuttalobhasahagatānaṁ khandhānaṁ lobhassa ca domanassasahagatānaṁ khandhānaṁ paṭighassa ca anantarapaccayena paccayo. (3) </div>
</div>
<div class="q" id="p_38P2_1793"> <div class="divNumber">80.</div> <div class="p">
<span class="pN">1793</span>Ganthasampayutto ca ganthavippayutto ca dhammā ganthasampayuttassa dhammassa anantarapaccayena paccayo— purimā purimā diṭṭhigatavippayuttalobhasahagatā khandhā ca lobho ca pacchimānaṁ pacchimānaṁ diṭṭhigatavippayuttalobhasahagatānaṁ khandhānaṁ anantarapaccayena paccayo; purimā purimā domanassasahagatā khandhā ca paṭighañca pacchimānaṁ pacchimānaṁ domanassasahagatānaṁ khandhānaṁ anantarapaccayena paccayo. (Mūlā pucchitabbā) Purimā purimā diṭṭhigatavippayuttalobhasahagatā khandhā ca lobho ca pacchimassa pacchimassa diṭṭhigatavippayuttassa lobhassa anantarapaccayena paccayo; purimā purimā domanassasahagatā khandhā ca paṭighañca pacchimassa pacchimassa paṭighassa anantarapaccayena paccayo; diṭṭhigatavippayuttalobhasahagatā khandhā ca lobho ca domanassasahagatā khandhā ca paṭighañca vuṭṭhānassa anantarapaccayena paccayo. (Mūlā pucchitabbā) Purimā purimā diṭṭhigatavippayuttalobhasahagatā khandhā ca lobho ca pacchimānaṁ pacchimānaṁ diṭṭhigatavippayuttalobhasahagatānaṁ khandhānaṁ lobhassa ca anantarapaccayena paccayo; purimā purimā domanassasahagatā khandhā ca paṭighañca pacchimānaṁ pacchimānaṁ domanassasahagatānaṁ khandhānaṁ paṭighassa ca anantarapaccayena paccayo. (3) </div>
</div>
</html>
