<html>
<div class="i">6.1.1 Vihārānujānana</div>
<div class="h">Senāsanakkhandhaka</div>
<div class="h">Paṭhamabhāṇavāra</div>
<div class="h">Vihārānujānana</div>
<div class="q" id="p_4V_1259"> <div class="divNumber">294.</div> <div class="p">
<span class="pN">1259</span>Tena samayena buddho bhagavā rājagahe viharati veḷuvane kalandakanivāpe. Tena kho pana samayena bhagavatā bhikkhūnaṁ senāsanaṁ apaññattaṁ hoti. Te ca bhikkhū tahaṁ tahaṁ viharanti— araññe, rukkhamūle, pabbate, kandarāyaṁ, giriguhāyaṁ, susāne, vanapatthe, ajjhokāse, palālapuñje. Te kālasseva tato tato upanikkhamanti— araññā rukkhamūlā pabbatā kandarā giriguhā susānā vanapatthā ajjhokāsā palālapuñjā, pāsādikena abhikkantena paṭikkantena, ālokitena vilokitena, samiñjitena pasāritena, okkhittacakkhū, iriyāpathasampannā. Tena kho pana samayena rājagahako seṭṭhī kālasseva uyyānaṁ agamāsi. Addasā kho rājagahako seṭṭhī te bhikkhū kālasseva tato tato upanikkhamante— araññā rukkhamūlā pabbatā kandarā giriguhā susānā vanapatthā ajjhokāsā palālapuñjā, pāsādikena abhikkantena paṭikkantena, ālokitena vilokitena, samiñjitena pasāritena, okkhittacakkhū, iriyāpathasampanne. Disvānassa cittaṁ pasīdi. Atha kho rājagahako seṭṭhī yena te bhikkhū tenupasaṅkami, upasaṅkamitvā te bhikkhū etadavoca— “sacāhaṁ, bhante, vihāre kārāpeyyaṁ, vaseyyātha me vihāresū”ti? “Na kho, gahapati, bhagavatā vihārā anuññātā”ti. “Tena hi, bhante, bhagavantaṁ paṭipucchitvā mama āroceyyāthā”ti. “Evaṁ, gahapatī”ti kho te bhikkhū rājagahakassa seṭṭhissa paṭissutvā yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ— “rājagahako, bhante, seṭṭhī vihāre kārāpetukāmo. Kathaṁ nu kho, bhante, amhehi paṭipajjitabban”ti? Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi— “anujānāmi, bhikkhave, pañca leṇāni— vihāraṁ, aḍḍhayogaṁ, pāsādaṁ, hammiyaṁ, guhan”ti. </div>
</div>
<div class="q" id="p_4V_1260"> <div class="p">
<span class="pN">1260</span>Atha kho te bhikkhū yena rājagahako seṭṭhī tenupasaṅkamiṁsu, upasaṅkamitvā rājagahakaṁ seṭṭhiṁ etadavocuṁ— “anuññātā kho, gahapati, bhagavatā vihārā; yassadāni kālaṁ maññasī”ti. Atha kho rājagahako seṭṭhī ekāheneva saṭṭhivihāre patiṭṭhāpesi. Atha kho rājagahako seṭṭhī te saṭṭhivihāre pariyosāpetvā yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho rājagahako seṭṭhī bhagavantaṁ etadavoca— “adhivāsetu me, bhante, bhagavā svātanāya bhattaṁ saddhiṁ bhikkhusaṁghenā”ti. Adhivāsesi bhagavā tuṇhībhāvena. Atha kho rājagahako seṭṭhī bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi. </div>
</div>
<div class="q" id="p_4V_1261"> <div class="p">
<span class="pN">1261</span>Atha kho rājagahako seṭṭhī tassā rattiyā accayena paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi— “kālo, bhante, niṭṭhitaṁ bhattan”ti. Atha kho bhagavā pubbaṇhasamayaṁ nivāsetvā pattacīvaramādāya yena rājagahakassa seṭṭhissa nivesanaṁ tenupasaṅkami, upasaṅkamitvā paññatte āsane nisīdi saddhiṁ bhikkhusaṁghena. Atha kho rājagahako seṭṭhī buddhappamukhaṁ bhikkhusaṁghaṁ paṇītena khādanīyena bhojanīyena sahatthā santappetvā sampavāretvā, bhagavantaṁ bhuttāviṁ onītapattapāṇiṁ, ekamantaṁ nisīdi. Ekamantaṁ nisinno kho rājagahako seṭṭhī bhagavantaṁ etadavoca— “ete me, bhante, saṭṭhivihārā puññatthikena saggatthikena kārāpitā. Kathāhaṁ, bhante, tesu vihāresu paṭipajjāmī”ti? “Tena hi tvaṁ, gahapati, te saṭṭhivihāre āgatānāgatassa cātuddisassa saṁghassa patiṭṭhāpehī”ti. “Evaṁ, bhante”ti kho rājagahako seṭṭhī bhagavato paṭissutvā te saṭṭhivihāre āgatānāgatassa cātuddisassa saṁghassa patiṭṭhāpesi. </div>
</div>
<div class="q" id="p_4V_1262"> <div class="divNumber">295.</div> <div class="p">
<span class="pN">1262</span>Atha kho bhagavā rājagahakaṁ seṭṭhiṁ imāhi gāthāhi anumodi— </div>
</div>
<div class="q" id="p_4V_1263"> <div class="p"> <table class="singleColumn"> <tr> <td> <div class="pN">1263</div> <div class="G">“Sītaṁ uṇhaṁ paṭihanti,</div> </td> </tr> <tr> <td> <div class="G">tato vāḷamigāni ca;</div> </td> </tr> <tr> <td> <div class="G">Sarīsape ca makase,</div> </td> </tr> <tr> <td> <div class="G">sisire cāpi vuṭṭhiyo.</div> </td> </tr> </table> </div>
</div>
<div class="q" id="p_4V_1264"> <div class="p"> <table class="singleColumn"> <tr> <td> <div class="pN">1264</div> <div class="G">Tato vātātapo ghoro,</div> </td> </tr> <tr> <td> <div class="G">sañjāto paṭihaññati;</div> </td> </tr> <tr> <td> <div class="G">Leṇatthañca sukhatthañca,</div> </td> </tr> <tr> <td> <div class="G">jhāyituñca vipassituṁ.</div> </td> </tr> </table> </div>
</div>
<div class="q" id="p_4V_1265"> <div class="p"> <table class="singleColumn"> <tr> <td> <div class="pN">1265</div> <div class="G">Vihāradānaṁ saṁghassa,</div> </td> </tr> <tr> <td> <div class="G">Aggaṁ buddhena vaṇṇitaṁ;</div> </td> </tr> <tr> <td> <div class="G">Tasmā hi paṇḍito poso,</div> </td> </tr> <tr> <td> <div class="G">Sampassaṁ atthamattano.</div> </td> </tr> </table> </div>
</div>
<div class="q" id="p_4V_1266"> <div class="p"> <table class="singleColumn"> <tr> <td> <div class="pN">1266</div> <div class="G">Vihāre kāraye ramme,</div> </td> </tr> <tr> <td> <div class="G">vāsayettha bahussute;</div> </td> </tr> <tr> <td> <div class="G">Tesaṁ annañca pānañca,</div> </td> </tr> <tr> <td> <div class="G">vatthasenāsanāni ca.</div> </td> </tr> </table> </div>
</div>
<div class="q" id="p_4V_1267"> <div class="p"> <table class="singleColumn"> <tr> <td> <div class="pN">1267</div> <div class="G">Dadeyya ujubhūtesu,</div> </td> </tr> <tr> <td> <div class="G">Vippasannena cetasā;</div> </td> </tr> <tr> <td> <div class="G">Te tassa dhammaṁ desenti,</div> </td> </tr> <tr> <td> <div class="G">Sabbadukkhāpanūdanaṁ;</div> </td> </tr> <tr> <td> <div class="G">Yaṁ so dhammaṁ idhaññāya,</div> </td> </tr> <tr> <td> <div class="G">Parinibbāti anāsavo”ti.</div> </td> </tr> </table> </div>
</div>
<div class="q" id="p_4V_1268"> <div class="p">
<span class="pN">1268</span>Atha kho bhagavā rājagahakaṁ seṭṭhiṁ imāhi gāthāhi anumoditvā uṭṭhāyāsanā pakkāmi. </div>
</div>
<div class="q" id="p_4V_1269"> <div class="divNumber">296.</div> <div class="p">
<span class="pN">1269</span>Assosuṁ kho manussā— “bhagavatā kira vihārā anuññātā”ti sakkaccaṁ vihāre kārāpenti. Te vihārā akavāṭakā honti; ahīpi vicchikāpi satapadiyopi pavisanti. Bhagavato etamatthaṁ ārocesuṁ. “Anujānāmi, bhikkhave, kavāṭan”ti. Bhittichiddaṁ karitvā valliyāpi rajjuyāpi kavāṭaṁ bandhanti. Undūrehipi upacikāhipi khajjanti. Khayitabandhanāni kavāṭāni patanti. Bhagavato etamatthaṁ ārocesuṁ. “Anujānāmi, bhikkhave, piṭṭhasaṅghāṭaṁ udukkhalikaṁ uttarapāsakan”ti. Kavāṭā na phusīyanti. Bhagavato etamatthaṁ ārocesuṁ. “Anujānāmi, bhikkhave, āviñchanacchiddaṁ āviñchanarajjun”ti. Kavāṭā na thakiyanti. Bhagavato etamatthaṁ ārocesuṁ. “Anujānāmi, bhikkhave, aggaḷavaṭṭiṁ kapisīsakaṁ sūcikaṁ ghaṭikan”ti. </div>
</div>
<div class="q" id="p_4V_1270"> <div class="p">
<span class="pN">1270</span>Tena kho pana samayena bhikkhū na sakkonti kavāṭaṁ apāpurituṁ. Bhagavato etamatthaṁ ārocesuṁ. “Anujānāmi, bhikkhave, tāḷacchiddaṁ. Tīṇi tāḷāni— lohatāḷaṁ, kaṭṭhatāḷaṁ, visāṇatāḷan”ti. Yehi te ugghāṭetvā pavisanti, vihārā aguttā honti. Bhagavato etamatthaṁ ārocesuṁ. “Anujānāmi, bhikkhave, yantakaṁ sūcikan”ti. </div>
</div>
<div class="q" id="p_4V_1271"> <div class="p">
<span class="pN">1271</span>Tena kho pana samayena vihārā tiṇacchadanā honti; sītakāle sītā, uṇhakāle uṇhā. Bhagavato etamatthaṁ ārocesuṁ. “Anujānāmi, bhikkhave, ogumphetvā ullittāvalittaṁ kātun”ti. </div>
</div>
<div class="q" id="p_4V_1272"> <div class="p">
<span class="pN">1272</span>Tena kho pana samayena vihārā avātapānakā honti acakkhussā duggandhā. Bhagavato etamatthaṁ ārocesuṁ. “Anujānāmi, bhikkhave, tīṇi vātapānāni— vedikāvātapānaṁ, jālavātapānaṁ, salākavātapānan”ti. Vātapānantarikāya kāḷakāpi vagguliyopi pavisanti. Bhagavato etamatthaṁ ārocesuṁ. “Anujānāmi, bhikkhave, vātapānacakkalikan”ti. Cakkalikantarikāyapi kāḷakāpi vagguliyopi pavisanti. Bhagavato etamatthaṁ ārocesuṁ. “Anujānāmi, bhikkhave, vātapānakavāṭakaṁ vātapānabhisikan”ti. </div>
</div>
<div class="q" id="p_4V_1273"> <div class="p">
<span class="pN">1273</span>Tena kho pana samayena bhikkhū chamāyaṁ sayanti. Gattānipi cīvarānipi paṁsukitāni honti. Bhagavato etamatthaṁ ārocesuṁ. “Anujānāmi, bhikkhave, tiṇasanthārakan”ti. Tiṇasanthārako undūrehipi upacikāhipi khajjati. Bhagavato etamatthaṁ ārocesuṁ. “Anujānāmi, bhikkhave, miḍḍhin”ti. Miḍḍhiyā gattāni dukkhā honti. Bhagavato etamatthaṁ ārocesuṁ. “Anujānāmi, bhikkhave, bidalamañcakan”ti. </div>
</div>
</html>
