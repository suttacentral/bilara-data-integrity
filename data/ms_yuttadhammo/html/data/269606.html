<html>
<div class="i">4.2.12 Otaraṇahārasampāta</div>
<div class="h">Paṭiniddesavāra</div>
<div class="h">Sampāta</div>
<div class="h">Otaraṇahārasampāta</div>
<div class="q" id="p_27Ne_524"> <div class="divNumber">74.</div> <div class="p">
<span class="pN">524</span>Tattha katamo otaraṇo hārasampāto? </div>
</div>
<div class="q" id="p_27Ne_525"> <div class="p">
<span class="pN">525</span>“Tasmā rakkhitacittassa, sammāsaṅkappagocaro”ti gāthā. “Tasmā rakkhitacittassa, sammāsaṅkappagocaro”. “Sammādiṭṭhipurekkhāro”ti sammādiṭṭhiyā gahitāya gahitāni bhavanti pañcindriyāni, ayaṁ indriyehi otaraṇā. </div>
</div>
<div class="q" id="p_27Ne_526"> <div class="p">
<span class="pN">526</span>Tāniyeva indriyāni vijjā, vijjuppādā avijjānirodho, avijjānirodhā saṅkhāranirodho, saṅkhāranirodhā viññāṇanirodho, evaṁ sabbaṁ, ayaṁ paṭiccasamuppādena otaraṇā. </div>
</div>
<div class="q" id="p_27Ne_527"> <div class="p">
<span class="pN">527</span>Tāniyeva pañcindriyāni tīhi khandhehi saṅgahitāni— sīlakkhandhena samādhikkhandhena paññākkhandhena. Ayaṁ khandhehi otaraṇā. </div>
</div>
<div class="q" id="p_27Ne_528"> <div class="p">
<span class="pN">528</span>Tāni yeva pañcindriyāni saṅkhārapariyāpannāni. Ye saṅkhārā anāsavā no ca bhavaṅgā, te saṅkhārā dhammadhātusaṅgahitā, ayaṁ dhātūhi otaraṇā. </div>
</div>
<div class="q" id="p_27Ne_529"> <div class="p">
<span class="pN">529</span>Sā dhammadhātu dhammāyatanapariyāpannā, yaṁ āyatanaṁ anāsavaṁ no ca bhavaṅgaṁ, ayaṁ āyatanehi otaraṇā. </div>
</div>
<div class="CENTER" id="p_27Ne_530">
<span class="pN">530</span>Niyutto otaraṇo hārasampāto.</div>
</html>
