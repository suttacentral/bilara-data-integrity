<html>
<div class="i">11.1.9 Suppārakajātaka</div>
<div class="h">Ekādasakanipāta</div>
<div class="h">Mātuposakavagga</div>
<div class="h">Suppārakajātaka</div>
<div class="q" id="p_22J_2222"> <div class="divNumber">108.</div> <div class="p"> <table class="singleColumn"> <tr> <td> <div class="pN">2222</div> <div class="G">“Ummujjanti nimujjanti,</div> </td> </tr> <tr> <td> <div class="G">manussā khuranāsikā;</div> </td> </tr> <tr> <td> <div class="G">Suppārakaṁ taṁ pucchāma,</div> </td> </tr> <tr> <td> <div class="G">samuddo katamo ayaṁ”.</div> </td> </tr> </table> </div>
</div>
<div class="q" id="p_22J_2223"> <div class="divNumber">109.</div> <div class="p"> <table class="singleColumn"> <tr> <td> <div class="pN">2223</div> <div class="G">“Kurukacchā payātānaṁ,</div> </td> </tr> <tr> <td> <div class="G">vāṇijānaṁ dhanesinaṁ;</div> </td> </tr> <tr> <td> <div class="G">Nāvāya vippanaṭṭhāya,</div> </td> </tr> <tr> <td> <div class="G">khuramālīti vuccati”.</div> </td> </tr> </table> </div>
</div>
<div class="q" id="p_22J_2224"> <div class="divNumber">110.</div> <div class="p"> <table class="singleColumn"> <tr> <td> <div class="pN">2224</div> <div class="G">“Yathā aggīva suriyova,</div> </td> </tr> <tr> <td> <div class="G">samuddo paṭidissati;</div> </td> </tr> <tr> <td> <div class="G">Suppārakaṁ taṁ pucchāma,</div> </td> </tr> <tr> <td> <div class="G">samuddo katamo ayaṁ”.</div> </td> </tr> </table> </div>
</div>
<div class="q" id="p_22J_2225"> <div class="divNumber">111.</div> <div class="p"> <table class="singleColumn"> <tr> <td> <div class="pN">2225</div> <div class="G">“Kurukacchā payātānaṁ,</div> </td> </tr> <tr> <td> <div class="G">vāṇijānaṁ dhanesinaṁ;</div> </td> </tr> <tr> <td> <div class="G">Nāvāya vippanaṭṭhāya,</div> </td> </tr> <tr> <td> <div class="G">aggimālīti vuccati”.</div> </td> </tr> </table> </div>
</div>
<div class="q" id="p_22J_2226"> <div class="divNumber">112.</div> <div class="p"> <table class="singleColumn"> <tr> <td> <div class="pN">2226</div> <div class="G">“Yathā dadhīva khīraṁva,</div> </td> </tr> <tr> <td> <div class="G">samuddo paṭidissati;</div> </td> </tr> <tr> <td> <div class="G">Suppārakaṁ taṁ pucchāma,</div> </td> </tr> <tr> <td> <div class="G">samuddo katamo ayaṁ”.</div> </td> </tr> </table> </div>
</div>
<div class="q" id="p_22J_2227"> <div class="divNumber">113.</div> <div class="p"> <table class="singleColumn"> <tr> <td> <div class="pN">2227</div> <div class="G">“Kurukacchā payātānaṁ,</div> </td> </tr> <tr> <td> <div class="G">vāṇijānaṁ dhanesinaṁ;</div> </td> </tr> <tr> <td> <div class="G">Nāvāya vippanaṭṭhāya,</div> </td> </tr> <tr> <td> <div class="G">dadhimālīti vuccati”.</div> </td> </tr> </table> </div>
</div>
<div class="q" id="p_22J_2228"> <div class="divNumber">114.</div> <div class="p"> <table class="singleColumn"> <tr> <td> <div class="pN">2228</div> <div class="G">“Yathā kusova sassova,</div> </td> </tr> <tr> <td> <div class="G">samuddo paṭidissati;</div> </td> </tr> <tr> <td> <div class="G">Suppārakaṁ taṁ pucchāma,</div> </td> </tr> <tr> <td> <div class="G">samuddo katamo ayaṁ”.</div> </td> </tr> </table> </div>
</div>
<div class="q" id="p_22J_2229"> <div class="divNumber">115.</div> <div class="p"> <table class="singleColumn"> <tr> <td> <div class="pN">2229</div> <div class="G">“Kurukacchā payātānaṁ,</div> </td> </tr> <tr> <td> <div class="G">vāṇijānaṁ dhanesinaṁ;</div> </td> </tr> <tr> <td> <div class="G">Nāvāya vippanaṭṭhāya,</div> </td> </tr> <tr> <td> <div class="G">kusamālīti vuccati”.</div> </td> </tr> </table> </div>
</div>
<div class="q" id="p_22J_2230"> <div class="divNumber">116.</div> <div class="p"> <table class="singleColumn"> <tr> <td> <div class="pN">2230</div> <div class="G">“Yathā naḷova veḷūva,</div> </td> </tr> <tr> <td> <div class="G">samuddo paṭidissati;</div> </td> </tr> <tr> <td> <div class="G">Suppārakaṁ taṁ pucchāma,</div> </td> </tr> <tr> <td> <div class="G">samuddo katamo ayaṁ”.</div> </td> </tr> </table> </div>
</div>
<div class="q" id="p_22J_2231"> <div class="divNumber">117.</div> <div class="p"> <table class="singleColumn"> <tr> <td> <div class="pN">2231</div> <div class="G">“Kurukacchā payātānaṁ,</div> </td> </tr> <tr> <td> <div class="G">vāṇijānaṁ dhanesinaṁ;</div> </td> </tr> <tr> <td> <div class="G">Nāvāya vippanaṭṭhāya,</div> </td> </tr> <tr> <td> <div class="G">naḷamālīti vuccati”.</div> </td> </tr> </table> </div>
</div>
<div class="q" id="p_22J_2232"> <div class="divNumber">118.</div> <div class="p"> <table class="singleColumn"> <tr> <td> <div class="pN">2232</div> <div class="G">“Mahabbhayo bhiṁsanako,</div> </td> </tr> <tr> <td> <div class="G">saddo suyyatimānuso;</div> </td> </tr> <tr> <td> <div class="G">Yathā sobbho papātova,</div> </td> </tr> <tr> <td> <div class="G">samuddo paṭidissati;</div> </td> </tr> <tr> <td> <div class="G">Suppārakaṁ taṁ pucchāma,</div> </td> </tr> <tr> <td> <div class="G">samuddo katamo ayaṁ”.</div> </td> </tr> </table> </div>
</div>
<div class="q" id="p_22J_2233"> <div class="divNumber">119.</div> <div class="p"> <table class="singleColumn"> <tr> <td> <div class="pN">2233</div> <div class="G">“Kurukacchā payātānaṁ,</div> </td> </tr> <tr> <td> <div class="G">vāṇijānaṁ dhanesinaṁ;</div> </td> </tr> <tr> <td> <div class="G">Nāvāya vippanaṭṭhāya,</div> </td> </tr> <tr> <td> <div class="G">baḷavāmukhīti vuccati.</div> </td> </tr> </table> </div>
</div>
<div class="q" id="p_22J_2234"> <div class="divNumber">120.</div> <div class="p"> <table class="singleColumn"> <tr> <td> <div class="pN">2234</div> <div class="G">Yato sarāmi attānaṁ,</div> </td> </tr> <tr> <td> <div class="G">Yato pattosmi viññutaṁ;</div> </td> </tr> <tr> <td> <div class="G">Nābhijānāmi sañcicca,</div> </td> </tr> <tr> <td> <div class="G">Ekapāṇampi hiṁsitaṁ;</div> </td> </tr> <tr> <td> <div class="G">Etena saccavajjena,</div> </td> </tr> <tr> <td> <div class="G">Sotthiṁ nāvā nivattatū”ti. (1647)</div> </td> </tr> </table> </div>
</div>
<div class="CENTER" id="p_22J_2235">
<span class="pN">2235</span>Suppārakajātakaṁ navamaṁ.</div>
<div class="ENDH3" id="p_22J_2236">
<span class="pN">2236</span>Ekādasakanipātaṁ niṭṭhitaṁ.</div>
<div class="SUMMARY" id="p_22J_2237">
<span class="pN">2237</span><span class="firstLetter">T</span>assuddānaṁ</div>
<div class="q" id="p_22J_2238"> <div class="p"> <table class="singleColumn"> <tr> <td> <div class="pN">2238</div> <div class="G">Sirimātusuposakanāgavaro,</div> </td> </tr> <tr> <td> <div class="G">Puna juṇhaka dhammamudayavaro;</div> </td> </tr> <tr> <td> <div class="G">Atha pāni yudhañcayako ca dasa-</div> </td> </tr> <tr> <td> <div class="G">Ratha saṁvara pāragatena navāti.</div> </td> </tr> </table> </div>
</div>
</html>
