<html>
<div class="i">12.1 Codanādipucchāvissajjanā</div>
<div class="h">Aparagāthāsaṅgaṇika</div>
<div class="h">Codanādipucchāvissajjanā</div>
<div class="q" id="p_5V_1770"> <div class="divNumber">359.</div> <div class="p"> <table class="singleColumn"> <tr> <td> <div class="pN">1770</div> <div class="G">Codanā kimatthāya,</div> </td> </tr> <tr> <td> <div class="G">Sāraṇā kissa kāraṇā;</div> </td> </tr> <tr> <td> <div class="G">Saṁgho kimatthāya,</div> </td> </tr> <tr> <td> <div class="G">Matikammaṁ pana kissa kāraṇā.</div> </td> </tr> </table> </div>
</div>
<div class="q" id="p_5V_1771"> <div class="p"> <table class="singleColumn"> <tr> <td> <div class="pN">1771</div> <div class="G">Codanā sāraṇatthāya,</div> </td> </tr> <tr> <td> <div class="G">Niggahatthāya sāraṇā;</div> </td> </tr> <tr> <td> <div class="G">Saṁgho pariggahatthāya,</div> </td> </tr> <tr> <td> <div class="G">Matikammaṁ pana pāṭiyekkaṁ.</div> </td> </tr> </table> </div>
</div>
<div class="q" id="p_5V_1772"> <div class="p"> <table class="singleColumn"> <tr> <td> <div class="pN">1772</div> <div class="G">Mā kho turito abhaṇi,</div> </td> </tr> <tr> <td> <div class="G">mā kho caṇḍikato bhaṇi;</div> </td> </tr> <tr> <td> <div class="G">Mā kho paṭighaṁ janayi,</div> </td> </tr> <tr> <td> <div class="G">sace anuvijjako tuvaṁ.</div> </td> </tr> </table> </div>
</div>
<div class="q" id="p_5V_1773"> <div class="p"> <table class="singleColumn"> <tr> <td> <div class="pN">1773</div> <div class="G">Mā kho sahasā abhaṇi,</div> </td> </tr> <tr> <td> <div class="G">Kathaṁ viggāhikaṁ anatthasaṁhitaṁ;</div> </td> </tr> <tr> <td> <div class="G">Sutte vinaye anulome,</div> </td> </tr> <tr> <td> <div class="G">Paññatte anulomike.</div> </td> </tr> </table> </div>
</div>
<div class="q" id="p_5V_1774"> <div class="p"> <table class="singleColumn"> <tr> <td> <div class="pN">1774</div> <div class="G">Anuyogavattaṁ nisāmaya,</div> </td> </tr> <tr> <td> <div class="G">Kusalena buddhimatā kataṁ;</div> </td> </tr> <tr> <td> <div class="G">Suvuttaṁ sikkhāpadānulomikaṁ,</div> </td> </tr> <tr> <td> <div class="G">Gatiṁ na nāsento samparāyikaṁ;</div> </td> </tr> <tr> <td> <div class="G">Hitesī anuyuñjassu,</div> </td> </tr> <tr> <td> <div class="G">Kālenatthūpasaṁhitaṁ.</div> </td> </tr> </table> </div>
</div>
<div class="q" id="p_5V_1775"> <div class="p"> <table class="singleColumn"> <tr> <td> <div class="pN">1775</div> <div class="G">Cuditassa ca codakassa ca,</div> </td> </tr> <tr> <td> <div class="G">Sahasā vohāraṁ mā padhāresi;</div> </td> </tr> <tr> <td> <div class="G">Codako āha āpannoti,</div> </td> </tr> <tr> <td> <div class="G">Cuditako āha anāpannoti.</div> </td> </tr> </table> </div>
</div>
<div class="q" id="p_5V_1776"> <div class="p"> <table class="singleColumn"> <tr> <td> <div class="pN">1776</div> <div class="G">Ubho anukkhipanto,</div> </td> </tr> <tr> <td> <div class="G">Paṭiññānusandhitena kāraye;</div> </td> </tr> <tr> <td> <div class="G">Paṭiññā lajjīsu katā,</div> </td> </tr> <tr> <td> <div class="G">Alajjīsu evaṁ na vijjati;</div> </td> </tr> <tr> <td> <div class="G">Bahumpi alajjī bhāseyya,</div> </td> </tr> <tr> <td> <div class="G">Vattānusandhitena kāraye.</div> </td> </tr> </table> </div>
</div>
<div class="q" id="p_5V_1777"> <div class="p"> <table class="singleColumn"> <tr> <td> <div class="pN">1777</div> <div class="G">Alajjī kīdiso hoti,</div> </td> </tr> <tr> <td> <div class="G">Paṭiññā yassa na rūhati;</div> </td> </tr> <tr> <td> <div class="G">Etañca tāhaṁ pucchāmi,</div> </td> </tr> <tr> <td> <div class="G">Kīdiso vuccati alajjī puggalo.</div> </td> </tr> </table> </div>
</div>
<div class="q" id="p_5V_1778"> <div class="p"> <table class="singleColumn"> <tr> <td> <div class="pN">1778</div> <div class="G">Sañcicca āpattiṁ āpajjati,</div> </td> </tr> <tr> <td> <div class="G">Āpattiṁ parigūhati;</div> </td> </tr> <tr> <td> <div class="G">Agatigamanañca gacchati,</div> </td> </tr> <tr> <td> <div class="G">Ediso vuccati alajjīpuggalo.</div> </td> </tr> </table> </div>
</div>
<div class="q" id="p_5V_1779"> <div class="p"> <table class="singleColumn"> <tr> <td> <div class="pN">1779</div> <div class="G">Saccaṁ ahampi jānāmi,</div> </td> </tr> <tr> <td> <div class="G">Ediso vuccati alajjīpuggalo;</div> </td> </tr> <tr> <td> <div class="G">Aññañca tāhaṁ pucchāmi,</div> </td> </tr> <tr> <td> <div class="G">Kīdiso vuccati lajjīpuggalo.</div> </td> </tr> </table> </div>
</div>
<div class="q" id="p_5V_1780"> <div class="p"> <table class="singleColumn"> <tr> <td> <div class="pN">1780</div> <div class="G">Sañcicca āpattiṁ nāpajjati,</div> </td> </tr> <tr> <td> <div class="G">Āpattiṁ na parigūhati;</div> </td> </tr> <tr> <td> <div class="G">Agatigamanaṁ na gacchati,</div> </td> </tr> <tr> <td> <div class="G">Ediso vuccati lajjīpuggalo.</div> </td> </tr> </table> </div>
</div>
<div class="q" id="p_5V_1781"> <div class="p"> <table class="singleColumn"> <tr> <td> <div class="pN">1781</div> <div class="G">Saccaṁ ahampi jānāmi,</div> </td> </tr> <tr> <td> <div class="G">Ediso vuccati lajjīpuggalo;</div> </td> </tr> <tr> <td> <div class="G">Aññañca tāhaṁ pucchāmi,</div> </td> </tr> <tr> <td> <div class="G">Kīdiso vuccati adhammacodako.</div> </td> </tr> </table> </div>
</div>
<div class="q" id="p_5V_1782"> <div class="p"> <table class="singleColumn"> <tr> <td> <div class="pN">1782</div> <div class="G">Akālena codeti abhūtena,</div> </td> </tr> <tr> <td> <div class="G">Pharusena anatthasaṁhitena;</div> </td> </tr> <tr> <td> <div class="G">Dosantaro codeti no mettācitto,</div> </td> </tr> <tr> <td> <div class="G">Ediso vuccati adhammacodako.</div> </td> </tr> </table> </div>
</div>
<div class="q" id="p_5V_1783"> <div class="p"> <table class="singleColumn"> <tr> <td> <div class="pN">1783</div> <div class="G">Saccaṁ ahampi jānāmi,</div> </td> </tr> <tr> <td> <div class="G">Ediso vuccati adhammacodako;</div> </td> </tr> <tr> <td> <div class="G">Aññañca tāhaṁ pucchāmi,</div> </td> </tr> <tr> <td> <div class="G">Kīdiso vuccati dhammacodako.</div> </td> </tr> </table> </div>
</div>
<div class="q" id="p_5V_1784"> <div class="p"> <table class="singleColumn"> <tr> <td> <div class="pN">1784</div> <div class="G">Kālena codeti bhūtena,</div> </td> </tr> <tr> <td> <div class="G">Saṇhena atthasaṁhitena;</div> </td> </tr> <tr> <td> <div class="G">Mettācitto codeti no dosantaro,</div> </td> </tr> <tr> <td> <div class="G">Ediso vuccati dhammacodako.</div> </td> </tr> </table> </div>
</div>
<div class="q" id="p_5V_1785"> <div class="p"> <table class="singleColumn"> <tr> <td> <div class="pN">1785</div> <div class="G">Saccaṁ ahampi jānāmi,</div> </td> </tr> <tr> <td> <div class="G">Ediso vuccati dhammacodako;</div> </td> </tr> <tr> <td> <div class="G">Aññañca tāhaṁ pucchāmi,</div> </td> </tr> <tr> <td> <div class="G">Kīdiso vuccati bālacodako.</div> </td> </tr> </table> </div>
</div>
<div class="q" id="p_5V_1786"> <div class="p"> <table class="singleColumn"> <tr> <td> <div class="pN">1786</div> <div class="G">Pubbāparaṁ na jānāti,</div> </td> </tr> <tr> <td> <div class="G">Pubbāparassa akovido;</div> </td> </tr> <tr> <td> <div class="G">Anusandhivacanapathaṁ na jānāti,</div> </td> </tr> <tr> <td> <div class="G">Anusandhivacanapathassa akovido;</div> </td> </tr> <tr> <td> <div class="G">Ediso vuccati bālacodako.</div> </td> </tr> </table> </div>
</div>
<div class="q" id="p_5V_1787"> <div class="p"> <table class="singleColumn"> <tr> <td> <div class="pN">1787</div> <div class="G">Saccaṁ ahampi jānāmi,</div> </td> </tr> <tr> <td> <div class="G">Ediso vuccati bālacodako;</div> </td> </tr> <tr> <td> <div class="G">Aññañca tāhaṁ pucchāmi,</div> </td> </tr> <tr> <td> <div class="G">Kīdiso vuccati paṇḍitacodako.</div> </td> </tr> </table> </div>
</div>
<div class="q" id="p_5V_1788"> <div class="p"> <table class="singleColumn"> <tr> <td> <div class="pN">1788</div> <div class="G">Pubbāparampi jānāti,</div> </td> </tr> <tr> <td> <div class="G">Pubbāparassa kovido;</div> </td> </tr> <tr> <td> <div class="G">Anusandhivacanapathaṁ jānāti,</div> </td> </tr> <tr> <td> <div class="G">Anusandhivacanapathassa kovido;</div> </td> </tr> <tr> <td> <div class="G">Ediso vuccati paṇḍitacodako.</div> </td> </tr> </table> </div>
</div>
<div class="q" id="p_5V_1789"> <div class="p"> <table class="singleColumn"> <tr> <td> <div class="pN">1789</div> <div class="G">Saccaṁ ahampi jānāmi,</div> </td> </tr> <tr> <td> <div class="G">Ediso vuccati paṇḍitacodako;</div> </td> </tr> <tr> <td> <div class="G">Aññañca tāhaṁ pucchāmi,</div> </td> </tr> <tr> <td> <div class="G">Codanā kinti vuccati.</div> </td> </tr> </table> </div>
</div>
<div class="q" id="p_5V_1790"> <div class="p"> <table class="singleColumn"> <tr> <td> <div class="pN">1790</div> <div class="G">Sīlavipattiyā codeti,</div> </td> </tr> <tr> <td> <div class="G">atho ācāradiṭṭhiyā;</div> </td> </tr> <tr> <td> <div class="G">Ājīvenapi codeti,</div> </td> </tr> <tr> <td> <div class="G">codanā tena vuccatīti.</div> </td> </tr> </table> </div>
</div>
<div class="ENDH3" id="p_5V_1791">
<span class="pN">1791</span>Aparaṁ gāthāsaṅgaṇikaṁ niṭṭhitaṁ.</div>
</html>
