<html>
<div class="i">2.3.4 Ghaṭīkārasutta</div>
<div class="h">Devaputtasaṁyutta</div>
<div class="h">Nānātitthiyavagga</div>
<div class="h">Ghaṭīkārasutta</div>
<div class="q" id="p_12S1_508"> <div class="divNumber">105.</div> <div class="p">
<span class="pN">508</span>Ekamantaṁ ṭhito kho ghaṭīkāro devaputto bhagavato santike imaṁ gāthaṁ abhāsi—  </div>
</div>
<div class="q" id="p_12S1_509"> <div class="p"> <table class="singleColumn"> <tr> <td> <div class="pN">509</div> <div class="G">“Avihaṁ upapannāse,</div> </td> </tr> <tr> <td> <div class="G">vimuttā satta bhikkhavo;</div> </td> </tr> <tr> <td> <div class="G">Rāgadosaparikkhīṇā,</div> </td> </tr> <tr> <td> <div class="G">tiṇṇā loke visattikan”ti.</div> </td> </tr> </table> </div>
</div>
<div class="q" id="p_12S1_510"> <div class="p"> <table class="singleColumn"> <tr> <td> <div class="pN">510</div> <div class="G">“Ke ca te ataruṁ paṅkaṁ,</div> </td> </tr> <tr> <td> <div class="G">maccudheyyaṁ suduttaraṁ;</div> </td> </tr> <tr> <td> <div class="G">Ke hitvā mānusaṁ dehaṁ,</div> </td> </tr> <tr> <td> <div class="G">dibbayogaṁ upaccagun”ti.</div> </td> </tr> </table> </div>
</div>
<div class="q" id="p_12S1_511"> <div class="p"> <table class="singleColumn"> <tr> <td> <div class="pN">511</div> <div class="G">“Upako palagaṇḍo ca,</div> </td> </tr> <tr> <td> <div class="G">pukkusāti ca te tayo;</div> </td> </tr> <tr> <td> <div class="G">Bhaddiyo khaṇḍadevo ca,</div> </td> </tr> <tr> <td> <div class="G">bāhuraggi ca saṅgiyo;</div> </td> </tr> <tr> <td> <div class="G">Te hitvā mānusaṁ dehaṁ,</div> </td> </tr> <tr> <td> <div class="G">dibbayogaṁ upaccagun”ti.</div> </td> </tr> </table> </div>
</div>
<div class="q" id="p_12S1_512"> <div class="p"> <table class="singleColumn"> <tr> <td> <div class="pN">512</div> <div class="G">“Kusalī bhāsasī tesaṁ,</div> </td> </tr> <tr> <td> <div class="G">mārapāsappahāyinaṁ;</div> </td> </tr> <tr> <td> <div class="G">Kassa te dhammamaññāya,</div> </td> </tr> <tr> <td> <div class="G">acchiduṁ bhavabandhanan”ti.</div> </td> </tr> </table> </div>
</div>
<div class="q" id="p_12S1_513"> <div class="p"> <table class="singleColumn"> <tr> <td> <div class="pN">513</div> <div class="G">“Na aññatra bhagavatā,</div> </td> </tr> <tr> <td> <div class="G">nāññatra tava sāsanā;</div> </td> </tr> <tr> <td> <div class="G">Yassa te dhammamaññāya,</div> </td> </tr> <tr> <td> <div class="G">acchiduṁ bhavabandhanaṁ.</div> </td> </tr> </table> </div>
</div>
<div class="q" id="p_12S1_514"> <div class="p"> <table class="singleColumn"> <tr> <td> <div class="pN">514</div> <div class="G">Yattha nāmañca rūpañca,</div> </td> </tr> <tr> <td> <div class="G">asesaṁ uparujjhati;</div> </td> </tr> <tr> <td> <div class="G">Taṁ te dhammaṁ idhaññāya,</div> </td> </tr> <tr> <td> <div class="G">acchiduṁ bhavabandhanan”ti.</div> </td> </tr> </table> </div>
</div>
<div class="q" id="p_12S1_515"> <div class="p"> <table class="singleColumn"> <tr> <td> <div class="pN">515</div> <div class="G">“Gambhīraṁ bhāsasī vācaṁ,</div> </td> </tr> <tr> <td> <div class="G">dubbijānaṁ sudubbudhaṁ;</div> </td> </tr> <tr> <td> <div class="G">Kassa tvaṁ dhammamaññāya,</div> </td> </tr> <tr> <td> <div class="G">vācaṁ bhāsasi īdisan”ti.</div> </td> </tr> </table> </div>
</div>
<div class="q" id="p_12S1_516"> <div class="p"> <table class="singleColumn"> <tr> <td> <div class="pN">516</div> <div class="G">“Kumbhakāro pure āsiṁ,</div> </td> </tr> <tr> <td> <div class="G">vekaḷiṅge ghaṭīkaro;</div> </td> </tr> <tr> <td> <div class="G">Mātāpettibharo āsiṁ,</div> </td> </tr> <tr> <td> <div class="G">kassapassa upāsako.</div> </td> </tr> </table> </div>
</div>
<div class="q" id="p_12S1_517"> <div class="p"> <table class="singleColumn"> <tr> <td> <div class="pN">517</div> <div class="G">Virato methunā dhammā,</div> </td> </tr> <tr> <td> <div class="G">brahmacārī nirāmiso;</div> </td> </tr> <tr> <td> <div class="G">Ahuvā te sagāmeyyo,</div> </td> </tr> <tr> <td> <div class="G">ahuvā te pure sakhā.</div> </td> </tr> </table> </div>
</div>
<div class="q" id="p_12S1_518"> <div class="p"> <table class="singleColumn"> <tr> <td> <div class="pN">518</div> <div class="G">Sohamete pajānāmi,</div> </td> </tr> <tr> <td> <div class="G">vimutte satta bhikkhavo;</div> </td> </tr> <tr> <td> <div class="G">Rāgadosaparikkhīṇe,</div> </td> </tr> <tr> <td> <div class="G">tiṇṇe loke visattikan”ti.</div> </td> </tr> </table> </div>
</div>
<div class="q" id="p_12S1_519"> <div class="p"> <table class="singleColumn"> <tr> <td> <div class="pN">519</div> <div class="G">“Evametaṁ tadā āsi,</div> </td> </tr> <tr> <td> <div class="G">yathā bhāsasi bhaggava;</div> </td> </tr> <tr> <td> <div class="G">Kumbhakāro pure āsi,</div> </td> </tr> <tr> <td> <div class="G">vekaḷiṅge ghaṭīkaro.</div> </td> </tr> </table> </div>
</div>
<div class="q" id="p_12S1_520"> <div class="p"> <table class="singleColumn"> <tr> <td> <div class="pN">520</div> <div class="G">Mātāpettibharo āsi,</div> </td> </tr> <tr> <td> <div class="G">kassapassa upāsako;</div> </td> </tr> <tr> <td> <div class="G">Virato methunā dhammā,</div> </td> </tr> <tr> <td> <div class="G">brahmacārī nirāmiso;</div> </td> </tr> <tr> <td> <div class="G">Ahuvā me sagāmeyyo,</div> </td> </tr> <tr> <td> <div class="G">ahuvā me pure sakhā”ti.</div> </td> </tr> </table> </div>
</div>
<div class="q" id="p_12S1_521"> <div class="p"> <table class="singleColumn"> <tr> <td> <div class="pN">521</div> <div class="G">“Evametaṁ purāṇānaṁ,</div> </td> </tr> <tr> <td> <div class="G">sahāyānaṁ ahu saṅgamo;</div> </td> </tr> <tr> <td> <div class="G">Ubhinnaṁ bhāvitattānaṁ,</div> </td> </tr> <tr> <td> <div class="G">sarīrantimadhārinan”ti.</div> </td> </tr> </table> </div>
</div>
</html>
