<html>
<div class="i">1.5.1.5 Sahaseyyasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Musāvādavagga
</div>
<div class="h">
Sahaseyyasikkhāpada
</div>
<div class="q" id="p_2V_164">
<div class="divNumber">
49.
</div>
<div class="p">
<span class="pN">164</span>Tena samayena buddho bhagavā āḷaviyaṁ viharati aggāḷave cetiye. Tena kho pana samayena upāsakā ārāmaṁ āgacchanti dhammassavanāya. Dhamme bhāsite therā bhikkhū yathāvihāraṁ gacchanti. Navakā bhikkhū tattheva upaṭṭhānasālāyaṁ upāsakehi saddhiṁ muṭṭhassatī, asampajānā, naggā, vikūjamānā, kākacchamānā seyyaṁ kappenti. Upāsakā ujjhāyanti khiyyanti vipācenti— “kathañhi nāma bhadantā muṭṭhassatī asampajānā naggā vikūjamānā kākacchamānā seyyaṁ kappessantī”ti.
</div>
</div>
<div class="q" id="p_2V_165">
<div class="p">
<span class="pN">165</span>Assosuṁ kho bhikkhū tesaṁ upāsakānaṁ ujjhāyantānaṁ khiyyantānaṁ vipācentānaṁ. Ye te bhikkhū appicchā…pe… te ujjhāyanti khiyyanti vipācenti— “kathañhi nāma bhikkhū anupasampannena sahaseyyaṁ kappessantī”ti.
</div>
</div>
<div class="q" id="p_2V_166">
<div class="p">
<span class="pN">166</span>Atha kho te bhikkhū te navake bhikkhū anekapariyāyena vigarahitvā bhagavato etamatthaṁ ārocesuṁ…pe… “saccaṁ kira, bhikkhave, bhikkhū anupasampannena sahaseyyaṁ kappentī”ti? “Saccaṁ, bhagavā”ti. Vigarahi buddho bhagavā…pe… kathañhi nāma te, bhikkhave, moghapurisā anupasampannena sahaseyyaṁ kappessanti. Netaṁ, bhikkhave, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_167">
<div class="p">
<span class="pN">167</span><span class="bold">“Yo pana bhikkhu anupasampannena sahaseyyaṁ kappeyya pācittiyan”</span>ti.
</div>
</div>
<div class="q" id="p_2V_168">
<div class="p">
<span class="pN">168</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_169">
<div class="divNumber">
50.
</div>
<div class="p">
<span class="pN">169</span>Atha kho bhagavā āḷaviyaṁ yathābhirantaṁ viharitvā yena kosambī tena cārikaṁ pakkāmi. Anupubbena cārikaṁ caramāno yena kosambī tadavasari. Tatra sudaṁ bhagavā kosambiyaṁ viharati badarikārāme. Bhikkhū āyasmantaṁ rāhulaṁ etadavocuṁ— “bhagavatā, āvuso rāhula, sikkhāpadaṁ paññattaṁ— ‘na anupasampannena sahaseyyā kappetabbā’ti. Seyyaṁ, āvuso rāhula, jānāhī”ti. Atha kho āyasmā rāhulo seyyaṁ alabhamāno vaccakuṭiyā seyyaṁ kappesi. Atha kho bhagavā rattiyā paccūsasamayaṁ paccuṭṭhāya yena vaccakuṭi tenupasaṅkami; upasaṅkamitvā ukkāsi. Āyasmāpi rāhulo ukkāsi. “Ko etthā”ti? “Ahaṁ, bhagavā, rāhulo”ti. “Kissa tvaṁ, rāhula, idha nisinnosī”ti?
</div>
</div>
<div class="q" id="p_2V_170">
<div class="p">
<span class="pN">170</span>Atha kho āyasmā rāhulo bhagavato etamatthaṁ ārocesi. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi— “anujānāmi, bhikkhave, anupasampannena dirattatirattaṁ sahaseyyaṁ kappetuṁ. Evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_171">
<div class="divNumber">
51.
</div>
<div class="p">
<span class="pN">171</span><span class="bold">“Yo pana bhikkhu anupasampannena uttaridirattatirattaṁ sahaseyyaṁ kappeyya, pācittiyan”</span>ti. (<span class="italic">5</span>:<span class="bold">54</span>)
</div>
</div>
<div class="q" id="p_2V_172">
<div class="divNumber">
52.
</div>
<div class="p">
<span class="pN">172</span><span class="bold">Yo panā</span>ti yo yādiso…pe… <span class="bold">bhikkhū</span>ti…pe… ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_173">
<div class="p">
<span class="pN">173</span><span class="bold">Anupasampanno</span> nāma bhikkhuṁ ṭhapetvā avaseso anupasampanno nāma.
</div>
</div>
<div class="q" id="p_2V_174">
<div class="p">
<span class="pN">174</span><span class="bold">Uttaridirattatirattan</span>ti atirekadirattatirattaṁ.
</div>
</div>
<div class="q" id="p_2V_175">
<div class="p">
<span class="pN">175</span><span class="bold">Sahā</span>ti ekato.
</div>
</div>
<div class="q" id="p_2V_176">
<div class="p">
<span class="pN">176</span><span class="bold">Seyyā</span> nāma sabbacchannā, sabbaparicchannā, yebhuyyenacchannā, yebhuyyena paricchannā.
</div>
</div>
<div class="q" id="p_2V_177">
<div class="p">
<span class="pN">177</span><span class="bold">Seyyaṁ kappeyyā</span>ti catutthe divase atthaṅgate sūriye, anupasampanne nipanne, bhikkhu nipajjati, āpatti pācittiyassa. Bhikkhu nipanne, anupasampanno nipajjati, āpatti pācittiyassa. Ubho vā nipajjanti, āpatti pācittiyassa. Uṭṭhahitvā punappunaṁ nipajjanti, āpatti pācittiyassa.
</div>
</div>
<div class="q" id="p_2V_178">
<div class="divNumber">
53.
</div>
<div class="p">
<span class="pN">178</span>Anupasampanne anupasampannasaññī uttaridirattatirattaṁ sahaseyyaṁ kappeti, āpatti pācittiyassa. Anupasampanne vematiko uttaridirattatirattaṁ sahaseyyaṁ kappeti, āpatti pācittiyassa. Anupasampanne upasampannasaññī uttaridirattatirattaṁ sahaseyyaṁ kappeti, āpatti pācittiyassa.
</div>
</div>
<div class="q" id="p_2V_179">
<div class="p">
<span class="pN">179</span>Upaḍḍhacchanne upaḍḍhaparicchanne, āpatti dukkaṭassa. Upasampanne anupasampannasaññī, āpatti dukkaṭassa. Upasampanne vematiko, āpatti dukkaṭassa. Upasampanne upasampannasaññī, anāpatti.
</div>
</div>
<div class="q" id="p_2V_180">
<div class="divNumber">
54.
</div>
<div class="p">
<span class="pN">180</span>Anāpatti— dvetisso rattiyo vasati, ūnakadvetisso rattiyo vasati, dve rattiyo vasitvā tatiyāya rattiyā purāruṇā nikkhamitvā puna vasati, sabbacchanne, sabbaaparicchanne, sabbaparicchanne sabbaacchanne, yebhuyyena acchanne, yebhuyyena aparicchanne, anupasampanne nipanne bhikkhu nisīdati, bhikkhu nipanne anupasampanno nisīdati, ubho vā nisīdanti, ummattakassa, ādikammikassāti.
</div>
</div>
<div class="CENTER" id="p_2V_181">
<span class="pN">181</span>Sahaseyyasikkhāpadaṁ niṭṭhitaṁ pañcamaṁ.
</div>
</html>
