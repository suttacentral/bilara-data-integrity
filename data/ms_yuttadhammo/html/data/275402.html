<html>
<div class="i">1.4.9 Sukhumālasutta</div>
<div class="h">Paṭhamapaṇṇāsaka</div>
<div class="h">Devadūtavagga</div>
<div class="h">Sukhumālasutta</div>
<div class="q" id="p_15A3_249"> <div class="divNumber">39.</div> <div class="p">
<span class="pN">249</span>“Sukhumālo ahaṁ, bhikkhave, paramasukhumālo accantasukhumālo. Mama sudaṁ, bhikkhave, pitu nivesane pokkharaṇiyo kāritā honti. Ekattha sudaṁ, bhikkhave, uppalaṁ vappati, ekattha padumaṁ, ekattha puṇḍarīkaṁ, yāvadeva mamatthāya. Na kho panassāhaṁ, bhikkhave, akāsikaṁ candanaṁ dhāremi. Kāsikaṁ, bhikkhave, su me taṁ veṭhanaṁ hoti, kāsikā kañcukā, kāsikaṁ nivāsanaṁ, kāsiko uttarāsaṅgo. Rattindivaṁ kho pana me su taṁ, bhikkhave, setacchattaṁ dhārīyati— ‘mā naṁ phusi sītaṁ vā uṇhaṁ vā tiṇaṁ vā rajo vā ussāvo vā’ti. </div>
</div>
<div class="q" id="p_15A3_250"> <div class="p">
<span class="pN">250</span>Tassa mayhaṁ, bhikkhave, tayo pāsādā ahesuṁ— eko hemantiko, eko gimhiko, eko vassiko. So kho ahaṁ, bhikkhave, vassike pāsāde vassike cattāro māse nippurisehi tūriyehi paricārayamāno na heṭṭhāpāsādaṁ orohāmi. Yathā kho pana, bhikkhave, aññesaṁ nivesane dāsakammakaraporisassa kaṇājakaṁ bhojanaṁ dīyati bilaṅgadutiyaṁ, evamevassu me, bhikkhave, pitu nivesane dāsakammakaraporisassa sālimaṁsodano dīyati. </div>
</div>
<div class="q" id="p_15A3_251"> <div class="p">
<span class="pN">251</span>Tassa mayhaṁ, bhikkhave, evarūpāya iddhiyā samannāgatassa evarūpena ca sukhumālena etadahosi— ‘assutavā kho puthujjano attanā jarādhammo samāno jaraṁ anatīto paraṁ jiṇṇaṁ disvā aṭṭīyati harāyati jigucchati attānaṁyeva atisitvā, ahampi khomhi jarādhammo jaraṁ anatīto. Ahañceva kho pana jarādhammo samāno jaraṁ anatīto paraṁ jiṇṇaṁ disvā aṭṭīyeyyaṁ harāyeyyaṁ jiguccheyyaṁ na metaṁ assa patirūpan’ti. Tassa mayhaṁ, bhikkhave, iti paṭisañcikkhato yo yobbane yobbanamado so sabbaso pahīyi. </div>
</div>
<div class="q" id="p_15A3_252"> <div class="p">
<span class="pN">252</span>Assutavā kho puthujjano attanā byādhidhammo samāno byādhiṁ anatīto paraṁ byādhitaṁ disvā aṭṭīyati harāyati jigucchati attānaṁyeva atisitvā— ‘ahampi khomhi byādhidhammo byādhiṁ anatīto, ahañceva kho pana byādhidhammo samāno byādhiṁ anatīto paraṁ byādhikaṁ disvā aṭṭīyeyyaṁ harāyeyyaṁ jiguccheyyaṁ, na metaṁ assa patirūpan’ti. Tassa mayhaṁ, bhikkhave, iti paṭisañcikkhato yo ārogye ārogyamado so sabbaso pahīyi. </div>
</div>
<div class="q" id="p_15A3_253"> <div class="p">
<span class="pN">253</span>Assutavā kho puthujjano attanā maraṇadhammo samāno maraṇaṁ anatīto paraṁ mataṁ disvā aṭṭīyati harāyati jigucchati attānaṁyeva atisitvā— ‘ahampi khomhi maraṇadhammo, maraṇaṁ anatīto, ahaṁ ceva kho pana maraṇadhammo samāno maraṇaṁ anatīto paraṁ mataṁ disvā aṭṭīyeyyaṁ harāyeyyaṁ jiguccheyyaṁ, na metaṁ assa patirūpan’ti. Tassa mayhaṁ, bhikkhave, iti paṭisañcikkhato yo jīvite jīvitamado so sabbaso pahīyīti. </div>
</div>
<div class="q" id="p_15A3_254"> <div class="p">
<span class="pN">254</span>Tayome, bhikkhave, madā. Katame tayo? Yobbanamado, ārogyamado, jīvitamado. Yobbanamadamatto vā, bhikkhave, assutavā puthujjano kāyena duccaritaṁ carati, vācāya duccaritaṁ carati, manasā duccaritaṁ carati. So kāyena duccaritaṁ caritvā, vācāya duccaritaṁ caritvā, manasā duccaritaṁ caritvā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati. Ārogyamadamatto vā, bhikkhave, assutavā puthujjano…pe… jīvitamadamatto vā, bhikkhave, assutavā puthujjano kāyena duccaritaṁ carati, vācāya duccaritaṁ carati, manasā duccaritaṁ carati. So kāyena duccaritaṁ caritvā, vācāya duccaritaṁ caritvā, manasā duccaritaṁ caritvā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati. </div>
</div>
<div class="q" id="p_15A3_255"> <div class="p">
<span class="pN">255</span>Yobbanamadamatto vā, bhikkhave, bhikkhu sikkhaṁ paccakkhāya hīnāyāvattati. Ārogyamadamatto vā, bhikkhave, bhikkhu…pe… jīvitamadamatto vā, bhikkhave, bhikkhu sikkhaṁ paccakkhāya hīnāyāvattatīti. </div>
</div>
<div class="q" id="p_15A3_256"> <div class="p"> <table class="singleColumn"> <tr> <td> <div class="pN">256</div> <div class="G">Byādhidhammā jarādhammā,</div> </td> </tr> <tr> <td> <div class="G">atho maraṇadhammino;</div> </td> </tr> <tr> <td> <div class="G">Yathādhammā tathāsantā,</div> </td> </tr> <tr> <td> <div class="G">jigucchanti puthujjanā.</div> </td> </tr> </table> </div>
</div>
<div class="q" id="p_15A3_257"> <div class="p"> <table class="singleColumn"> <tr> <td> <div class="pN">257</div> <div class="G">Ahañce taṁ jiguccheyyaṁ,</div> </td> </tr> <tr> <td> <div class="G">evaṁdhammesu pāṇisu;</div> </td> </tr> <tr> <td> <div class="G">Na metaṁ patirūpassa,</div> </td> </tr> <tr> <td> <div class="G">mama evaṁ vihārino.</div> </td> </tr> </table> </div>
</div>
<div class="q" id="p_15A3_258"> <div class="p"> <table class="singleColumn"> <tr> <td> <div class="pN">258</div> <div class="G">Sohaṁ evaṁ viharanto,</div> </td> </tr> <tr> <td> <div class="G">ñatvā dhammaṁ nirūpadhiṁ;</div> </td> </tr> <tr> <td> <div class="G">Ārogye yobbanasmiñca,</div> </td> </tr> <tr> <td> <div class="G">jīvitasmiñca ye madā.</div> </td> </tr> </table> </div>
</div>
<div class="q" id="p_15A3_259"> <div class="p"> <table class="singleColumn"> <tr> <td> <div class="pN">259</div> <div class="G">Sabbe made abhibhosmi,</div> </td> </tr> <tr> <td> <div class="G">Nekkhamme daṭṭhu khemataṁ;</div> </td> </tr> <tr> <td> <div class="G">Tassa me ahu ussāho,</div> </td> </tr> <tr> <td> <div class="G">Nibbānaṁ abhipassato.</div> </td> </tr> </table> </div>
</div>
<div class="q" id="p_15A3_260"> <div class="p"> <table class="singleColumn"> <tr> <td> <div class="pN">260</div> <div class="G">Nāhaṁ bhabbo etarahi,</div> </td> </tr> <tr> <td> <div class="G">Kāmāni paṭisevituṁ;</div> </td> </tr> <tr> <td> <div class="G">Anivatti bhavissāmi,</div> </td> </tr> <tr> <td> <div class="G">Brahmacariyaparāyaṇo”ti.</div> </td> </tr> </table> </div>
</div>
<div class="CENTER" id="p_15A3_261">
<span class="pN">261</span>Navamaṁ.</div>
</html>
