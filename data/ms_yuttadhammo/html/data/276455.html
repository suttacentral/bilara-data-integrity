<html>
<div class="i">1.5.2.6 Anupakhajjasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Bhūtagāmavagga
</div>
<div class="h">
Anupakhajjasikkhāpada
</div>
<div class="q" id="p_2V_415">
<div class="divNumber">
119.
</div>
<div class="p">
<span class="pN">415</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena chabbaggiyā bhikkhū varaseyyāyo palibundhenti, therā bhikkhū vuṭṭhāpenti. Atha kho chabbaggiyānaṁ bhikkhūnaṁ etadahosi— “kena nu kho mayaṁ upāyena idheva vassaṁ vaseyyāmā”ti? Atha kho chabbaggiyā bhikkhū there bhikkhū anupakhajja seyyaṁ kappenti— “yassa sambādho bhavissati so pakkamissatī”ti. Ye te bhikkhū appicchā…pe… te ujjhāyanti khiyyanti vipācenti— “kathañhi nāma chabbaggiyā bhikkhū there bhikkhū anupakhajja seyyaṁ kappessantī”ti.
</div>
</div>
<div class="q" id="p_2V_416">
<div class="p">
<span class="pN">416</span>Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṁ ārocesuṁ…pe… “saccaṁ kira tumhe, bhikkhave, there bhikkhū anupakhajja seyyaṁ kappethā”ti? “Saccaṁ, bhagavā”ti. Vigarahi buddho bhagavā…pe… kathañhi nāma tumhe, moghapurisā, there bhikkhū anupakhajja seyyaṁ kappessatha. Netaṁ, moghapurisā, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_417">
<div class="divNumber">
120.
</div>
<div class="p">
<span class="pN">417</span><span class="bold">“Yo pana bhikkhu saṁghike vihāre jānaṁ pubbupagataṁ bhikkhuṁ anupakhajja seyyaṁ kappeyya— yassa sambādho bhavissati so pakkamissatī’ti, etadeva paccayaṁ karitvā anaññaṁ, pācittiyan”</span>ti. (<span class="italic">16</span>:<span class="bold">65</span>)
</div>
</div>
<div class="q" id="p_2V_418">
<div class="divNumber">
121.
</div>
<div class="p">
<span class="pN">418</span><span class="bold">Yo panā</span>ti yo yādiso…pe… <span class="bold">bhikkhū</span>ti…pe… ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_419">
<div class="p">
<span class="pN">419</span><span class="bold">Saṁghiko</span> nāma vihāro saṁghassa dinno hoti pariccatto.
</div>
</div>
<div class="q" id="p_2V_420">
<div class="p">
<span class="pN">420</span><span class="bold">Jānāti</span> nāma vuḍḍhoti jānāti, gilānoti jānāti, saṁghena dinnoti jānāti.
</div>
</div>
<div class="q" id="p_2V_421">
<div class="p">
<span class="pN">421</span><span class="bold">Anupakhajjā</span>ti anupavisitvā.
</div>
</div>
<div class="q" id="p_2V_422">
<div class="p">
<span class="pN">422</span><span class="bold">Seyyaṁ kappeyyā</span>ti mañcassa vā pīṭhassa vā pavisantassa vā nikkhamantassa vā upacāre seyyaṁ santharati vā santharāpeti vā, āpatti dukkaṭassa. Abhinisīdati vā abhinipajjati vā, āpatti pācittiyassa.
</div>
</div>
<div class="q" id="p_2V_423">
<div class="p">
<span class="pN">423</span><span class="bold">Etadeva paccayaṁ karitvā anaññan</span>ti na añño koci paccayo hoti anupakhajja seyyaṁ kappetuṁ.
</div>
</div>
<div class="q" id="p_2V_424">
<div class="divNumber">
122.
</div>
<div class="p">
<span class="pN">424</span>Saṁghike saṁghikasaññī anupakhajja seyyaṁ kappeti, āpatti pācittiyassa. Saṁghike vematiko anupakhajja seyyaṁ kappeti, āpatti pācittiyassa. Saṁghike puggalikasaññī anupakhajja seyyaṁ kappeti, āpatti pācittiyassa.
</div>
</div>
<div class="q" id="p_2V_425">
<div class="p">
<span class="pN">425</span>Mañcassa vā pīṭhassa vā pavisantassa vā nikkhamantassa vā upacāraṁ ṭhapetvā seyyaṁ santharati vā santharāpeti vā, āpatti dukkaṭassa. Abhinisīdati vā abhinipajjati vā, āpatti dukkaṭassa. Vihārassa upacāre vā upaṭṭhānasālāyaṁ vā maṇḍape vā rukkhamūle vā ajjhokāse vā seyyaṁ santharati vā santharāpeti vā, āpatti dukkaṭassa. Abhinisīdati vā abhinipajjati vā, āpatti dukkaṭassa. Puggalike saṁghikasaññī, āpatti dukkaṭassa. Puggalike vematiko, āpatti dukkaṭassa. Puggalike puggalikasaññī aññassa puggalike āpatti dukkaṭassa. Attano puggalike anāpatti.
</div>
</div>
<div class="q" id="p_2V_426">
<div class="divNumber">
123.
</div>
<div class="p">
<span class="pN">426</span>Anāpatti— gilāno pavisati, sītena vā uṇhena vā pīḷito pavisati, āpadāsu, ummattakassa, ādikammikassāti.
</div>
</div>
<div class="CENTER" id="p_2V_427">
<span class="pN">427</span>Anupakhajjasikkhāpadaṁ niṭṭhitaṁ chaṭṭhaṁ.
</div>
</html>
