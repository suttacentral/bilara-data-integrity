<html>
<div class="i">22.1.9.8 Sādhunaradhammakaṇḍa</div>
<div class="h">Mahānipāta</div>
<div class="h">Mūgapakkhavagga</div>
<div class="h">Vidhurajātaka</div>
<div class="h">Sādhunaradhammakaṇḍa</div>
<div class="q" id="p_23J_2892"> <div class="divNumber">1549.</div> <div class="p"> <table class="singleColumn"> <tr> <td> <div class="pN">2892</div> <div class="G">So tattha gantvāna vicintayanto,</div> </td> </tr> <tr> <td> <div class="G">“Uccāvacā cetanakā bhavanti;</div> </td> </tr> <tr> <td> <div class="G">Nayimassa jīvena mamatthi kiñci,</div> </td> </tr> <tr> <td> <div class="G">Hantvānimaṁ hadayamānayissaṁ”.</div> </td> </tr> </table> </div>
</div>
<div class="q" id="p_23J_2893"> <div class="divNumber">1550.</div> <div class="p"> <table class="singleColumn"> <tr> <td> <div class="pN">2893</div> <div class="G">So tattha gantvā pabbatantarasmiṁ,</div> </td> </tr> <tr> <td> <div class="G">Anto pavisitvāna paduṭṭhacitto;</div> </td> </tr> <tr> <td> <div class="G">Asaṁvutasmiṁ jagatippadese,</div> </td> </tr> <tr> <td> <div class="G">Adhosiraṁ dhārayi kātiyāno.</div> </td> </tr> </table> </div>
</div>
<div class="q" id="p_23J_2894"> <div class="divNumber">1551.</div> <div class="p"> <table class="singleColumn"> <tr> <td> <div class="pN">2894</div> <div class="G">So lambamāno narake papāte,</div> </td> </tr> <tr> <td> <div class="G">Mahabbhaye lomahaṁse vidugge;</div> </td> </tr> <tr> <td> <div class="G">Asantasanto kurūnaṁ kattuseṭṭho,</div> </td> </tr> <tr> <td> <div class="G">Iccabravi puṇṇakaṁ nāma yakkhaṁ.</div> </td> </tr> </table> </div>
</div>
<div class="q" id="p_23J_2895"> <div class="divNumber">1552.</div> <div class="p"> <table class="singleColumn"> <tr> <td> <div class="pN">2895</div> <div class="G">“Ariyāvakāsosi anariyarūpo,</div> </td> </tr> <tr> <td> <div class="G">Asaññato saññatasannikāso;</div> </td> </tr> <tr> <td> <div class="G">Accāhitaṁ kammaṁ karosi ludraṁ,</div> </td> </tr> <tr> <td> <div class="G">Bhāve ca te kusalaṁ natthi kiñci.</div> </td> </tr> </table> </div>
</div>
<div class="q" id="p_23J_2896"> <div class="divNumber">1553.</div> <div class="p"> <table class="singleColumn"> <tr> <td> <div class="pN">2896</div> <div class="G">Yaṁ maṁ papātasmiṁ papātumicchasi,</div> </td> </tr> <tr> <td> <div class="G">Ko nu tavattho maraṇena mayhaṁ;</div> </td> </tr> <tr> <td> <div class="G">Amānusasseva tavajja vaṇṇo,</div> </td> </tr> <tr> <td> <div class="G">Ācikkha me tvaṁ katamāsi devatā”.</div> </td> </tr> </table> </div>
</div>
<div class="q" id="p_23J_2897"> <div class="divNumber">1554.</div> <div class="p"> <table class="singleColumn"> <tr> <td> <div class="pN">2897</div> <div class="G">“Yadi te suto puṇṇako nāma yakkho,</div> </td> </tr> <tr> <td> <div class="G">Rañño kuverassa hi so sajibbo;</div> </td> </tr> <tr> <td> <div class="G">Bhūmindharo varuṇo nāma nāgo,</div> </td> </tr> <tr> <td> <div class="G">Brahā sucī vaṇṇabalūpapanno.</div> </td> </tr> </table> </div>
</div>
<div class="q" id="p_23J_2898"> <div class="divNumber">1555.</div> <div class="p"> <table class="singleColumn"> <tr> <td> <div class="pN">2898</div> <div class="G">Tassānujaṁ dhītaraṁ kāmayāmi,</div> </td> </tr> <tr> <td> <div class="G">Irandhatī nāma sā nāgakaññā;</div> </td> </tr> <tr> <td> <div class="G">Tassā sumajjhāya piyāya hetu,</div> </td> </tr> <tr> <td> <div class="G">Patārayiṁ tuyha vadhāya dhīra”.</div> </td> </tr> </table> </div>
</div>
<div class="q" id="p_23J_2899"> <div class="divNumber">1556.</div> <div class="p"> <table class="singleColumn"> <tr> <td> <div class="pN">2899</div> <div class="G">“Mā heva tvaṁ yakkha ahosi mūḷho,</div> </td> </tr> <tr> <td> <div class="G">Naṭṭhā bahū duggahītena loke;</div> </td> </tr> <tr> <td> <div class="G">Kiṁ te sumajjhāya piyāya kiccaṁ,</div> </td> </tr> <tr> <td> <div class="G">Maraṇena me iṅgha suṇomi sabbaṁ”.</div> </td> </tr> </table> </div>
</div>
<div class="q" id="p_23J_2900"> <div class="divNumber">1557.</div> <div class="p"> <table class="singleColumn"> <tr> <td> <div class="pN">2900</div> <div class="G">“Mahānubhāvassa mahoragassa,</div> </td> </tr> <tr> <td> <div class="G">Dhītukāmo ñātibhatohamasmi;</div> </td> </tr> <tr> <td> <div class="G">Taṁ yācamānaṁ sasuro avoca,</div> </td> </tr> <tr> <td> <div class="G">Yathā mamaññiṁsu sukāmanītaṁ.</div> </td> </tr> </table> </div>
</div>
<div class="q" id="p_23J_2901"> <div class="divNumber">1558.</div> <div class="p"> <table class="singleColumn"> <tr> <td> <div class="pN">2901</div> <div class="G">Dajjemu kho te sutanuṁ sunettaṁ,</div> </td> </tr> <tr> <td> <div class="G">Sucimhitaṁ candanalittagattaṁ;</div> </td> </tr> <tr> <td> <div class="G">Sace tuvaṁ hadayaṁ paṇḍitassa,</div> </td> </tr> <tr> <td> <div class="G">Dhammena laddhā idha māharesi;</div> </td> </tr> <tr> <td> <div class="G">Etena vittena kumāri labbhā,</div> </td> </tr> <tr> <td> <div class="G">Naññaṁ dhanaṁ uttari patthayāma.</div> </td> </tr> </table> </div>
</div>
<div class="q" id="p_23J_2902"> <div class="divNumber">1559.</div> <div class="p"> <table class="singleColumn"> <tr> <td> <div class="pN">2902</div> <div class="G">Evaṁ na mūḷhosmi suṇohi katte,</div> </td> </tr> <tr> <td> <div class="G">Na cāpi me duggahitatthi kiñci;</div> </td> </tr> <tr> <td> <div class="G">Hadayena te dhammaladdhena nāgā,</div> </td> </tr> <tr> <td> <div class="G">Irandhatiṁ nāgakaññaṁ dadanti.</div> </td> </tr> </table> </div>
</div>
<div class="q" id="p_23J_2903"> <div class="divNumber">1560.</div> <div class="p"> <table class="singleColumn"> <tr> <td> <div class="pN">2903</div> <div class="G">Tasmā ahaṁ tuyhaṁ vadhāya yutto,</div> </td> </tr> <tr> <td> <div class="G">Evaṁ mamattho maraṇena tuyhaṁ;</div> </td> </tr> <tr> <td> <div class="G">Idheva taṁ narake pātayitvā,</div> </td> </tr> <tr> <td> <div class="G">Hantvāna taṁ hadayamānayissaṁ”.</div> </td> </tr> </table> </div>
</div>
<div class="q" id="p_23J_2904"> <div class="divNumber">1561.</div> <div class="p"> <table class="singleColumn"> <tr> <td> <div class="pN">2904</div> <div class="G">“Khippaṁ mamaṁ uddhara kātiyāna,</div> </td> </tr> <tr> <td> <div class="G">Hadayena me yadi te atthi kiccaṁ;</div> </td> </tr> <tr> <td> <div class="G">Ye kecime sādhunarassa dhammā,</div> </td> </tr> <tr> <td> <div class="G">Sabbeva te pātukaromi ajja”.</div> </td> </tr> </table> </div>
</div>
<div class="q" id="p_23J_2905"> <div class="divNumber">1562.</div> <div class="p"> <table class="singleColumn"> <tr> <td> <div class="pN">2905</div> <div class="G">So puṇṇako kurūnaṁ kattuseṭṭhaṁ,</div> </td> </tr> <tr> <td> <div class="G">Nagamuddhani khippaṁ patiṭṭhapetvā;</div> </td> </tr> <tr> <td> <div class="G">Assatthamāsīnaṁ samekkhiyāna,</div> </td> </tr> <tr> <td> <div class="G">Paripucchi kattāramanomapaññaṁ.</div> </td> </tr> </table> </div>
</div>
<div class="q" id="p_23J_2906"> <div class="divNumber">1563.</div> <div class="p"> <table class="singleColumn"> <tr> <td> <div class="pN">2906</div> <div class="G">“Samuddhato mesi tuvaṁ papātā,</div> </td> </tr> <tr> <td> <div class="G">Hadayena te ajja mamatthi kiccaṁ;</div> </td> </tr> <tr> <td> <div class="G">Ye kecime sādhunarassa dhammā,</div> </td> </tr> <tr> <td> <div class="G">Sabbeva me pātukarohi ajja”.</div> </td> </tr> </table> </div>
</div>
<div class="q" id="p_23J_2907"> <div class="divNumber">1564.</div> <div class="p"> <table class="singleColumn"> <tr> <td> <div class="pN">2907</div> <div class="G">“Samuddhato tyasmi ahaṁ papātā,</div> </td> </tr> <tr> <td> <div class="G">Hadayena me yadi te atthi kiccaṁ;</div> </td> </tr> <tr> <td> <div class="G">Ye kecime sādhunarassa dhammā,</div> </td> </tr> <tr> <td> <div class="G">Sabbeva te pātukaromi ajja.</div> </td> </tr> </table> </div>
</div>
<div class="q" id="p_23J_2908"> <div class="divNumber">1565.</div> <div class="p"> <table class="singleColumn"> <tr> <td> <div class="pN">2908</div> <div class="G">Yātānuyāyī ca bhavāhi māṇava,</div> </td> </tr> <tr> <td> <div class="G">Allañca pāṇiṁ parivajjayassu;</div> </td> </tr> <tr> <td> <div class="G">Mā cassu mittesu kadāci dubbhī,</div> </td> </tr> <tr> <td> <div class="G">Mā ca vasaṁ asatīnaṁ nigacche”.</div> </td> </tr> </table> </div>
</div>
<div class="q" id="p_23J_2909"> <div class="divNumber">1566.</div> <div class="p"> <table class="singleColumn"> <tr> <td> <div class="pN">2909</div> <div class="G">“Kathaṁ nu yātaṁ anuyāyī hoti,</div> </td> </tr> <tr> <td> <div class="G">Allañca pāṇiṁ dahate kathaṁ so;</div> </td> </tr> <tr> <td> <div class="G">Asatī ca kā ko pana mittadubbho,</div> </td> </tr> <tr> <td> <div class="G">Akkhāhi me pucchito etamatthaṁ”.</div> </td> </tr> </table> </div>
</div>
<div class="q" id="p_23J_2910"> <div class="divNumber">1567.</div> <div class="p"> <table class="singleColumn"> <tr> <td> <div class="pN">2910</div> <div class="G">“Asanthutaṁ nopi ca diṭṭhapubbaṁ,</div> </td> </tr> <tr> <td> <div class="G">Yo āsanenāpi nimantayeyya;</div> </td> </tr> <tr> <td> <div class="G">Tasseva atthaṁ puriso kareyya,</div> </td> </tr> <tr> <td> <div class="G">Yātānuyāyīti tamāhu paṇḍitā.</div> </td> </tr> </table> </div>
</div>
<div class="q" id="p_23J_2911"> <div class="divNumber">1568.</div> <div class="p"> <table class="singleColumn"> <tr> <td> <div class="pN">2911</div> <div class="G">Yassekarattampi ghare vaseyya,</div> </td> </tr> <tr> <td> <div class="G">Yatthannapānaṁ puriso labheyya;</div> </td> </tr> <tr> <td> <div class="G">Na tassa pāpaṁ manasāpi cintaye,</div> </td> </tr> <tr> <td> <div class="G">Adubbhapāṇiṁ dahate mittadubbho.</div> </td> </tr> </table> </div>
</div>
<div class="q" id="p_23J_2912"> <div class="divNumber">1569.</div> <div class="p"> <table class="singleColumn"> <tr> <td> <div class="pN">2912</div> <div class="G">Yassa rukkhassa chāyāya,</div> </td> </tr> <tr> <td> <div class="G">nisīdeyya sayeyya vā;</div> </td> </tr> <tr> <td> <div class="G">Na tassa sākhaṁ bhañjeyya,</div> </td> </tr> <tr> <td> <div class="G">mittadubbho hi pāpako.</div> </td> </tr> </table> </div>
</div>
<div class="q" id="p_23J_2913"> <div class="divNumber">1570.</div> <div class="p"> <table class="singleColumn"> <tr> <td> <div class="pN">2913</div> <div class="G">Puṇṇampi cemaṁ pathaviṁ dhanena,</div> </td> </tr> <tr> <td> <div class="G">Dajjitthiyā puriso sammatāya;</div> </td> </tr> <tr> <td> <div class="G">Laddhā khaṇaṁ atimaññeyya tampi,</div> </td> </tr> <tr> <td> <div class="G">Tāsaṁ vasaṁ asatīnaṁ na gacche.</div> </td> </tr> </table> </div>
</div>
<div class="q" id="p_23J_2914"> <div class="divNumber">1571.</div> <div class="p"> <table class="singleColumn"> <tr> <td> <div class="pN">2914</div> <div class="G">Evaṁ kho yātaṁ anuyāyī hoti,</div> </td> </tr> <tr> <td> <div class="G">Allañca pāṇiṁ dahate punevaṁ;</div> </td> </tr> <tr> <td> <div class="G">Asatī ca sā so pana mittadubbho,</div> </td> </tr> <tr> <td> <div class="G">So dhammiko hohi jahassu adhammaṁ”.</div> </td> </tr> </table> </div>
</div>
<div class="CENTER" id="p_23J_2915">
<span class="pN">2915</span>Sādhunaradhammakaṇḍaṁ nāma.</div>
</html>
