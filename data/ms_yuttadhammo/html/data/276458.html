<html>
<div class="i">1.5.2.9 Mahallakavihārasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Bhūtagāmavagga
</div>
<div class="h">
Mahallakavihārasikkhāpada
</div>
<div class="q" id="p_2V_457">
<div class="divNumber">
134.
</div>
<div class="p">
<span class="pN">457</span>Tena samayena buddho bhagavā kosambiyaṁ viharati ghositārāme. Tena kho pana samayena āyasmato channassa upaṭṭhāko mahāmatto āyasmato channassa vihāraṁ kārāpeti. Atha kho āyasmā channo katapariyositaṁ vihāraṁ punappunaṁ chādāpeti, punappunaṁ lepāpeti. Atibhārito vihāro paripati. Atha kho āyasmā channo tiṇañca kaṭṭhañca saṅkaḍḍhanto aññatarassa brāhmaṇassa yavakhettaṁ dūsesi. Atha kho so brāhmaṇo ujjhāyati khiyyati vipāceti— “kathañhi nāma bhadantā amhākaṁ yavakhettaṁ dūsessantī”ti.
</div>
</div>
<div class="q" id="p_2V_458">
<div class="p">
<span class="pN">458</span>Assosuṁ kho bhikkhū tassa brāhmaṇassa ujjhāyantassa khiyyantassa vipācentassa. Ye te bhikkhū appicchā…pe… te ujjhāyanti khiyyanti vipācenti— “kathañhi nāma āyasmā channo katapariyositaṁ vihāraṁ punappunaṁ chādāpessati, punappunaṁ lepāpessati, atibhārito vihāro paripatī”ti.
</div>
</div>
<div class="q" id="p_2V_459">
<div class="p">
<span class="pN">459</span>Atha kho te bhikkhū āyasmantaṁ channaṁ anekapariyāyena vigarahitvā bhagavato etamatthaṁ ārocesuṁ…pe… “saccaṁ kira tvaṁ, channa, katapariyositaṁ vihāraṁ punappunaṁ chādāpesi, punappunaṁ lepāpesi, atibhārito vihāro paripatī”ti? “Saccaṁ, bhagavā”ti. Vigarahi buddho bhagavā…pe… kathañhi nāma tvaṁ, moghapurisa, katapariyositaṁ vihāraṁ punappunaṁ chādāpessasi, punappunaṁ lepāpessasi, atibhārito vihāro paripati. Netaṁ, moghapurisa, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_460">
<div class="divNumber">
135.
</div>
<div class="p">
<span class="pN">460</span><span class="bold">“Mahallakaṁ pana bhikkhunā vihāraṁ kārayamānena yāva dvārakosā aggaḷaṭṭhapanāya ālokasandhiparikammāya dvatticchadanassa pariyāyaṁ appaharite ṭhitena adhiṭṭhātabbaṁ. Tato ce uttari appaharitepi ṭhito adhiṭṭhaheyya pācittiyan”</span>ti. (<span class="italic">19</span>:<span class="bold">68</span>)
</div>
</div>
<div class="q" id="p_2V_461">
<div class="divNumber">
136.
</div>
<div class="p">
<span class="pN">461</span><span class="bold">Mahallako</span> nāma vihāro sassāmiko vuccati.
</div>
</div>
<div class="q" id="p_2V_462">
<div class="p">
<span class="pN">462</span><span class="bold">Vihāro</span> nāma ullitto vā hoti avalitto vā ullittāvalitto vā.
</div>
</div>
<div class="q" id="p_2V_463">
<div class="p">
<span class="pN">463</span><span class="bold">Kārayamānenā</span>ti karonto vā kārāpento vā.
</div>
</div>
<div class="q" id="p_2V_464">
<div class="p">
<span class="pN">464</span><span class="bold">Yāva dvārakosā</span>ti piṭṭhasaṅghāṭassa samantā hatthapāsā.
</div>
</div>
<div class="q" id="p_2V_465">
<div class="p">
<span class="pN">465</span><span class="bold">Aggaḷaṭṭhapanāyā</span>ti dvāraṭṭhapanāya.
</div>
</div>
<div class="q" id="p_2V_466">
<div class="p">
<span class="pN">466</span><span class="bold">Ālokasandhiparikammāyā</span>ti vātapānaparikammāya setavaṇṇaṁ kāḷavaṇṇaṁ gerukaparikammaṁ mālākammaṁ latākammaṁ makaradantakaṁ pañcapaṭikaṁ.
</div>
</div>
<div class="q" id="p_2V_467">
<div class="p">
<span class="pN">467</span><span class="bold">Dvatticchadanassa pariyāyaṁ appaharite ṭhitena adhiṭṭhātabban</span>ti— haritaṁ nāma pubbaṇṇaṁ aparaṇṇaṁ. Sace harite ṭhito adhiṭṭhāti, āpatti dukkaṭassa. Maggena chādentassa dve magge adhiṭṭhahitvā tatiyaṁ maggaṁ āṇāpetvā pakkamitabbaṁ. Pariyāyena chādentassa dve pariyāye adhiṭṭhahitvā tatiyaṁ pariyāyaṁ āṇāpetvā pakkamitabbaṁ.
</div>
</div>
<div class="q" id="p_2V_468">
<div class="divNumber">
137.
</div>
<div class="p">
<span class="pN">468</span><span class="bold">Tato ce uttari appaharitepi ṭhito adhiṭṭhaheyyā</span>ti iṭṭhakāya chādentassa iṭṭhakiṭṭhakāya āpatti pācittiyassa. Silāya chādentassa silāya silāya āpatti pācittiyassa. Sudhāya chādentassa piṇḍe piṇḍe āpatti pācittiyassa. Tiṇena chādentassa karaḷe karaḷe āpatti pācittiyassa. Paṇṇena chādentassa paṇṇe paṇṇe āpatti pācittiyassa.
</div>
</div>
<div class="q" id="p_2V_469">
<div class="p">
<span class="pN">469</span>Atirekadvattipariyāye atirekasaññī adhiṭṭhāti, āpatti pācittiyassa. Atirekadvattipariyāye vematiko adhiṭṭhāti, āpatti pācittiyassa. Atirekadvattipariyāye ūnakasaññī adhiṭṭhāti, āpatti pācittiyassa.
</div>
</div>
<div class="q" id="p_2V_470">
<div class="p">
<span class="pN">470</span>Ūnakadvattipariyāye atirekasaññī, āpatti dukkaṭassa. Ūnakadvattipariyāye vematiko, āpatti dukkaṭassa. Ūnakadvattipariyāye ūnakasaññī, anāpatti.
</div>
</div>
<div class="q" id="p_2V_471">
<div class="divNumber">
138.
</div>
<div class="p">
<span class="pN">471</span>Anāpatti— dvattipariyāye, ūnakadvattipariyāye, leṇe, guhāya, tiṇakuṭikāya, aññassatthāya, attano dhanena, vāsāgāraṁ ṭhapetvā sabbattha anāpatti, ummattakassa, ādikammikassāti.
</div>
</div>
<div class="CENTER" id="p_2V_472">
<span class="pN">472</span>Mahallakavihārasikkhāpadaṁ niṭṭhitaṁ navamaṁ.
</div>
</html>
