<html>
<div class="i">2.4.6 Atītānāgatārammaṇakathā</div>
<div class="h">Niyāmapaṇṇāsaka</div>
<div class="h">Navamavagga</div>
<div class="h">Atītānāgatārammaṇakathā</div>
<div class="q" id="p_32Kv_1894"> <div class="divNumber">559.</div> <div class="p">
<span class="pN">1894</span>๐Atītārammaṇaṁ cittaṁ anārammaṇanti? Āmantā. Nanu atītārammaṇanti? Āmantā. Hañci atītārammaṇaṁ, no ca vata re vattabbe— “atītārammaṇaṁ cittaṁ anārammaṇan”ti. Atītārammaṇaṁ cittaṁ anārammaṇanti micchā. Hañci vā pana anārammaṇaṁ, no ca vata re vattabbe— “atītārammaṇan”ti. Anārammaṇaṁ atītārammaṇanti micchā. </div>
</div>
<div class="q" id="p_32Kv_1895"> <div class="p">
<span class="pN">1895</span>๐Atītārammaṇaṁ cittaṁ anārammaṇanti? Āmantā. Nanu atītaṁ ārabbha atthi āvaṭṭanā…pe… paṇidhīti? Āmantā. Hañci atītaṁ ārabbha atthi āvaṭṭanā…pe… paṇidhi, no ca vata re vattabbe— “atītārammaṇaṁ cittaṁ anārammaṇan”ti. </div>
</div>
<div class="q" id="p_32Kv_1896"> <div class="divNumber">560.</div> <div class="p">
<span class="pN">1896</span>๐Anāgatārammaṇaṁ cittaṁ anārammaṇanti? Āmantā. Nanu anāgatārammaṇanti? Āmantā. Hañci anāgatārammaṇaṁ, no ca vata re vattabbe— “anāgatārammaṇaṁ cittaṁ anārammaṇan”ti. Anāgatārammaṇaṁ cittaṁ anārammaṇanti micchā. Hañci vā pana anārammaṇaṁ, no ca vata re vattabbe— “anāgatārammaṇan”ti. Anārammaṇaṁ anāgatārammaṇanti micchā. </div>
</div>
<div class="q" id="p_32Kv_1897"> <div class="p">
<span class="pN">1897</span>๐Anāgatārammaṇaṁ cittaṁ anārammaṇanti? Āmantā. Nanu anāgataṁ ārabbha atthi āvaṭṭanā…pe… paṇidhīti? Āmantā. Hañci anāgataṁ ārabbha atthi āvaṭṭanā…pe… paṇidhi, no ca vata re vattabbe— “anāgatārammaṇaṁ cittaṁ anārammaṇan”ti. </div>
</div>
<div class="q" id="p_32Kv_1898"> <div class="p">
<span class="pN">1898</span>๐Paccuppannaṁ ārabbha atthi āvaṭṭanā…pe… paṇidhi, paccuppannārammaṇaṁ cittaṁ sārammaṇanti? Āmantā. Atītaṁ ārabbha atthi āvaṭṭanā…pe… paṇidhi, atītārammaṇaṁ cittaṁ sārammaṇanti? Na hevaṁ vattabbe…pe… paccuppannaṁ ārabbha atthi āvaṭṭanā…pe… paṇidhi, paccuppannārammaṇaṁ cittaṁ sārammaṇanti? Āmantā. Anāgataṁ ārabbha atthi āvaṭṭanā…pe… paṇidhi, anāgatārammaṇaṁ cittaṁ sārammaṇanti? Na hevaṁ vattabbe…pe…. </div>
</div>
<div class="q" id="p_32Kv_1899"> <div class="p">
<span class="pN">1899</span>๐Atītaṁ ārabbha atthi āvaṭṭanā…pe… paṇidhi, atītārammaṇaṁ cittaṁ anārammaṇanti? Āmantā. Paccuppannaṁ ārabbha atthi āvaṭṭanā…pe… paṇidhi, paccuppannārammaṇaṁ cittaṁ anārammaṇanti? Na hevaṁ vattabbe…pe…. </div>
</div>
<div class="q" id="p_32Kv_1900"> <div class="p">
<span class="pN">1900</span>๐Anāgataṁ ārabbha atthi āvaṭṭanā…pe… paṇidhi, anāgatārammaṇaṁ cittaṁ anārammaṇanti? Āmantā. Paccuppannaṁ ārabbha atthi āvaṭṭanā…pe… paṇidhi, paccuppannārammaṇaṁ cittaṁ anārammaṇanti? Na hevaṁ vattabbe…pe…. </div>
</div>
<div class="q" id="p_32Kv_1901"> <div class="divNumber">561.</div> <div class="p">
<span class="pN">1901</span>×Na vattabbaṁ— “atītānāgatārammaṇaṁ cittaṁ anārammaṇan”ti? Āmantā. Nanu atītānāgataṁ natthīti? Āmantā. Hañci atītānāgataṁ natthi, tena vata re vattabbe— “atītānāgatārammaṇaṁ cittaṁ anārammaṇan”ti…pe…. </div>
</div>
<div class="CENTER" id="p_32Kv_1902">
<span class="pN">1902</span>Atītānāgatārammaṇakathā niṭṭhitā.</div>
</html>
