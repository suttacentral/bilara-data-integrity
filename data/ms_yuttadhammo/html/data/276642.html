<html>
<div class="i">2.4.1.6 Upatiṭṭhanasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Lasuṇavagga</div>
<div class="h">Upatiṭṭhanasikkhāpada</div>
<div class="q" id="p_2V_2610"> <div class="divNumber">815.</div> <div class="p">
<span class="pN">2610</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena ārohanto nāma mahāmatto bhikkhūsu pabbajito hoti. Tassa purāṇadutiyikā bhikkhunīsu pabbajitā hoti. Tena kho pana samayena so bhikkhu tassā bhikkhuniyā santike bhattavissaggaṁ karoti. Atha kho sā bhikkhunī tassa bhikkhuno bhuñjantassa pānīyena ca vidhūpanena ca upatiṭṭhitvā accāvadati. Atha kho so bhikkhu taṁ bhikkhuniṁ apasādeti— “mā, bhagini, evarūpaṁ akāsi. Netaṁ kappatī”ti. “Pubbe maṁ tvaṁ evañca evañca karosi, idāni ettakaṁ na sahasī”ti— pānīyathālakaṁ matthake āsumbhitvā vidhūpanena pahāraṁ adāsi. </div>
</div>
<div class="q" id="p_2V_2611"> <div class="p">
<span class="pN">2611</span>Yā tā bhikkhuniyo appicchā…pe… tā ujjhāyanti khiyyanti vipācenti— “kathañhi nāma bhikkhunī bhikkhussa pahāraṁ dassatī”ti…pe… “saccaṁ kira, bhikkhave, bhikkhunī bhikkhussa pahāraṁ adāsī”ti? “Saccaṁ, bhagavā”ti. Vigarahi buddho bhagavā…pe… kathañhi nāma, bhikkhave, bhikkhunī bhikkhussa pahāraṁ dassati. Netaṁ, bhikkhave, appasannānaṁ vā pasādāya…pe… evañca pana, bhikkhave, bhikkhuniyo imaṁ sikkhāpadaṁ uddisantu— </div>
</div>
<div class="q" id="p_2V_2612"> <div class="divNumber">816.</div> <div class="p">
<span class="pN">2612</span><span class="bold">“Yā pana bhikkhunī bhikkhussa bhuñjantassa pānīyena vā vidhūpanena vā upatiṭṭheyya, pācittiyan”</span>ti. (<span class="italic">6</span>:<span class="bold">61</span>) </div>
</div>
<div class="q" id="p_2V_2613"> <div class="divNumber">817.</div> <div class="p">
<span class="pN">2613</span><span class="bold">Yā panā</span>ti yā yādisā…pe… <span class="bold">bhikkhunī</span>ti…pe… ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2614"> <div class="p">
<span class="pN">2614</span><span class="bold">Bhikkhussā</span>ti upasampannassa. </div>
</div>
<div class="q" id="p_2V_2615"> <div class="p">
<span class="pN">2615</span><span class="bold">Bhuñjantassā</span>ti pañcannaṁ bhojanānaṁ aññataraṁ bhojanaṁ bhuñjantassa. </div>
</div>
<div class="q" id="p_2V_2616"> <div class="p">
<span class="pN">2616</span><span class="bold">Pānīyaṁ</span> nāma yaṁ kiñci pānīyaṁ. </div>
</div>
<div class="q" id="p_2V_2617"> <div class="p">
<span class="pN">2617</span><span class="bold">Vidhūpanaṁ</span> nāma yā kāci bījanī. </div>
</div>
<div class="q" id="p_2V_2618"> <div class="p">
<span class="pN">2618</span><span class="bold">Upatiṭṭheyyā</span>ti hatthapāse tiṭṭhati, āpatti pācittiyassa. </div>
</div>
<div class="q" id="p_2V_2619"> <div class="divNumber">818.</div> <div class="p">
<span class="pN">2619</span>Upasampanne upasampannasaññā pānīyena vā vidhūpanena vā upatiṭṭhati, āpatti pācittiyassa. Upasampanne vematikā pānīyena vā vidhūpanena vā upatiṭṭhati, āpatti pācittiyassa. Upasampanne anupasampannasaññā pānīyena vā vidhūpanena vā upatiṭṭhati, āpatti pācittiyassa. </div>
</div>
<div class="q" id="p_2V_2620"> <div class="p">
<span class="pN">2620</span>Hatthapāsaṁ vijahitvā upatiṭṭhati, āpatti dukkaṭassa. Khādanīyaṁ khādantassa upatiṭṭhati, āpatti dukkaṭassa. Anupasampannassa upatiṭṭhati, āpatti dukkaṭassa. Anupasampanne upasampannasaññā, āpatti dukkaṭassa. Anupasampanne vematikā, āpatti dukkaṭassa. Anupasampanne anupasampannasaññā, āpatti dukkaṭassa. </div>
</div>
<div class="q" id="p_2V_2621"> <div class="divNumber">819.</div> <div class="p">
<span class="pN">2621</span>Anāpatti— deti, dāpeti, anupasampannaṁ āṇāpeti, ummattikāya, ādikammikāyāti. </div>
</div>
<div class="CENTER" id="p_2V_2622">
<span class="pN">2622</span>Chaṭṭhasikkhāpadaṁ niṭṭhitaṁ.</div>
</html>
