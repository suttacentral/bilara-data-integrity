<html>
<div class="i">2.5.2--8 Tela-madhu-phāṇita-maccha-maṁsa-khīra-dadhiviññāpanasikkhāpada</div>
<div class="h">Bhikkhunivibhaṅga</div>
<div class="h">Pāṭidesanīyakaṇḍa</div>
<div class="h">Tela-madhu-phāṇita-maccha-maṁsa-khīra-dadhiviññāpanasikkhāpada</div>
<div class="q" id="p_2V_3544"> <div class="divNumber">1234.</div> <div class="p">
<span class="pN">3544</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena chabbaggiyā bhikkhuniyo telaṁ viññāpetvā bhuñjanti…pe…  madhuṁ viññāpetvā bhuñjanti…pe…  phāṇitaṁ viññāpetvā bhuñjanti…pe…  macchaṁ viññāpetvā bhuñjanti…pe…  maṁsaṁ viññāpetvā bhuñjanti…pe…  khīraṁ viññāpetvā bhuñjanti…pe…  dadhiṁ viññāpetvā bhuñjanti. Manussā ujjhāyanti khiyyanti vipācenti—  “kathañhi nāma bhikkhuniyo dadhiṁ viññāpetvā bhuñjissanti. Kassa sampannaṁ na manāpaṁ, kassa sāduṁ na ruccatī”ti. </div>
</div>
<div class="q" id="p_2V_3545"> <div class="p">
<span class="pN">3545</span>Assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma chabbaggiyā bhikkhuniyo dadhiṁ viññāpetvā bhuñjissantī”ti…pe…  “saccaṁ kira, bhikkhave, chabbaggiyā bhikkhuniyo dadhiṁ viññāpetvā bhuñjantī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, chabbaggiyā bhikkhuniyo dadhiṁ viññāpetvā bhuñjissanti. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_3546"> <div class="p">
<span class="pN">3546</span><span class="bold">“Yā pana bhikkhunī dadhiṁ viññāpetvā bhuñjeyya, paṭidesetabbaṁ tāya bhikkhuniyā—  ‘gārayhaṁ, ayye, dhammaṁ āpajjiṁ asappāyaṁ pāṭidesanīyaṁ, taṁ paṭidesemī’”</span>ti. </div>
</div>
<div class="q" id="p_2V_3547"> <div class="p">
<span class="pN">3547</span>Evañcidaṁ bhagavatā bhikkhunīnaṁ sikkhāpadaṁ paññattaṁ hoti. </div>
</div>
<div class="q" id="p_2V_3548"> <div class="divNumber">1235.</div> <div class="p">
<span class="pN">3548</span>Tena kho pana samayena bhikkhuniyo gilānā honti. Gilānapucchikā bhikkhuniyo gilānā bhikkhuniyo etadavocuṁ—  “kacci, ayye, khamanīyaṁ, kacci yāpanīyan”ti? “Pubbe mayaṁ, ayye, dadhiṁ viññāpetvā bhuñjimhā, tena no phāsu hoti; idāni pana ‘bhagavatā paṭikkhittan’ti kukkuccāyantā na viññāpema, tena no na phāsu hotī”ti…pe…  bhagavato etamatthaṁ ārocesuṁ…pe…  anujānāmi, bhikkhave, gilānāya bhikkhuniyā dadhiṁ viññāpetvā bhuñjituṁ. Evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_3549"> <div class="divNumber">1236.</div> <div class="p">
<span class="pN">3549</span><span class="bold">“Yā pana bhikkhunī agilānā (telaṁ…pe…  madhuṁ…pe…  phāṇitaṁ…pe…  macchaṁ…pe…  maṁsaṁ…pe…  khīraṁ…pe… ) dadhiṁ viññāpetvā bhuñjeyya, paṭidesetabbaṁ tāya bhikkhuniyā—  ‘gārayhaṁ, ayye, dhammaṁ āpajjiṁ asappāyaṁ pāṭidesanīyaṁ, taṁ paṭidesemī’”</span>ti. (2--<span class="italic">8</span>:<span class="bold">223--229</span>) </div>
</div>
<div class="q" id="p_2V_3550"> <div class="divNumber">1237.</div> <div class="p">
<span class="pN">3550</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_3551"> <div class="p">
<span class="pN">3551</span><span class="bold">Agilānā</span> nāma yassā vinā dadhinā phāsu hoti. </div>
</div>
<div class="q" id="p_2V_3552"> <div class="p">
<span class="pN">3552</span><span class="bold">Gilānā</span> nāma yassā vinā dadhinā na phāsu hoti. </div>
</div>
<div class="q" id="p_2V_3553"> <div class="p">
<span class="pN">3553</span><span class="bold">Telaṁ</span> nāma tilatelaṁ sāsapatelaṁ madhukatelaṁ eraṇḍatelaṁ vasātelaṁ. </div>
</div>
<div class="q" id="p_2V_3554"> <div class="p">
<span class="pN">3554</span><span class="bold">Madhu</span> nāma makkhikāmadhu. <span class="bold">Phāṇitaṁ</span> nāma ucchumhā nibbattaṁ. <span class="bold">Maccho</span> nāma odako vuccati. <span class="bold">Maṁsaṁ</span> nāma yesaṁ maṁsaṁ kappati tesaṁ maṁsaṁ. <span class="bold">Khīraṁ</span> nāma gokhīraṁ vā ajikākhīraṁ vā mahiṁsakhīraṁ vā yesaṁ maṁsaṁ kappati tesaṁ khīraṁ. <span class="bold">Dadhi</span> nāma tesaññeva dadhi. </div>
</div>
<div class="q" id="p_2V_3555"> <div class="p">
<span class="pN">3555</span>Agilānā attano atthāya viññāpeti, payoge dukkaṭaṁ. Paṭilābhena bhuñjissāmīti paṭiggaṇhāti, āpatti dukkaṭassa. Ajjhohāre ajjhohāre āpatti pāṭidesanīyassa. </div>
</div>
<div class="q" id="p_2V_3556"> <div class="divNumber">1238.</div> <div class="p">
<span class="pN">3556</span>Agilānā agilānasaññā dadhiṁ viññāpetvā bhuñjati, āpatti pāṭidesanīyassa. Agilānā vematikā dadhiṁ viññāpetvā bhuñjati, āpatti pāṭidesanīyassa. Agilānā gilānasaññā dadhiṁ viññāpetvā bhuñjati, āpatti pāṭidesanīyassa. </div>
</div>
<div class="q" id="p_2V_3557"> <div class="p">
<span class="pN">3557</span>Gilānā agilānasaññā, āpatti dukkaṭassa. Gilānā vematikā, āpatti dukkaṭassa. Gilānā gilānasaññā anāpatti. </div>
</div>
<div class="q" id="p_2V_3558"> <div class="divNumber">1239.</div> <div class="p">
<span class="pN">3558</span>Anāpatti—  gilānāya, gilānā hutvā viññāpetvā agilānā bhuñjati, gilānāya sesakaṁ bhuñjati, ñātakānaṁ pavāritānaṁ, aññassatthāya, attano dhanena, ummattikāya, ādikammikāyāti. </div>
</div>
<div class="CENTER" id="p_2V_3559">
<span class="pN">3559</span>Aṭṭhamapāṭidesanīyasikkhāpadaṁ niṭṭhitaṁ.</div>
<div class="q" id="p_2V_3560"> <div class="p">
<span class="pN">3560</span>Uddiṭṭhā kho, ayyāyo, aṭṭha pāṭidesanīyā dhammā. Tatthāyyāyo pucchāmi—  “kaccittha parisuddhā”? Dutiyampi pucchāmi—  “kaccittha parisuddhā”? Tatiyampi pucchāmi—  “kaccittha parisuddhā”? Parisuddhetthāyyāyo, tasmā tuṇhī, evametaṁ dhārayāmīti. </div>
</div>
<div class="ENDH3" id="p_2V_3561">
<span class="pN">3561</span>Bhikkhunivibhaṅge pāṭidesanīyakaṇḍaṁ niṭṭhitaṁ.</div>
</html>
