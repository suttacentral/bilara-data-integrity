<html>
<div class="i">2.3.10 Serīsakavimānavatthu</div>
<div class="h">Purisavimāna</div>
<div class="h">Sunikkhittavagga</div>
<div class="h">Serīsakavimānavatthu</div>
<div class="q" id="p_19Vv_1081"> <div class="divNumber">1228.</div> <div class="p"> <table class="singleColumn"> <tr> <td> <div class="pN">1081</div> <div class="G">“Suṇotha yakkhassa ca vāṇijāna ca,</div> </td> </tr> <tr> <td> <div class="G">Samāgamo yattha tadā ahosi;</div> </td> </tr> <tr> <td> <div class="G">Yathā kathaṁ itaritarena cāpi,</div> </td> </tr> <tr> <td> <div class="G">Subhāsitaṁ tañca suṇātha sabbe.</div> </td> </tr> </table> </div>
</div>
<div class="q" id="p_19Vv_1082"> <div class="divNumber">1229.</div> <div class="p"> <table class="singleColumn"> <tr> <td> <div class="pN">1082</div> <div class="G">Yo so ahu rājā pāyāsi nāma,</div> </td> </tr> <tr> <td> <div class="G">Bhummānaṁ sahabyagato yasassī;</div> </td> </tr> <tr> <td> <div class="G">So modamānova sake vimāne,</div> </td> </tr> <tr> <td> <div class="G">Amānuso mānuse ajjhabhāsī”ti.</div> </td> </tr> </table> </div>
</div>
<div class="q" id="p_19Vv_1083"> <div class="divNumber">1230.</div> <div class="p"> <table class="singleColumn"> <tr> <td> <div class="pN">1083</div> <div class="G">“Vaṅke araññe amanussaṭṭhāne,</div> </td> </tr> <tr> <td> <div class="G">Kantāre appodake appabhakkhe;</div> </td> </tr> <tr> <td> <div class="G">Suduggame vaṇṇupathassa majjhe,</div> </td> </tr> <tr> <td> <div class="G">Vaṅkaṁ bhayā naṭṭhamanā manussā.</div> </td> </tr> </table> </div>
</div>
<div class="q" id="p_19Vv_1084"> <div class="divNumber">1231.</div> <div class="p"> <table class="singleColumn"> <tr> <td> <div class="pN">1084</div> <div class="G">Nayidha phalā mūlamayā ca santi,</div> </td> </tr> <tr> <td> <div class="G">Upādānaṁ natthi kutodha bhakkho;</div> </td> </tr> <tr> <td> <div class="G">Aññatra paṁsūhi ca vālukāhi ca,</div> </td> </tr> <tr> <td> <div class="G">Tatāhi uṇhāhi ca dāruṇāhi ca.</div> </td> </tr> </table> </div>
</div>
<div class="q" id="p_19Vv_1085"> <div class="divNumber">1232.</div> <div class="p"> <table class="singleColumn"> <tr> <td> <div class="pN">1085</div> <div class="G">Ujjaṅgalaṁ tattamivaṁ kapālaṁ,</div> </td> </tr> <tr> <td> <div class="G">Anāyasaṁ paralokena tulyaṁ;</div> </td> </tr> <tr> <td> <div class="G">Luddānamāvāsamidaṁ purāṇaṁ,</div> </td> </tr> <tr> <td> <div class="G">Bhūmippadeso abhisattarūpo.</div> </td> </tr> </table> </div>
</div>
<div class="q" id="p_19Vv_1086"> <div class="divNumber">1233.</div> <div class="p"> <table class="singleColumn"> <tr> <td> <div class="pN">1086</div> <div class="G">Atha tumhe kena vaṇṇena,</div> </td> </tr> <tr> <td> <div class="G">Kimāsamānā imaṁ padesaṁ hi;</div> </td> </tr> <tr> <td> <div class="G">Anupaviṭṭhā sahasā samecca,</div> </td> </tr> <tr> <td> <div class="G">Lobhā bhayā atha vā sampamūḷhā”ti.</div> </td> </tr> </table> </div>
</div>
<div class="q" id="p_19Vv_1087"> <div class="divNumber">1234.</div> <div class="p"> <table class="singleColumn"> <tr> <td> <div class="pN">1087</div> <div class="G">“Magadhesu aṅgesu ca satthavāhā,</div> </td> </tr> <tr> <td> <div class="G">Āropayitvā paṇiyaṁ puthuttaṁ;</div> </td> </tr> <tr> <td> <div class="G">Te yāmase sindhusovīrabhūmiṁ,</div> </td> </tr> <tr> <td> <div class="G">Dhanatthikā uddayaṁ patthayānā.</div> </td> </tr> </table> </div>
</div>
<div class="q" id="p_19Vv_1088"> <div class="divNumber">1235.</div> <div class="p"> <table class="singleColumn"> <tr> <td> <div class="pN">1088</div> <div class="G">Divā pipāsaṁ nadhivāsayantā,</div> </td> </tr> <tr> <td> <div class="G">Yoggānukampañca samekkhamānā;</div> </td> </tr> <tr> <td> <div class="G">Etena vegena āyāma sabbe,</div> </td> </tr> <tr> <td> <div class="G">Rattiṁ maggaṁ paṭipannā vikāle.</div> </td> </tr> </table> </div>
</div>
<div class="q" id="p_19Vv_1089"> <div class="divNumber">1236.</div> <div class="p"> <table class="singleColumn"> <tr> <td> <div class="pN">1089</div> <div class="G">Te duppayātā aparaddhamaggā,</div> </td> </tr> <tr> <td> <div class="G">Andhākulā vippanaṭṭhā araññe;</div> </td> </tr> <tr> <td> <div class="G">Suduggame vaṇṇupathassa majjhe,</div> </td> </tr> <tr> <td> <div class="G">Disaṁ na jānāma pamūḷhacittā.</div> </td> </tr> </table> </div>
</div>
<div class="q" id="p_19Vv_1090"> <div class="divNumber">1237.</div> <div class="p"> <table class="singleColumn"> <tr> <td> <div class="pN">1090</div> <div class="G">Idañca disvāna adiṭṭhapubbaṁ,</div> </td> </tr> <tr> <td> <div class="G">Vimānaseṭṭhañca tavañca yakkha;</div> </td> </tr> <tr> <td> <div class="G">Tatuttariṁ jīvitamāsamānā,</div> </td> </tr> <tr> <td> <div class="G">Disvā patītā sumanā udaggā”ti.</div> </td> </tr> </table> </div>
</div>
<div class="q" id="p_19Vv_1091"> <div class="divNumber">1238.</div> <div class="p"> <table class="singleColumn"> <tr> <td> <div class="pN">1091</div> <div class="G">“Pāraṁ samuddassa imañca vaṇṇuṁ,</div> </td> </tr> <tr> <td> <div class="G">Vettācaraṁ saṅkupathañca maggaṁ;</div> </td> </tr> <tr> <td> <div class="G">Nadiyo pana pabbatānañca duggā,</div> </td> </tr> <tr> <td> <div class="G">Puthuddisā gacchatha bhogahetu.</div> </td> </tr> </table> </div>
</div>
<div class="q" id="p_19Vv_1092"> <div class="divNumber">1239.</div> <div class="p"> <table class="singleColumn"> <tr> <td> <div class="pN">1092</div> <div class="G">Pakkhandiyāna vijitaṁ paresaṁ,</div> </td> </tr> <tr> <td> <div class="G">Verajjake mānuse pekkhamānā;</div> </td> </tr> <tr> <td> <div class="G">Yaṁ vo sutaṁ vā atha vāpi diṭṭhaṁ,</div> </td> </tr> <tr> <td> <div class="G">Accherakaṁ taṁ vo suṇoma tātā”ti.</div> </td> </tr> </table> </div>
</div>
<div class="q" id="p_19Vv_1093"> <div class="divNumber">1240.</div> <div class="p"> <table class="singleColumn"> <tr> <td> <div class="pN">1093</div> <div class="G">“Itopi accherataraṁ kumāra,</div> </td> </tr> <tr> <td> <div class="G">Na no sutaṁ vā atha vāpi diṭṭhaṁ;</div> </td> </tr> <tr> <td> <div class="G">Atītamānussakameva sabbaṁ,</div> </td> </tr> <tr> <td> <div class="G">Disvā na tappāma anomavaṇṇaṁ.</div> </td> </tr> </table> </div>
</div>
<div class="q" id="p_19Vv_1094"> <div class="divNumber">1241.</div> <div class="p"> <table class="singleColumn"> <tr> <td> <div class="pN">1094</div> <div class="G">Vehāyasaṁ pokkharañño savanti,</div> </td> </tr> <tr> <td> <div class="G">Pahūtamalyā bahupuṇḍarīkā;</div> </td> </tr> <tr> <td> <div class="G">Dumā cime niccaphalūpapannā,</div> </td> </tr> <tr> <td> <div class="G">Atīva gandhā surabhiṁ pavāyanti.</div> </td> </tr> </table> </div>
</div>
<div class="q" id="p_19Vv_1095"> <div class="divNumber">1242.</div> <div class="p"> <table class="singleColumn"> <tr> <td> <div class="pN">1095</div> <div class="G">Veḷūriyathambhā satamussitāse,</div> </td> </tr> <tr> <td> <div class="G">Silāpavāḷassa ca āyataṁsā;</div> </td> </tr> <tr> <td> <div class="G">Masāragallā sahalohitaṅgā,</div> </td> </tr> <tr> <td> <div class="G">Thambhā ime jotirasāmayāse.</div> </td> </tr> </table> </div>
</div>
<div class="q" id="p_19Vv_1096"> <div class="divNumber">1243.</div> <div class="p"> <table class="singleColumn"> <tr> <td> <div class="pN">1096</div> <div class="G">Sahassathambhaṁ atulānubhāvaṁ,</div> </td> </tr> <tr> <td> <div class="G">Tesūpari sādhumidaṁ vimānaṁ;</div> </td> </tr> <tr> <td> <div class="G">Ratanantaraṁ kañcanavedimissaṁ,</div> </td> </tr> <tr> <td> <div class="G">Tapanīyapaṭṭehi ca sādhuchannaṁ.</div> </td> </tr> </table> </div>
</div>
<div class="q" id="p_19Vv_1097"> <div class="divNumber">1244.</div> <div class="p"> <table class="singleColumn"> <tr> <td> <div class="pN">1097</div> <div class="G">Jambonaduttattamidaṁ sumaṭṭho,</div> </td> </tr> <tr> <td> <div class="G">Pāsādasopānaphalūpapanno;</div> </td> </tr> <tr> <td> <div class="G">Daḷho ca vaggu ca susaṅgato ca,</div> </td> </tr> <tr> <td> <div class="G">Atīva nijjhānakhamo manuñño.</div> </td> </tr> </table> </div>
</div>
<div class="q" id="p_19Vv_1098"> <div class="divNumber">1245.</div> <div class="p"> <table class="singleColumn"> <tr> <td> <div class="pN">1098</div> <div class="G">Ratanantarasmiṁ bahuannapānaṁ,</div> </td> </tr> <tr> <td> <div class="G">Parivārito accharāsaṅgaṇena;</div> </td> </tr> <tr> <td> <div class="G">Murajaālambaratūriyaghuṭṭho,</div> </td> </tr> <tr> <td> <div class="G">Abhivanditosi thutivandanāya.</div> </td> </tr> </table> </div>
</div>
<div class="q" id="p_19Vv_1099"> <div class="divNumber">1246.</div> <div class="p"> <table class="singleColumn"> <tr> <td> <div class="pN">1099</div> <div class="G">So modasi nārigaṇappabodhano,</div> </td> </tr> <tr> <td> <div class="G">Vimānapāsādavare manorame;</div> </td> </tr> <tr> <td> <div class="G">Acintiyo sabbaguṇūpapanno,</div> </td> </tr> <tr> <td> <div class="G">Rājā yathā vessavaṇo naḷinyā.</div> </td> </tr> </table> </div>
</div>
<div class="q" id="p_19Vv_1100"> <div class="divNumber">1247.</div> <div class="p"> <table class="singleColumn"> <tr> <td> <div class="pN">1100</div> <div class="G">Devo nu āsi udavāsi yakkho,</div> </td> </tr> <tr> <td> <div class="G">Udāhu devindo manussabhūto;</div> </td> </tr> <tr> <td> <div class="G">Pucchanti taṁ vāṇijā satthavāhā,</div> </td> </tr> <tr> <td> <div class="G">Ācikkha ko nāma tuvaṁsi yakkho”ti.</div> </td> </tr> </table> </div>
</div>
<div class="q" id="p_19Vv_1101"> <div class="divNumber">1248.</div> <div class="p"> <table class="singleColumn"> <tr> <td> <div class="pN">1101</div> <div class="G">“Serīsako nāma ahamhi yakkho,</div> </td> </tr> <tr> <td> <div class="G">Kantāriyo vaṇṇupathamhi gutto;</div> </td> </tr> <tr> <td> <div class="G">Imaṁ padesaṁ abhipālayāmi,</div> </td> </tr> <tr> <td> <div class="G">Vacanakaro vessavaṇassa rañño”ti.</div> </td> </tr> </table> </div>
</div>
<div class="q" id="p_19Vv_1102"> <div class="divNumber">1249.</div> <div class="p"> <table class="singleColumn"> <tr> <td> <div class="pN">1102</div> <div class="G">“Adhiccaladdhaṁ pariṇāmajaṁ te,</div> </td> </tr> <tr> <td> <div class="G">Sayaṁkataṁ udāhu devehi dinnaṁ;</div> </td> </tr> <tr> <td> <div class="G">Pucchanti taṁ vāṇijā satthavāhā,</div> </td> </tr> <tr> <td> <div class="G">Kathaṁ tayā laddhamidaṁ manuññan”ti.</div> </td> </tr> </table> </div>
</div>
<div class="q" id="p_19Vv_1103"> <div class="divNumber">1250.</div> <div class="p"> <table class="singleColumn"> <tr> <td> <div class="pN">1103</div> <div class="G">“Nādhiccaladdhaṁ na pariṇāmajaṁ me,</div> </td> </tr> <tr> <td> <div class="G">Na sayaṁkataṁ na hi devehi dinnaṁ;</div> </td> </tr> <tr> <td> <div class="G">Sakehi kammehi apāpakehi,</div> </td> </tr> <tr> <td> <div class="G">Puññehi me laddhamidaṁ manuññan”ti.</div> </td> </tr> </table> </div>
</div>
<div class="q" id="p_19Vv_1104"> <div class="divNumber">1251.</div> <div class="p"> <table class="singleColumn"> <tr> <td> <div class="pN">1104</div> <div class="G">“Kiṁ te vataṁ kiṁ pana brahmacariyaṁ,</div> </td> </tr> <tr> <td> <div class="G">Kissa suciṇṇassa ayaṁ vipāko;</div> </td> </tr> <tr> <td> <div class="G">Pucchanti taṁ vāṇijā satthavāhā,</div> </td> </tr> <tr> <td> <div class="G">Kathaṁ tayā laddhamidaṁ vimānan”ti.</div> </td> </tr> </table> </div>
</div>
<div class="q" id="p_19Vv_1105"> <div class="divNumber">1252.</div> <div class="p"> <table class="singleColumn"> <tr> <td> <div class="pN">1105</div> <div class="G">“Mamaṁ pāyāsīti ahu samaññā,</div> </td> </tr> <tr> <td> <div class="G">Rajjaṁ yadā kārayiṁ kosalānaṁ;</div> </td> </tr> <tr> <td> <div class="G">Natthikadiṭṭhi kadariyo pāpadhammo,</div> </td> </tr> <tr> <td> <div class="G">Ucchedavādī ca tadā ahosiṁ.</div> </td> </tr> </table> </div>
</div>
<div class="q" id="p_19Vv_1106"> <div class="divNumber">1253.</div> <div class="p"> <table class="singleColumn"> <tr> <td> <div class="pN">1106</div> <div class="G">Samaṇo ca kho āsi kumārakassapo,</div> </td> </tr> <tr> <td> <div class="G">Bahussuto cittakathī uḷāro;</div> </td> </tr> <tr> <td> <div class="G">So me tadā dhammakathaṁ abhāsi,</div> </td> </tr> <tr> <td> <div class="G">Diṭṭhivisūkāni vinodayī me.</div> </td> </tr> </table> </div>
</div>
<div class="q" id="p_19Vv_1107"> <div class="divNumber">1254.</div> <div class="p"> <table class="singleColumn"> <tr> <td> <div class="pN">1107</div> <div class="G">Tāhaṁ tassa dhammakathaṁ suṇitvā,</div> </td> </tr> <tr> <td> <div class="G">Upāsakattaṁ paṭivedayissaṁ;</div> </td> </tr> <tr> <td> <div class="G">Pāṇātipātā virato ahosiṁ,</div> </td> </tr> <tr> <td> <div class="G">Loke adinnaṁ parivajjayissaṁ;</div> </td> </tr> <tr> <td> <div class="G">Amajjapo no ca musā abhāṇiṁ,</div> </td> </tr> <tr> <td> <div class="G">Sakena dārena ca ahosi tuṭṭho.</div> </td> </tr> </table> </div>
</div>
<div class="q" id="p_19Vv_1108"> <div class="divNumber">1255.</div> <div class="p"> <table class="singleColumn"> <tr> <td> <div class="pN">1108</div> <div class="G">Taṁ me vataṁ taṁ pana brahmacariyaṁ,</div> </td> </tr> <tr> <td> <div class="G">Tassa suciṇṇassa ayaṁ vipāko;</div> </td> </tr> <tr> <td> <div class="G">Teheva kammehi apāpakehi,</div> </td> </tr> <tr> <td> <div class="G">Puññehi me laddhamidaṁ vimānan”ti.</div> </td> </tr> </table> </div>
</div>
<div class="q" id="p_19Vv_1109"> <div class="divNumber">1256.</div> <div class="p"> <table class="singleColumn"> <tr> <td> <div class="pN">1109</div> <div class="G">“Saccaṁ kirāhaṁsu narā sapaññā,</div> </td> </tr> <tr> <td> <div class="G">Anaññathā vacanaṁ paṇḍitānaṁ;</div> </td> </tr> <tr> <td> <div class="G">Yahiṁ yahiṁ gacchati puññakammo,</div> </td> </tr> <tr> <td> <div class="G">Tahiṁ tahiṁ modati kāmakāmī.</div> </td> </tr> </table> </div>
</div>
<div class="q" id="p_19Vv_1110"> <div class="divNumber">1257.</div> <div class="p"> <table class="singleColumn"> <tr> <td> <div class="pN">1110</div> <div class="G">Yahiṁ yahiṁ sokapariddavo ca,</div> </td> </tr> <tr> <td> <div class="G">Vadho ca bandho ca parikkileso;</div> </td> </tr> <tr> <td> <div class="G">Tahiṁ tahiṁ gacchati pāpakammo,</div> </td> </tr> <tr> <td> <div class="G">Na muccati duggatiyā kadācīti.</div> </td> </tr> </table> </div>
</div>
<div class="q" id="p_19Vv_1111"> <div class="divNumber">1258.</div> <div class="p"> <table class="singleColumn"> <tr> <td> <div class="pN">1111</div> <div class="G">Sammūḷharūpova jano ahosi,</div> </td> </tr> <tr> <td> <div class="G">Asmiṁ muhutte kalalīkatova;</div> </td> </tr> <tr> <td> <div class="G">Janassimassa tuyhañca kumāra,</div> </td> </tr> <tr> <td> <div class="G">Appaccayo kena nu kho ahosī”ti.</div> </td> </tr> </table> </div>
</div>
<div class="q" id="p_19Vv_1112"> <div class="divNumber">1259.</div> <div class="p"> <table class="singleColumn"> <tr> <td> <div class="pN">1112</div> <div class="G">“Ime ca sirīsavanā tātā,</div> </td> </tr> <tr> <td> <div class="G">Dibbā gandhā surabhī sampavanti;</div> </td> </tr> <tr> <td> <div class="G">Te sampavāyanti imaṁ vimānaṁ,</div> </td> </tr> <tr> <td> <div class="G">Divā ca ratto ca tamaṁ nihantvā.</div> </td> </tr> </table> </div>
</div>
<div class="q" id="p_19Vv_1113"> <div class="divNumber">1260.</div> <div class="p"> <table class="singleColumn"> <tr> <td> <div class="pN">1113</div> <div class="G">Imesañca kho vassasataccayena,</div> </td> </tr> <tr> <td> <div class="G">Sipāṭikā phalati ekamekā;</div> </td> </tr> <tr> <td> <div class="G">Mānussakaṁ vassasataṁ atītaṁ,</div> </td> </tr> <tr> <td> <div class="G">Yadagge kāyamhi idhūpapanno.</div> </td> </tr> </table> </div>
</div>
<div class="q" id="p_19Vv_1114"> <div class="divNumber">1261.</div> <div class="p"> <table class="singleColumn"> <tr> <td> <div class="pN">1114</div> <div class="G">Disvānahaṁ vassasatāni pañca,</div> </td> </tr> <tr> <td> <div class="G">Asmiṁ vimāne ṭhatvāna tātā;</div> </td> </tr> <tr> <td> <div class="G">Āyukkhayā puññakkhayā cavissaṁ,</div> </td> </tr> <tr> <td> <div class="G">Teneva sokena pamucchitosmī”ti.</div> </td> </tr> </table> </div>
</div>
<div class="q" id="p_19Vv_1115"> <div class="divNumber">1262.</div> <div class="p"> <table class="singleColumn"> <tr> <td> <div class="pN">1115</div> <div class="G">“Kathaṁ nu soceyya tathāvidho so,</div> </td> </tr> <tr> <td> <div class="G">Laddhā vimānaṁ atulaṁ cirāya;</div> </td> </tr> <tr> <td> <div class="G">Ye cāpi kho ittaramupapannā,</div> </td> </tr> <tr> <td> <div class="G">Te nūna soceyyuṁ parittapuññā”ti.</div> </td> </tr> </table> </div>
</div>
<div class="q" id="p_19Vv_1116"> <div class="divNumber">1263.</div> <div class="p"> <table class="singleColumn"> <tr> <td> <div class="pN">1116</div> <div class="G">“Anucchaviṁ ovadiyañca me taṁ,</div> </td> </tr> <tr> <td> <div class="G">Yaṁ maṁ tumhe peyyavācaṁ vadetha;</div> </td> </tr> <tr> <td> <div class="G">Tumhe ca kho tātā mayānuguttā,</div> </td> </tr> <tr> <td> <div class="G">Yenicchakaṁ tena paletha sotthin”ti.</div> </td> </tr> </table> </div>
</div>
<div class="q" id="p_19Vv_1117"> <div class="divNumber">1264.</div> <div class="p"> <table class="singleColumn"> <tr> <td> <div class="pN">1117</div> <div class="G">“Gantvā mayaṁ sindhusovīrabhūmiṁ,</div> </td> </tr> <tr> <td> <div class="G">Dhanatthikā uddayaṁ patthayānā;</div> </td> </tr> <tr> <td> <div class="G">Yathāpayogā paripuṇṇacāgā,</div> </td> </tr> <tr> <td> <div class="G">Kāhāma serīsamahaṁ uḷāran”ti.</div> </td> </tr> </table> </div>
</div>
<div class="q" id="p_19Vv_1118"> <div class="divNumber">1265.</div> <div class="p"> <table class="singleColumn"> <tr> <td> <div class="pN">1118</div> <div class="G">“Mā ceva serīsamahaṁ akattha,</div> </td> </tr> <tr> <td> <div class="G">Sabbañca vo bhavissati yaṁ vadetha;</div> </td> </tr> <tr> <td> <div class="G">Pāpāni kammāni vivajjayātha,</div> </td> </tr> <tr> <td> <div class="G">Dhammānuyogañca adhiṭṭhahātha.</div> </td> </tr> </table> </div>
</div>
<div class="q" id="p_19Vv_1119"> <div class="divNumber">1266.</div> <div class="p"> <table class="singleColumn"> <tr> <td> <div class="pN">1119</div> <div class="G">Upāsako atthi imamhi saṁghe,</div> </td> </tr> <tr> <td> <div class="G">Bahussuto sīlavatūpapanno;</div> </td> </tr> <tr> <td> <div class="G">Saddho ca cāgī ca supesalo ca,</div> </td> </tr> <tr> <td> <div class="G">Vicakkhaṇo santusito mutīmā.</div> </td> </tr> </table> </div>
</div>
<div class="q" id="p_19Vv_1120"> <div class="divNumber">1267.</div> <div class="p"> <table class="singleColumn"> <tr> <td> <div class="pN">1120</div> <div class="G">Sañjānamāno na musā bhaṇeyya,</div> </td> </tr> <tr> <td> <div class="G">Parūpaghātāya na cetayeyya;</div> </td> </tr> <tr> <td> <div class="G">Vebhūtikaṁ pesuṇaṁ no kareyya,</div> </td> </tr> <tr> <td> <div class="G">Saṇhañca vācaṁ sakhilaṁ bhaṇeyya.</div> </td> </tr> </table> </div>
</div>
<div class="q" id="p_19Vv_1121"> <div class="divNumber">1268.</div> <div class="p"> <table class="singleColumn"> <tr> <td> <div class="pN">1121</div> <div class="G">Sagāravo sappatisso vinīto,</div> </td> </tr> <tr> <td> <div class="G">Apāpako adhisīle visuddho;</div> </td> </tr> <tr> <td> <div class="G">So mātaraṁ pitarañcāpi jantu,</div> </td> </tr> <tr> <td> <div class="G">Dhammena poseti ariyavutti.</div> </td> </tr> </table> </div>
</div>
<div class="q" id="p_19Vv_1122"> <div class="divNumber">1269.</div> <div class="p"> <table class="singleColumn"> <tr> <td> <div class="pN">1122</div> <div class="G">Maññe so mātāpitūnaṁ kāraṇā,</div> </td> </tr> <tr> <td> <div class="G">Bhogāni pariyesati na attahetu;</div> </td> </tr> <tr> <td> <div class="G">Mātāpitūnañca yo accayena,</div> </td> </tr> <tr> <td> <div class="G">Nekkhammapoṇo carissati brahmacariyaṁ.</div> </td> </tr> </table> </div>
</div>
<div class="q" id="p_19Vv_1123"> <div class="divNumber">1270.</div> <div class="p"> <table class="singleColumn"> <tr> <td> <div class="pN">1123</div> <div class="G">Ujū avaṅko asaṭho amāyo,</div> </td> </tr> <tr> <td> <div class="G">Na lesakappena ca vohareyya;</div> </td> </tr> <tr> <td> <div class="G">So tādiso sukatakammakārī,</div> </td> </tr> <tr> <td> <div class="G">Dhamme ṭhito kinti labhetha dukkhaṁ.</div> </td> </tr> </table> </div>
</div>
<div class="q" id="p_19Vv_1124"> <div class="divNumber">1271.</div> <div class="p"> <table class="singleColumn"> <tr> <td> <div class="pN">1124</div> <div class="G">Taṁ kāraṇā pātukatomhi attanā,</div> </td> </tr> <tr> <td> <div class="G">Tasmā dhammaṁ passatha vāṇijāse;</div> </td> </tr> <tr> <td> <div class="G">Aññatra teniha bhasmī bhavetha,</div> </td> </tr> <tr> <td> <div class="G">Andhākulā vippanaṭṭhā araññe;</div> </td> </tr> <tr> <td> <div class="G">Taṁ khippamānena lahuṁ parena,</div> </td> </tr> <tr> <td> <div class="G">Sukho have sappurisena saṅgamo”ti.</div> </td> </tr> </table> </div>
</div>
<div class="q" id="p_19Vv_1125"> <div class="divNumber">1272.</div> <div class="p"> <table class="singleColumn"> <tr> <td> <div class="pN">1125</div> <div class="G">“Kiṁ nāma so kiñca karoti kammaṁ,</div> </td> </tr> <tr> <td> <div class="G">Kiṁ nāmadheyyaṁ kiṁ pana tassa gottaṁ;</div> </td> </tr> <tr> <td> <div class="G">Mayampi naṁ daṭṭhukāmamha yakkha,</div> </td> </tr> <tr> <td> <div class="G">Yassānukampāya idhāgatosi;</div> </td> </tr> <tr> <td> <div class="G">Lābhā hi tassa yassa tuvaṁ pihesī”ti.</div> </td> </tr> </table> </div>
</div>
<div class="q" id="p_19Vv_1126"> <div class="divNumber">1273.</div> <div class="p"> <table class="singleColumn"> <tr> <td> <div class="pN">1126</div> <div class="G">“Yo kappako sambhavanāmadheyyo,</div> </td> </tr> <tr> <td> <div class="G">Upāsako kocchaphalūpajīvī;</div> </td> </tr> <tr> <td> <div class="G">Jānātha naṁ tumhākaṁ pesiyo so,</div> </td> </tr> <tr> <td> <div class="G">Mā kho naṁ hīḷittha supesalo so”ti.</div> </td> </tr> </table> </div>
</div>
<div class="q" id="p_19Vv_1127"> <div class="divNumber">1274.</div> <div class="p"> <table class="singleColumn"> <tr> <td> <div class="pN">1127</div> <div class="G">“Jānāmase yaṁ tvaṁ pavadesi yakkha,</div> </td> </tr> <tr> <td> <div class="G">Na kho naṁ jānāma sa edisoti;</div> </td> </tr> <tr> <td> <div class="G">Mayampi naṁ pūjayissāma yakkha,</div> </td> </tr> <tr> <td> <div class="G">Sutvāna tuyhaṁ vacanaṁ uḷāran”ti.</div> </td> </tr> </table> </div>
</div>
<div class="q" id="p_19Vv_1128"> <div class="divNumber">1275.</div> <div class="p"> <table class="singleColumn"> <tr> <td> <div class="pN">1128</div> <div class="G">“Ye keci imasmiṁ satthe manussā,</div> </td> </tr> <tr> <td> <div class="G">Daharā mahantā athavāpi majjhimā;</div> </td> </tr> <tr> <td> <div class="G">Sabbeva te ālambantu vimānaṁ,</div> </td> </tr> <tr> <td> <div class="G">Passantu puññānaṁ phalaṁ kadariyā”ti.</div> </td> </tr> </table> </div>
</div>
<div class="q" id="p_19Vv_1129"> <div class="divNumber">1276.</div> <div class="p"> <table class="singleColumn"> <tr> <td> <div class="pN">1129</div> <div class="G">Te tattha sabbeva “ahaṁ pure”ti,</div> </td> </tr> <tr> <td> <div class="G">Taṁ kappakaṁ tattha purakkhatvā;</div> </td> </tr> <tr> <td> <div class="G">Sabbeva te ālambiṁsu vimānaṁ,</div> </td> </tr> <tr> <td> <div class="G">Masakkasāraṁ viya vāsavassa.</div> </td> </tr> </table> </div>
</div>
<div class="q" id="p_19Vv_1130"> <div class="divNumber">1277.</div> <div class="p"> <table class="singleColumn"> <tr> <td> <div class="pN">1130</div> <div class="G">Te tattha sabbeva “ahaṁ pure”ti,</div> </td> </tr> <tr> <td> <div class="G">Upāsakattaṁ paṭivedayiṁsu;</div> </td> </tr> <tr> <td> <div class="G">Pāṇātipātā viratā ahesuṁ,</div> </td> </tr> <tr> <td> <div class="G">Loke adinnaṁ parivajjayiṁsu;</div> </td> </tr> <tr> <td> <div class="G">Amajjapā no ca musā bhaṇiṁsu,</div> </td> </tr> <tr> <td> <div class="G">Sakena dārena ca ahesuṁ tuṭṭhā.</div> </td> </tr> </table> </div>
</div>
<div class="q" id="p_19Vv_1131"> <div class="divNumber">1278.</div> <div class="p"> <table class="singleColumn"> <tr> <td> <div class="pN">1131</div> <div class="G">Te tattha sabbeva “ahaṁ pure”ti,</div> </td> </tr> <tr> <td> <div class="G">Upāsakattaṁ paṭivedayitvā;</div> </td> </tr> <tr> <td> <div class="G">Pakkāmi sattho anumodamāno,</div> </td> </tr> <tr> <td> <div class="G">Yakkhiddhiyā anumato punappunaṁ.</div> </td> </tr> </table> </div>
</div>
<div class="q" id="p_19Vv_1132"> <div class="divNumber">1279.</div> <div class="p"> <table class="singleColumn"> <tr> <td> <div class="pN">1132</div> <div class="G">Gantvāna te sindhusovīrabhūmiṁ,</div> </td> </tr> <tr> <td> <div class="G">Dhanatthikā uddayaṁ patthayānā;</div> </td> </tr> <tr> <td> <div class="G">Yathāpayogā paripuṇṇalābhā,</div> </td> </tr> <tr> <td> <div class="G">Paccāgamuṁ pāṭaliputtamakkhataṁ.</div> </td> </tr> </table> </div>
</div>
<div class="q" id="p_19Vv_1133"> <div class="divNumber">1280.</div> <div class="p"> <table class="singleColumn"> <tr> <td> <div class="pN">1133</div> <div class="G">Gantvāna te saṁgharaṁ sotthivanto,</div> </td> </tr> <tr> <td> <div class="G">Puttehi dārehi samaṅgibhūtā;</div> </td> </tr> <tr> <td> <div class="G">Ānandī vittā sumanā patītā,</div> </td> </tr> <tr> <td> <div class="G">Akaṁsu serīsamahaṁ uḷāraṁ;</div> </td> </tr> <tr> <td> <div class="G">Serīsakaṁ te pariveṇaṁ māpayiṁsu.</div> </td> </tr> </table> </div>
</div>
<div class="q" id="p_19Vv_1134"> <div class="divNumber">1281.</div> <div class="p"> <table class="singleColumn"> <tr> <td> <div class="pN">1134</div> <div class="G">Etādisā sappurisāna sevanā,</div> </td> </tr> <tr> <td> <div class="G">Mahatthikā dhammaguṇāna sevanā;</div> </td> </tr> <tr> <td> <div class="G">Ekassa atthāya upāsakassa,</div> </td> </tr> <tr> <td> <div class="G">Sabbeva sattā sukhitā ahesunti.</div> </td> </tr> </table> </div>
</div>
<div class="CENTER" id="p_19Vv_1135">
<span class="pN">1135</span>Serīsakavimānaṁ dasamaṁ.</div>
</html>
