<html>
<div class="i">1.4.3.4 Vassikasāṭikasikkhāpada</div>
<div class="h">
Mahāvibhaṅga
</div>
<div class="h">
Nissaggiyakaṇḍa
</div>
<div class="h">
Pattavagga
</div>
<div class="h">
Vassikasāṭikasikkhāpada
</div>
<div class="q" id="p_1V_2323">
<div class="divNumber">
626.
</div>
<div class="p">
<span class="pN">2323</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena bhagavatā bhikkhūnaṁ vassikasāṭikā anuññātā hoti. Chabbaggiyā bhikkhū— “bhagavatā vassikasāṭikā anuññātā”ti, paṭikacceva vassikasāṭikacīvaraṁ pariyesanti, paṭikacceva katvā nivāsenti, jiṇṇāya vassikasāṭikāya naggā kāyaṁ ovassāpenti. Ye te bhikkhū appicchā…pe… te ujjhāyanti khiyyanti vipācenti— “kathañhi nāma chabbaggiyā bhikkhū paṭikacceva vassikasāṭikacīvaraṁ pariyesissanti, paṭikacceva katvā nivāsessanti, jiṇṇāya vassikasāṭikāya naggā kāyaṁ ovassāpessantī”ti.
</div>
</div>
<div class="q" id="p_1V_2324">
<div class="p">
<span class="pN">2324</span>Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṁ ārocesuṁ…pe… “saccaṁ kira tumhe, bhikkhave, paṭikacceva vassikasāṭikacīvaraṁ pariyesatha? Paṭikacceva katvā nivāsetha? Jiṇṇāya vassikasāṭikāya naggā kāyaṁ ovassāpethā”ti? “Saccaṁ, bhagavā”ti. Vigarahi buddho bhagavā…pe… kathañhi nāma tumhe moghapurisā, paṭikacceva vassikasāṭikacīvaraṁ pariyesissatha, paṭikacceva katvā nivāsessatha, jiṇṇāya vassikasāṭikāya naggā kāyaṁ ovassāpessatha. Netaṁ, moghapurisā, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_1V_2325">
<div class="divNumber">
627.
</div>
<div class="p">
<span class="pN">2325</span><span class="bold">“‘Māso seso gimhānan’ti bhikkhunā vassikasāṭikacīvaraṁ pariyesitabbaṁ</span>; <span class="bold">‘addhamāso</span> <span class="bold">seso gimhānan’ti katvā nivāsetabbaṁ</span>. <span class="bold">‘Orena ce māso seso gimhānan’ti vassikasāṭikacīvaraṁ pariyeseyya, ‘orenaddhamāso seso gimhānan’ti katvā nivāseyya, nissaggiyaṁ pācittiyan”</span>ti. (<span class="italic">24</span>:<span class="bold">43</span>)
</div>
</div>
<div class="q" id="p_1V_2326">
<div class="divNumber">
628.
</div>
<div class="p">
<span class="pN">2326</span><span class="bold">“Māso seso gimhānan”ti bhikkhunā vassikasāṭikacīvaraṁ pariyesitabban</span>ti. Ye manussā pubbepi vassikasāṭikacīvaraṁ denti te upasaṅkamitvā evamassu vacanīyā— “kālo vassikasāṭikāya, samayo vassikasāṭikāya, aññepi manussā vassikasāṭikacīvaraṁ dentī”ti. Na vattabbā— “detha me vassikasāṭikacīvaraṁ, āharatha me vassikasāṭikacīvaraṁ, parivattetha me vassikasāṭikacīvaraṁ, cetāpetha me vassikasāṭikacīvaran”ti.
</div>
</div>
<div class="q" id="p_1V_2327">
<div class="p">
<span class="pN">2327</span><span class="bold">“Addhamāso seso gimhānan”ti katvā nivāsetabban</span>ti. Addhamāse sese gimhāne katvā nivāsetabbaṁ.
</div>
</div>
<div class="q" id="p_1V_2328">
<div class="p">
<span class="pN">2328</span><span class="bold">“Orena ce māso seso gimhānan”</span>ti atirekamāse sese gimhāne vassikasāṭikacīvaraṁ pariyesati, nissaggiyaṁ pācittiyaṁ.
</div>
</div>
<div class="q" id="p_1V_2329">
<div class="p">
<span class="pN">2329</span><span class="bold">“Orenaddhamāso seso gimhānan”</span>ti atirekaddhamāse sese gimhāne katvā nivāseti, nissaggiyaṁ hoti. Nissajjitabbaṁ saṁghassa vā gaṇassa vā puggalassa vā. Evañca pana, bhikkhave, nissajjitabbaṁ…pe… “idaṁ me, bhante, vassikasāṭikacīvaraṁ atirekamāse sese gimhāne pariyiṭṭhaṁ atirekaddhamāse sese gimhāne katvā paridahitaṁ nissaggiyaṁ. Imāhaṁ saṁghassa nissajjāmī”ti…pe… dadeyyāti…pe… dadeyyunti…pe… āyasmato dammīti.
</div>
</div>
<div class="q" id="p_1V_2330">
<div class="divNumber">
629.
</div>
<div class="p">
<span class="pN">2330</span>Atirekamāse sese gimhāne atirekasaññī vassikasāṭikacīvaraṁ pariyesati, nissaggiyaṁ pācittiyaṁ. Atirekamāse sese gimhāne vematiko vassikasāṭikacīvaraṁ pariyesati, nissaggiyaṁ pācittiyaṁ. Atirekamāse sese gimhāne ūnakasaññī vassikasāṭikacīvaraṁ pariyesati, nissaggiyaṁ pācittiyaṁ.
</div>
</div>
<div class="q" id="p_1V_2331">
<div class="p">
<span class="pN">2331</span>Atirekaddhamāse sese gimhāne atirekasaññī katvā nivāseti, nissaggiyaṁ pācittiyaṁ. Atirekaddhamāse sese gimhāne vematiko katvā nivāseti, nissaggiyaṁ pācittiyaṁ. Atirekaddhamāse sese gimhāne ūnakasaññī katvā nivāseti, nissaggiyaṁ pācittiyaṁ.
</div>
</div>
<div class="q" id="p_1V_2332">
<div class="p">
<span class="pN">2332</span>Satiyā vassikasāṭikāya naggo kāyaṁ ovassāpeti, āpatti dukkaṭassa. Ūnakamāse sese gimhāne atirekasaññī, āpatti dukkaṭassa. Ūnakamāse sese gimhāne vematiko, āpatti dukkaṭassa. Ūnakamāse sese gimhāne ūnakasaññī, anāpatti.
</div>
</div>
<div class="q" id="p_1V_2333">
<div class="p">
<span class="pN">2333</span>Ūnakaddhamāse sese gimhāne atirekasaññī, āpatti dukkaṭassa. Ūnakaddhamāse sese gimhāne vematiko, āpatti dukkaṭassa. Ūnakaddhamāse sese gimhāne ūnakasaññī, anāpatti.
</div>
</div>
<div class="q" id="p_1V_2334">
<div class="divNumber">
630.
</div>
<div class="p">
<span class="pN">2334</span>Anāpatti— “māso seso gimhānan”ti vassikasāṭikacīvaraṁ pariyesati, “addhamāso seso gimhānan”ti katvā nivāseti, “ūnakamāso seso gimhānan”ti vassikasāṭikacīvaraṁ pariyesati, “ūnakaddhamāso seso gimhānan”ti katvā nivāseti, pariyiṭṭhāya vassikasāṭikāya vassaṁ ukkaḍḍhiyyati, nivatthāya vassikasāṭikāya vassaṁ ukkaḍḍhiyyati, dhovitvā nikkhipitabbaṁ; samaye nivāsetabbaṁ, acchinnacīvarassa, naṭṭhacīvarassa, āpadāsu, ummattakassa, ādikammikassāti.
</div>
</div>
<div class="CENTER" id="p_1V_2335">
<span class="pN">2335</span>Vassikasāṭikasikkhāpadaṁ niṭṭhitaṁ catutthaṁ.
</div>
</html>
