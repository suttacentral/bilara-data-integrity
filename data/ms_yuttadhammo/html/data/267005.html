<html>
<div class="i">3.8 Dutiyamigaluddakapetavatthu</div>
<div class="h">Cūḷavagga</div>
<div class="h">Dutiyamigaluddakapetavatthu</div>
<div class="q" id="p_19Pv_529"> <div class="divNumber">488.</div> <div class="p"> <table class="singleColumn"> <tr> <td> <div class="pN">529</div> <div class="G">“Kūṭāgāre ca pāsāde,</div> </td> </tr> <tr> <td> <div class="G">pallaṅke gonakatthate;</div> </td> </tr> <tr> <td> <div class="G">Pañcaṅgikena turiyena,</div> </td> </tr> <tr> <td> <div class="G">ramasi suppavādite.</div> </td> </tr> </table> </div>
</div>
<div class="q" id="p_19Pv_530"> <div class="divNumber">489.</div> <div class="p"> <table class="singleColumn"> <tr> <td> <div class="pN">530</div> <div class="G">Tato ratyā vivasāne,</div> </td> </tr> <tr> <td> <div class="G">sūriyuggamanaṁ pati;</div> </td> </tr> <tr> <td> <div class="G">Apaviddho susānasmiṁ,</div> </td> </tr> <tr> <td> <div class="G">bahudukkhaṁ nigacchasi.</div> </td> </tr> </table> </div>
</div>
<div class="q" id="p_19Pv_531"> <div class="divNumber">490.</div> <div class="p"> <table class="singleColumn"> <tr> <td> <div class="pN">531</div> <div class="G">Kiṁ nu kāyena vācāya,</div> </td> </tr> <tr> <td> <div class="G">manasā dukkaṭaṁ kataṁ;</div> </td> </tr> <tr> <td> <div class="G">Kissa kammavipākena,</div> </td> </tr> <tr> <td> <div class="G">idaṁ dukkhaṁ nigacchasi”.</div> </td> </tr> </table> </div>
</div>
<div class="q" id="p_19Pv_532"> <div class="divNumber">491.</div> <div class="p"> <table class="singleColumn"> <tr> <td> <div class="pN">532</div> <div class="G">“Ahaṁ rājagahe ramme,</div> </td> </tr> <tr> <td> <div class="G">ramaṇīye giribbaje;</div> </td> </tr> <tr> <td> <div class="G">Migaluddo pure āsiṁ,</div> </td> </tr> <tr> <td> <div class="G">luddo cāsimasaññato.</div> </td> </tr> </table> </div>
</div>
<div class="q" id="p_19Pv_533"> <div class="divNumber">492.</div> <div class="p"> <table class="singleColumn"> <tr> <td> <div class="pN">533</div> <div class="G">Tassa me sahāyo suhadayo,</div> </td> </tr> <tr> <td> <div class="G">Saddho āsi upāsako;</div> </td> </tr> <tr> <td> <div class="G">Tassa kulupako bhikkhu,</div> </td> </tr> <tr> <td> <div class="G">Āsi gotamasāvako;</div> </td> </tr> <tr> <td> <div class="G">Sopi maṁ anukampanto,</div> </td> </tr> <tr> <td> <div class="G">Nivāresi punappunaṁ.</div> </td> </tr> </table> </div>
</div>
<div class="q" id="p_19Pv_534"> <div class="divNumber">493.</div> <div class="p"> <table class="singleColumn"> <tr> <td> <div class="pN">534</div> <div class="G">‘Mākāsi pāpakaṁ kammaṁ,</div> </td> </tr> <tr> <td> <div class="G">Mā tāta duggatiṁ agā;</div> </td> </tr> <tr> <td> <div class="G">Sace icchasi pecca sukhaṁ,</div> </td> </tr> <tr> <td> <div class="G">Virama pāṇavadhā asaṁyamā’.</div> </td> </tr> </table> </div>
</div>
<div class="q" id="p_19Pv_535"> <div class="divNumber">494.</div> <div class="p"> <table class="singleColumn"> <tr> <td> <div class="pN">535</div> <div class="G">Tassāhaṁ vacanaṁ sutvā,</div> </td> </tr> <tr> <td> <div class="G">Sukhakāmassa hitānukampino;</div> </td> </tr> <tr> <td> <div class="G">Nākāsiṁ sakalānusāsaniṁ,</div> </td> </tr> <tr> <td> <div class="G">Cirapāpābhirato abuddhimā.</div> </td> </tr> </table> </div>
</div>
<div class="q" id="p_19Pv_536"> <div class="divNumber">495.</div> <div class="p"> <table class="singleColumn"> <tr> <td> <div class="pN">536</div> <div class="G">So maṁ puna bhūrisumedhaso,</div> </td> </tr> <tr> <td> <div class="G">Anukampāya saṁyame nivesayi;</div> </td> </tr> <tr> <td> <div class="G">‘Sace divā hanasi pāṇino,</div> </td> </tr> <tr> <td> <div class="G">Atha te rattiṁ bhavatu saṁyamo’.</div> </td> </tr> </table> </div>
</div>
<div class="q" id="p_19Pv_537"> <div class="divNumber">496.</div> <div class="p"> <table class="singleColumn"> <tr> <td> <div class="pN">537</div> <div class="G">Svāhaṁ divā hanitvā pāṇino,</div> </td> </tr> <tr> <td> <div class="G">Virato rattimahosi saññato;</div> </td> </tr> <tr> <td> <div class="G">Rattāhaṁ paricāremi,</div> </td> </tr> <tr> <td> <div class="G">Divā khajjāmi duggato.</div> </td> </tr> </table> </div>
</div>
<div class="q" id="p_19Pv_538"> <div class="divNumber">497.</div> <div class="p"> <table class="singleColumn"> <tr> <td> <div class="pN">538</div> <div class="G">Tassa kammassa kusalassa,</div> </td> </tr> <tr> <td> <div class="G">Anubhomi rattiṁ amānusiṁ;</div> </td> </tr> <tr> <td> <div class="G">Divā paṭihatāva kukkurā,</div> </td> </tr> <tr> <td> <div class="G">Upadhāvanti samantā khādituṁ.</div> </td> </tr> </table> </div>
</div>
<div class="q" id="p_19Pv_539"> <div class="divNumber">498.</div> <div class="p"> <table class="singleColumn"> <tr> <td> <div class="pN">539</div> <div class="G">Ye ca te satatānuyogino,</div> </td> </tr> <tr> <td> <div class="G">Dhuvaṁ payuttā sugatassa sāsane;</div> </td> </tr> <tr> <td> <div class="G">Maññāmi te amatameva kevalaṁ,</div> </td> </tr> <tr> <td> <div class="G">Adhigacchanti padaṁ asaṅkhatan”ti.</div> </td> </tr> </table> </div>
</div>
<div class="CENTER" id="p_19Pv_540">
<span class="pN">540</span>Dutiyamigaluddakapetavatthu aṭṭhamaṁ.</div>
</html>
