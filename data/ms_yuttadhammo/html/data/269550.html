<html>
<div class="i">2.1.2 Dhammuddhaccavāraniddesa</div>
<div class="h">Yuganaddhavagga</div>
<div class="h">Yuganaddhakathā</div>
<div class="h">Dhammuddhaccavāraniddesa</div>
<div class="q" id="p_26Ps_1365"> <div class="divNumber">6.</div> <div class="p">
<span class="pN">1365</span>Kathaṁ <span class="bold">dhammuddhaccaviggahitaṁ mānasaṁ hoti?</span> Aniccato manasikaroto obhāso uppajjati, obhāso dhammoti obhāsaṁ āvajjati, tato vikkhepo uddhaccaṁ. Tena uddhaccena viggahitamānaso aniccato upaṭṭhānaṁ yathābhūtaṁ nappajānāti, dukkhato upaṭṭhānaṁ yathābhūtaṁ nappajānāti, anattato upaṭṭhānaṁ yathābhūtaṁ nappajānāti. Tena vuccati—  “dhammuddhaccaviggahitamānaso hoti so samayo, yaṁ taṁ cittaṁ ajjhattameva santiṭṭhati sannisīdati ekodi hoti samādhiyati. <span class="bold">Tassa maggo sañjāyatī”</span>ti kathaṁ maggo sañjāyati…pe…  evaṁ maggo sañjāyati, evaṁ saññojanāni pahīyanti, anusayā byantīhonti. </div>
</div>
<div class="q" id="p_26Ps_1366"> <div class="p">
<span class="pN">1366</span>Aniccato manasikaroto ñāṇaṁ uppajjati, pīti uppajjati, passaddhi uppajjati, sukhaṁ uppajjati, adhimokkho uppajjati, paggaho uppajjati, upaṭṭhānaṁ uppajjati, upekkhā uppajjati, nikanti uppajjati, “nikanti dhammo”ti nikantiṁ āvajjati. Tato vikkhepo uddhaccaṁ. Tena uddhaccena viggahitamānaso aniccato upaṭṭhānaṁ yathābhūtaṁ nappajānāti, dukkhato upaṭṭhānaṁ yathābhūtaṁ nappajānāti, anattato upaṭṭhānaṁ yathābhūtaṁ nappajānāti. Tena vuccati—  “dhammuddhaccaviggahitamānaso hoti so samayo, yaṁ taṁ cittaṁ ajjhattameva santiṭṭhati sannisīdati ekodi hoti samādhiyati. <span class="bold">Tassa maggo sañjāyatī</span>”ti. Kathaṁ maggo sañjāyati…pe…  evaṁ maggo sañjāyati, evaṁ saññojanāni pahīyanti, anusayā byantīhonti. </div>
</div>
<div class="q" id="p_26Ps_1367"> <div class="p">
<span class="pN">1367</span>Dukkhato manasikaroto…pe…  anattato manasikaroto obhāso uppajjati…pe…  ñāṇaṁ uppajjati, pīti uppajjati, passaddhi uppajjati, sukhaṁ uppajjati, adhimokkho uppajjati, paggaho uppajjati, upaṭṭhānaṁ uppajjati, upekkhā uppajjati, nikanti uppajjati, “nikanti dhammo”ti nikantiṁ āvajjati. Tato vikkhepo uddhaccaṁ. Tena uddhaccena viggahitamānaso anattato upaṭṭhānaṁ, aniccato upaṭṭhānaṁ, dukkhato upaṭṭhānaṁ yathābhūtaṁ nappajānāti. Tena vuccati—  “dhammuddhaccaviggahitamānaso…pe…  evaṁ saññojanāni pahīyanti, anusayā byantīhonti”. </div>
</div>
<div class="q" id="p_26Ps_1368"> <div class="p">
<span class="pN">1368</span>Rūpaṁ aniccato manasikaroto…pe…  rūpaṁ dukkhato manasikaroto…  rūpaṁ anattato manasikaroto…  vedanaṁ…pe…  saññaṁ…  saṅkhāre…  viññāṇaṁ…  cakkhuṁ…pe…  jarāmaraṇaṁ aniccato manasikaroto…pe…  jarāmaraṇaṁ dukkhato manasikaroto, jarāmaraṇaṁ anattato manasikaroto obhāso uppajjati…pe…  ñāṇaṁ uppajjati, pīti uppajjati, passaddhi uppajjati, sukhaṁ uppajjati, adhimokkho uppajjati, paggaho uppajjati, upaṭṭhānaṁ uppajjati, upekkhā uppajjati, nikanti uppajjati, “nikanti dhammo”ti nikantiṁ āvajjati. Tato vikkhepo uddhaccaṁ. Tena uddhaccena viggahitamānaso. Jarāmaraṇaṁ anattato upaṭṭhānaṁ yathābhūtaṁ nappajānāti. Jarāmaraṇaṁ aniccato upaṭṭhānaṁ yathābhūtaṁ nappajānāti, jarāmaraṇaṁ dukkhato upaṭṭhānaṁ yathābhūtaṁ nappajānāti. Tena vuccati—  “dhammuddhaccaviggahitamānaso hoti. So samayo, yaṁ taṁ cittaṁ ajjhattameva santiṭṭhati sannisīdati ekodi hoti samādhiyati. <span class="bold">Tassa maggo sañjāyatī</span>”ti. Kathaṁ maggo sañjāyati…pe…  evaṁ maggo sañjāyati. Evaṁ saññojanāni pahīyanti, anusayā byantīhonti. Evaṁ dhammuddhaccaviggahitaṁ mānasaṁ hoti. </div>
</div>
<div class="q" id="p_26Ps_1369"> <div class="divNumber">7.</div> <div class="p"> <table class="singleColumn"> <tr> <td> <div class="pN">1369</div> <div class="G">Obhāse ceva ñāṇe ca,</div> </td> </tr> <tr> <td> <div class="G">pītiyā ca vikampati;</div> </td> </tr> <tr> <td> <div class="G">Passaddhiyā sukhe ceva,</div> </td> </tr> <tr> <td> <div class="G">yehi cittaṁ pavedhati.</div> </td> </tr> </table> </div>
</div>
<div class="q" id="p_26Ps_1370"> <div class="p"> <table class="singleColumn"> <tr> <td> <div class="pN">1370</div> <div class="G">Adhimokkhe ca paggāhe,</div> </td> </tr> <tr> <td> <div class="G">upaṭṭhāne ca kampati;</div> </td> </tr> <tr> <td> <div class="G">Upekkhāvajjanāya ceva,</div> </td> </tr> <tr> <td> <div class="G">upekkhāya ca nikantiyā.</div> </td> </tr> </table> </div>
</div>
<div class="q" id="p_26Ps_1371"> <div class="p"> <table class="singleColumn"> <tr> <td> <div class="pN">1371</div> <div class="G">Imāni dasa ṭhānāni,</div> </td> </tr> <tr> <td> <div class="G">paññā yassa pariccitā;</div> </td> </tr> <tr> <td> <div class="G">Dhammuddhaccakusalo hoti,</div> </td> </tr> <tr> <td> <div class="G">na ca sammoha gacchati.</div> </td> </tr> </table> </div>
</div>
<div class="q" id="p_26Ps_1372"> <div class="p"> <table class="singleColumn"> <tr> <td> <div class="pN">1372</div> <div class="G">Vikkhipati ceva kilissati ca,</div> </td> </tr> <tr> <td> <div class="G">Cavati cittabhāvanā;</div> </td> </tr> <tr> <td> <div class="G">Vikkhipati na kilissati,</div> </td> </tr> <tr> <td> <div class="G">Bhāvanā parihāyati.</div> </td> </tr> </table> </div>
</div>
<div class="q" id="p_26Ps_1373"> <div class="p"> <table class="singleColumn"> <tr> <td> <div class="pN">1373</div> <div class="G">Vikkhipati na kilissati,</div> </td> </tr> <tr> <td> <div class="G">Bhāvanā na parihāyati;</div> </td> </tr> <tr> <td> <div class="G">Na ca vikkhipate cittaṁ na kilissati,</div> </td> </tr> <tr> <td> <div class="G">Na cavati cittabhāvanā.</div> </td> </tr> </table> </div>
</div>
<div class="q" id="p_26Ps_1374"> <div class="p">
<span class="pN">1374</span>Imehi catūhi ṭhānehi cittassa saṅkhepavikkhepaviggahitaṁ dasa ṭhāne sampajānātīti. </div>
</div>
<div class="CENTER" id="p_26Ps_1375">
<span class="pN">1375</span>Yuganaddhakathā niṭṭhitā.</div>
</html>
