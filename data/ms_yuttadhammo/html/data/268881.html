<html>
<div class="i">3.1.3 Ayogharacariya</div>
<div class="h">Yudhañjayavagga</div>
<div class="h">Nekkhammapāramī</div>
<div class="h">Ayogharacariya</div>
<div class="q" id="p_21Cp_294"> <div class="divNumber">24.</div> <div class="p"> <table class="singleColumn"> <tr> <td> <div class="pN">294</div> <div class="G">“Punāparaṁ yadā homi,</div> </td> </tr> <tr> <td> <div class="G">kāsirājassa atrajo;</div> </td> </tr> <tr> <td> <div class="G">Ayogharamhi saṁvaḍḍho,</div> </td> </tr> <tr> <td> <div class="G">nāmenāsi ayogharo.</div> </td> </tr> </table> </div>
</div>
<div class="q" id="p_21Cp_295"> <div class="divNumber">25.</div> <div class="p"> <table class="singleColumn"> <tr> <td> <div class="pN">295</div> <div class="G">‘Dukkhena jīvito laddho,</div> </td> </tr> <tr> <td> <div class="G">saṁpīḷe patiposito;</div> </td> </tr> <tr> <td> <div class="G">Ajjeva putta paṭipajja,</div> </td> </tr> <tr> <td> <div class="G">kevalaṁ vasudhaṁ imaṁ’.</div> </td> </tr> </table> </div>
</div>
<div class="q" id="p_21Cp_296"> <div class="divNumber">26.</div> <div class="p"> <table class="singleColumn"> <tr> <td> <div class="pN">296</div> <div class="G">Saraṭṭhakaṁ sanigamaṁ,</div> </td> </tr> <tr> <td> <div class="G">sajanaṁ vanditva khattiyaṁ;</div> </td> </tr> <tr> <td> <div class="G">Añjaliṁ paggahetvāna,</div> </td> </tr> <tr> <td> <div class="G">idaṁ vacanamabraviṁ.</div> </td> </tr> </table> </div>
</div>
<div class="q" id="p_21Cp_297"> <div class="divNumber">27.</div> <div class="p"> <table class="singleColumn"> <tr> <td> <div class="pN">297</div> <div class="G">‘Ye keci mahiyā sattā,</div> </td> </tr> <tr> <td> <div class="G">hīnamukkaṭṭhamajjhimā;</div> </td> </tr> <tr> <td> <div class="G">Nirārakkhā sake gehe,</div> </td> </tr> <tr> <td> <div class="G">vaḍḍhanti sakañātibhi.</div> </td> </tr> </table> </div>
</div>
<div class="q" id="p_21Cp_298"> <div class="divNumber">28.</div> <div class="p"> <table class="singleColumn"> <tr> <td> <div class="pN">298</div> <div class="G">Idaṁ loke uttariyaṁ,</div> </td> </tr> <tr> <td> <div class="G">saṁpīḷe mama posanaṁ;</div> </td> </tr> <tr> <td> <div class="G">Ayogharamhi saṁvaḍḍho,</div> </td> </tr> <tr> <td> <div class="G">appabhe candasūriye.</div> </td> </tr> </table> </div>
</div>
<div class="q" id="p_21Cp_299"> <div class="divNumber">29.</div> <div class="p"> <table class="singleColumn"> <tr> <td> <div class="pN">299</div> <div class="G">Pūtikuṇapasampuṇṇā,</div> </td> </tr> <tr> <td> <div class="G">muccitvā mātukucchito;</div> </td> </tr> <tr> <td> <div class="G">Tato ghoratare dukkhe,</div> </td> </tr> <tr> <td> <div class="G">puna pakkhittayoghare.</div> </td> </tr> </table> </div>
</div>
<div class="q" id="p_21Cp_300"> <div class="divNumber">30.</div> <div class="p"> <table class="singleColumn"> <tr> <td> <div class="pN">300</div> <div class="G">Yadihaṁ tādisaṁ patvā,</div> </td> </tr> <tr> <td> <div class="G">dukkhaṁ paramadāruṇaṁ;</div> </td> </tr> <tr> <td> <div class="G">Rajjesu yadi rajjāmi,</div> </td> </tr> <tr> <td> <div class="G">pāpānaṁ uttamo siyaṁ.</div> </td> </tr> </table> </div>
</div>
<div class="q" id="p_21Cp_301"> <div class="divNumber">31.</div> <div class="p"> <table class="singleColumn"> <tr> <td> <div class="pN">301</div> <div class="G">Ukkaṇṭhitomhi kāyena,</div> </td> </tr> <tr> <td> <div class="G">rajjenamhi anatthiko;</div> </td> </tr> <tr> <td> <div class="G">Nibbutiṁ pariyesissaṁ,</div> </td> </tr> <tr> <td> <div class="G">yattha maṁ maccu na maddiye’.</div> </td> </tr> </table> </div>
</div>
<div class="q" id="p_21Cp_302"> <div class="divNumber">32.</div> <div class="p"> <table class="singleColumn"> <tr> <td> <div class="pN">302</div> <div class="G">Evāhaṁ cintayitvāna,</div> </td> </tr> <tr> <td> <div class="G">viravante mahājane;</div> </td> </tr> <tr> <td> <div class="G">Nāgova bandhanaṁ chetvā,</div> </td> </tr> <tr> <td> <div class="G">pāvisiṁ kānanaṁ vanaṁ.</div> </td> </tr> </table> </div>
</div>
<div class="q" id="p_21Cp_303"> <div class="divNumber">33.</div> <div class="p"> <table class="singleColumn"> <tr> <td> <div class="pN">303</div> <div class="G">Mātāpitā na me dessā,</div> </td> </tr> <tr> <td> <div class="G">napi me dessaṁ mahāyasaṁ;</div> </td> </tr> <tr> <td> <div class="G">Sabbaññutaṁ piyaṁ mayhaṁ,</div> </td> </tr> <tr> <td> <div class="G">tasmā rajjaṁ pariccajin”ti.</div> </td> </tr> </table> </div>
</div>
<div class="CENTER" id="p_21Cp_304">
<span class="pN">304</span>Ayogharacariyaṁ tatiyaṁ.</div>
</html>
