<html>
<div class="i">2.4.4.10 Cārikanapakkamanasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Tuvaṭṭavagga</div>
<div class="h">Cārikanapakkamanasikkhāpada</div>
<div class="q" id="p_2V_2982"> <div class="divNumber">973.</div> <div class="p">
<span class="pN">2982</span>Tena samayena buddho bhagavā rājagahe viharati veḷuvane kalandakanivāpe. Tena kho pana samayena bhikkhuniyo tattheva rājagahe vassaṁ vasanti, tattha hemantaṁ, tattha gimhaṁ. Manussā ujjhāyanti khiyyanti vipācenti—  “āhundarikā bhikkhunīnaṁ disā andhakārā, na imāsaṁ disā pakkhāyantī”ti. </div>
</div>
<div class="q" id="p_2V_2983"> <div class="p">
<span class="pN">2983</span>Assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. Atha kho tā bhikkhuniyo bhikkhūnaṁ etamatthaṁ ārocesuṁ. Bhikkhū bhagavato etamatthaṁ ārocesuṁ. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—  “tena hi, bhikkhave, bhikkhunīnaṁ sikkhāpadaṁ paññapessāmi dasa atthavase paṭicca—  saṁghasuṭṭhutāya…pe…  saddhammaṭṭhitiyā vinayānuggahāya. Evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_2984"> <div class="divNumber">974.</div> <div class="p">
<span class="pN">2984</span><span class="bold">“Yā pana bhikkhunī vassaṁvuṭṭhā cārikaṁ na pakkameyya antamaso chappañcayojanānipi, pācittiyan”</span>ti. (<span class="italic">40</span>:<span class="bold">95</span>) </div>
</div>
<div class="q" id="p_2V_2985"> <div class="divNumber">975.</div> <div class="p">
<span class="pN">2985</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2986"> <div class="p">
<span class="pN">2986</span><span class="bold">Vassaṁvuṭṭhā</span> nāma purimaṁ vā temāsaṁ pacchimaṁ vā temāsaṁ vuṭṭhā. </div>
</div>
<div class="q" id="p_2V_2987"> <div class="p">
<span class="pN">2987</span>“Cārikaṁ na pakkamissāmi antamaso chappañcayojanānipī”ti dhuraṁ nikkhittamatte āpatti pācittiyassa. </div>
</div>
<div class="q" id="p_2V_2988"> <div class="divNumber">976.</div> <div class="p">
<span class="pN">2988</span>Anāpatti—  sati antarāye, pariyesitvā dutiyikaṁ bhikkhuniṁ na labhati, gilānāya, āpadāsu, ummattikāya, ādikammikāyāti. </div>
</div>
<div class="CENTER" id="p_2V_2989">
<span class="pN">2989</span>Dasamasikkhāpadaṁ niṭṭhitaṁ.<br> Tuvaṭṭavaggo catuttho.</div>
</html>
