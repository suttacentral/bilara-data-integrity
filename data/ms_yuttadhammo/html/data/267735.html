<html>
<div class="i">4.10 Pesalātherīapadāna</div>
<div class="h">Khattiyāvagga</div>
<div class="h">Pesalātherīapadāna</div>
<div class="q" id="p_20Ap2_1442"> <div class="divNumber">220.</div> <div class="p"> <table class="singleColumn"> <tr> <td> <div class="pN">1442</div> <div class="G">“Imamhi bhaddake kappe,</div> </td> </tr> <tr> <td> <div class="G">brahmabandhu mahāyaso;</div> </td> </tr> <tr> <td> <div class="G">Kassapo nāma gottena,</div> </td> </tr> <tr> <td> <div class="G">uppajji vadataṁ varo.</div> </td> </tr> </table> </div>
</div>
<div class="q" id="p_20Ap2_1443"> <div class="divNumber">221.</div> <div class="p"> <table class="singleColumn"> <tr> <td> <div class="pN">1443</div> <div class="G">Sāvatthiyaṁ pure vare,</div> </td> </tr> <tr> <td> <div class="G">upāsakakule ahaṁ;</div> </td> </tr> <tr> <td> <div class="G">Pasūtā taṁ jinavaraṁ,</div> </td> </tr> <tr> <td> <div class="G">disvā sutvā ca desanaṁ.</div> </td> </tr> </table> </div>
</div>
<div class="q" id="p_20Ap2_1444"> <div class="divNumber">222.</div> <div class="p"> <table class="singleColumn"> <tr> <td> <div class="pN">1444</div> <div class="G">Taṁ vīraṁ saraṇaṁ gantvā,</div> </td> </tr> <tr> <td> <div class="G">sīlāni ca samādiyiṁ;</div> </td> </tr> <tr> <td> <div class="G">Kadāci so mahāvīro,</div> </td> </tr> <tr> <td> <div class="G">mahājanasamāgame.</div> </td> </tr> </table> </div>
</div>
<div class="q" id="p_20Ap2_1445"> <div class="divNumber">223.</div> <div class="p"> <table class="singleColumn"> <tr> <td> <div class="pN">1445</div> <div class="G">Attano abhisambodhiṁ,</div> </td> </tr> <tr> <td> <div class="G">pakāsesi narāsabho;</div> </td> </tr> <tr> <td> <div class="G">Ananussutadhammesu,</div> </td> </tr> <tr> <td> <div class="G">pubbe dukkhādikesu ca.</div> </td> </tr> </table> </div>
</div>
<div class="q" id="p_20Ap2_1446"> <div class="divNumber">224.</div> <div class="p"> <table class="singleColumn"> <tr> <td> <div class="pN">1446</div> <div class="G">Cakkhu ñāṇañca paññā ca,</div> </td> </tr> <tr> <td> <div class="G">vijjāloko ca āsi me;</div> </td> </tr> <tr> <td> <div class="G">Taṁ sutvā uggahetvāna,</div> </td> </tr> <tr> <td> <div class="G">paripucchiñca bhikkhavo.</div> </td> </tr> </table> </div>
</div>
<div class="q" id="p_20Ap2_1447"> <div class="divNumber">225.</div> <div class="p"> <table class="singleColumn"> <tr> <td> <div class="pN">1447</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṁ dehaṁ,</div> </td> </tr> <tr> <td> <div class="G">tāvatiṁsamagacchahaṁ.</div> </td> </tr> </table> </div>
</div>
<div class="q" id="p_20Ap2_1448"> <div class="divNumber">226.</div> <div class="p"> <table class="singleColumn"> <tr> <td> <div class="pN">1448</div> <div class="G">Pacchime ca bhave dāni,</div> </td> </tr> <tr> <td> <div class="G">Jātā seṭṭhimahākule;</div> </td> </tr> <tr> <td> <div class="G">Upecca buddhaṁ saddhammaṁ,</div> </td> </tr> <tr> <td> <div class="G">Sutvā saccūpasaṁhitaṁ.</div> </td> </tr> </table> </div>
</div>
<div class="q" id="p_20Ap2_1449"> <div class="divNumber">227.</div> <div class="p"> <table class="singleColumn"> <tr> <td> <div class="pN">1449</div> <div class="G">Pabbajitvācireneva,</div> </td> </tr> <tr> <td> <div class="G">saccatthāni vicintayaṁ;</div> </td> </tr> <tr> <td> <div class="G">Khepetvā āsave sabbe,</div> </td> </tr> <tr> <td> <div class="G">arahattamapāpuṇiṁ.</div> </td> </tr> </table> </div>
</div>
<div class="q" id="p_20Ap2_1450"> <div class="divNumber">228.</div> <div class="p"> <table class="singleColumn"> <tr> <td> <div class="pN">1450</div> <div class="G">Iddhīsu ca vasī homi,</div> </td> </tr> <tr> <td> <div class="G">dibbāya sotadhātuyā;</div> </td> </tr> <tr> <td> <div class="G">Cetopariyañāṇassa,</div> </td> </tr> <tr> <td> <div class="G">vasī homi mahāmune.</div> </td> </tr> </table> </div>
</div>
<div class="q" id="p_20Ap2_1451"> <div class="divNumber">229.</div> <div class="p"> <table class="singleColumn"> <tr> <td> <div class="pN">1451</div> <div class="G">Pubbenivāsaṁ jānāmi,</div> </td> </tr> <tr> <td> <div class="G">dibbacakkhu visodhitaṁ;</div> </td> </tr> <tr> <td> <div class="G">Sabbāsavā parikkhīṇā,</div> </td> </tr> <tr> <td> <div class="G">natthi dāni punabbhavo.</div> </td> </tr> </table> </div>
</div>
<div class="q" id="p_20Ap2_1452"> <div class="divNumber">230.</div> <div class="p"> <table class="singleColumn"> <tr> <td> <div class="pN">1452</div> <div class="G">Atthadhammaniruttīsu,</div> </td> </tr> <tr> <td> <div class="G">paṭibhāne tatheva ca;</div> </td> </tr> <tr> <td> <div class="G">Ñāṇaṁ me vimalaṁ suddhaṁ,</div> </td> </tr> <tr> <td> <div class="G">buddhaseṭṭhassa vāhasā.</div> </td> </tr> </table> </div>
</div>
<div class="q" id="p_20Ap2_1453"> <div class="divNumber">231.</div> <div class="p"> <table class="singleColumn"> <tr> <td> <div class="pN">1453</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">bhavā sabbe samūhatā;</div> </td> </tr> <tr> <td> <div class="G">Nāgīva bandhanaṁ chetvā,</div> </td> </tr> <tr> <td> <div class="G">viharāmi anāsavā.</div> </td> </tr> </table> </div>
</div>
<div class="q" id="p_20Ap2_1454"> <div class="divNumber">232.</div> <div class="p"> <table class="singleColumn"> <tr> <td> <div class="pN">1454</div> <div class="G">Svāgataṁ vata me āsi,</div> </td> </tr> <tr> <td> <div class="G">mama buddhassa santike;</div> </td> </tr> <tr> <td> <div class="G">Tisso vijjā anuppattā,</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap2_1455"> <div class="divNumber">233.</div> <div class="p"> <table class="singleColumn"> <tr> <td> <div class="pN">1455</div> <div class="G">Paṭisambhidā catasso,</div> </td> </tr> <tr> <td> <div class="G">Vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">Kataṁ buddhassa sāsanaṁ”. (1359)</div> </td> </tr> </table> </div>
</div>
<div class="q" id="p_20Ap2_1456"> <div class="p">
<span class="pN">1456</span>Itthaṁ sudaṁ pesalā bhikkhunī imā gāthāyo abhāsitthāti. </div>
</div>
<div class="CENTER" id="p_20Ap2_1457">
<span class="pN">1457</span>Pesalātheriyāpadānaṁ dasamaṁ.<br> <span class="bold">Khattiyāvaggo catuttho.</span>
</div>
<div class="SUMMARY" id="p_20Ap2_1458">
<span class="pN">1458</span><span class="firstLetter">T</span>assuddānaṁ</div>
<div class="q" id="p_20Ap2_1459"> <div class="p"> <table class="singleColumn"> <tr> <td> <div class="pN">1459</div> <div class="G">Khattiyā brāhmaṇī ceva,</div> </td> </tr> <tr> <td> <div class="G">tathā uppaladāyikā;</div> </td> </tr> <tr> <td> <div class="G">Siṅgālamātā sukkā ca,</div> </td> </tr> <tr> <td> <div class="G">abhirūpā aḍḍhakāsikā.</div> </td> </tr> </table> </div>
</div>
<div class="q" id="p_20Ap2_1460"> <div class="p"> <table class="singleColumn"> <tr> <td> <div class="pN">1460</div> <div class="G">Puṇṇā ca ambapālī ca,</div> </td> </tr> <tr> <td> <div class="G">pesalāti ca tā dasa;</div> </td> </tr> <tr> <td> <div class="G">Gāthāyo dvisatānettha,</div> </td> </tr> <tr> <td> <div class="G">dvicattālīsa cuttari.</div> </td> </tr> </table> </div>
</div>
<div class="SUMMARY" id="p_20Ap2_1461">
<span class="pN">1461</span><span class="firstLetter">A</span>tha <span class="firstLetter">v</span>agguddānaṁ</div>
<div class="q" id="p_20Ap2_1462"> <div class="p"> <table class="singleColumn"> <tr> <td> <div class="pN">1462</div> <div class="G">Sumedhā ekūposathā,</div> </td> </tr> <tr> <td> <div class="G">kuṇḍalakesī khattiyā;</div> </td> </tr> <tr> <td> <div class="G">Sahassaṁ tisatā gāthā,</div> </td> </tr> <tr> <td> <div class="G">sattatālīsa piṇḍitā.</div> </td> </tr> </table> </div>
</div>
<div class="q" id="p_20Ap2_1463"> <div class="p"> <table class="singleColumn"> <tr> <td> <div class="pN">1463</div> <div class="G">Saha uddānagāthāhi,</div> </td> </tr> <tr> <td> <div class="G">gaṇitāyo vibhāvibhi;</div> </td> </tr> <tr> <td> <div class="G">Sahassaṁ tisataṁ gāthā,</div> </td> </tr> <tr> <td> <div class="G">sattapaññāsameva cāti.</div> </td> </tr> </table> </div>
</div>
<div class="ENDH3" id="p_20Ap2_1464">
<span class="pN">1464</span>Therikāpadānaṁ samattaṁ.</div>
<div class="ENDBOOK" id="p_20Ap2_1465">
<span class="pN">1465</span>Apadānapāḷi samattā.</div>
</html>
