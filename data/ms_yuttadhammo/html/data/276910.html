<html>
<div class="i">1.3.1.3 Antānantavāda</div>
<div class="h">Brahmajālasutta</div>
<div class="h">Diṭṭhi</div>
<div class="h">Pubbantakappika</div>
<div class="h">Antānantavāda</div>
<div class="q" id="p_6D_93"> <div class="divNumber">53.</div> <div class="p">
<span class="pN">93</span>Santi, bhikkhave, eke samaṇabrāhmaṇā antānantikā <span class="bold">antānantaṁ lokassa</span> paññapenti catūhi vatthūhi. Te ca bhonto samaṇabrāhmaṇā kimāgamma kimārabbha antānantikā antānantaṁ lokassa paññapenti catūhi vatthūhi? </div>
</div>
<div class="q" id="p_6D_94"> <div class="divNumber">54.</div> <div class="p">
<span class="pN">94</span>Idha, bhikkhave, ekacco samaṇo vā brāhmaṇo vā ātappamanvāya padhānamanvāya anuyogamanvāya appamādamanvāya sammāmanasikāramanvāya tathārūpaṁ cetosamādhiṁ phusati, yathāsamāhite citte antasaññī lokasmiṁ viharati. </div>
</div>
<div class="q" id="p_6D_95"> <div class="p">
<span class="pN">95</span>So evamāha—  ‘<span class="bold">antavā ayaṁ loko parivaṭumo</span>. Taṁ kissa hetu? Ahañhi ātappamanvāya padhānamanvāya anuyogamanvāya appamādamanvāya sammāmanasikāramanvāya tathārūpaṁ cetosamādhiṁ phusāmi, yathāsamāhite citte antasaññī lokasmiṁ viharāmi. Imināmahaṁ etaṁ jānāmi—  <span class="smallFont">“</span>yathā antavā ayaṁ loko parivaṭumo<span class="smallFont">”</span>’ti. Idaṁ, bhikkhave, paṭhamaṁ ṭhānaṁ, yaṁ āgamma yaṁ ārabbha eke samaṇabrāhmaṇā antānantikā antānantaṁ lokassa paññapenti. (1:<span class="italic">9</span>) </div>
</div>
<div class="q" id="p_6D_96"> <div class="divNumber">55.</div> <div class="p">
<span class="pN">96</span>Dutiye ca bhonto samaṇabrāhmaṇā kimāgamma kimārabbha antānantikā antānantaṁ lokassa paññapenti? Idha, bhikkhave, ekacco samaṇo vā brāhmaṇo vā ātappamanvāya padhānamanvāya anuyogamanvāya appamādamanvāya sammāmanasikāramanvāya tathārūpaṁ cetosamādhiṁ phusati, yathāsamāhite citte anantasaññī lokasmiṁ viharati. </div>
</div>
<div class="q" id="p_6D_97"> <div class="p">
<span class="pN">97</span>So evamāha—  ‘<span class="bold">ananto ayaṁ loko apariyanto</span>. Ye te samaṇabrāhmaṇā evamāhaṁsu—  <span class="smallFont">“</span>antavā ayaṁ loko parivaṭumo<span class="smallFont">”</span>ti, tesaṁ musā. Ananto ayaṁ loko apariyanto. Taṁ kissa hetu? Ahañhi ātappamanvāya padhānamanvāya anuyogamanvāya appamādamanvāya sammāmanasikāramanvāya tathārūpaṁ cetosamādhiṁ phusāmi, yathāsamāhite citte anantasaññī lokasmiṁ viharāmi. Imināmahaṁ etaṁ jānāmi—  <span class="smallFont">“</span>yathā ananto ayaṁ loko apariyanto<span class="smallFont">”</span>’ti. Idaṁ, bhikkhave, dutiyaṁ ṭhānaṁ, yaṁ āgamma yaṁ ārabbha eke samaṇabrāhmaṇā antānantikā antānantaṁ lokassa paññapenti. (2:<span class="italic">10</span>) </div>
</div>
<div class="q" id="p_6D_98"> <div class="divNumber">56.</div> <div class="p">
<span class="pN">98</span>Tatiye ca bhonto samaṇabrāhmaṇā kimāgamma kimārabbha antānantikā antānantaṁ lokassa paññapenti? Idha, bhikkhave, ekacco samaṇo vā brāhmaṇo vā ātappamanvāya padhānamanvāya anuyogamanvāya appamādamanvāya sammāmanasikāramanvāya tathārūpaṁ cetosamādhiṁ phusati, yathāsamāhite citte uddhamadho antasaññī lokasmiṁ viharati, tiriyaṁ anantasaññī. </div>
</div>
<div class="q" id="p_6D_99"> <div class="p">
<span class="pN">99</span>So evamāha—  ‘<span class="bold">antavā ca ayaṁ loko ananto ca</span>. Ye te samaṇabrāhmaṇā evamāhaṁsu—  <span class="smallFont">“</span>antavā ayaṁ loko parivaṭumo<span class="smallFont">”</span>ti, tesaṁ musā. Yepi te samaṇabrāhmaṇā evamāhaṁsu—  <span class="smallFont">“</span>ananto ayaṁ loko apariyanto<span class="smallFont">”</span>ti, tesampi musā. Antavā ca ayaṁ loko ananto ca. Taṁ kissa hetu? Ahañhi ātappamanvāya padhānamanvāya anuyogamanvāya appamādamanvāya sammāmanasikāramanvāya tathārūpaṁ cetosamādhiṁ phusāmi, yathāsamāhite citte uddhamadho antasaññī lokasmiṁ viharāmi, tiriyaṁ anantasaññī. Imināmahaṁ etaṁ jānāmi—  <span class="smallFont">“</span>yathā antavā ca ayaṁ loko ananto cā<span class="smallFont">”</span>’ti. Idaṁ, bhikkhave, tatiyaṁ ṭhānaṁ, yaṁ āgamma yaṁ ārabbha eke samaṇabrāhmaṇā antānantikā antānantaṁ lokassa paññapenti. (3:<span class="italic">11</span>) </div>
</div>
<div class="q" id="p_6D_100"> <div class="divNumber">57.</div> <div class="p">
<span class="pN">100</span>Catutthe ca bhonto samaṇabrāhmaṇā kimāgamma kimārabbha antānantikā antānantaṁ lokassa paññapenti? Idha, bhikkhave, ekacco samaṇo vā brāhmaṇo vā takkī hoti vīmaṁsī. So takkapariyāhataṁ vīmaṁsānucaritaṁ sayampaṭibhānaṁ evamāha—  ‘<span class="bold">nevāyaṁ loko antavā, na panānanto</span>. Ye te samaṇabrāhmaṇā evamāhaṁsu—  <span class="smallFont">“</span>antavā ayaṁ loko parivaṭumo<span class="smallFont">”</span>ti, tesaṁ musā. Yepi te samaṇabrāhmaṇā evamāhaṁsu—  <span class="smallFont">“</span>ananto ayaṁ loko apariyanto<span class="smallFont">”</span>ti, tesampi musā. Yepi te samaṇabrāhmaṇā evamāhaṁsu—  <span class="smallFont">“</span>antavā ca ayaṁ loko ananto cā<span class="smallFont">”</span>ti, tesampi musā. Nevāyaṁ loko antavā, na panānanto’ti. Idaṁ, bhikkhave, catutthaṁ ṭhānaṁ, yaṁ āgamma yaṁ ārabbha eke samaṇabrāhmaṇā antānantikā antānantaṁ lokassa paññapenti. (4:<span class="italic">12</span>) </div>
</div>
<div class="q" id="p_6D_101"> <div class="divNumber">58.</div> <div class="p">
<span class="pN">101</span>Imehi kho te, bhikkhave, samaṇabrāhmaṇā antānantikā antānantaṁ lokassa paññapenti catūhi vatthūhi. Ye hi keci, bhikkhave, samaṇā vā brāhmaṇā vā antānantikā antānantaṁ lokassa paññapenti, sabbe te imeheva catūhi vatthūhi, etesaṁ vā aññatarena; natthi ito bahiddhā. </div>
</div>
<div class="q" id="p_6D_102"> <div class="divNumber">59.</div> <div class="p">
<span class="pN">102</span>Tayidaṁ, bhikkhave, tathāgato pajānāti—  ‘ime diṭṭhiṭṭhānā evaṁgahitā evaṁparāmaṭṭhā evaṁgatikā bhavanti evaṁabhisamparāyā’ti. Tañca tathāgato pajānāti, tato ca uttaritaraṁ pajānāti, tañca pajānanaṁ na parāmasati, aparāmasato cassa paccattaññeva nibbuti viditā. Vedanānaṁ samudayañca atthaṅgamañca assādañca ādīnavañca nissaraṇañca yathābhūtaṁ viditvā anupādāvimutto, bhikkhave, tathāgato. </div>
</div>
<div class="q" id="p_6D_103"> <div class="divNumber">60.</div> <div class="p">
<span class="pN">103</span>Ime kho te, bhikkhave, dhammā gambhīrā duddasā duranubodhā santā paṇītā atakkāvacarā nipuṇā paṇḍitavedanīyā, ye tathāgato sayaṁ abhiññā sacchikatvā pavedeti, yehi tathāgatassa yathābhuccaṁ vaṇṇaṁ sammā vadamānā vadeyyuṁ. </div>
</div>
</html>
