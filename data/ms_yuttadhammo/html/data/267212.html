<html>
<div class="i">8.8 Pāṭalipupphiyattheraapadāna</div>
<div class="h">Nāgasamālavagga</div>
<div class="h">Pāṭalipupphiyattheraapadāna</div>
<div class="q" id="p_20Ap1_1638"> <div class="divNumber">36.</div> <div class="p"> <table class="singleColumn"> <tr> <td> <div class="pN">1638</div> <div class="G">“Suvaṇṇavaṇṇaṁ sambuddhaṁ,</div> </td> </tr> <tr> <td> <div class="G">Gacchantaṁ antarāpaṇe;</div> </td> </tr> <tr> <td> <div class="G">Kañcanagghiyasaṅkāsaṁ,</div> </td> </tr> <tr> <td> <div class="G">Bāttiṁsavaralakkhaṇaṁ.</div> </td> </tr> </table> </div>
</div>
<div class="q" id="p_20Ap1_1639"> <div class="divNumber">37.</div> <div class="p"> <table class="singleColumn"> <tr> <td> <div class="pN">1639</div> <div class="G">Seṭṭhiputto tadā āsiṁ,</div> </td> </tr> <tr> <td> <div class="G">sukhumālo sukhedhito;</div> </td> </tr> <tr> <td> <div class="G">Ucchaṅge pāṭalipupphaṁ,</div> </td> </tr> <tr> <td> <div class="G">katvāna abhisaṁhariṁ.</div> </td> </tr> </table> </div>
</div>
<div class="q" id="p_20Ap1_1640"> <div class="divNumber">38.</div> <div class="p"> <table class="singleColumn"> <tr> <td> <div class="pN">1640</div> <div class="G">Haṭṭho haṭṭhena cittena,</div> </td> </tr> <tr> <td> <div class="G">pupphehi abhipūjayiṁ;</div> </td> </tr> <tr> <td> <div class="G">Tissaṁ lokaviduṁ nāthaṁ,</div> </td> </tr> <tr> <td> <div class="G">naradevaṁ namassahaṁ.</div> </td> </tr> </table> </div>
</div>
<div class="q" id="p_20Ap1_1641"> <div class="divNumber">39.</div> <div class="p"> <table class="singleColumn"> <tr> <td> <div class="pN">1641</div> <div class="G">Dvenavute ito kappe,</div> </td> </tr> <tr> <td> <div class="G">yaṁ kammamakariṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">pupphapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_1642"> <div class="divNumber">40.</div> <div class="p"> <table class="singleColumn"> <tr> <td> <div class="pN">1642</div> <div class="G">Ito tesaṭṭhikappamhi,</div> </td> </tr> <tr> <td> <div class="G">abhisammatanāmako;</div> </td> </tr> <tr> <td> <div class="G">Sattaratanasampanno,</div> </td> </tr> <tr> <td> <div class="G">cakkavattī mahabbalo.</div> </td> </tr> </table> </div>
</div>
<div class="q" id="p_20Ap1_1643"> <div class="divNumber">41.</div> <div class="p"> <table class="singleColumn"> <tr> <td> <div class="pN">1643</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_1644"> <div class="p">
<span class="pN">1644</span>Itthaṁ sudaṁ āyasmā pāṭalipupphiyo thero imā gāthāyo abhāsitthāti. </div>
</div>
<div class="CENTER" id="p_20Ap1_1645">
<span class="pN">1645</span>Pāṭalipupphiyattherassāpadānaṁ aṭṭhamaṁ.</div>
</html>
