<html>
<div class="i">1.4 Mahāmoggallānattheraapadāna</div>
<div class="h">Buddhavagga</div>
<div class="h">Mahāmoggallānattheraapadāna</div>
<div class="q" id="p_20Ap1_384"> <div class="divNumber">375.</div> <div class="p"> <table class="singleColumn"> <tr> <td> <div class="pN">384</div> <div class="G">“Anomadassī bhagavā,</div> </td> </tr> <tr> <td> <div class="G">lokajeṭṭho narāsabho;</div> </td> </tr> <tr> <td> <div class="G">Vihāsi himavantamhi,</div> </td> </tr> <tr> <td> <div class="G">devasaṅghapurakkhato.</div> </td> </tr> </table> </div>
</div>
<div class="q" id="p_20Ap1_385"> <div class="divNumber">376.</div> <div class="p"> <table class="singleColumn"> <tr> <td> <div class="pN">385</div> <div class="G">Varuṇo nāma nāmena,</div> </td> </tr> <tr> <td> <div class="G">nāgarājā ahaṁ tadā;</div> </td> </tr> <tr> <td> <div class="G">Kāmarūpī vikubbāmi,</div> </td> </tr> <tr> <td> <div class="G">mahodadhinivāsahaṁ.</div> </td> </tr> </table> </div>
</div>
<div class="q" id="p_20Ap1_386"> <div class="divNumber">377.</div> <div class="p"> <table class="singleColumn"> <tr> <td> <div class="pN">386</div> <div class="G">Saṅgaṇiyaṁ gaṇaṁ hitvā,</div> </td> </tr> <tr> <td> <div class="G">tūriyaṁ paṭṭhapesahaṁ;</div> </td> </tr> <tr> <td> <div class="G">Sambuddhaṁ parivāretvā,</div> </td> </tr> <tr> <td> <div class="G">vādesuṁ accharā tadā.</div> </td> </tr> </table> </div>
</div>
<div class="q" id="p_20Ap1_387"> <div class="divNumber">378.</div> <div class="p"> <table class="singleColumn"> <tr> <td> <div class="pN">387</div> <div class="G">Vajjamānesu tūresu,</div> </td> </tr> <tr> <td> <div class="G">devā tūrāni vajjayuṁ;</div> </td> </tr> <tr> <td> <div class="G">Ubhinnaṁ saddaṁ sutvāna,</div> </td> </tr> <tr> <td> <div class="G">buddhopi sampabujjhatha.</div> </td> </tr> </table> </div>
</div>
<div class="q" id="p_20Ap1_388"> <div class="divNumber">379.</div> <div class="p"> <table class="singleColumn"> <tr> <td> <div class="pN">388</div> <div class="G">Nimantetvāna sambuddhaṁ,</div> </td> </tr> <tr> <td> <div class="G">sakaṁ bhavanupāgamiṁ;</div> </td> </tr> <tr> <td> <div class="G">Āsanaṁ paññapetvāna,</div> </td> </tr> <tr> <td> <div class="G">kālamārocayiṁ ahaṁ.</div> </td> </tr> </table> </div>
</div>
<div class="q" id="p_20Ap1_389"> <div class="divNumber">380.</div> <div class="p"> <table class="singleColumn"> <tr> <td> <div class="pN">389</div> <div class="G">Khīṇāsavasahassehi,</div> </td> </tr> <tr> <td> <div class="G">parivuto lokanāyako;</div> </td> </tr> <tr> <td> <div class="G">Obhāsento disā sabbā,</div> </td> </tr> <tr> <td> <div class="G">bhavanaṁ me upāgami.</div> </td> </tr> </table> </div>
</div>
<div class="q" id="p_20Ap1_390"> <div class="divNumber">381.</div> <div class="p"> <table class="singleColumn"> <tr> <td> <div class="pN">390</div> <div class="G">Upaviṭṭhaṁ mahāvīraṁ,</div> </td> </tr> <tr> <td> <div class="G">Devadevaṁ narāsabhaṁ;</div> </td> </tr> <tr> <td> <div class="G">Sabhikkhusaṁghaṁ tappesiṁ,</div> </td> </tr> <tr> <td> <div class="G">Annapānenahaṁ tadā.</div> </td> </tr> </table> </div>
</div>
<div class="q" id="p_20Ap1_391"> <div class="divNumber">382.</div> <div class="p"> <table class="singleColumn"> <tr> <td> <div class="pN">391</div> <div class="G">Anumodi mahāvīro,</div> </td> </tr> <tr> <td> <div class="G">sayambhū aggapuggalo;</div> </td> </tr> <tr> <td> <div class="G">Bhikkhusaṁghe nisīditvā,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_20Ap1_392"> <div class="divNumber">383.</div> <div class="p"> <table class="singleColumn"> <tr> <td> <div class="pN">392</div> <div class="G">Yo so saṁghaṁ apūjesi,</div> </td> </tr> <tr> <td> <div class="G">buddhañca lokanāyakaṁ;</div> </td> </tr> <tr> <td> <div class="G">Tena cittappasādena,</div> </td> </tr> <tr> <td> <div class="G">devalokaṁ gamissati.</div> </td> </tr> </table> </div>
</div>
<div class="q" id="p_20Ap1_393"> <div class="divNumber">384.</div> <div class="p"> <table class="singleColumn"> <tr> <td> <div class="pN">393</div> <div class="G">Sattasattatikkhattuñca,</div> </td> </tr> <tr> <td> <div class="G">devarajjaṁ karissati;</div> </td> </tr> <tr> <td> <div class="G">Pathabyā rajjaṁ aṭṭhasataṁ,</div> </td> </tr> <tr> <td> <div class="G">vasudhaṁ āvasissati.</div> </td> </tr> </table> </div>
</div>
<div class="q" id="p_20Ap1_394"> <div class="divNumber">385.</div> <div class="p"> <table class="singleColumn"> <tr> <td> <div class="pN">394</div> <div class="G">Pañcapaññāsakkhattuñca,</div> </td> </tr> <tr> <td> <div class="G">cakkavattī bhavissati;</div> </td> </tr> <tr> <td> <div class="G">Bhogā asaṅkhiyā tassa,</div> </td> </tr> <tr> <td> <div class="G">uppajjissanti tāvade.</div> </td> </tr> </table> </div>
</div>
<div class="q" id="p_20Ap1_395"> <div class="divNumber">386.</div> <div class="p"> <table class="singleColumn"> <tr> <td> <div class="pN">395</div> <div class="G">Aparimeyye ito kappe,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_396"> <div class="divNumber">387.</div> <div class="p"> <table class="singleColumn"> <tr> <td> <div class="pN">396</div> <div class="G">Nirayā so cavitvāna,</div> </td> </tr> <tr> <td> <div class="G">manussataṁ gamissati;</div> </td> </tr> <tr> <td> <div class="G">Kolito nāma nāmena,</div> </td> </tr> <tr> <td> <div class="G">brahmabandhu bhavissati.</div> </td> </tr> </table> </div>
</div>
<div class="q" id="p_20Ap1_397"> <div class="divNumber">388.</div> <div class="p"> <table class="singleColumn"> <tr> <td> <div class="pN">397</div> <div class="G">So pacchā pabbajitvāna,</div> </td> </tr> <tr> <td> <div class="G">kusalamūlena codito;</div> </td> </tr> <tr> <td> <div class="G">Gotamassa bhagavato,</div> </td> </tr> <tr> <td> <div class="G">dutiyo hessati sāvako.</div> </td> </tr> </table> </div>
</div>
<div class="q" id="p_20Ap1_398"> <div class="divNumber">389.</div> <div class="p"> <table class="singleColumn"> <tr> <td> <div class="pN">398</div> <div class="G">Āraddhavīriyo pahitatto,</div> </td> </tr> <tr> <td> <div class="G">Iddhiyā pāramiṁ gato;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">Nibbāyissatināsavo.</div> </td> </tr> </table> </div>
</div>
<div class="q" id="p_20Ap1_399"> <div class="divNumber">390.</div> <div class="p"> <table class="singleColumn"> <tr> <td> <div class="pN">399</div> <div class="G">Pāpamittopanissāya,</div> </td> </tr> <tr> <td> <div class="G">kāmarāgavasaṁ gato;</div> </td> </tr> <tr> <td> <div class="G">Mātaraṁ pitarañcāpi,</div> </td> </tr> <tr> <td> <div class="G">ghātayiṁ duṭṭhamānaso.</div> </td> </tr> </table> </div>
</div>
<div class="q" id="p_20Ap1_400"> <div class="divNumber">391.</div> <div class="p"> <table class="singleColumn"> <tr> <td> <div class="pN">400</div> <div class="G">Yaṁ yaṁ yonupapajjāmi,</div> </td> </tr> <tr> <td> <div class="G">nirayaṁ atha mānusaṁ;</div> </td> </tr> <tr> <td> <div class="G">Pāpakammasamaṅgitā,</div> </td> </tr> <tr> <td> <div class="G">bhinnasīso marāmahaṁ.</div> </td> </tr> </table> </div>
</div>
<div class="q" id="p_20Ap1_401"> <div class="divNumber">392.</div> <div class="p"> <table class="singleColumn"> <tr> <td> <div class="pN">401</div> <div class="G">Idaṁ pacchimakaṁ mayhaṁ,</div> </td> </tr> <tr> <td> <div class="G">carimo vattate bhavo;</div> </td> </tr> <tr> <td> <div class="G">Idhāpi ediso mayhaṁ,</div> </td> </tr> <tr> <td> <div class="G">maraṇakāle bhavissati.</div> </td> </tr> </table> </div>
</div>
<div class="q" id="p_20Ap1_402"> <div class="divNumber">393.</div> <div class="p"> <table class="singleColumn"> <tr> <td> <div class="pN">402</div> <div class="G">Pavivekamanuyutto,</div> </td> </tr> <tr> <td> <div class="G">samādhibhāvanārato;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_403"> <div class="divNumber">394.</div> <div class="p"> <table class="singleColumn"> <tr> <td> <div class="pN">403</div> <div class="G">Dharaṇimpi sugambhīraṁ,</div> </td> </tr> <tr> <td> <div class="G">bahalaṁ duppadhaṁsiyaṁ;</div> </td> </tr> <tr> <td> <div class="G">Vāmaṅguṭṭhena khobheyyaṁ,</div> </td> </tr> <tr> <td> <div class="G">iddhiyā pāramiṁ gato.</div> </td> </tr> </table> </div>
</div>
<div class="q" id="p_20Ap1_404"> <div class="divNumber">395.</div> <div class="p"> <table class="singleColumn"> <tr> <td> <div class="pN">404</div> <div class="G">Asmimānaṁ na passāmi,</div> </td> </tr> <tr> <td> <div class="G">māno mayhaṁ na vijjati;</div> </td> </tr> <tr> <td> <div class="G">Sāmaṇere upādāya,</div> </td> </tr> <tr> <td> <div class="G">garucittaṁ karomahaṁ.</div> </td> </tr> </table> </div>
</div>
<div class="q" id="p_20Ap1_405"> <div class="divNumber">396.</div> <div class="p"> <table class="singleColumn"> <tr> <td> <div class="pN">405</div> <div class="G">Aparimeyye ito kappe,</div> </td> </tr> <tr> <td> <div class="G">yaṁ kammamabhinīhariṁ;</div> </td> </tr> <tr> <td> <div class="G">Tāhaṁ bhūmimanuppatto,</div> </td> </tr> <tr> <td> <div class="G">pattomhi āsavakkhayaṁ.</div> </td> </tr> </table> </div>
</div>
<div class="q" id="p_20Ap1_406"> <div class="divNumber">397.</div> <div class="p"> <table class="singleColumn"> <tr> <td> <div class="pN">406</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_407"> <div class="p">
<span class="pN">407</span>Itthaṁ sudaṁ āyasmā mahāmoggallāno thero imā gāthāyo abhāsitthāti. </div>
</div>
<div class="CENTER" id="p_20Ap1_408">
<span class="pN">408</span>Mahāmoggallānattherassāpadānaṁ dutiyaṁ.</div>
</html>
