<html>
<div class="i">2.3.11 Sunikkhittavimānavatthu</div>
<div class="h">Purisavimāna</div>
<div class="h">Sunikkhittavagga</div>
<div class="h">Sunikkhittavimānavatthu</div>
<div class="q" id="p_19Vv_1136"> <div class="divNumber">1282.</div> <div class="p"> <table class="singleColumn"> <tr> <td> <div class="pN">1136</div> <div class="G">“Uccamidaṁ maṇithūṇaṁ vimānaṁ,</div> </td> </tr> <tr> <td> <div class="G">Samantato dvādasa yojanāni;</div> </td> </tr> <tr> <td> <div class="G">Kūṭāgārā sattasatā uḷārā,</div> </td> </tr> <tr> <td> <div class="G">Veḷuriyathambhā rucakatthatā subhā.</div> </td> </tr> </table> </div>
</div>
<div class="q" id="p_19Vv_1137"> <div class="divNumber">1283.</div> <div class="p"> <table class="singleColumn"> <tr> <td> <div class="pN">1137</div> <div class="G">Tatthacchasi pivasi khādasi ca,</div> </td> </tr> <tr> <td> <div class="G">Dibbā ca vīṇā pavadanti vagguṁ;</div> </td> </tr> <tr> <td> <div class="G">Dibbā rasā kāmaguṇettha pañca,</div> </td> </tr> <tr> <td> <div class="G">Nāriyo ca naccanti suvaṇṇachannā.</div> </td> </tr> </table> </div>
</div>
<div class="q" id="p_19Vv_1138"> <div class="divNumber">1284.</div> <div class="p"> <table class="singleColumn"> <tr> <td> <div class="pN">1138</div> <div class="G">Kena tetādiso vaṇṇo,</div> </td> </tr> <tr> <td> <div class="G">kena te idha mijjhati;</div> </td> </tr> <tr> <td> <div class="G">Uppajjanti ca te bhogā,</div> </td> </tr> <tr> <td> <div class="G">ye keci manaso piyā.</div> </td> </tr> </table> </div>
</div>
<div class="q" id="p_19Vv_1139"> <div class="divNumber">1285.</div> <div class="p"> <table class="singleColumn"> <tr> <td> <div class="pN">1139</div> <div class="G">Pucchāmi taṁ deva mahānubhāva,</div> </td> </tr> <tr> <td> <div class="G">Manussabhūto kimakāsi puññaṁ;</div> </td> </tr> <tr> <td> <div class="G">Kenāsi evaṁ jalitānubhāvo,</div> </td> </tr> <tr> <td> <div class="G">Vaṇṇo ca te sabbadisā pabhāsatī”ti.</div> </td> </tr> </table> </div>
</div>
<div class="q" id="p_19Vv_1140"> <div class="divNumber">1286.</div> <div class="p"> <table class="singleColumn"> <tr> <td> <div class="pN">1140</div> <div class="G">So devaputto attamano,</div> </td> </tr> <tr> <td> <div class="G">moggallānena pucchito;</div> </td> </tr> <tr> <td> <div class="G">Pañhaṁ puṭṭho viyākāsi,</div> </td> </tr> <tr> <td> <div class="G">yassa kammassidaṁ phalaṁ.</div> </td> </tr> </table> </div>
</div>
<div class="q" id="p_19Vv_1141"> <div class="divNumber">1287.</div> <div class="p"> <table class="singleColumn"> <tr> <td> <div class="pN">1141</div> <div class="G">“Dunnikkhittaṁ mālaṁ sunikkhipitvā,</div> </td> </tr> <tr> <td> <div class="G">Patiṭṭhapetvā sugatassa thūpe;</div> </td> </tr> <tr> <td> <div class="G">Mahiddhiko camhi mahānubhāvo,</div> </td> </tr> <tr> <td> <div class="G">Dibbehi kāmehi samaṅgibhūto.</div> </td> </tr> </table> </div>
</div>
<div class="q" id="p_19Vv_1142"> <div class="divNumber">1288.</div> <div class="p"> <table class="singleColumn"> <tr> <td> <div class="pN">1142</div> <div class="G">Tena metādiso vaṇṇo,</div> </td> </tr> <tr> <td> <div class="G">tena me idha mijjhati;</div> </td> </tr> <tr> <td> <div class="G">Uppajjanti ca me bhogā,</div> </td> </tr> <tr> <td> <div class="G">ye keci manaso piyā.</div> </td> </tr> </table> </div>
</div>
<div class="q" id="p_19Vv_1143"> <div class="divNumber">1289.</div> <div class="p"> <table class="singleColumn"> <tr> <td> <div class="pN">1143</div> <div class="G">Akkhāmi te bhikkhu mahānubhāva,</div> </td> </tr> <tr> <td> <div class="G">Manussabhūto yamahaṁ akāsiṁ;</div> </td> </tr> <tr> <td> <div class="G">Tenamhi evaṁ jalitānubhāvo,</div> </td> </tr> <tr> <td> <div class="G">Vaṇṇo ca me sabbadisā pabhāsatī”ti.</div> </td> </tr> </table> </div>
</div>
<div class="CENTER" id="p_19Vv_1144">
<span class="pN">1144</span>Sunikkhittavimānaṁ ekādasamaṁ.<br> Sunikkhittavaggo sattamo.</div>
<div class="SUMMARY" id="p_19Vv_1145">
<span class="pN">1145</span><span class="firstLetter">T</span>assuddānaṁ</div>
<div class="q" id="p_19Vv_1146"> <div class="p"> <table class="singleColumn"> <tr> <td> <div class="pN">1146</div> <div class="G">Dve daliddā vanavihārā,</div> </td> </tr> <tr> <td> <div class="G">Bhatako gopālakaṇḍako;</div> </td> </tr> <tr> <td> <div class="G">Anekavaṇṇamaṭṭhakuṇḍalī,</div> </td> </tr> <tr> <td> <div class="G">Serīsako sunikkhittaṁ;</div> </td> </tr> <tr> <td> <div class="G">Purisānaṁ tatiyo vaggo pavuccatīti.</div> </td> </tr> </table> </div>
</div>
<div class="CENTER" id="p_19Vv_1147">
<span class="pN">1147</span>Bhāṇavāraṁ catutthaṁ.</div>
<div class="ENDBOOK" id="p_19Vv_1148">
<span class="pN">1148</span>Vimānavatthupāḷi niṭṭhitā.</div>
</html>
