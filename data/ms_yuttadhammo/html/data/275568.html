<html>
<div class="i">1.5.6 Dutiyarohitassasutta</div>
<div class="h">Paṭhamapaṇṇāsaka</div>
<div class="h">Rohitassavagga</div>
<div class="h">Dutiyarohitassasutta</div>
<div class="q" id="p_15A4_321"> <div class="divNumber">46.</div> <div class="p">
<span class="pN">321</span>Atha kho bhagavā tassā rattiyā accayena bhikkhū āmantesi— “imaṁ, bhikkhave, rattiṁ rohitasso devaputto abhikkantāya rattiyā abhikkantavaṇṇo kevalakappaṁ jetavanaṁ obhāsetvā yenāhaṁ tenupasaṅkami; upasaṅkamitvā maṁ abhivādetvā ekamantaṁ aṭṭhāsi. Ekamantaṁ ṭhito kho, bhikkhave, rohitasso devaputto maṁ etadavoca— ‘yattha nu kho, bhante, na jāyati na jīyati na mīyati na cavati na upapajjati, sakkā nu kho so, bhante, gamanena lokassa anto ñātuṁ vā daṭṭhuṁ vā pāpuṇituṁ vā’ti? Evaṁ vutte, ahaṁ, bhikkhave, rohitassaṁ devaputtaṁ etadavocaṁ— ‘yattha kho, āvuso, na jāyati na jīyati na mīyati na cavati na upapajjati, nāhaṁ taṁ gamanena lokassa antaṁ ñāteyyaṁ daṭṭheyyaṁ patteyyanti vadāmī’ti. Evaṁ vutte, bhikkhave, rohitasso devaputto maṁ etadavoca— ‘acchariyaṁ, bhante, abbhutaṁ, bhante. Yāva subhāsitamidaṁ, bhante, bhagavatā— yattha kho, āvuso, na jāyati na jīyati na mīyati na cavati na upapajjati, nāhaṁ taṁ gamanena lokassa antaṁ ñāteyyaṁ daṭṭheyyaṁ patteyyanti vadāmi’. </div>
</div>
<div class="q" id="p_15A4_322"> <div class="p">
<span class="pN">322</span>Bhūtapubbāhaṁ, bhante, rohitasso nāma isi ahosiṁ bhojaputto iddhimā vehāsaṅgamo. Tassa mayhaṁ, bhante, evarūpo javo ahosi, seyyathāpi nāma daḷhadhammā dhanuggaho sikkhito katahattho katūpāsano lahukena asanena appakasirena tiriyaṁ tālacchāyaṁ atipāteyya. Tassa mayhaṁ, bhante, evarūpo padavītihāro ahosi, seyyathāpi nāma puratthimā samuddā pacchimo samuddo. Tassa mayhaṁ, bhante, evarūpena javena samannāgatassa evarūpena ca padavītihārena evarūpaṁ icchāgataṁ uppajji— ‘ahaṁ gamanena lokassa antaṁ pāpuṇissāmī’ti. So kho ahaṁ, bhante, aññatreva asitapītakhāyitasāyitā aññatra uccārapassāvakammā aññatra niddākilamathapaṭivinodanā vassasatāyuko vassasatajīvī vassasataṁ gantvā appatvāva lokassa antaṁ antarāyeva kālaṅkato. </div>
</div>
<div class="q" id="p_15A4_323"> <div class="p">
<span class="pN">323</span>Acchariyaṁ, bhante, abbhutaṁ, bhante. Yāva subhāsitamidaṁ, bhante, bhagavatā— ‘yattha kho, āvuso, na jāyati na jīyati na mīyati na cavati na upapajjati, nāhaṁ taṁ gamanena lokassa antaṁ ñāteyyaṁ daṭṭheyyaṁ patteyyanti vadāmī’ti. Evaṁ vutte, ahaṁ, bhikkhave, rohitassaṁ devaputtaṁ etadavocaṁ— </div>
</div>
<div class="q" id="p_15A4_324"> <div class="p">
<span class="pN">324</span>‘Yattha kho, āvuso, na jāyati na jīyati na mīyati na cavati na upapajjati, nāhaṁ, taṁ gamanena lokassa antaṁ ñāteyyaṁ daṭṭheyyaṁ patteyyanti vadāmī’ti. Na cāhaṁ, āvuso, appatvāva lokassa antaṁ dukkhassantakiriyaṁ vadāmi. Api cāhaṁ, āvuso, imasmiṁyeva byāmamatte kaḷevare sasaññimhi samanake lokañca paññāpemi lokasamudayañca lokanirodhañca lokanirodhagāminiñca paṭipadanti. </div>
</div>
<div class="q" id="p_15A4_325"> <div class="p"> <table class="singleColumn"> <tr> <td> <div class="pN">325</div> <div class="G">Gamanena na pattabbo,</div> </td> </tr> <tr> <td> <div class="G">lokassanto kudācanaṁ;</div> </td> </tr> <tr> <td> <div class="G">Na ca appatvā lokantaṁ,</div> </td> </tr> <tr> <td> <div class="G">dukkhā atthi pamocanaṁ.</div> </td> </tr> </table> </div>
</div>
<div class="q" id="p_15A4_326"> <div class="p"> <table class="singleColumn"> <tr> <td> <div class="pN">326</div> <div class="G">Tasmā have lokavidū sumedho,</div> </td> </tr> <tr> <td> <div class="G">Lokantagū vusitabrahmacariyo;</div> </td> </tr> <tr> <td> <div class="G">Lokassa antaṁ samitāvi ñatvā,</div> </td> </tr> <tr> <td> <div class="G">Nāsīsatī lokamimaṁ parañcā”ti.</div> </td> </tr> </table> </div>
</div>
<div class="CENTER" id="p_15A4_327">
<span class="pN">327</span>Chaṭṭhaṁ.</div>
</html>
