<html>
<div class="i">8.1.2 Aratīsutta</div>
<div class="h">Vaṅgīsasaṁyutta</div>
<div class="h">Vaṅgīsavagga</div>
<div class="h">Aratīsutta</div>
<div class="q" id="p_12S1_1306"> <div class="divNumber">210.</div> <div class="p">
<span class="pN">1306</span>Ekaṁ samayaṁ…pe… āyasmā vaṅgīso āḷaviyaṁ viharati aggāḷave cetiye āyasmatā nigrodhakappena upajjhāyena saddhiṁ. Tena kho pana samayena āyasmā nigrodhakappo pacchābhattaṁ piṇḍapātapaṭikkanto vihāraṁ pavisati, sāyaṁ vā nikkhamati aparajju vā kāle. Tena kho pana samayena āyasmato vaṅgīsassa anabhirati uppannā hoti, rāgo cittaṁ anuddhaṁseti. Atha kho āyasmato vaṅgīsassa etadahosi— “alābhā vata me, na vata me lābhā; dulladdhaṁ vata me, na vata me suladdhaṁ; yassa me anabhirati uppannā, rāgo cittaṁ anuddhaṁseti; taṁ kutettha labbhā, yaṁ me paro anabhiratiṁ vinodetvā abhiratiṁ uppādeyya. Yannūnāhaṁ attanāva attano anabhiratiṁ vinodetvā abhiratiṁ uppādeyyan”ti. Atha kho āyasmā vaṅgīso attanāva attano anabhiratiṁ vinodetvā abhiratiṁ uppādetvā tāyaṁ velāyaṁ imā gāthāyo abhāsi— </div>
</div>
<div class="q" id="p_12S1_1307"> <div class="p"> <table class="singleColumn"> <tr> <td> <div class="pN">1307</div> <div class="G">“Aratiñca ratiñca pahāya,</div> </td> </tr> <tr> <td> <div class="G">Sabbaso gehasitañca vitakkaṁ;</div> </td> </tr> <tr> <td> <div class="G">Vanathaṁ na kareyya kuhiñci,</div> </td> </tr> <tr> <td> <div class="G">Nibbanatho arato sa hi bhikkhu.</div> </td> </tr> </table> </div>
</div>
<div class="q" id="p_12S1_1308"> <div class="p"> <table class="singleColumn"> <tr> <td> <div class="pN">1308</div> <div class="G">Yamidha pathaviñca vehāsaṁ,</div> </td> </tr> <tr> <td> <div class="G">Rūpagatañca jagatogadhaṁ;</div> </td> </tr> <tr> <td> <div class="G">Kiñci parijīyati sabbamaniccaṁ,</div> </td> </tr> <tr> <td> <div class="G">Evaṁ samecca caranti mutattā.</div> </td> </tr> </table> </div>
</div>
<div class="q" id="p_12S1_1309"> <div class="p"> <table class="singleColumn"> <tr> <td> <div class="pN">1309</div> <div class="G">Upadhīsu janā gadhitāse,</div> </td> </tr> <tr> <td> <div class="G">Diṭṭhasute paṭighe ca mute ca;</div> </td> </tr> <tr> <td> <div class="G">Ettha vinodaya chandamanejo,</div> </td> </tr> <tr> <td> <div class="G">Yo ettha na limpati taṁ munimāhu.</div> </td> </tr> </table> </div>
</div>
<div class="q" id="p_12S1_1310"> <div class="p"> <table class="singleColumn"> <tr> <td> <div class="pN">1310</div> <div class="G">Atha saṭṭhinissitā savitakkā,</div> </td> </tr> <tr> <td> <div class="G">Puthū janatāya adhammā niviṭṭhā;</div> </td> </tr> <tr> <td> <div class="G">Na ca vaggagatassa kuhiñci,</div> </td> </tr> <tr> <td> <div class="G">No pana duṭṭhullabhāṇī sa bhikkhu.</div> </td> </tr> </table> </div>
</div>
<div class="q" id="p_12S1_1311"> <div class="p"> <table class="singleColumn"> <tr> <td> <div class="pN">1311</div> <div class="G">Dabbo cirarattasamāhito,</div> </td> </tr> <tr> <td> <div class="G">Akuhako nipako apihālu;</div> </td> </tr> <tr> <td> <div class="G">Santaṁ padaṁ ajjhagamā muni paṭicca,</div> </td> </tr> <tr> <td> <div class="G">Parinibbuto kaṅkhati kālan”ti.</div> </td> </tr> </table> </div>
</div>
</html>
