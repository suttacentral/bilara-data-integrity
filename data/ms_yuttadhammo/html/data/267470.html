<html>
<div class="i">34.6 Pabhaṅkarattheraapadāna</div>
<div class="h">Gandhodakavagga</div>
<div class="h">Pabhaṅkarattheraapadāna</div>
<div class="q" id="p_20Ap1_3777"> <div class="divNumber">53.</div> <div class="p"> <table class="singleColumn"> <tr> <td> <div class="pN">3777</div> <div class="G">“Padumuttarabhagavato,</div> </td> </tr> <tr> <td> <div class="G">lokajeṭṭhassa tādino;</div> </td> </tr> <tr> <td> <div class="G">Vipine cetiyaṁ āsi,</div> </td> </tr> <tr> <td> <div class="G">vāḷamigasamākule.</div> </td> </tr> </table> </div>
</div>
<div class="q" id="p_20Ap1_3778"> <div class="divNumber">54.</div> <div class="p"> <table class="singleColumn"> <tr> <td> <div class="pN">3778</div> <div class="G">Na koci visahi gantuṁ,</div> </td> </tr> <tr> <td> <div class="G">cetiyaṁ abhivandituṁ;</div> </td> </tr> <tr> <td> <div class="G">Tiṇakaṭṭhalatonaddhaṁ,</div> </td> </tr> <tr> <td> <div class="G">paluggaṁ āsi cetiyaṁ.</div> </td> </tr> </table> </div>
</div>
<div class="q" id="p_20Ap1_3779"> <div class="divNumber">55.</div> <div class="p"> <table class="singleColumn"> <tr> <td> <div class="pN">3779</div> <div class="G">Vanakammiko tadā āsiṁ,</div> </td> </tr> <tr> <td> <div class="G">pitumātumatenahaṁ;</div> </td> </tr> <tr> <td> <div class="G">Addasaṁ vipine thūpaṁ,</div> </td> </tr> <tr> <td> <div class="G">luggaṁ tiṇalatākulaṁ.</div> </td> </tr> </table> </div>
</div>
<div class="q" id="p_20Ap1_3780"> <div class="divNumber">56.</div> <div class="p"> <table class="singleColumn"> <tr> <td> <div class="pN">3780</div> <div class="G">Disvānāhaṁ buddhathūpaṁ,</div> </td> </tr> <tr> <td> <div class="G">garucittaṁ upaṭṭhahiṁ;</div> </td> </tr> <tr> <td> <div class="G">Buddhaseṭṭhassa thūpoyaṁ,</div> </td> </tr> <tr> <td> <div class="G">paluggo acchatī vane.</div> </td> </tr> </table> </div>
</div>
<div class="q" id="p_20Ap1_3781"> <div class="divNumber">57.</div> <div class="p"> <table class="singleColumn"> <tr> <td> <div class="pN">3781</div> <div class="G">Nacchannaṁ nappatirūpaṁ,</div> </td> </tr> <tr> <td> <div class="G">jānantassa guṇāguṇaṁ;</div> </td> </tr> <tr> <td> <div class="G">Buddhathūpaṁ asodhetvā,</div> </td> </tr> <tr> <td> <div class="G">aññaṁ kammaṁ payojaye.</div> </td> </tr> </table> </div>
</div>
<div class="q" id="p_20Ap1_3782"> <div class="divNumber">58.</div> <div class="p"> <table class="singleColumn"> <tr> <td> <div class="pN">3782</div> <div class="G">Tiṇakaṭṭhañca valliñca,</div> </td> </tr> <tr> <td> <div class="G">sodhayitvāna cetiye;</div> </td> </tr> <tr> <td> <div class="G">Vanditvā aṭṭha vārāni,</div> </td> </tr> <tr> <td> <div class="G">paṭikuṭiko agacchahaṁ.</div> </td> </tr> </table> </div>
</div>
<div class="q" id="p_20Ap1_3783"> <div class="divNumber">59.</div> <div class="p"> <table class="singleColumn"> <tr> <td> <div class="pN">3783</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṁ dehaṁ,</div> </td> </tr> <tr> <td> <div class="G">tāvatiṁsamagacchahaṁ.</div> </td> </tr> </table> </div>
</div>
<div class="q" id="p_20Ap1_3784"> <div class="divNumber">60.</div> <div class="p"> <table class="singleColumn"> <tr> <td> <div class="pN">3784</div> <div class="G">Tattha me sukataṁ byamhaṁ,</div> </td> </tr> <tr> <td> <div class="G">sovaṇṇaṁ sapabhassaraṁ;</div> </td> </tr> <tr> <td> <div class="G">Saṭṭhiyojanamubbiddhaṁ,</div> </td> </tr> <tr> <td> <div class="G">tiṁsayojanavitthataṁ.</div> </td> </tr> </table> </div>
</div>
<div class="q" id="p_20Ap1_3785"> <div class="divNumber">61.</div> <div class="p"> <table class="singleColumn"> <tr> <td> <div class="pN">3785</div> <div class="G">Tisatāni ca vārāni,</div> </td> </tr> <tr> <td> <div class="G">devarajjamakārayiṁ;</div> </td> </tr> <tr> <td> <div class="G">Pañcavīsatikkhattuñca,</div> </td> </tr> <tr> <td> <div class="G">cakkavattī ahosahaṁ.</div> </td> </tr> </table> </div>
</div>
<div class="q" id="p_20Ap1_3786"> <div class="divNumber">62.</div> <div class="p"> <table class="singleColumn"> <tr> <td> <div class="pN">3786</div> <div class="G">Bhavābhave saṁsaranto,</div> </td> </tr> <tr> <td> <div class="G">mahābhogaṁ labhāmahaṁ;</div> </td> </tr> <tr> <td> <div class="G">Bhoge me ūnatā natthi,</div> </td> </tr> <tr> <td> <div class="G">sodhanāya idaṁ phalaṁ.</div> </td> </tr> </table> </div>
</div>
<div class="q" id="p_20Ap1_3787"> <div class="divNumber">63.</div> <div class="p"> <table class="singleColumn"> <tr> <td> <div class="pN">3787</div> <div class="G">Sivikā hatthikhandhena,</div> </td> </tr> <tr> <td> <div class="G">vipine gacchato mama;</div> </td> </tr> <tr> <td> <div class="G">Yaṁ yaṁ disāhaṁ gacchāmi,</div> </td> </tr> <tr> <td> <div class="G">saraṇaṁ sampate vanaṁ.</div> </td> </tr> </table> </div>
</div>
<div class="q" id="p_20Ap1_3788"> <div class="divNumber">64.</div> <div class="p"> <table class="singleColumn"> <tr> <td> <div class="pN">3788</div> <div class="G">Khāṇuṁ vā kaṇṭakaṁ vāpi,</div> </td> </tr> <tr> <td> <div class="G">nāhaṁ passāmi cakkhunā;</div> </td> </tr> <tr> <td> <div class="G">Puññakammena saṁyutto,</div> </td> </tr> <tr> <td> <div class="G">sayamevāpanīyare.</div> </td> </tr> </table> </div>
</div>
<div class="q" id="p_20Ap1_3789"> <div class="divNumber">65.</div> <div class="p"> <table class="singleColumn"> <tr> <td> <div class="pN">3789</div> <div class="G">Kuṭṭhaṁ gaṇḍo kilāso ca,</div> </td> </tr> <tr> <td> <div class="G">apamāro vitacchikā;</div> </td> </tr> <tr> <td> <div class="G">Daddu kacchu ca me natthi,</div> </td> </tr> <tr> <td> <div class="G">sodhanāya idaṁ phalaṁ.</div> </td> </tr> </table> </div>
</div>
<div class="q" id="p_20Ap1_3790"> <div class="divNumber">66.</div> <div class="p"> <table class="singleColumn"> <tr> <td> <div class="pN">3790</div> <div class="G">Aññampi me acchariyaṁ,</div> </td> </tr> <tr> <td> <div class="G">buddhathūpassa sodhane;</div> </td> </tr> <tr> <td> <div class="G">Nābhijānāmi me kāye,</div> </td> </tr> <tr> <td> <div class="G">jātaṁ piḷakabindukaṁ.</div> </td> </tr> </table> </div>
</div>
<div class="q" id="p_20Ap1_3791"> <div class="divNumber">67.</div> <div class="p"> <table class="singleColumn"> <tr> <td> <div class="pN">3791</div> <div class="G">Aññampi me acchariyaṁ,</div> </td> </tr> <tr> <td> <div class="G">buddhathūpamhi sodhite;</div> </td> </tr> <tr> <td> <div class="G">Duve bhave saṁsarāmi,</div> </td> </tr> <tr> <td> <div class="G">devatte atha mānuse.</div> </td> </tr> </table> </div>
</div>
<div class="q" id="p_20Ap1_3792"> <div class="divNumber">68.</div> <div class="p"> <table class="singleColumn"> <tr> <td> <div class="pN">3792</div> <div class="G">Aññampi me acchariyaṁ,</div> </td> </tr> <tr> <td> <div class="G">buddhathūpamhi sodhite;</div> </td> </tr> <tr> <td> <div class="G">Suvaṇṇavaṇṇo sabbattha,</div> </td> </tr> <tr> <td> <div class="G">sappabhāso bhavāmahaṁ.</div> </td> </tr> </table> </div>
</div>
<div class="q" id="p_20Ap1_3793"> <div class="divNumber">69.</div> <div class="p"> <table class="singleColumn"> <tr> <td> <div class="pN">3793</div> <div class="G">Aññampi me acchariyaṁ,</div> </td> </tr> <tr> <td> <div class="G">buddhathūpamhi sodhite;</div> </td> </tr> <tr> <td> <div class="G">Amanāpaṁ vivajjati,</div> </td> </tr> <tr> <td> <div class="G">manāpaṁ upatiṭṭhati.</div> </td> </tr> </table> </div>
</div>
<div class="q" id="p_20Ap1_3794"> <div class="divNumber">70.</div> <div class="p"> <table class="singleColumn"> <tr> <td> <div class="pN">3794</div> <div class="G">Aññampi me acchariyaṁ,</div> </td> </tr> <tr> <td> <div class="G">buddhathūpamhi sodhite;</div> </td> </tr> <tr> <td> <div class="G">Visuddhaṁ hoti me cittaṁ,</div> </td> </tr> <tr> <td> <div class="G">ekaggaṁ susamāhitaṁ.</div> </td> </tr> </table> </div>
</div>
<div class="q" id="p_20Ap1_3795"> <div class="divNumber">71.</div> <div class="p"> <table class="singleColumn"> <tr> <td> <div class="pN">3795</div> <div class="G">Aññampi me acchariyaṁ,</div> </td> </tr> <tr> <td> <div class="G">buddhathūpamhi sodhite;</div> </td> </tr> <tr> <td> <div class="G">Ekāsane nisīditvā,</div> </td> </tr> <tr> <td> <div class="G">arahattamapāpuṇiṁ.</div> </td> </tr> </table> </div>
</div>
<div class="q" id="p_20Ap1_3796"> <div class="divNumber">72.</div> <div class="p"> <table class="singleColumn"> <tr> <td> <div class="pN">3796</div> <div class="G">Satasahassito kappe,</div> </td> </tr> <tr> <td> <div class="G">yaṁ kammamakariṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">sodhanāya idaṁ phalaṁ.</div> </td> </tr> </table> </div>
</div>
<div class="q" id="p_20Ap1_3797"> <div class="divNumber">73.</div> <div class="p"> <table class="singleColumn"> <tr> <td> <div class="pN">3797</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_3798"> <div class="p">
<span class="pN">3798</span>Itthaṁ sudaṁ āyasmā pabhaṅkaro thero imā gāthāyo abhāsitthāti. </div>
</div>
<div class="CENTER" id="p_20Ap1_3799">
<span class="pN">3799</span>Pabhaṅkarattherassāpadānaṁ chaṭṭhaṁ.</div>
</html>
