<html>
<div class="i">7.11 Eṇijaṅghalakkhaṇaṁ</div>
<div class="h">Lakkhaṇasutta</div>
<div class="q" id="h_8D_457"> <h2 class="paliSectionName">
<span class="pN">457</span>Eṇijaṅghalakkhaṇaṁ </h2>
</div>
<div class="q" id="p_8D_458"> <div class="divNumber">214.</div> <div class="p">
<span class="pN">458</span>“Yampi, bhikkhave, tathāgato purimaṁ jātiṁ purimaṁ bhavaṁ purimaṁ niketaṁ pubbe manussabhūto samāno sakkaccaṁ vācetā ahosi sippaṁ vā vijjaṁ vā caraṇaṁ vā kammaṁ vā— ‘kintime khippaṁ vijāneyyuṁ, khippaṁ paṭipajjeyyuṁ, na ciraṁ kilisseyyun’”ti. So tassa kammassa kaṭattā…pe… so tato cuto itthattaṁ āgato samāno imaṁ mahāpurisalakkhaṇaṁ paṭilabhati. Eṇijaṅgho hoti. </div>
</div>
<div class="q" id="p_8D_459"> <div class="p">
<span class="pN">459</span>So tena lakkhaṇena samannāgato sace agāraṁ ajjhāvasati, rājā hoti cakkavattī…pe… rājā samāno kiṁ labhati? Yāni tāni rājārahāni rājaṅgāni rājūpabhogāni rājānucchavikāni tāni khippaṁ paṭilabhati. Rājā samāno idaṁ labhati…pe… buddho samāno kiṁ labhati? Yāni tāni samaṇārahāni samaṇaṅgāni samaṇūpabhogāni samaṇānucchavikāni, tāni khippaṁ paṭilabhati. Buddho samāno idaṁ labhati”. Etamatthaṁ bhagavā avoca. </div>
</div>
<div class="q" id="p_8D_460"> <div class="divNumber">215.</div> <div class="p">
<span class="pN">460</span>Tatthetaṁ vuccati— </div>
</div>
<div class="q" id="p_8D_461"> <div class="p"> <table class="singleColumn"> <tr> <td> <div class="pN">461</div> <div class="G">“Sippesu vijjācaraṇesu kammesu,</div> </td> </tr> <tr> <td> <div class="G">Kathaṁ vijāneyyuṁ lahunti icchati;</div> </td> </tr> <tr> <td> <div class="G">Yadūpaghātāya na hoti kassaci,</div> </td> </tr> <tr> <td> <div class="G">Vāceti khippaṁ na ciraṁ kilissati.</div> </td> </tr> </table> </div>
</div>
<div class="q" id="p_8D_462"> <div class="p"> <table class="singleColumn"> <tr> <td> <div class="pN">462</div> <div class="G">Taṁ kammaṁ katvā kusalaṁ sukhudrayaṁ,</div> </td> </tr> <tr> <td> <div class="G">Jaṅghā manuññā labhate susaṇṭhitā;</div> </td> </tr> <tr> <td> <div class="G">Vaṭṭā sujātā anupubbamuggatā,</div> </td> </tr> <tr> <td> <div class="G">Uddhaggalomā sukhumattacotthatā.</div> </td> </tr> </table> </div>
</div>
<div class="q" id="p_8D_463"> <div class="p"> <table class="singleColumn"> <tr> <td> <div class="pN">463</div> <div class="G">Eṇeyyajaṅghoti tamāhu puggalaṁ,</div> </td> </tr> <tr> <td> <div class="G">Sampattiyā khippamidhāhu lakkhaṇaṁ;</div> </td> </tr> <tr> <td> <div class="G">Gehānulomāni yadābhikaṅkhati,</div> </td> </tr> <tr> <td> <div class="G">Apabbajaṁ khippamidhādhigacchati.</div> </td> </tr> </table> </div>
</div>
<div class="q" id="p_8D_464"> <div class="p"> <table class="singleColumn"> <tr> <td> <div class="pN">464</div> <div class="G">Sace ca pabbajjamupeti tādiso,</div> </td> </tr> <tr> <td> <div class="G">Nekkhammachandābhirato vicakkhaṇo;</div> </td> </tr> <tr> <td> <div class="G">Anucchavikassa yadānulomikaṁ,</div> </td> </tr> <tr> <td> <div class="G">Taṁ vindati khippamanomavikkamo”ti.</div> </td> </tr> </table> </div>
</div>
</html>
