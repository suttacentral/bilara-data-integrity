<html>
<div class="i">3.3.10 Lekhasutta</div>
<div class="h">Tatiyapaṇṇāsaka</div>
<div class="h">Kusināravagga</div>
<div class="h">Lekhasutta</div>
<div class="q" id="p_15A3_1008"> <div class="divNumber">133.</div> <div class="p">
<span class="pN">1008</span>“Tayome, bhikkhave, puggalā santo saṁvijjamānā lokasmiṁ. Katame tayo? Pāsāṇalekhūpamo puggalo, pathavilekhūpamo puggalo, udakalekhūpamo puggalo. Katamo ca, bhikkhave, pāsāṇalekhūpamo puggalo? Idha, bhikkhave, ekacco puggalo abhiṇhaṁ kujjhati. So ca khvassa kodho dīgharattaṁ anuseti. Seyyathāpi, bhikkhave, pāsāṇe lekhā na khippaṁ lujjati vātena vā udakena vā, ciraṭṭhitikā hoti; evamevaṁ kho, bhikkhave, idhekacco puggalo abhiṇhaṁ kujjhati. So ca khvassa kodho dīgharattaṁ anuseti. Ayaṁ vuccati, bhikkhave, pāsāṇalekhūpamo puggalo. </div>
</div>
<div class="q" id="p_15A3_1009"> <div class="p">
<span class="pN">1009</span>Katamo ca, bhikkhave, pathavilekhūpamo puggalo? Idha, bhikkhave, ekacco puggalo abhiṇhaṁ kujjhati. So ca khvassa kodho na dīgharattaṁ anuseti. Seyyathāpi, bhikkhave, pathaviyā lekhā khippaṁ lujjati vātena vā udakena vā, na ciraṭṭhitikā hoti; evamevaṁ kho, bhikkhave, idhekacco puggalo abhiṇhaṁ kujjhati. So ca khvassa kodho na dīgharattaṁ anuseti. Ayaṁ vuccati, bhikkhave, pathavilekhūpamo puggalo. </div>
</div>
<div class="q" id="p_15A3_1010"> <div class="p">
<span class="pN">1010</span>Katamo ca, bhikkhave, udakalekhūpamo puggalo? Idha, bhikkhave, ekacco puggalo āgāḷhenapi vuccamāno pharusenapi vuccamāno amanāpenapi vuccamāno sandhiyatimeva saṁsandatimeva sammodatimeva. Seyyathāpi, bhikkhave, udake lekhā khippaṁyeva paṭivigacchati, na ciraṭṭhitikā hoti; evamevaṁ kho, bhikkhave, idhekacco puggalo āgāḷhenapi vuccamāno pharusenapi vuccamāno amanāpenapi vuccamāno sandhiyatimeva saṁsandatimeva sammodatimeva. Ayaṁ vuccati, bhikkhave, udakalekhūpamo puggalo. Ime kho, bhikkhave, tayo puggalā santo saṁvijjamānā lokasmin”ti. </div>
</div>
<div class="CENTER" id="p_15A3_1011">
<span class="pN">1011</span>Dasamaṁ.</div>
<div class="CENTER" id="p_15A3_1012">
<span class="pN">1012</span>Kusināravaggo tatiyo.</div>
<div class="SUMMARY" id="p_15A3_1013">
<span class="pN">1013</span><span class="firstLetter">T</span>assuddānaṁ</div>
<div class="q" id="p_15A3_1014"> <div class="p"> <table class="singleColumn"> <tr> <td> <div class="pN">1014</div> <div class="G">Kusinārabhaṇḍanā ceva,</div> </td> </tr> <tr> <td> <div class="G">Gotamabharaṇḍuhatthako;</div> </td> </tr> <tr> <td> <div class="G">Kaṭuviyaṁ dve anuruddhā,</div> </td> </tr> <tr> <td> <div class="G">Paṭicchannaṁ lekhena te dasāti.</div> </td> </tr> </table> </div>
</div>
</html>
