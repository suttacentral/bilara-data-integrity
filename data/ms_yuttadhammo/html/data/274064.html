<html>
<div class="i">6.3.9 Rajjusutta</div>
<div class="h">Lābhasakkārasaṁyutta</div>
<div class="h">Tatiyavagga</div>
<div class="h">Rajjusutta</div>
<div class="q" id="p_12S2_1076"> <div class="divNumber">178.</div> <div class="p">
<span class="pN">1076</span>Sāvatthiyaṁ viharati. “Dāruṇo, bhikkhave, lābhasakkārasiloko. Lābhasakkārasiloko, bhikkhave, chaviṁ chindati, chaviṁ chetvā cammaṁ chindati, cammaṁ chetvā maṁsaṁ chindati, maṁsaṁ chetvā nhāruṁ chindati, nhāruṁ chetvā aṭṭhiṁ chindati, aṭṭhiṁ chetvā aṭṭhimiñjaṁ āhacca tiṭṭhati. </div>
</div>
<div class="q" id="p_12S2_1077"> <div class="p">
<span class="pN">1077</span>Seyyathāpi, bhikkhave, balavā puriso daḷhāya vāḷarajjuyā jaṅghaṁ veṭhetvā ghaṁseyya. Sā chaviṁ chindeyya, chaviṁ chetvā cammaṁ chindeyya, cammaṁ chetvā maṁsaṁ chindeyya, maṁsaṁ chetvā nhāruṁ chindeyya, nhāruṁ chetvā aṭṭhiṁ chindeyya, aṭṭhiṁ chetvā aṭṭhimiñjaṁ āhacca tiṭṭheyya. Evameva kho, bhikkhave, lābhasakkārasiloko chaviṁ chindati, chaviṁ chetvā cammaṁ chindati, cammaṁ chetvā maṁsaṁ chindati, maṁsaṁ chetvā nhāruṁ chindati, nhāruṁ chetvā aṭṭhiṁ chindati, aṭṭhiṁ chetvā aṭṭhimiñjaṁ āhacca tiṭṭhati. Evaṁ dāruṇo kho, bhikkhave, lābhasakkārasiloko…pe…  evañhi vo, bhikkhave, sikkhitabban”ti. </div>
</div>
<div class="CENTER" id="p_12S2_1078">
<span class="pN">1078</span>Navamaṁ.</div>
</html>
