<html>
<div class="i">7.8 Vippakatasamādāyapannarasaka</div>
<div class="h">Kathinakkhandhaka</div>
<div class="h">Vippakatasamādāyapannarasaka</div>
<div class="q" id="p_3V_1450"> <div class="divNumber">317.</div> <div class="p">
<span class="pN">1450</span>Bhikkhu atthatakathino vippakatacīvaraṁ samādāya pakkamati. Tassa bahisīmagatassa evaṁ hoti—  “idhevimaṁ cīvaraṁ kāressaṁ, na paccessan”ti. So taṁ cīvaraṁ kāreti. Tassa bhikkhuno niṭṭhānantiko kathinuddhāro. (1) </div>
</div>
<div class="q" id="p_3V_1451"> <div class="p">
<span class="pN">1451</span>Bhikkhu atthatakathino vippakatacīvaraṁ samādāya pakkamati. Tassa bahisīmagatassa evaṁ hoti—  “nevimaṁ cīvaraṁ kāressaṁ, na paccessan”ti. Tassa bhikkhuno sanniṭṭhānantiko kathinuddhāro. (2) </div>
</div>
<div class="q" id="p_3V_1452"> <div class="p">
<span class="pN">1452</span>Bhikkhu atthatakathino vippakatacīvaraṁ samādāya pakkamati. Tassa bahisīmagatassa evaṁ hoti—  “idhevimaṁ cīvaraṁ kāressaṁ, na paccessan”ti. So taṁ cīvaraṁ kāreti. Tassa taṁ cīvaraṁ kayiramānaṁ nassati. Tassa bhikkhuno nāsanantiko kathinuddhāro. (3) </div>
</div>
<div class="CENTER" id="p_3V_1453">
<span class="pN">1453</span>Tikaṁ. (1)</div>
<div class="q" id="p_3V_1454"> <div class="p">
<span class="pN">1454</span>Bhikkhu atthatakathino vippakatacīvaraṁ samādāya pakkamati “na paccessan”ti. Tassa bahisīmagatassa evaṁ hoti—  “idhevimaṁ cīvaraṁ kāressan”ti. So taṁ cīvaraṁ kāreti. Tassa bhikkhuno niṭṭhānantiko kathinuddhāro. (4) </div>
</div>
<div class="q" id="p_3V_1455"> <div class="p">
<span class="pN">1455</span>Bhikkhu atthatakathino vippakatacīvaraṁ samādāya pakkamati “na paccessan”ti. Tassa bahisīmagatassa evaṁ hoti—  “nevimaṁ cīvaraṁ kāressan”ti. Tassa bhikkhuno sanniṭṭhānantiko kathinuddhāro. (5) </div>
</div>
<div class="q" id="p_3V_1456"> <div class="p">
<span class="pN">1456</span>Bhikkhu atthatakathino vippakatacīvaraṁ samādāya pakkamati “na paccessan”ti. Tassa bahisīmagatassa evaṁ hoti—  “idhevimaṁ cīvaraṁ kāressan”ti. So taṁ cīvaraṁ kāreti. Tassa taṁ cīvaraṁ kayiramānaṁ nassati. Tassa bhikkhuno nāsanantiko kathinuddhāro. (6) </div>
</div>
<div class="CENTER" id="p_3V_1457">
<span class="pN">1457</span>Tikaṁ. (2)</div>
<div class="q" id="p_3V_1458"> <div class="p">
<span class="pN">1458</span>Bhikkhu atthatakathino vippakatacīvaraṁ samādāya pakkamati anadhiṭṭhitena; nevassa hoti—  “paccessan”ti, na panassa hoti—  “na paccessan”ti. Tassa bahisīmagatassa evaṁ hoti—  “idhevimaṁ cīvaraṁ kāressaṁ, na paccessan”ti. So taṁ cīvaraṁ kāreti. Tassa bhikkhuno niṭṭhānantiko kathinuddhāro. (7) </div>
</div>
<div class="q" id="p_3V_1459"> <div class="p">
<span class="pN">1459</span>Bhikkhu atthatakathino vippakatacīvaraṁ samādāya pakkamati anadhiṭṭhitena; nevassa hoti—  “paccessan”ti, na panassa hoti—  “na paccessan”ti. Tassa bahisīmagatassa evaṁ hoti—  “nevimaṁ cīvaraṁ kāressaṁ, na paccessan”ti. Tassa bhikkhuno sanniṭṭhānantiko kathinuddhāro. (8) </div>
</div>
<div class="q" id="p_3V_1460"> <div class="p">
<span class="pN">1460</span>Bhikkhu atthatakathino vippakatacīvaraṁ samādāya pakkamati anadhiṭṭhitena; nevassa hoti—  “paccessan”ti, na panassa hoti—  “na paccessan”ti. Tassa bahisīmagatassa evaṁ hoti—  “idhevimaṁ cīvaraṁ kāressaṁ, na paccessan”ti. So taṁ cīvaraṁ kāreti. Tassa taṁ cīvaraṁ kayiramānaṁ nassati. Tassa bhikkhuno nāsanantiko kathinuddhāro. (9) </div>
</div>
<div class="CENTER" id="p_3V_1461">
<span class="pN">1461</span>Tikaṁ. (3)</div>
<div class="q" id="p_3V_1462"> <div class="p">
<span class="pN">1462</span>Bhikkhu atthatakathino vippakatacīvaraṁ samādāya pakkamati “paccessan”ti. Tassa bahisīmagatassa evaṁ hoti—  “idhevimaṁ cīvaraṁ kāressaṁ, na paccessan”ti. So taṁ cīvaraṁ kāreti. Tassa bhikkhuno niṭṭhānantiko kathinuddhāro. (10) </div>
</div>
<div class="q" id="p_3V_1463"> <div class="p">
<span class="pN">1463</span>Bhikkhu atthatakathino vippakatacīvaraṁ samādāya pakkamati “paccessan”ti. Tassa bahisīmagatassa evaṁ hoti—  “nevimaṁ cīvaraṁ kāressaṁ, na paccessan”ti. Tassa bhikkhuno sanniṭṭhānantiko kathinuddhāro. (11) </div>
</div>
<div class="q" id="p_3V_1464"> <div class="p">
<span class="pN">1464</span>Bhikkhu atthatakathino vippakatacīvaraṁ samādāya pakkamati “paccessan”ti. Tassa bahisīmagatassa evaṁ hoti—  “idhevimaṁ cīvaraṁ kāressaṁ, na paccessan”ti. So taṁ cīvaraṁ kāreti. Tassa taṁ cīvaraṁ kayiramānaṁ nassati. Tassa bhikkhuno nāsanantiko kathinuddhāro. (12) </div>
</div>
<div class="q" id="p_3V_1465"> <div class="p">
<span class="pN">1465</span>Bhikkhu atthatakathino vippakatacīvaraṁ samādāya pakkamati “paccessan”ti. So bahisīmagato taṁ cīvaraṁ kāreti. So katacīvaro suṇāti—  “ubbhataṁ kira tasmiṁ āvāse kathinan”ti. Tassa bhikkhuno savanantiko kathinuddhāro. (13) </div>
</div>
<div class="q" id="p_3V_1466"> <div class="p">
<span class="pN">1466</span>Bhikkhu atthatakathino vippakatacīvaraṁ samādāya pakkamati “paccessan”ti. So bahisīmagato taṁ cīvaraṁ kāreti. So katacīvaro—  “paccessaṁ paccessan”ti bahiddhā kathinuddhāraṁ vītināmeti. Tassa bhikkhuno sīmātikkantiko kathinuddhāro. (14) </div>
</div>
<div class="q" id="p_3V_1467"> <div class="p">
<span class="pN">1467</span>Bhikkhu atthatakathino vippakatacīvaraṁ samādāya pakkamati “paccessan”ti. So bahisīmagato taṁ cīvaraṁ kāreti. So katacīvaro “paccessaṁ paccessan”ti sambhuṇāti kathinuddhāraṁ. Tassa bhikkhuno saha bhikkhūhi kathinuddhāro. (15) </div>
</div>
<div class="CENTER" id="p_3V_1468">
<span class="pN">1468</span>Chakkaṁ.<br> Samādāyapannarasakaṁ.<br> Ādāyabhāṇavāro.</div>
</html>
