<html>
<div class="i">3.2.1 Temiyacariya</div>
<div class="h">Yudhañjayavagga</div>
<div class="h">Adiṭṭhānapāramī</div>
<div class="h">Temiyacariya</div>
<div class="q" id="p_21Cp_321"> <div class="divNumber">48.</div> <div class="p"> <table class="singleColumn"> <tr> <td> <div class="pN">321</div> <div class="G">“Punāparaṁ yadā homi,</div> </td> </tr> <tr> <td> <div class="G">kāsirājassa atrajo;</div> </td> </tr> <tr> <td> <div class="G">Mūgapakkhoti nāmena,</div> </td> </tr> <tr> <td> <div class="G">temiyoti vadanti maṁ.</div> </td> </tr> </table> </div>
</div>
<div class="q" id="p_21Cp_322"> <div class="divNumber">49.</div> <div class="p"> <table class="singleColumn"> <tr> <td> <div class="pN">322</div> <div class="G">Soḷasitthisahassānaṁ,</div> </td> </tr> <tr> <td> <div class="G">na vijjati pumo tadā;</div> </td> </tr> <tr> <td> <div class="G">Ahorattānaṁ accayena,</div> </td> </tr> <tr> <td> <div class="G">nibbatto ahamekako.</div> </td> </tr> </table> </div>
</div>
<div class="q" id="p_21Cp_323"> <div class="divNumber">50.</div> <div class="p"> <table class="singleColumn"> <tr> <td> <div class="pN">323</div> <div class="G">Kicchā laddhaṁ piyaṁ puttaṁ,</div> </td> </tr> <tr> <td> <div class="G">abhijātaṁ jutindharaṁ;</div> </td> </tr> <tr> <td> <div class="G">Setacchattaṁ dhārayitvāna,</div> </td> </tr> <tr> <td> <div class="G">sayane poseti maṁ pitā.</div> </td> </tr> </table> </div>
</div>
<div class="q" id="p_21Cp_324"> <div class="divNumber">51.</div> <div class="p"> <table class="singleColumn"> <tr> <td> <div class="pN">324</div> <div class="G">Niddāyamāno sayanavare,</div> </td> </tr> <tr> <td> <div class="G">Pabujjhitvānahaṁ tadā;</div> </td> </tr> <tr> <td> <div class="G">Addasaṁ paṇḍaraṁ chattaṁ,</div> </td> </tr> <tr> <td> <div class="G">Yenāhaṁ nirayaṁ gato.</div> </td> </tr> </table> </div>
</div>
<div class="q" id="p_21Cp_325"> <div class="divNumber">52.</div> <div class="p"> <table class="singleColumn"> <tr> <td> <div class="pN">325</div> <div class="G">Saha diṭṭhassa me chattaṁ,</div> </td> </tr> <tr> <td> <div class="G">tāso uppajji bheravo;</div> </td> </tr> <tr> <td> <div class="G">Vinicchayaṁ samāpanno,</div> </td> </tr> <tr> <td> <div class="G">‘kathāhaṁ imaṁ muñcissaṁ’.</div> </td> </tr> </table> </div>
</div>
<div class="q" id="p_21Cp_326"> <div class="divNumber">53.</div> <div class="p"> <table class="singleColumn"> <tr> <td> <div class="pN">326</div> <div class="G">Pubbasālohitā mayhaṁ,</div> </td> </tr> <tr> <td> <div class="G">devatā atthakāminī;</div> </td> </tr> <tr> <td> <div class="G">Sā maṁ disvāna dukkhitaṁ,</div> </td> </tr> <tr> <td> <div class="G">tīsu ṭhānesu yojayi.</div> </td> </tr> </table> </div>
</div>
<div class="q" id="p_21Cp_327"> <div class="divNumber">54.</div> <div class="p"> <table class="singleColumn"> <tr> <td> <div class="pN">327</div> <div class="G">‘Mā paṇḍiccayaṁ vibhāvaya,</div> </td> </tr> <tr> <td> <div class="G">Bālamato bhava sabbapāṇinaṁ;</div> </td> </tr> <tr> <td> <div class="G">Sabbo taṁ jano ocināyatu,</div> </td> </tr> <tr> <td> <div class="G">Evaṁ tava attho bhavissati’.</div> </td> </tr> </table> </div>
</div>
<div class="q" id="p_21Cp_328"> <div class="divNumber">55.</div> <div class="p"> <table class="singleColumn"> <tr> <td> <div class="pN">328</div> <div class="G">Evaṁ vuttāyahaṁ tassā,</div> </td> </tr> <tr> <td> <div class="G">idaṁ vacanamabraviṁ;</div> </td> </tr> <tr> <td> <div class="G">‘Karomi te taṁ vacanaṁ,</div> </td> </tr> <tr> <td> <div class="G">yaṁ tvaṁ bhaṇasi devate;</div> </td> </tr> <tr> <td> <div class="G">Atthakāmāsi me amma,</div> </td> </tr> <tr> <td> <div class="G">hitakāmāsi devate’.</div> </td> </tr> </table> </div>
</div>
<div class="q" id="p_21Cp_329"> <div class="divNumber">56.</div> <div class="p"> <table class="singleColumn"> <tr> <td> <div class="pN">329</div> <div class="G">Tassāhaṁ vacanaṁ sutvā,</div> </td> </tr> <tr> <td> <div class="G">sāgareva thalaṁ labhiṁ;</div> </td> </tr> <tr> <td> <div class="G">Haṭṭho saṁviggamānaso,</div> </td> </tr> <tr> <td> <div class="G">tayo aṅge adhiṭṭhahiṁ.</div> </td> </tr> </table> </div>
</div>
<div class="q" id="p_21Cp_330"> <div class="divNumber">57.</div> <div class="p"> <table class="singleColumn"> <tr> <td> <div class="pN">330</div> <div class="G">Mūgo ahosiṁ badhiro,</div> </td> </tr> <tr> <td> <div class="G">pakkho gativivajjito;</div> </td> </tr> <tr> <td> <div class="G">Ete aṅge adhiṭṭhāya,</div> </td> </tr> <tr> <td> <div class="G">vassāni soḷasaṁ vasiṁ.</div> </td> </tr> </table> </div>
</div>
<div class="q" id="p_21Cp_331"> <div class="divNumber">58.</div> <div class="p"> <table class="singleColumn"> <tr> <td> <div class="pN">331</div> <div class="G">Tato me hatthapāde ca,</div> </td> </tr> <tr> <td> <div class="G">jivhaṁ sotañca maddiya;</div> </td> </tr> <tr> <td> <div class="G">Anūnataṁ me passitvā,</div> </td> </tr> <tr> <td> <div class="G">‘kāḷakaṇṇī’ti nindisuṁ.</div> </td> </tr> </table> </div>
</div>
<div class="q" id="p_21Cp_332"> <div class="divNumber">59.</div> <div class="p"> <table class="singleColumn"> <tr> <td> <div class="pN">332</div> <div class="G">Tato jānapadā sabbe,</div> </td> </tr> <tr> <td> <div class="G">senāpatipurohitā;</div> </td> </tr> <tr> <td> <div class="G">Sabbe ekamanā hutvā,</div> </td> </tr> <tr> <td> <div class="G">chaḍḍanaṁ anumodisuṁ.</div> </td> </tr> </table> </div>
</div>
<div class="q" id="p_21Cp_333"> <div class="divNumber">60.</div> <div class="p"> <table class="singleColumn"> <tr> <td> <div class="pN">333</div> <div class="G">Sohaṁ tesaṁ matiṁ sutvā,</div> </td> </tr> <tr> <td> <div class="G">haṭṭho saṁviggamānaso;</div> </td> </tr> <tr> <td> <div class="G">‘Yassatthāya tapociṇṇo,</div> </td> </tr> <tr> <td> <div class="G">so me attho samijjhatha’.</div> </td> </tr> </table> </div>
</div>
<div class="q" id="p_21Cp_334"> <div class="divNumber">61.</div> <div class="p"> <table class="singleColumn"> <tr> <td> <div class="pN">334</div> <div class="G">Nhāpetvā anulimpitvā,</div> </td> </tr> <tr> <td> <div class="G">veṭhetvā rājaveṭhanaṁ;</div> </td> </tr> <tr> <td> <div class="G">Chattena abhisiñcitvā,</div> </td> </tr> <tr> <td> <div class="G">kāresuṁ puraṁ padakkhiṇaṁ.</div> </td> </tr> </table> </div>
</div>
<div class="q" id="p_21Cp_335"> <div class="divNumber">62.</div> <div class="p"> <table class="singleColumn"> <tr> <td> <div class="pN">335</div> <div class="G">Sattāhaṁ dhārayitvāna,</div> </td> </tr> <tr> <td> <div class="G">uggate ravimaṇḍale;</div> </td> </tr> <tr> <td> <div class="G">Rathena maṁ nīharitvā,</div> </td> </tr> <tr> <td> <div class="G">sārathī vanamupāgami.</div> </td> </tr> </table> </div>
</div>
<div class="q" id="p_21Cp_336"> <div class="divNumber">63.</div> <div class="p"> <table class="singleColumn"> <tr> <td> <div class="pN">336</div> <div class="G">Ekokāse rathaṁ katvā,</div> </td> </tr> <tr> <td> <div class="G">sajjassaṁ hatthamuccito;</div> </td> </tr> <tr> <td> <div class="G">Sārathī khaṇatī kāsuṁ,</div> </td> </tr> <tr> <td> <div class="G">nikhātuṁ pathaviyā mamaṁ.</div> </td> </tr> </table> </div>
</div>
<div class="q" id="p_21Cp_337"> <div class="divNumber">64.</div> <div class="p"> <table class="singleColumn"> <tr> <td> <div class="pN">337</div> <div class="G">Adhiṭṭhitamadhiṭṭhānaṁ,</div> </td> </tr> <tr> <td> <div class="G">tajjento vividhakāraṇā;</div> </td> </tr> <tr> <td> <div class="G">Na bhindiṁ tamadhiṭṭhānaṁ,</div> </td> </tr> <tr> <td> <div class="G">bodhiyāyeva kāraṇā.</div> </td> </tr> </table> </div>
</div>
<div class="q" id="p_21Cp_338"> <div class="divNumber">65.</div> <div class="p"> <table class="singleColumn"> <tr> <td> <div class="pN">338</div> <div class="G">Mātāpitā na me dessā,</div> </td> </tr> <tr> <td> <div class="G">attā me na ca dessiyo;</div> </td> </tr> <tr> <td> <div class="G">Sabbaññutaṁ piyaṁ mayhaṁ,</div> </td> </tr> <tr> <td> <div class="G">tasmā vatamadhiṭṭhahiṁ.</div> </td> </tr> </table> </div>
</div>
<div class="q" id="p_21Cp_339"> <div class="divNumber">66.</div> <div class="p"> <table class="singleColumn"> <tr> <td> <div class="pN">339</div> <div class="G">Ete aṅge adhiṭṭhāya,</div> </td> </tr> <tr> <td> <div class="G">Vassāni soḷasaṁ vasiṁ;</div> </td> </tr> <tr> <td> <div class="G">Adhiṭṭhānena me samo natthi,</div> </td> </tr> <tr> <td> <div class="G">Esā me adhiṭṭhānapāramī”ti.</div> </td> </tr> </table> </div>
</div>
<div class="CENTER" id="p_21Cp_340">
<span class="pN">340</span>Temiyacariyaṁ chaṭṭhaṁ.</div>
</html>
