<html>
<div class="i">13.1.6 Kāliṅgabodhijātaka</div>
<div class="h">Terasakanipāta</div>
<div class="h">Ambavagga</div>
<div class="h">Kāliṅgabodhijātaka</div>
<div class="q" id="p_22J_2455"> <div class="divNumber">67.</div> <div class="p"> <table class="singleColumn"> <tr> <td> <div class="pN">2455</div> <div class="G">Rājā kāliṅgo cakkavatti,</div> </td> </tr> <tr> <td> <div class="G">Dhammena pathavimanusāsaṁ;</div> </td> </tr> <tr> <td> <div class="G">Agamā bodhisamīpaṁ,</div> </td> </tr> <tr> <td> <div class="G">Nāgena mahānubhāvena.</div> </td> </tr> </table> </div>
</div>
<div class="q" id="p_22J_2456"> <div class="divNumber">68.</div> <div class="p"> <table class="singleColumn"> <tr> <td> <div class="pN">2456</div> <div class="G">Kāliṅgo bhāradvājo ca,</div> </td> </tr> <tr> <td> <div class="G">Rājānaṁ kāliṅgaṁ samaṇakolaññaṁ;</div> </td> </tr> <tr> <td> <div class="G">Cakkaṁ vattayato pariggahetvā,</div> </td> </tr> <tr> <td> <div class="G">Pañjalī idamavoca.</div> </td> </tr> </table> </div>
</div>
<div class="q" id="p_22J_2457"> <div class="divNumber">69.</div> <div class="p"> <table class="singleColumn"> <tr> <td> <div class="pN">2457</div> <div class="G">“Paccoroha mahārāja,</div> </td> </tr> <tr> <td> <div class="G">Bhūmibhāgo yathā samaṇuggato;</div> </td> </tr> <tr> <td> <div class="G">Idha anadhivarā buddhā,</div> </td> </tr> <tr> <td> <div class="G">Abhisambuddhā virocanti.</div> </td> </tr> </table> </div>
</div>
<div class="q" id="p_22J_2458"> <div class="divNumber">70.</div> <div class="p"> <table class="singleColumn"> <tr> <td> <div class="pN">2458</div> <div class="G">Padakkhiṇato āvaṭṭā,</div> </td> </tr> <tr> <td> <div class="G">Tiṇalatā asmiṁ bhūmibhāgasmiṁ;</div> </td> </tr> <tr> <td> <div class="G">Pathaviyā nābhiyaṁ maṇḍo,</div> </td> </tr> <tr> <td> <div class="G">Iti no sutaṁ mante mahārāja.</div> </td> </tr> </table> </div>
</div>
<div class="q" id="p_22J_2459"> <div class="divNumber">71.</div> <div class="p"> <table class="singleColumn"> <tr> <td> <div class="pN">2459</div> <div class="G">Sāgarapariyantāya,</div> </td> </tr> <tr> <td> <div class="G">Mediniyā sabbabhūtadharaṇiyā;</div> </td> </tr> <tr> <td> <div class="G">Pathaviyā ayaṁ maṇḍo,</div> </td> </tr> <tr> <td> <div class="G">Orohitvā namo karohi.</div> </td> </tr> </table> </div>
</div>
<div class="q" id="p_22J_2460"> <div class="divNumber">72.</div> <div class="p"> <table class="singleColumn"> <tr> <td> <div class="pN">2460</div> <div class="G">Ye te bhavanti nāgā ca,</div> </td> </tr> <tr> <td> <div class="G">abhijātā ca kuñjarā;</div> </td> </tr> <tr> <td> <div class="G">Ettāvatā padesaṁ te,</div> </td> </tr> <tr> <td> <div class="G">nāgā neva mupayanti.</div> </td> </tr> </table> </div>
</div>
<div class="q" id="p_22J_2461"> <div class="divNumber">73.</div> <div class="p"> <table class="singleColumn"> <tr> <td> <div class="pN">2461</div> <div class="G">Abhijāto nāgo kāmaṁ,</div> </td> </tr> <tr> <td> <div class="G">Pesehi kuñjaraṁ dantiṁ;</div> </td> </tr> <tr> <td> <div class="G">Ettāvatā padeso,</div> </td> </tr> <tr> <td> <div class="G">Sakkā nāgena mupagantuṁ.</div> </td> </tr> </table> </div>
</div>
<div class="q" id="p_22J_2462"> <div class="divNumber">74.</div> <div class="p"> <table class="singleColumn"> <tr> <td> <div class="pN">2462</div> <div class="G">Taṁ sutvā rājā kāliṅgo,</div> </td> </tr> <tr> <td> <div class="G">Veyyañjanikavaco nisāmetvā;</div> </td> </tr> <tr> <td> <div class="G">Sampesesi nāgaṁ ñassāma,</div> </td> </tr> <tr> <td> <div class="G">Mayaṁ yathimassidaṁ vacanaṁ”.</div> </td> </tr> </table> </div>
</div>
<div class="q" id="p_22J_2463"> <div class="divNumber">75.</div> <div class="p"> <table class="singleColumn"> <tr> <td> <div class="pN">2463</div> <div class="G">Sampesito ca raññā,</div> </td> </tr> <tr> <td> <div class="G">Nāgo koñcova abhinaditvāna;</div> </td> </tr> <tr> <td> <div class="G">Paṭisakkitvā nisīdi,</div> </td> </tr> <tr> <td> <div class="G">Garuṁva bhāraṁ asahamāno.</div> </td> </tr> </table> </div>
</div>
<div class="q" id="p_22J_2464"> <div class="divNumber">76.</div> <div class="p"> <table class="singleColumn"> <tr> <td> <div class="pN">2464</div> <div class="G">Kāliṅgabhāradvājo,</div> </td> </tr> <tr> <td> <div class="G">Nāgaṁ khīṇāyukaṁ viditvāna;</div> </td> </tr> <tr> <td> <div class="G">Rājānaṁ kāliṅgaṁ,</div> </td> </tr> <tr> <td> <div class="G">Taramāno ajjhabhāsittha;</div> </td> </tr> <tr> <td> <div class="G">“Aññaṁ saṅkama nāgaṁ,</div> </td> </tr> <tr> <td> <div class="G">Nāgo khīṇāyuko mahārāja”.</div> </td> </tr> </table> </div>
</div>
<div class="q" id="p_22J_2465"> <div class="divNumber">77.</div> <div class="p"> <table class="singleColumn"> <tr> <td> <div class="pN">2465</div> <div class="G">Taṁ sutvā kāliṅgo,</div> </td> </tr> <tr> <td> <div class="G">taramāno saṅkamī nāgaṁ;</div> </td> </tr> <tr> <td> <div class="G">Saṅkanteva raññe,</div> </td> </tr> <tr> <td> <div class="G">nāgo tattheva pati bhumyā;</div> </td> </tr> <tr> <td> <div class="G">Veyyañjanikavaco,</div> </td> </tr> <tr> <td> <div class="G">yathā tathā ahu nāgo.</div> </td> </tr> </table> </div>
</div>
<div class="q" id="p_22J_2466"> <div class="divNumber">78.</div> <div class="p"> <table class="singleColumn"> <tr> <td> <div class="pN">2466</div> <div class="G">Kāliṅgo rājā kāliṅgaṁ,</div> </td> </tr> <tr> <td> <div class="G">brāhmaṇaṁ etadavoca;</div> </td> </tr> <tr> <td> <div class="G">“Tvameva asi sambuddho,</div> </td> </tr> <tr> <td> <div class="G">sabbaññū sabbadassāvī”.</div> </td> </tr> </table> </div>
</div>
<div class="q" id="p_22J_2467"> <div class="divNumber">79.</div> <div class="p"> <table class="singleColumn"> <tr> <td> <div class="pN">2467</div> <div class="G">Taṁ anadhivāsento kāliṅgaṁ,</div> </td> </tr> <tr> <td> <div class="G">Brāhmaṇo idamavoca;</div> </td> </tr> <tr> <td> <div class="G">“Veyyañjanikā hi mayaṁ,</div> </td> </tr> <tr> <td> <div class="G">Buddhā sabbaññuno mahārāja.</div> </td> </tr> </table> </div>
</div>
<div class="q" id="p_22J_2468"> <div class="divNumber">80.</div> <div class="p"> <table class="singleColumn"> <tr> <td> <div class="pN">2468</div> <div class="G">Sabbaññū sabbavidū ca,</div> </td> </tr> <tr> <td> <div class="G">Buddhā na lakkhaṇena jānanti;</div> </td> </tr> <tr> <td> <div class="G">Āgamabalasā hi mayaṁ,</div> </td> </tr> <tr> <td> <div class="G">Buddhā sabbaṁ pajānanti”.</div> </td> </tr> </table> </div>
</div>
<div class="q" id="p_22J_2469"> <div class="divNumber">81.</div> <div class="p"> <table class="singleColumn"> <tr> <td> <div class="pN">2469</div> <div class="G">Mahayitvā sambodhiṁ,</div> </td> </tr> <tr> <td> <div class="G">Nānāturiyehi vajjamānehi;</div> </td> </tr> <tr> <td> <div class="G">Mālāvilepanaṁ abhiharitvā,</div> </td> </tr> <tr> <td> <div class="G">Atha rājā manupāyāsi.</div> </td> </tr> </table> </div>
</div>
<div class="q" id="p_22J_2470"> <div class="divNumber">82.</div> <div class="p"> <table class="singleColumn"> <tr> <td> <div class="pN">2470</div> <div class="G">Saṭṭhi vāhasahassāni,</div> </td> </tr> <tr> <td> <div class="G">pupphānaṁ sannipātayi;</div> </td> </tr> <tr> <td> <div class="G">Pūjesi rājā kāliṅgo,</div> </td> </tr> <tr> <td> <div class="G">bodhimaṇḍamanuttaranti.</div> </td> </tr> </table> </div>
</div>
<div class="CENTER" id="p_22J_2471">
<span class="pN">2471</span>Kāliṅgabodhijātakaṁ chaṭṭhaṁ.</div>
</html>
