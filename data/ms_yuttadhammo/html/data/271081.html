<html>
<div class="i">1.1.8.2 Anāgatādiekaccakathā</div>
<div class="h">Mahāpaṇṇāsaka</div>
<div class="h">Paṭhamavagga</div>
<div class="h">Ekaccaṁatthītikathā</div>
<div class="h">Anāgatādiekaccakathā</div>
<div class="q" id="p_32Kv_757"> <div class="divNumber">300.</div> <div class="p">
<span class="pN">757</span>๐Anāgataṁ atthīti? Ekaccaṁ atthi, ekaccaṁ natthīti. Ekaccaṁ jātaṁ, ekaccaṁ ajātaṁ; ekaccaṁ sañjātaṁ, ekaccaṁ asañjātaṁ; ekaccaṁ nibbattaṁ, ekaccaṁ anibbattaṁ; ekaccaṁ pātubhūtaṁ, ekaccaṁ apātubhūtanti? Na hevaṁ vattabbe…pe…. </div>
</div>
<div class="q" id="p_32Kv_758"> <div class="p">
<span class="pN">758</span>๐Anāgataṁ ekaccaṁ atthi, ekaccaṁ natthīti? Āmantā. Anāgatā uppādino dhammā ekacce atthi, ekacce natthīti? Na hevaṁ vattabbe…pe… anāgataṁ ekaccaṁ atthi, ekaccaṁ natthīti? Āmantā. Anāgatā anuppādino dhammā ekacce atthi, ekacce natthīti? Na hevaṁ vattabbe…pe…. </div>
</div>
<div class="q" id="p_32Kv_759"> <div class="p">
<span class="pN">759</span>๐Anāgataṁ ekaccaṁ atthi, ekaccaṁ natthīti? Āmantā. Kiṁ atthi, kiṁ natthīti? Anāgatā uppādino dhammā— te atthi; anāgatā anuppādino dhammā— te natthīti. Anāgatā uppādino dhammā— te atthīti? Āmantā. Anāgatā anuppādino dhammā— te atthīti? Na hevaṁ vattabbe…pe… anāgatā anuppādino dhammā— te natthīti? Āmantā. Anāgatā uppādino dhammā— te natthīti? Na hevaṁ vattabbe…pe…. </div>
</div>
<div class="q" id="p_32Kv_760"> <div class="p">
<span class="pN">760</span>๐Anāgatā uppādino dhammā— te atthīti? Āmantā. Nanu anāgatā uppādino dhammā ajātāti? Āmantā. Hañci anāgatā uppādino dhammā ajātā, no ca vata re vattabbe— “anāgatā uppādino dhammā— te atthī”ti. </div>
</div>
<div class="q" id="p_32Kv_761"> <div class="p">
<span class="pN">761</span>๐Anāgatā uppādino dhammā ajātā— te atthīti? Āmantā. Anāgatā anuppādino dhammā ajātā— te atthīti? Na hevaṁ vattabbe…pe… anāgatā anuppādino dhammā ajātā— te natthīti? Āmantā. Anāgatā uppādino dhammā ajātā— te natthīti? Na hevaṁ vattabbe…pe…. </div>
</div>
<div class="q" id="p_32Kv_762"> <div class="p">
<span class="pN">762</span>×Na vattabbaṁ— “anāgatā uppādino dhammā— te atthī”ti? Āmantā. Nanu anāgatā uppādino dhammā uppajjissantīti? Āmantā. Hañci anāgatā uppādino dhammā uppajjissanti, tena vata re vattabbe— “anāgatā uppādino dhammā— te atthī”ti. </div>
</div>
<div class="q" id="p_32Kv_763"> <div class="p">
<span class="pN">763</span>๐Anāgatā uppādino dhammā uppajjissantīti katvā te atthīti? Āmantā. Uppajjissantīti katvā paccuppannāti? Na hevaṁ vattabbe…pe… uppajjissantīti katvā paccuppannāti? Āmantā. Paccuppannā dhammā nirujjhissantīti katvā te natthīti? Na hevaṁ vattabbe…pe…. </div>
</div>
<div class="CENTER" id="p_32Kv_764">
<span class="pN">764</span>Ekaccaṁ atthītikathā niṭṭhitā.</div>
</html>
