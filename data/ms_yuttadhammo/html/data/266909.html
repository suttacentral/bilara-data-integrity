<html>
<div class="i">2.5 Sūcilomasutta</div>
<div class="h">Cūḷavagga</div>
<div class="h">Sūcilomasutta</div>
<div class="q" id="p_18Sn_314"> <div class="p">
<span class="pN">314</span>Evaṁ me sutaṁ— ekaṁ samayaṁ bhagavā gayāyaṁ viharati ṭaṅkitamañce sūcilomassa yakkhassa bhavane. Tena kho pana samayena kharo ca yakkho sūcilomo ca yakkho bhagavato avidūre atikkamanti. Atha kho kharo yakkho sūcilomaṁ yakkhaṁ etadavoca— “eso samaṇo”ti. “Neso samaṇo, samaṇako eso. Yāvāhaṁ jānāmi yadi vā so samaṇo, yadi vā so samaṇako”ti. </div>
</div>
<div class="q" id="p_18Sn_315"> <div class="p">
<span class="pN">315</span>Atha kho sūcilomo yakkho yena bhagavā tenupasaṅkami; upasaṅkamitvā bhagavato kāyaṁ upanāmesi. Atha kho bhagavā kāyaṁ apanāmesi. Atha kho sūcilomo yakkho bhagavantaṁ etadavoca— “bhāyasi maṁ, samaṇā”ti? “Na khvāhaṁ taṁ, āvuso, bhāyāmi; api ca te samphasso pāpako”ti. </div>
</div>
<div class="q" id="p_18Sn_316"> <div class="p">
<span class="pN">316</span>“Pañhaṁ taṁ, samaṇa, pucchissāmi. Sace me na byākarissasi, cittaṁ vā te khipissāmi, hadayaṁ vā te phālessāmi, pādesu vā gahetvā pāragaṅgāya khipissāmī”ti. </div>
</div>
<div class="q" id="p_18Sn_317"> <div class="p">
<span class="pN">317</span>“Na khvāhaṁ taṁ, āvuso, passāmi sadevake loke samārake sabrahmake sassamaṇabrāhmaṇiyā pajāya sadevamanussāya yo me cittaṁ vā khipeyya hadayaṁ vā phāleyya pādesu vā gahetvā pāragaṅgāya khipeyya. Api ca tvaṁ, āvuso, puccha yadākaṅkhasī”ti. Atha kho sūcilomo yakkho bhagavantaṁ gāthāya ajjhabhāsi— </div>
</div>
<div class="q" id="p_18Sn_318"> <div class="divNumber">273.</div> <div class="p"> <table class="singleColumn"> <tr> <td> <div class="pN">318</div> <div class="G">“Rāgo ca doso ca kutonidānā,</div> </td> </tr> <tr> <td> <div class="G">Aratī ratī lomahaṁso kutojā;</div> </td> </tr> <tr> <td> <div class="G">Kuto samuṭṭhāya manovitakkā,</div> </td> </tr> <tr> <td> <div class="G">Kumārakā dhaṅkamivossajanti”. (1)</div> </td> </tr> </table> </div>
</div>
<div class="q" id="p_18Sn_319"> <div class="divNumber">274.</div> <div class="p"> <table class="singleColumn"> <tr> <td> <div class="pN">319</div> <div class="G">“Rāgo ca doso ca itonidānā,</div> </td> </tr> <tr> <td> <div class="G">Aratī ratī lomahaṁso itojā;</div> </td> </tr> <tr> <td> <div class="G">Ito samuṭṭhāya manovitakkā,</div> </td> </tr> <tr> <td> <div class="G">Kumārakā dhaṅkamivossajanti. (2)</div> </td> </tr> </table> </div>
</div>
<div class="q" id="p_18Sn_320"> <div class="divNumber">275.</div> <div class="p"> <table class="singleColumn"> <tr> <td> <div class="pN">320</div> <div class="G">Snehajā attasambhūtā,</div> </td> </tr> <tr> <td> <div class="G">Nigrodhasseva khandhajā;</div> </td> </tr> <tr> <td> <div class="G">Puthū visattā kāmesu,</div> </td> </tr> <tr> <td> <div class="G">Māluvāva vitatāvane. (3)</div> </td> </tr> </table> </div>
</div>
<div class="q" id="p_18Sn_321"> <div class="divNumber">276.</div> <div class="p"> <table class="singleColumn"> <tr> <td> <div class="pN">321</div> <div class="G">Ye naṁ pajānanti yatonidānaṁ,</div> </td> </tr> <tr> <td> <div class="G">Te naṁ vinodenti suṇohi yakkha;</div> </td> </tr> <tr> <td> <div class="G">Te duttaraṁ oghamimaṁ taranti,</div> </td> </tr> <tr> <td> <div class="G">Atiṇṇapubbaṁ apunabbhavāyā”ti. (4)</div> </td> </tr> </table> </div>
</div>
<div class="CENTER" id="p_18Sn_322">
<span class="pN">322</span>Sūcilomasuttaṁ pañcamaṁ.</div>
</html>
