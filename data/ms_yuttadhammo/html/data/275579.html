<html>
<div class="i">2.1.7 Suppavāsāsutta</div>
<div class="h">Dutiyapaṇṇāsaka</div>
<div class="h">Puññābhisandavagga</div>
<div class="h">Suppavāsāsutta</div>
<div class="q" id="p_15A4_417"> <div class="divNumber">57.</div> <div class="p">
<span class="pN">417</span>Ekaṁ samayaṁ bhagavā koliyesu viharati pajjanikaṁ nāma koliyānaṁ nigamo. Atha kho bhagavā pubbaṇhasamayaṁ nivāsetvā pattacīvaramādāya yena suppavāsāya koliyadhītuyā nivesanaṁ tenupasaṅkami; upasaṅkamitvā paññatte āsane nisīdi. Atha kho suppavāsā koliyadhītā bhagavantaṁ paṇītena khādanīyena bhojanīyena sahatthā santappesi sampavāresi. Atha kho suppavāsā koliyadhītā bhagavantaṁ bhuttāviṁ onītapattapāṇiṁ ekamantaṁ nisīdi. Ekamantaṁ nisinnaṁ kho suppavāsaṁ koliyadhītaraṁ bhagavā etadavoca—  </div>
</div>
<div class="q" id="p_15A4_418"> <div class="p">
<span class="pN">418</span>“Bhojanaṁ, suppavāse, dentī ariyasāvikā paṭiggāhakānaṁ cattāri ṭhānāni deti. Katamāni cattāri? Āyuṁ deti, vaṇṇaṁ deti, sukhaṁ deti, balaṁ deti. Āyuṁ kho pana datvā āyussa bhāginī hoti dibbassa vā mānusassa vā. Vaṇṇaṁ datvā vaṇṇassa bhāginī hoti dibbassa vā mānusassa vā. Sukhaṁ datvā sukhassa bhāginī hoti dibbassa vā mānusassa vā. Balaṁ datvā balassa bhāginī hoti dibbassa vā mānusassa vā. Bhojanaṁ, suppavāse, dentī ariyasāvikā paṭiggāhakānaṁ imāni cattāri ṭhānāni detīti. </div>
</div>
<div class="q" id="p_15A4_419"> <div class="p"> <table class="singleColumn"> <tr> <td> <div class="pN">419</div> <div class="G">Susaṅkhataṁ bhojanaṁ yā dadāti,</div> </td> </tr> <tr> <td> <div class="G">Suciṁ paṇītaṁ rasasā upetaṁ;</div> </td> </tr> <tr> <td> <div class="G">Sā dakkhiṇā ujjugatesu dinnā,</div> </td> </tr> <tr> <td> <div class="G">Caraṇūpapannesu mahaggatesu;</div> </td> </tr> <tr> <td> <div class="G">Puññena puññaṁ saṁsandamānā,</div> </td> </tr> <tr> <td> <div class="G">Mahapphalā lokavidūna vaṇṇitā.</div> </td> </tr> </table> </div>
</div>
<div class="q" id="p_15A4_420"> <div class="p"> <table class="singleColumn"> <tr> <td> <div class="pN">420</div> <div class="G">Etādisaṁ yaññamanussarantā,</div> </td> </tr> <tr> <td> <div class="G">Ye vedajātā vicaranti loke;</div> </td> </tr> <tr> <td> <div class="G">Vineyya maccheramalaṁ samūlaṁ,</div> </td> </tr> <tr> <td> <div class="G">Aninditā saggamupenti ṭhānan”ti.</div> </td> </tr> </table> </div>
</div>
<div class="CENTER" id="p_15A4_421">
<span class="pN">421</span>Sattamaṁ.</div>
</html>
