<html>
<div class="i">3.4.5 Bahujanahitasutta</div>
<div class="h">Tikanipāta</div>
<div class="h">Catutthavagga</div>
<div class="h">Bahujanahitasutta</div>
<div class="q" id="p_18It_582"> <div class="divNumber">84.</div> <div class="p">
<span class="pN">582</span>Vuttañhetaṁ bhagavatā vuttamarahatāti me sutaṁ—  </div>
</div>
<div class="q" id="p_18It_583"> <div class="p">
<span class="pN">583</span>“Tayome puggalā loke uppajjamānā uppajjanti bahujanahitāya bahujanasukhāya lokānukampāya atthāya hitāya sukhāya devamanussānaṁ. Katame tayo? Idha, bhikkhave, tathāgato loke uppajjati arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā. So dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ, kevalaparipuṇṇaṁ parisuddhaṁ brahmacariyaṁ pakāseti. Ayaṁ, bhikkhave, paṭhamo puggalo loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānaṁ. </div>
</div>
<div class="q" id="p_18It_584"> <div class="p">
<span class="pN">584</span>Puna caparaṁ, bhikkhave, tasseva satthu sāvako arahaṁ hoti khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṁyojano sammadaññāvimutto. So dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ, kevalaparipuṇṇaṁ parisuddhaṁ brahmacariyaṁ pakāseti. Ayaṁ, bhikkhave, dutiyo puggalo loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānaṁ. </div>
</div>
<div class="q" id="p_18It_585"> <div class="p">
<span class="pN">585</span>Puna caparaṁ, bhikkhave, tasseva satthu sāvako sekho hoti pāṭipado bahussuto sīlavatūpapanno. Sopi dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ, kevalaparipuṇṇaṁ parisuddhaṁ brahmacariyaṁ pakāseti. Ayaṁ, bhikkhave, tatiyo puggalo loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānaṁ. Ime kho, bhikkhave, tayo puggalā loke uppajjamānā uppajjanti bahujanahitāya bahujanasukhāya lokānukampāya atthāya hitāya sukhāya devamanussānan”ti. Etamatthaṁ bhagavā avoca. Tatthetaṁ iti vuccati—  </div>
</div>
<div class="q" id="p_18It_586"> <div class="p"> <table class="singleColumn"> <tr> <td> <div class="pN">586</div> <div class="G">“Satthā hi loke paṭhamo mahesi,</div> </td> </tr> <tr> <td> <div class="G">Tassanvayo sāvako bhāvitatto;</div> </td> </tr> <tr> <td> <div class="G">Athāparo pāṭipadopi sekho,</div> </td> </tr> <tr> <td> <div class="G">Bahussuto sīlavatūpapanno.</div> </td> </tr> </table> </div>
</div>
<div class="q" id="p_18It_587"> <div class="p"> <table class="singleColumn"> <tr> <td> <div class="pN">587</div> <div class="G">Ete tayo devamanussaseṭṭhā,</div> </td> </tr> <tr> <td> <div class="G">Pabhaṅkarā dhammamudīrayantā;</div> </td> </tr> <tr> <td> <div class="G">Apāpuranti amatassa dvāraṁ,</div> </td> </tr> <tr> <td> <div class="G">Yogā pamocenti bahujjanaṁ te.</div> </td> </tr> </table> </div>
</div>
<div class="q" id="p_18It_588"> <div class="p"> <table class="singleColumn"> <tr> <td> <div class="pN">588</div> <div class="G">Ye satthavāhena anuttarena,</div> </td> </tr> <tr> <td> <div class="G">Sudesitaṁ maggamanukkamanti;</div> </td> </tr> <tr> <td> <div class="G">Idheva dukkhassa karonti antaṁ,</div> </td> </tr> <tr> <td> <div class="G">Ye appamattā sugatassa sāsane”ti.</div> </td> </tr> </table> </div>
</div>
<div class="q" id="p_18It_589"> <div class="p">
<span class="pN">589</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_590">
<span class="pN">590</span>Pañcamaṁ.</div>
</html>
