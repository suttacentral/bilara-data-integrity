<html>
<div class="i"> Hetu</div>
<div class="h">Mahantaraduka</div>
<div class="h">Cittaduka</div>
<div class="h">Paccayavāra</div>
<div class="h">Paccayānuloma</div>
<div class="h">Vibhaṅgavāra</div>
<div class="h">Hetu</div>
<div class="q" id="p_38P2_2455"> <div class="divNumber">61.</div> <div class="p">
<span class="pN">2455</span>Cittaṁ dhammaṁ paccayā nocitto dhammo uppajjati hetupaccayā—  cittaṁ paccayā sampayuttakā khandhā cittasamuṭṭhānañca rūpaṁ; paṭisandhikkhaṇe…pe… . (1) </div>
</div>
<div class="q" id="p_38P2_2456"> <div class="p">
<span class="pN">2456</span>Nocittaṁ dhammaṁ paccayā nocitto dhammo uppajjati hetupaccayā—  nocittaṁ ekaṁ khandhaṁ paccayā dve khandhā cittasamuṭṭhānañca rūpaṁ, dve khandhe…pe…  paṭisandhikkhaṇe…pe…  (yāva mahābhūtā), vatthuṁ paccayā nocittā khandhā. (1) </div>
</div>
<div class="q" id="p_38P2_2457"> <div class="p">
<span class="pN">2457</span>Nocittaṁ dhammaṁ paccayā citto dhammo uppajjati hetupaccayā—  nocitte khandhe paccayā cittaṁ, vatthuṁ paccayā cittaṁ; paṭisandhikkhaṇe nocitte khandhe paccayā cittaṁ, paṭisandhikkhaṇe vatthuṁ paccayā cittaṁ. (2) </div>
</div>
<div class="q" id="p_38P2_2458"> <div class="p">
<span class="pN">2458</span>Nocittaṁ dhammaṁ paccayā citto ca nocitto ca dhammā uppajjanti hetupaccayā—  nocittaṁ ekaṁ khandhaṁ paccayā dve khandhā cittañca cittasamuṭṭhānañca rūpaṁ, dve khandhe…pe…  vatthuṁ paccayā cittañca sampayuttakā ca khandhā; paṭisandhikkhaṇe nocittaṁ ekaṁ khandhaṁ paccayā dve khandhā cittañca kaṭattā ca rūpaṁ, dve khandhe…pe…  paṭisandhikkhaṇe vatthuṁ paccayā cittañca sampayuttakā ca khandhā. (3) </div>
</div>
<div class="q" id="p_38P2_2459"> <div class="p">
<span class="pN">2459</span>Cittañca nocittañca dhammaṁ paccayā nocitto dhammo uppajjati hetupaccayā—  nocittaṁ ekaṁ khandhañca cittañca paccayā dve khandhā cittasamuṭṭhānañca rūpaṁ, dve khandhe ca…pe…  cittañca mahābhūte ca paccayā cittasamuṭṭhānaṁ rūpaṁ, cittañca vatthuñca paccayā nocittā khandhā, paṭisandhikkhaṇe nocittaṁ ekaṁ khandhañca cittañca paccayā dve khandhā kaṭattā ca rūpaṁ, dve khandhe ca…pe…  paṭisandhikkhaṇe cittañca mahābhūte ca paccayā kaṭattārūpaṁ; paṭisandhikkhaṇe cittañca vatthuñca paccayā nocittā khandhā. (1) </div>
</div>
</html>
