<html>
<div class="i">2.2.1 Ussayavādikāsikkhāpada</div>
<div class="h">Bhikkhunivibhaṅga</div>
<div class="h">Saṁghādisesakaṇḍa</div>
<div class="h">Ussayavādikāsikkhāpada</div>
<div class="CENTER" id="p_2V_2203">
<span class="pN">2203</span>Ime kho panāyyāyo sattarasa saṁghādisesā<br> dhammā uddesaṁ āgacchanti.</div>
<div class="q" id="p_2V_2204"> <div class="divNumber">678.</div> <div class="p">
<span class="pN">2204</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena aññataro upāsako bhikkhunisaṁghassa udositaṁ datvā kālaṅkato hoti. Tassa dve puttā honti—  eko assaddho appasanno, eko saddho pasanno. Te pettikaṁ sāpateyyaṁ vibhajiṁsu. Atha kho so assaddho appasanno taṁ saddhaṁ pasannaṁ etadavoca—  “amhākaṁ udosito, taṁ bhājemā”ti. Evaṁ vutte, so saddho pasanno taṁ assaddhaṁ appasannaṁ etadavoca—  “māyyo, evaṁ avaca. Amhākaṁ pitunā bhikkhunisaṁghassa dinno”ti. Dutiyampi kho so assaddho appasanno taṁ saddhaṁ pasannaṁ etadavoca—  “amhākaṁ udosito, taṁ bhājemā”ti. Atha kho so saddho pasanno taṁ assaddhaṁ appasannaṁ etadavoca—  “māyyo, evaṁ avaca. Amhākaṁ pitunā bhikkhunisaṁghassa dinno”ti. Tatiyampi kho so assaddho appasanno taṁ saddhaṁ pasannaṁ etadavoca—  “amhākaṁ udosito, taṁ bhājemā”ti. Atha kho so saddho pasanno—  “sace mayhaṁ bhavissati, ahampi bhikkhunisaṁghassa dassāmī”ti—  taṁ assaddhaṁ appasannaṁ etadavoca—  “bhājemā”ti. Atha kho so udosito tehi bhājīyamāno tassa assaddhassa appasannassa pāpuṇāti. Atha kho so assaddho appasanno bhikkhuniyo upasaṅkamitvā etadavoca—  “nikkhamathāyye, amhākaṁ udosito”ti. </div>
</div>
<div class="q" id="p_2V_2205"> <div class="p">
<span class="pN">2205</span>Evaṁ vutte thullanandā bhikkhunī taṁ purisaṁ etadavoca—  “māyyo, evaṁ avaca, tumhākaṁ pitunā bhikkhunisaṁghassa dinno”ti. “Dinno na dinno”ti vohārike mahāmatte pucchiṁsu. Mahāmattā evamāhaṁsu—  “ko, ayye, jānāti bhikkhunisaṁghassa dinno”ti? Evaṁ vutte, thullanandā bhikkhunī te mahāmatte etadavoca—  “api nāyyā tumhehi diṭṭhaṁ vā sutaṁ vā sakkhiṁ ṭhapayitvā dānaṁ diyyamānan”ti? Atha kho te mahāmattā—  “saccaṁ kho ayyā āhā”ti taṁ udositaṁ bhikkhunisaṁghassa akaṁsu. Atha kho so puriso parājito ujjhāyati khiyyati vipāceti—  “assamaṇiyo imā muṇḍā bandhakiniyo. Kathañhi nāma amhākaṁ udositaṁ acchindāpessantī”ti. Thullanandā bhikkhunī mahāmattānaṁ etamatthaṁ ārocesi. Mahāmattā taṁ purisaṁ daṇḍāpesuṁ. Atha kho so puriso daṇḍito bhikkhunupassayassa avidūre ājīvakaseyyaṁ kārāpetvā ājīvake uyyojesi—  “etā bhikkhuniyo accāvadathā”ti. </div>
</div>
<div class="q" id="p_2V_2206"> <div class="p">
<span class="pN">2206</span>Thullanandā bhikkhunī mahāmattānaṁ etamatthaṁ ārocesi. Mahāmattā taṁ purisaṁ bandhāpesuṁ. Manussā ujjhāyanti khiyyanti vipācenti—  “paṭhamaṁ bhikkhuniyo udositaṁ acchindāpesuṁ, dutiyaṁ daṇḍāpesuṁ, tatiyaṁ bandhāpesuṁ. Idāni ghātāpessantī”ti. </div>
</div>
<div class="q" id="p_2V_2207"> <div class="p">
<span class="pN">2207</span>Assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā ussayavādikā viharissatī”ti. Atha kho tā bhikkhuniyo bhikkhūnaṁ etamatthaṁ ārocesuṁ…pe…  “saccaṁ kira, bhikkhave, thullanandā bhikkhunī ussayavādikā viharatī”ti. “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī ussayavādikā viharissati. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_2208"> <div class="divNumber">679.</div> <div class="p">
<span class="pN">2208</span><span class="bold">“Yā pana bhikkhunī ussayavādikā vihareyya gahapatinā vā gahapatiputtena vā dāsena vā kammakārena vā antamaso samaṇaparibbājakenāpi, ayaṁ bhikkhunī paṭhamāpattikaṁ dhammaṁ āpannā nissāraṇīyaṁ saṁghādisesan”</span>ti. (<span class="italic">1</span>:<span class="bold">9</span>) </div>
</div>
<div class="q" id="p_2V_2209"> <div class="divNumber">680.</div> <div class="p">
<span class="pN">2209</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2210"> <div class="p">
<span class="pN">2210</span><span class="bold">Ussayavādikā</span> nāma aḍḍakārikā vuccati. </div>
</div>
<div class="q" id="p_2V_2211"> <div class="p">
<span class="pN">2211</span><span class="bold">Gahapati</span> nāma yo koci agāraṁ ajjhāvasati. </div>
</div>
<div class="q" id="p_2V_2212"> <div class="p">
<span class="pN">2212</span><span class="bold">Gahapatiputto</span> nāma ye keci puttabhātaro. </div>
</div>
<div class="q" id="p_2V_2213"> <div class="p">
<span class="pN">2213</span><span class="bold">Dāso</span> nāma antojāto dhanakkīto karamarānīto. </div>
</div>
<div class="q" id="p_2V_2214"> <div class="p">
<span class="pN">2214</span><span class="bold">Kammakāro</span> nāma bhaṭako āhatako. </div>
</div>
<div class="q" id="p_2V_2215"> <div class="p">
<span class="pN">2215</span><span class="bold">Samaṇaparibbājako</span> nāma bhikkhuñca bhikkhuniñca sikkhamānañca sāmaṇerañca sāmaṇeriñca ṭhapetvā yo koci paribbājakasamāpanno. </div>
</div>
<div class="q" id="p_2V_2216"> <div class="p">
<span class="pN">2216</span>Aḍḍaṁ karissāmīti dutiyaṁ vā pariyesati gacchati vā, āpatti dukkaṭassa. Ekassa āroceti, āpatti dukkaṭassa. Dutiyassa āroceti, āpatti thullaccayassa. Aḍḍapariyosāne āpatti saṁghādisesassa. </div>
</div>
<div class="q" id="p_2V_2217"> <div class="p">
<span class="pN">2217</span><span class="bold">Paṭhamāpattikan</span>ti saha vatthujjhācārā āpajjati asamanubhāsanāya. </div>
</div>
<div class="q" id="p_2V_2218"> <div class="p">
<span class="pN">2218</span><span class="bold">Nissāraṇīyan</span>ti saṁghamhā nissārīyati. </div>
</div>
<div class="q" id="p_2V_2219"> <div class="p">
<span class="pN">2219</span><span class="bold">Saṁghādisesan</span>ti saṁghova tassā āpattiyā mānattaṁ deti mūlāya paṭikassati abbheti, na sambahulā na ekā bhikkhunī. Tena vuccati “saṁghādiseso”ti. Tasseva āpattinikāyassa nāmakammaṁ adhivacanaṁ. Tenapi vuccati “saṁghādiseso”ti. </div>
</div>
<div class="q" id="p_2V_2220"> <div class="divNumber">681.</div> <div class="p">
<span class="pN">2220</span>Anāpatti—  manussehi ākaḍḍhīyamānā gacchati, ārakkhaṁ yācati, anodissa ācikkhati, ummattikāya…pe…  ādikammikāyāti. </div>
</div>
<div class="CENTER" id="p_2V_2221">
<span class="pN">2221</span>Paṭhamasaṁghādisesasikkhāpadaṁ niṭṭhitaṁ.</div>
</html>
