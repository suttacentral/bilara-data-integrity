<html>
<div class="i">3.3 Tisaraṇagamaniyattheraapadāna</div>
<div class="h">Subhūtivagga</div>
<div class="h">Tisaraṇagamaniyattheraapadāna</div>
<div class="q" id="p_20Ap1_969"> <div class="divNumber">106.</div> <div class="p"> <table class="singleColumn"> <tr> <td> <div class="pN">969</div> <div class="G">“Nagare candavatiyā,</div> </td> </tr> <tr> <td> <div class="G">mātuupaṭṭhāko ahuṁ;</div> </td> </tr> <tr> <td> <div class="G">Andhā mātā pitā mayhaṁ,</div> </td> </tr> <tr> <td> <div class="G">te posemi ahaṁ tadā.</div> </td> </tr> </table> </div>
</div>
<div class="q" id="p_20Ap1_970"> <div class="divNumber">107.</div> <div class="p"> <table class="singleColumn"> <tr> <td> <div class="pN">970</div> <div class="G">Rahogato nisīditvā,</div> </td> </tr> <tr> <td> <div class="G">evaṁ cintesahaṁ tadā;</div> </td> </tr> <tr> <td> <div class="G">Posento mātāpitaro,</div> </td> </tr> <tr> <td> <div class="G">pabbajjaṁ na labhāmahaṁ.</div> </td> </tr> </table> </div>
</div>
<div class="q" id="p_20Ap1_971"> <div class="divNumber">108.</div> <div class="p"> <table class="singleColumn"> <tr> <td> <div class="pN">971</div> <div class="G">Mahandhakārapihitā,</div> </td> </tr> <tr> <td> <div class="G">tividhaggīhi ḍayhare;</div> </td> </tr> <tr> <td> <div class="G">Etādise bhave jāte,</div> </td> </tr> <tr> <td> <div class="G">natthi koci vināyako.</div> </td> </tr> </table> </div>
</div>
<div class="q" id="p_20Ap1_972"> <div class="divNumber">109.</div> <div class="p"> <table class="singleColumn"> <tr> <td> <div class="pN">972</div> <div class="G">Buddho loke samuppanno,</div> </td> </tr> <tr> <td> <div class="G">dippati dāni sāsanaṁ;</div> </td> </tr> <tr> <td> <div class="G">Sakkā uddharituṁ attā,</div> </td> </tr> <tr> <td> <div class="G">puññakāmena jantunā.</div> </td> </tr> </table> </div>
</div>
<div class="q" id="p_20Ap1_973"> <div class="divNumber">110.</div> <div class="p"> <table class="singleColumn"> <tr> <td> <div class="pN">973</div> <div class="G">Uggayha tīṇi saraṇe,</div> </td> </tr> <tr> <td> <div class="G">paripuṇṇāni gopayiṁ;</div> </td> </tr> <tr> <td> <div class="G">Tena kammena sukatena,</div> </td> </tr> <tr> <td> <div class="G">paṭimokkhāmi duggatiṁ.</div> </td> </tr> </table> </div>
</div>
<div class="q" id="p_20Ap1_974"> <div class="divNumber">111.</div> <div class="p"> <table class="singleColumn"> <tr> <td> <div class="pN">974</div> <div class="G">Nisabho nāma samaṇo,</div> </td> </tr> <tr> <td> <div class="G">buddhassa aggasāvako;</div> </td> </tr> <tr> <td> <div class="G">Tamahaṁ upagantvāna,</div> </td> </tr> <tr> <td> <div class="G">saraṇagamanaṁ gahiṁ.</div> </td> </tr> </table> </div>
</div>
<div class="q" id="p_20Ap1_975"> <div class="divNumber">112.</div> <div class="p"> <table class="singleColumn"> <tr> <td> <div class="pN">975</div> <div class="G">Vassasatasahassāni,</div> </td> </tr> <tr> <td> <div class="G">āyu vijjati tāvade;</div> </td> </tr> <tr> <td> <div class="G">Tāvatā saraṇagamanaṁ,</div> </td> </tr> <tr> <td> <div class="G">paripuṇṇaṁ agopayiṁ.</div> </td> </tr> </table> </div>
</div>
<div class="q" id="p_20Ap1_976"> <div class="divNumber">113.</div> <div class="p"> <table class="singleColumn"> <tr> <td> <div class="pN">976</div> <div class="G">Carime vattamānamhi,</div> </td> </tr> <tr> <td> <div class="G">saraṇaṁ taṁ anussariṁ;</div> </td> </tr> <tr> <td> <div class="G">Tena kammena sukatena,</div> </td> </tr> <tr> <td> <div class="G">tāvatiṁsaṁ agacchahaṁ.</div> </td> </tr> </table> </div>
</div>
<div class="q" id="p_20Ap1_977"> <div class="divNumber">114.</div> <div class="p"> <table class="singleColumn"> <tr> <td> <div class="pN">977</div> <div class="G">Devalokagato santo,</div> </td> </tr> <tr> <td> <div class="G">puññakammasamāhito;</div> </td> </tr> <tr> <td> <div class="G">Yaṁ desaṁ upapajjāmi,</div> </td> </tr> <tr> <td> <div class="G">aṭṭha hetū labhāmahaṁ.</div> </td> </tr> </table> </div>
</div>
<div class="q" id="p_20Ap1_978"> <div class="divNumber">115.</div> <div class="p"> <table class="singleColumn"> <tr> <td> <div class="pN">978</div> <div class="G">Disāsu pūjito homi,</div> </td> </tr> <tr> <td> <div class="G">tikkhapañño bhavāmahaṁ;</div> </td> </tr> <tr> <td> <div class="G">Sabbe devānuvattanti,</div> </td> </tr> <tr> <td> <div class="G">amitabhogaṁ labhāmahaṁ.</div> </td> </tr> </table> </div>
</div>
<div class="q" id="p_20Ap1_979"> <div class="divNumber">116.</div> <div class="p"> <table class="singleColumn"> <tr> <td> <div class="pN">979</div> <div class="G">Suvaṇṇavaṇṇo sabbattha,</div> </td> </tr> <tr> <td> <div class="G">paṭikanto bhavāmahaṁ;</div> </td> </tr> <tr> <td> <div class="G">Mittānaṁ acalo homi,</div> </td> </tr> <tr> <td> <div class="G">yaso abbhuggato mamaṁ.</div> </td> </tr> </table> </div>
</div>
<div class="q" id="p_20Ap1_980"> <div class="divNumber">117.</div> <div class="p"> <table class="singleColumn"> <tr> <td> <div class="pN">980</div> <div class="G">Asītikkhattu devindo,</div> </td> </tr> <tr> <td> <div class="G">devarajjamakārayiṁ;</div> </td> </tr> <tr> <td> <div class="G">Dibbasukhaṁ anubhaviṁ,</div> </td> </tr> <tr> <td> <div class="G">accharāhi purakkhato.</div> </td> </tr> </table> </div>
</div>
<div class="q" id="p_20Ap1_981"> <div class="divNumber">118.</div> <div class="p"> <table class="singleColumn"> <tr> <td> <div class="pN">981</div> <div class="G">Pañcasattatikkhattuñca,</div> </td> </tr> <tr> <td> <div class="G">cakkavattī ahosahaṁ;</div> </td> </tr> <tr> <td> <div class="G">Padesarajjaṁ vipulaṁ,</div> </td> </tr> <tr> <td> <div class="G">gaṇanāto asaṅkhiyaṁ.</div> </td> </tr> </table> </div>
</div>
<div class="q" id="p_20Ap1_982"> <div class="divNumber">119.</div> <div class="p"> <table class="singleColumn"> <tr> <td> <div class="pN">982</div> <div class="G">Pacchime bhave sampatte,</div> </td> </tr> <tr> <td> <div class="G">puññakammasamāhito;</div> </td> </tr> <tr> <td> <div class="G">Pure sāvatthiyaṁ jāto,</div> </td> </tr> <tr> <td> <div class="G">mahāsāle suaḍḍhake.</div> </td> </tr> </table> </div>
</div>
<div class="q" id="p_20Ap1_983"> <div class="divNumber">120.</div> <div class="p"> <table class="singleColumn"> <tr> <td> <div class="pN">983</div> <div class="G">Nagarā nikkhamitvāna,</div> </td> </tr> <tr> <td> <div class="G">dārakehi purakkhato;</div> </td> </tr> <tr> <td> <div class="G">Hasakhiḍḍasamaṅgīhaṁ,</div> </td> </tr> <tr> <td> <div class="G">saṁghārāmaṁ upāgamiṁ.</div> </td> </tr> </table> </div>
</div>
<div class="q" id="p_20Ap1_984"> <div class="divNumber">121.</div> <div class="p"> <table class="singleColumn"> <tr> <td> <div class="pN">984</div> <div class="G">Tatthaddasāsiṁ samaṇaṁ,</div> </td> </tr> <tr> <td> <div class="G">vippamuttaṁ nirūpadhiṁ;</div> </td> </tr> <tr> <td> <div class="G">So me dhammamadesesi,</div> </td> </tr> <tr> <td> <div class="G">saraṇañca adāsi me.</div> </td> </tr> </table> </div>
</div>
<div class="q" id="p_20Ap1_985"> <div class="divNumber">122.</div> <div class="p"> <table class="singleColumn"> <tr> <td> <div class="pN">985</div> <div class="G">Sohaṁ sutvāna saraṇaṁ,</div> </td> </tr> <tr> <td> <div class="G">saraṇaṁ me anussariṁ;</div> </td> </tr> <tr> <td> <div class="G">Ekāsane nisīditvā,</div> </td> </tr> <tr> <td> <div class="G">arahattamapāpuṇiṁ.</div> </td> </tr> </table> </div>
</div>
<div class="q" id="p_20Ap1_986"> <div class="divNumber">123.</div> <div class="p"> <table class="singleColumn"> <tr> <td> <div class="pN">986</div> <div class="G">Jātiyā sattame vasse,</div> </td> </tr> <tr> <td> <div class="G">arahattamapāpuṇiṁ;</div> </td> </tr> <tr> <td> <div class="G">Upasampādayi buddho,</div> </td> </tr> <tr> <td> <div class="G">guṇamaññāya cakkhumā.</div> </td> </tr> </table> </div>
</div>
<div class="q" id="p_20Ap1_987"> <div class="divNumber">124.</div> <div class="p"> <table class="singleColumn"> <tr> <td> <div class="pN">987</div> <div class="G">Aparimeyye ito kappe,</div> </td> </tr> <tr> <td> <div class="G">saraṇāni agacchahaṁ;</div> </td> </tr> <tr> <td> <div class="G">Tato me sukataṁ kammaṁ,</div> </td> </tr> <tr> <td> <div class="G">phalaṁ dassesi me idha.</div> </td> </tr> </table> </div>
</div>
<div class="q" id="p_20Ap1_988"> <div class="divNumber">125.</div> <div class="p"> <table class="singleColumn"> <tr> <td> <div class="pN">988</div> <div class="G">Sugopitaṁ me saraṇaṁ,</div> </td> </tr> <tr> <td> <div class="G">mānasaṁ suppaṇīhitaṁ;</div> </td> </tr> <tr> <td> <div class="G">Anubhotvā yasaṁ sabbaṁ,</div> </td> </tr> <tr> <td> <div class="G">pattomhi acalaṁ padaṁ.</div> </td> </tr> </table> </div>
</div>
<div class="q" id="p_20Ap1_989"> <div class="divNumber">126.</div> <div class="p"> <table class="singleColumn"> <tr> <td> <div class="pN">989</div> <div class="G">Yesaṁ sotāvadhānatthi,</div> </td> </tr> <tr> <td> <div class="G">suṇotha mama bhāsato;</div> </td> </tr> <tr> <td> <div class="G">Ahaṁ vo kathayissāmi,</div> </td> </tr> <tr> <td> <div class="G">sāmaṁ diṭṭhaṁ padaṁ mama.</div> </td> </tr> </table> </div>
</div>
<div class="q" id="p_20Ap1_990"> <div class="divNumber">127.</div> <div class="p"> <table class="singleColumn"> <tr> <td> <div class="pN">990</div> <div class="G">‘Buddho loke samuppanno,</div> </td> </tr> <tr> <td> <div class="G">vattate jinasāsanaṁ;</div> </td> </tr> <tr> <td> <div class="G">Amatā vāditā bherī,</div> </td> </tr> <tr> <td> <div class="G">sokasallavinodanā.</div> </td> </tr> </table> </div>
</div>
<div class="q" id="p_20Ap1_991"> <div class="divNumber">128.</div> <div class="p"> <table class="singleColumn"> <tr> <td> <div class="pN">991</div> <div class="G">Yathāsakena thāmena,</div> </td> </tr> <tr> <td> <div class="G">puññakkhette anuttare;</div> </td> </tr> <tr> <td> <div class="G">Adhikāraṁ kareyyātha,</div> </td> </tr> <tr> <td> <div class="G">passayissatha nibbutiṁ.</div> </td> </tr> </table> </div>
</div>
<div class="q" id="p_20Ap1_992"> <div class="divNumber">129.</div> <div class="p"> <table class="singleColumn"> <tr> <td> <div class="pN">992</div> <div class="G">Paggayha tīṇi saraṇe,</div> </td> </tr> <tr> <td> <div class="G">pañcasīlāni gopiya;</div> </td> </tr> <tr> <td> <div class="G">Buddhe cittaṁ pasādetvā,</div> </td> </tr> <tr> <td> <div class="G">dukkhassantaṁ karissatha.</div> </td> </tr> </table> </div>
</div>
<div class="q" id="p_20Ap1_993"> <div class="divNumber">130.</div> <div class="p"> <table class="singleColumn"> <tr> <td> <div class="pN">993</div> <div class="G">Sammā dhammaṁ bhāvetvāna,</div> </td> </tr> <tr> <td> <div class="G">Sīlāni parigopiya;</div> </td> </tr> <tr> <td> <div class="G">Aciraṁ arahattaṁ vo,</div> </td> </tr> <tr> <td> <div class="G">Sabbepi pāpuṇissatha.</div> </td> </tr> </table> </div>
</div>
<div class="q" id="p_20Ap1_994"> <div class="divNumber">131.</div> <div class="p"> <table class="singleColumn"> <tr> <td> <div class="pN">994</div> <div class="G">Tevijjo iddhipattomhi,</div> </td> </tr> <tr> <td> <div class="G">cetopariyakovido;</div> </td> </tr> <tr> <td> <div class="G">Sāvako te mahāvīra,</div> </td> </tr> <tr> <td> <div class="G">saraṇo vandati satthuno’.</div> </td> </tr> </table> </div>
</div>
<div class="q" id="p_20Ap1_995"> <div class="divNumber">132.</div> <div class="p"> <table class="singleColumn"> <tr> <td> <div class="pN">995</div> <div class="G">Aparimeyye ito kappe,</div> </td> </tr> <tr> <td> <div class="G">saraṇaṁ buddhassa gacchahaṁ;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">saraṇaṁ gamane phalaṁ.</div> </td> </tr> </table> </div>
</div>
<div class="q" id="p_20Ap1_996"> <div class="divNumber">133.</div> <div class="p"> <table class="singleColumn"> <tr> <td> <div class="pN">996</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_997"> <div class="p">
<span class="pN">997</span>Itthaṁ sudaṁ āyasmā tisaraṇagamaniyo thero imā gāthāyo abhāsitthāti. </div>
</div>
<div class="CENTER" id="p_20Ap1_998">
<span class="pN">998</span>Tisaraṇagamaniyattherassāpadānaṁ tatiyaṁ.</div>
</html>
