<html>
<div class="i">17.2.9 Navakaniddesa</div>
<div class="h">Khuddakavatthuvibhaṅga</div>
<div class="h">Niddesa</div>
<div class="h">Navakaniddesa</div>
<div class="q" id="p_30Vbh_2915"> <div class="divNumber">960.</div> <div class="p">
<span class="pN">2915</span>Tattha katamāni nava āghātavatthūni? “Anatthaṁ me acarī”ti āghāto jāyati; “anatthaṁ me caratī”ti āghāto jāyati; “anatthaṁ me carissatī”ti āghāto jāyati; “piyassa me manāpassa anatthaṁ acari…pe…  anatthaṁ carati…pe…  anatthaṁ carissatī”ti āghāto jāyati; “appiyassa me amanāpassa atthaṁ acari…pe…  atthaṁ carati…pe…  atthaṁ carissatī”ti āghāto jāyati. Imāni nava āghātavatthūni. (1) </div>
</div>
<div class="q" id="p_30Vbh_2916"> <div class="divNumber">961.</div> <div class="p">
<span class="pN">2916</span>Tattha katamāni nava purisamalāni? Kodho, makkho, issā, macchariyaṁ, māyā, sāṭheyyaṁ, musāvādo, pāpicchatā, micchādiṭṭhi—  imāni nava purisamalāni. (2) </div>
</div>
<div class="q" id="p_30Vbh_2917"> <div class="divNumber">962.</div> <div class="p">
<span class="pN">2917</span>Tattha katame navavidhā mānā? “Seyyassa seyyohamasmī”ti māno, “seyyassa sadisohamasmī”ti māno, “seyyassa hīnohamasmī”ti māno, “sadisassa seyyohamasmī”ti māno, “sadisassa sadisohamasmī”ti māno, “sadisassa hīnohamasmī”ti māno, “hīnassa seyyohamasmī”ti māno, “hīnassa sadisohamasmī”ti māno, “hīnassa hīnohamasmī”ti māno—  ime navavidhā mānā. (3) </div>
</div>
<div class="q" id="p_30Vbh_2918"> <div class="divNumber">963.</div> <div class="p">
<span class="pN">2918</span>Tattha katame nava taṇhāmūlakā dhammā? Taṇhaṁ paṭicca pariyesanā, pariyesanaṁ paṭicca lābho, lābhaṁ paṭicca vinicchayo, vinicchayaṁ paṭicca chandarāgo, chandarāgaṁ paṭicca ajjhosānaṁ, ajjhosānaṁ paṭicca pariggaho, pariggahaṁ paṭicca macchariyaṁ, macchariyaṁ paṭicca ārakkho, ārakkhādhikaraṇaṁ daṇḍādānasatthādānakalahaviggahavivādatuvaṁtuvaṁpesuññamusāvādā aneke pāpakā akusalā dhammā sambhavanti—  ime nava taṇhāmūlakā dhammā. (4) </div>
</div>
<div class="q" id="p_30Vbh_2919"> <div class="divNumber">964.</div> <div class="p">
<span class="pN">2919</span>Tattha katamāni nava iñjitāni? “Asmī”ti iñjitametaṁ, “ahamasmī”ti iñjitametaṁ, “ayamahamasmī”ti iñjitametaṁ “bhavissan”ti iñjitametaṁ, “rūpī bhavissan”ti iñjitametaṁ, “arūpī bhavissan”ti iñjitametaṁ, “saññī bhavissan”ti iñjitametaṁ, “asaññī bhavissan”ti iñjitametaṁ, “nevasaññīnāsaññī bhavissan”ti iñjitametaṁ—  imāni nava iñjitāni. (5) </div>
</div>
<div class="q" id="p_30Vbh_2920"> <div class="divNumber">965.</div> <div class="p">
<span class="pN">2920</span>Tattha katamāni nava maññitāni…pe…  nava phanditāni…pe…  nava papañcitāni…pe…  nava saṅkhatāni? “Asmī”ti saṅkhatametaṁ, “ahamasmī”ti saṅkhatametaṁ, “ayamahamasmī”ti saṅkhatametaṁ, “bhavissan”ti saṅkhatametaṁ, “rūpī bhavissan”ti saṅkhatametaṁ, “arūpī bhavissan”ti saṅkhatametaṁ, “saññī bhavissan”ti saṅkhatametaṁ, “asaññī bhavissan”ti saṅkhatametaṁ, “nevasaññīnāsaññī bhavissan”ti saṅkhatametaṁ—  imāni nava saṅkhatāni. (6--9) </div>
</div>
<div class="CENTER" id="p_30Vbh_2921">
<span class="pN">2921</span>Navakaṁ.</div>
</html>
