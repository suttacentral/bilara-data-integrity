<html>
<div class="i">2.2.3 Vipattivāra</div>
<div class="h">Bhikkhunivibhaṅga</div>
<div class="h">Dutiyabhāga</div>
<div class="h">Vipattivāra</div>
<div class="q" id="p_5V_1055"> <div class="divNumber">251.</div> <div class="p">
<span class="pN">1055</span>Kāyasaṁsaggaṁ sādiyanapaccayā āpattiyo catunnaṁ vipattīnaṁ kati vipattiyo bhajanti? Kāyasaṁsaggaṁ sādiyanapaccayā āpattiyo catunnaṁ vipattīnaṁ dve vipattiyo bhajanti— siyā sīlavipattiṁ, siyā ācāravipattiṁ…pe…. (1) </div>
</div>
<div class="q" id="p_5V_1056"> <div class="p">
<span class="pN">1056</span>Dadhiṁ viññāpetvā bhuñjanapaccayā āpattiyo catunnaṁ vipattīnaṁ kati vipattiyo bhajanti? Dadhiṁ viññāpetvā bhuñjanapaccayā āpattiyo catunnaṁ vipattīnaṁ ekaṁ vipattiṁ bhajanti— ācāravipattiṁ. (2) </div>
</div>
<div class="CENTER" id="p_5V_1057">
<span class="pN">1057</span>Vipattivāro niṭṭhito tatiyo.</div>
</html>
