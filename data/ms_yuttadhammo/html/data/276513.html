<html>
<div class="i">1.5.8.4 Pahārasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Sahadhammikavagga
</div>
<div class="h">
Pahārasikkhāpada
</div>
<div class="q" id="p_2V_1345">
<div class="divNumber">
449.
</div>
<div class="p">
<span class="pN">1345</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena chabbaggiyā bhikkhū kupitā anattamanā sattarasavaggiyānaṁ bhikkhūnaṁ pahāraṁ denti. Te rodanti. Bhikkhū evamāhaṁsu— “kissa tumhe, āvuso, rodathā”ti? “Ime, āvuso, chabbaggiyā bhikkhū kupitā anattamanā amhākaṁ pahāraṁ dentī”ti.
</div>
</div>
<div class="q" id="p_2V_1346">
<div class="p">
<span class="pN">1346</span>Ye te bhikkhū appicchā…pe… te ujjhāyanti khiyyanti vipācenti— “kathañhi nāma chabbaggiyā bhikkhū kupitā anattamanā bhikkhūnaṁ pahāraṁ dassantī”ti…pe… “saccaṁ kira tumhe, bhikkhave, kupitā anattamanā bhikkhūnaṁ pahāraṁ dethā”ti? “Saccaṁ, bhagavā”ti. Vigarahi buddho bhagavā…pe… kathañhi nāma tumhe, moghapurisā, kupitā anattamanā bhikkhūnaṁ pahāraṁ dassatha. Netaṁ, moghapurisā, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_1347">
<div class="divNumber">
450.
</div>
<div class="p">
<span class="pN">1347</span><span class="bold">“Yo pana bhikkhu bhikkhussa kupito anattamano pahāraṁ dadeyya, pācittiyan”</span>ti. (<span class="italic">74</span>:<span class="bold">123</span>)
</div>
</div>
<div class="q" id="p_2V_1348">
<div class="divNumber">
451.
</div>
<div class="p">
<span class="pN">1348</span><span class="bold">Yo panā</span>ti yo yādiso…pe… <span class="bold">bhikkhū</span>ti…pe… ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_1349">
<div class="p">
<span class="pN">1349</span><span class="bold">Bhikkhussā</span>ti aññassa bhikkhussa.
</div>
</div>
<div class="q" id="p_2V_1350">
<div class="p">
<span class="pN">1350</span><span class="bold">Kupito anattamano</span>ti anabhiraddho āhatacitto khilajāto.
</div>
</div>
<div class="q" id="p_2V_1351">
<div class="p">
<span class="pN">1351</span><span class="bold">Pahāraṁ dadeyyā</span>ti kāyena vā kāyapaṭibaddhena vā nissaggiyena vā antamaso uppalapattenapi pahāraṁ deti, āpatti pācittiyassa.
</div>
</div>
<div class="q" id="p_2V_1352">
<div class="divNumber">
452.
</div>
<div class="p">
<span class="pN">1352</span>Upasampanne upasampannasaññī kupito anattamano pahāraṁ deti, āpatti pācittiyassa. Upasampanne vematiko kupito anattamano pahāraṁ deti, āpatti pācittiyassa. Upasampanne anupasampannasaññī kupito anattamano pahāraṁ deti, āpatti pācittiyassa.
</div>
</div>
<div class="q" id="p_2V_1353">
<div class="p">
<span class="pN">1353</span>Anupasampannassa kupito anattamano pahāraṁ deti, āpatti dukkaṭassa. Anupasampanne upasampannasaññī, āpatti dukkaṭassa. Anupasampanne vematiko, āpatti dukkaṭassa. Anupasampanne anupasampannasaññī, āpatti dukkaṭassa.
</div>
</div>
<div class="q" id="p_2V_1354">
<div class="divNumber">
453.
</div>
<div class="p">
<span class="pN">1354</span>Anāpatti— kenaci viheṭhīyamāno mokkhādhippāyo pahāraṁ deti, ummattakassa, ādikammikassāti.
</div>
</div>
<div class="CENTER" id="p_2V_1355">
<span class="pN">1355</span>Pahārasikkhāpadaṁ niṭṭhitaṁ catutthaṁ.
</div>
</html>
