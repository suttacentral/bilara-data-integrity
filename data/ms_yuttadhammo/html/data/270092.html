<html>
<div class="i">18.4.3 Asaññasatta</div>
<div class="h">Dhammahadayavibhaṅga</div>
<div class="h">Dhammadassanavāra</div>
<div class="h">Asaññasatta</div>
<div class="q" id="p_30Vbh_3125"> <div class="divNumber">1017.</div> <div class="p">
<span class="pN">3125</span>Asaññasattānaṁ devānaṁ upapattikkhaṇe kati khandhā pātubhavanti…pe… kati cittāni pātubhavanti? </div>
</div>
<div class="q" id="p_30Vbh_3126"> <div class="p">
<span class="pN">3126</span>Asaññasattānaṁ devānaṁ upapattikkhaṇe eko khandho pātubhavati— rūpakkhandho; dve āyatanāni pātubhavanti— rūpāyatanaṁ, dhammāyatanaṁ; dve dhātuyo pātubhavanti— rūpadhātu, dhammadhātu; ekaṁ saccaṁ pātubhavati— dukkhasaccaṁ; ekindriyaṁ pātubhavati— rūpajīvitindriyaṁ. Asaññasattā devā ahetukā anāhārā aphassakā avedanakā asaññakā acetanakā acittakā pātubhavanti. </div>
</div>
</html>
