<html>
<div class="i">7.1.10 Sucimukhīsutta</div>
<div class="h">Sāriputtasaṁyutta</div>
<div class="h">Sāriputtavagga</div>
<div class="h">Sucimukhīsutta</div>
<div class="q" id="p_13S3_1140"> <div class="divNumber">341.</div> <div class="p">
<span class="pN">1140</span>Ekaṁ samayaṁ āyasmā sāriputto rājagahe viharati veḷuvane kalandakanivāpe. Atha kho āyasmā sāriputto pubbaṇhasamayaṁ nivāsetvā pattacīvaramādāya rājagahe piṇḍāya pāvisi. Rājagahe sapadānaṁ piṇḍāya caritvā taṁ piṇḍapātaṁ aññataraṁ kuṭṭamūlaṁ nissāya paribhuñjati. Atha kho sucimukhī paribbājikā yenāyasmā sāriputto tenupasaṅkami; upasaṅkamitvā āyasmantaṁ sāriputtaṁ etadavoca— </div>
</div>
<div class="q" id="p_13S3_1141"> <div class="p">
<span class="pN">1141</span>“Kiṁ nu kho, samaṇa, adhomukho bhuñjasī”ti? “Na khvāhaṁ, bhagini, adhomukho bhuñjāmī”ti. “Tena hi, samaṇa, ubbhamukho bhuñjasī”ti? “Na khvāhaṁ, bhagini, ubbhamukho bhuñjāmī”ti. “Tena hi, samaṇa, disāmukho bhuñjasī”ti? “Na khvāhaṁ, bhagini, disāmukho bhuñjāmī”ti. “Tena hi, samaṇa, vidisāmukho bhuñjasī”ti? “Na khvāhaṁ, bhagini, vidisāmukho bhuñjāmī”ti. </div>
</div>
<div class="q" id="p_13S3_1142"> <div class="p">
<span class="pN">1142</span>“‘Kiṁ nu, samaṇa, adhomukho bhuñjasī’ti iti puṭṭho samāno ‘na khvāhaṁ, bhagini, adhomukho bhuñjāmī’ti vadesi. ‘Tena hi, samaṇa, ubbhamukho bhuñjasī’ti iti puṭṭho samāno ‘na khvāhaṁ, bhagini, ubbhamukho bhuñjāmī’ti vadesi. ‘Tena hi, samaṇa, disāmukho bhuñjasī’ti iti puṭṭho samāno ‘na khvāhaṁ, bhagini, disāmukho bhuñjāmī’ti vadesi. ‘Tena hi, samaṇa, vidisāmukho bhuñjasī’ti iti puṭṭho samāno ‘na khvāhaṁ, bhagini, vidisāmukho bhuñjāmī’ti vadesi. </div>
</div>
<div class="q" id="p_13S3_1143"> <div class="p">
<span class="pN">1143</span>Kathañcarahi, samaṇa, bhuñjasī”ti? “Ye hi keci, bhagini, samaṇabrāhmaṇā vatthuvijjātiracchānavijjāya micchājīvena jīvikaṁ kappenti, ime vuccanti, bhagini, samaṇabrāhmaṇā ‘adhomukhā bhuñjantī’ti. Ye hi keci, bhagini, samaṇabrāhmaṇā nakkhattavijjātiracchānavijjāya micchājīvena jīvikaṁ kappenti, ime vuccanti, bhagini, samaṇabrāhmaṇā ‘ubbhamukhā bhuñjantī’ti. Ye hi keci, bhagini, samaṇabrāhmaṇā dūteyyapahiṇagamanānuyogāya micchājīvena jīvikaṁ kappenti, ime vuccanti, bhagini, samaṇabrāhmaṇā ‘disāmukhā bhuñjantī’ti. Ye hi keci, bhagini, samaṇabrāhmaṇā aṅgavijjātiracchānavijjāya micchājīvena jīvikaṁ kappenti, ime vuccanti, bhagini, samaṇabrāhmaṇā ‘vidisāmukhā bhuñjantī’ti. </div>
</div>
<div class="q" id="p_13S3_1144"> <div class="p">
<span class="pN">1144</span>So khvāhaṁ, bhagini, na vatthuvijjātiracchānavijjāya micchājīvena jīvikaṁ kappemi, na nakkhattavijjātiracchānavijjāya micchājīvena jīvikaṁ kappemi, na dūteyyapahiṇagamanānuyogāya micchājīvena jīvikaṁ kappemi, na aṅgavijjātiracchānavijjāya micchājīvena jīvikaṁ kappemi. Dhammena bhikkhaṁ pariyesāmi; dhammena bhikkhaṁ pariyesitvā bhuñjāmī”ti. </div>
</div>
<div class="q" id="p_13S3_1145"> <div class="p">
<span class="pN">1145</span>Atha kho sucimukhī paribbājikā rājagahe rathiyāya rathiyaṁ, siṅghāṭakena siṅghāṭakaṁ upasaṅkamitvā evamārocesi— “dhammikaṁ samaṇā sakyaputtiyā āhāraṁ āhārenti; anavajjaṁ samaṇā sakyaputtiyā āhāraṁ āhārenti. Detha samaṇānaṁ sakyaputtiyānaṁ piṇḍan”ti. </div>
</div>
<div class="CENTER" id="p_13S3_1146">
<span class="pN">1146</span>Dasamaṁ.</div>
<div class="CENTER" id="p_13S3_1147">
<span class="pN">1147</span>Sāriputtavaggo paṭhamo.</div>
<div class="SUMMARY" id="p_13S3_1148">
<span class="pN">1148</span><span class="firstLetter">T</span>assuddānaṁ</div>
<div class="q" id="p_13S3_1149"> <div class="p"> <table class="singleColumn"> <tr> <td> <div class="pN">1149</div> <div class="G">Vivekajaṁ avitakkaṁ,</div> </td> </tr> <tr> <td> <div class="G">pīti upekkhā catutthakaṁ;</div> </td> </tr> <tr> <td> <div class="G">Ākāsañceva viññāṇaṁ,</div> </td> </tr> <tr> <td> <div class="G">ākiñcaṁ nevasaññinā;</div> </td> </tr> <tr> <td> <div class="G">Nirodho navamo vutto,</div> </td> </tr> <tr> <td> <div class="G">dasamaṁ sūcimukhī cāti.</div> </td> </tr> </table> </div>
</div>
<div class="ENDH3" id="p_13S3_1150">
<span class="pN">1150</span>Sāriputtasaṁyuttaṁ samattaṁ.</div>
</html>
