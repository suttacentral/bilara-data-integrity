<html>
<div class="i">5.4.8 Amarādevīpañha</div>
<div class="h">Meṇḍakapañha</div>
<div class="h">Sabbaññutañāṇavagga</div>
<div class="h">Amarādevīpañha</div>
<div class="q" id="p_28Mi_919"> <div class="divNumber">157.</div> <div class="p">
<span class="pN">919</span>“Bhante nāgasena, bhāsitampetaṁ bhagavatā—  </div>
</div>
<div class="q" id="p_28Mi_920"> <div class="p"> <table class="singleColumn"> <tr> <td> <div class="pN">920</div> <div class="G">‘Sace labhetha khaṇaṁ vā raho vā,</div> </td> </tr> <tr> <td> <div class="G">Nimantakaṁ vāpi labhetha tādisaṁ;</div> </td> </tr> <tr> <td> <div class="G">Sabbāva itthī kayiruṁ nu pāpaṁ,</div> </td> </tr> <tr> <td> <div class="G">Aññaṁ aladdhā pīṭhasappinā saddhin’ti.</div> </td> </tr> </table> </div>
</div>
<div class="q" id="p_28Mi_921"> <div class="p">
<span class="pN">921</span>Puna ca kathīyati ‘mahosadhassa bhariyā amarā nāma itthī gāmake ṭhapitā pavutthapatikā raho nisinnā vivittā rājappaṭisamaṁ sāmikaṁ karitvā sahassena nimantīyamānā pāpaṁ nākāsī’ti. Yadi, bhante nāgasena, bhagavatā bhaṇitaṁ—  ‘sace…pe…  saddhin’ti tena hi ‘mahosadhassa bhariyā…pe…  nākāsī’ti yaṁ vacanaṁ, taṁ micchā. Yadi mahosadhassa bhariyā…pe…  nākāsi, tena hi ‘sace…pe…  saddhin’ti tampi vacanaṁ micchā. Ayampi ubhato koṭiko pañho tavānuppatto, so tayā nibbāhitabbo”ti. </div>
</div>
<div class="q" id="p_28Mi_922"> <div class="p">
<span class="pN">922</span>“Bhāsitampetaṁ, mahārāja, bhagavatā—  ‘sace…pe…  saddhin’ti. Kathīyati ca ‘mahosadhassa bhariyā…pe…  nākāsī’ti. Kareyya sā, mahārāja, itthī sahassaṁ labhamānā tādisena purisena saddhiṁ pāpakammaṁ, na sā kareyya sace khaṇaṁ vā raho vā nimantakaṁ vāpi tādisaṁ labheyya, vicinantī sā, mahārāja, amarā itthī na addasa khaṇaṁ vā raho vā nimantakaṁ vāpi tādisaṁ. </div>
</div>
<div class="q" id="p_28Mi_923"> <div class="p">
<span class="pN">923</span>Idha loke garahabhayā khaṇaṁ na passi, paraloke nirayabhayā khaṇaṁ na passi, kaṭukavipākaṁ pāpanti khaṇaṁ na passi, piyaṁ amuñcitukāmā khaṇaṁ na passi, sāmikassa garukatāya khaṇaṁ na passi, dhammaṁ apacāyantī khaṇaṁ na passi, anariyaṁ garahantī khaṇaṁ na passi, kiriyaṁ abhinditukāmā khaṇaṁ na passi. Evarūpehi bahūhi kāraṇehi khaṇaṁ na passi. </div>
</div>
<div class="q" id="p_28Mi_924"> <div class="p">
<span class="pN">924</span>Rahopi sā loke vicinitvā apassantī pāpaṁ nākāsi. Sace sā manussehi raho labheyya, atha amanussehi raho na labheyya. Sace amanussehi raho labheyya, atha paracittavidūhi pabbajitehi raho na labheyya. Sace paracittavidūhi pabbajitehi raho labheyya, atha paracittavidūnīhi devatāhi raho na labheyya. Sace paracittavidūnīhi devatāhi raho labheyya, attanāva pāpehi raho na labheyya. Sace attanāva pāpehi raho labheyya, atha adhammena raho na labheyya. Evarūpehi bahuvidhehi kāraṇehi raho alabhitvā pāpaṁ nākāsi. </div>
</div>
<div class="q" id="p_28Mi_925"> <div class="p">
<span class="pN">925</span>Nimantakampi sā loke vicinitvā tādisaṁ alabhantī pāpaṁ nākāsi. Mahosadho, mahārāja, paṇḍito aṭṭhavīsatiyā aṅgehi samannāgato. Katamehi aṭṭhavīsatiyā aṅgehi samannāgato? Mahosadho, mahārāja, sūro hirimā ottappī sapakkho mittasampanno khamo sīlavā saccavādī soceyyasampanno akkodhano anatimānī anusūyako vīriyavā āyūhako saṅgāhako saṁvibhāgī sakhilo nivātavutti saṇho asaṭho amāyāvī atibuddhisampanno kittimā vijjāsampanno hitesī upanissitānaṁ patthito sabbajanassa dhanavā yasavā. Mahosadho, mahārāja, paṇḍito imehi aṭṭhavīsatiyā aṅgehi samannāgato. Sā aññaṁ tādisaṁ nimantakaṁ alabhitvā pāpaṁ nākāsī”ti. “Sādhu, bhante nāgasena, evametaṁ tathā sampaṭicchāmī”ti. </div>
</div>
<div class="CENTER" id="p_28Mi_926">
<span class="pN">926</span>Amarādevīpañho aṭṭhamo.</div>
</html>
