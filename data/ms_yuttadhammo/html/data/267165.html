<html>
<div class="i">4.1 Kuṇḍadhānattheraapadāna</div>
<div class="h">Kuṇḍadhānavagga</div>
<div class="h">Kuṇḍadhānattheraapadāna</div>
<div class="q" id="p_20Ap1_1073"> <div class="divNumber">1.</div> <div class="p"> <table class="singleColumn"> <tr> <td> <div class="pN">1073</div> <div class="G">“Sattāhaṁ paṭisallīnaṁ,</div> </td> </tr> <tr> <td> <div class="G">sayambhuṁ aggapuggalaṁ;</div> </td> </tr> <tr> <td> <div class="G">Pasannacitto sumano,</div> </td> </tr> <tr> <td> <div class="G">buddhaseṭṭhaṁ upaṭṭhahiṁ.</div> </td> </tr> </table> </div>
</div>
<div class="q" id="p_20Ap1_1074"> <div class="divNumber">2.</div> <div class="p"> <table class="singleColumn"> <tr> <td> <div class="pN">1074</div> <div class="G">Vuṭṭhitaṁ kālamaññāya,</div> </td> </tr> <tr> <td> <div class="G">padumuttaraṁ mahāmuniṁ;</div> </td> </tr> <tr> <td> <div class="G">Mahantiṁ kadalīkaṇṇiṁ,</div> </td> </tr> <tr> <td> <div class="G">gahetvā upagacchahaṁ.</div> </td> </tr> </table> </div>
</div>
<div class="q" id="p_20Ap1_1075"> <div class="divNumber">3.</div> <div class="p"> <table class="singleColumn"> <tr> <td> <div class="pN">1075</div> <div class="G">Paṭiggahetvā bhagavā,</div> </td> </tr> <tr> <td> <div class="G">sabbaññū lokanāyako;</div> </td> </tr> <tr> <td> <div class="G">Mama cittaṁ pasādento,</div> </td> </tr> <tr> <td> <div class="G">paribhuñji mahāmuni.</div> </td> </tr> </table> </div>
</div>
<div class="q" id="p_20Ap1_1076"> <div class="divNumber">4.</div> <div class="p"> <table class="singleColumn"> <tr> <td> <div class="pN">1076</div> <div class="G">Paribhuñjitvā sambuddho,</div> </td> </tr> <tr> <td> <div class="G">satthavāho anuttaro;</div> </td> </tr> <tr> <td> <div class="G">Sakāsane nisīditvā,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_20Ap1_1077"> <div class="divNumber">5.</div> <div class="p"> <table class="singleColumn"> <tr> <td> <div class="pN">1077</div> <div class="G">‘Ye ca santi samitāro,</div> </td> </tr> <tr> <td> <div class="G">yakkhā imamhi pabbate;</div> </td> </tr> <tr> <td> <div class="G">Araññe bhūtabhabyāni,</div> </td> </tr> <tr> <td> <div class="G">suṇantu vacanaṁ mama.</div> </td> </tr> </table> </div>
</div>
<div class="q" id="p_20Ap1_1078"> <div class="divNumber">6.</div> <div class="p"> <table class="singleColumn"> <tr> <td> <div class="pN">1078</div> <div class="G">Yo so buddhaṁ upaṭṭhāsi,</div> </td> </tr> <tr> <td> <div class="G">migarājaṁva kesariṁ;</div> </td> </tr> <tr> <td> <div class="G">Tamahaṁ kittayissāmi,</div> </td> </tr> <tr> <td> <div class="G">suṇātha mama bhāsato.</div> </td> </tr> </table> </div>
</div>
<div class="q" id="p_20Ap1_1079"> <div class="divNumber">7.</div> <div class="p"> <table class="singleColumn"> <tr> <td> <div class="pN">1079</div> <div class="G">Ekādasañcakkhattuṁ so,</div> </td> </tr> <tr> <td> <div class="G">devarājā bhavissati;</div> </td> </tr> <tr> <td> <div class="G">Catutiṁsatikkhattuñca,</div> </td> </tr> <tr> <td> <div class="G">cakkavattī bhavissati.</div> </td> </tr> </table> </div>
</div>
<div class="q" id="p_20Ap1_1080"> <div class="divNumber">8.</div> <div class="p"> <table class="singleColumn"> <tr> <td> <div class="pN">1080</div> <div class="G">Kappasatasahassamhi,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_1081"> <div class="divNumber">9.</div> <div class="p"> <table class="singleColumn"> <tr> <td> <div class="pN">1081</div> <div class="G">Akkositvāna samaṇe,</div> </td> </tr> <tr> <td> <div class="G">sīlavante anāsave;</div> </td> </tr> <tr> <td> <div class="G">Pāpakammavipākena,</div> </td> </tr> <tr> <td> <div class="G">nāmadheyyaṁ labhissati.</div> </td> </tr> </table> </div>
</div>
<div class="q" id="p_20Ap1_1082"> <div class="divNumber">10.</div> <div class="p"> <table class="singleColumn"> <tr> <td> <div class="pN">1082</div> <div class="G">Tassa dhamme sudāyādo,</div> </td> </tr> <tr> <td> <div class="G">oraso dhammanimmito;</div> </td> </tr> <tr> <td> <div class="G">Kuṇḍadhānoti nāmena,</div> </td> </tr> <tr> <td> <div class="G">sāvako so bhavissati’.</div> </td> </tr> </table> </div>
</div>
<div class="q" id="p_20Ap1_1083"> <div class="divNumber">11.</div> <div class="p"> <table class="singleColumn"> <tr> <td> <div class="pN">1083</div> <div class="G">Pavivekamanuyutto,</div> </td> </tr> <tr> <td> <div class="G">jhāyī jhānarato ahaṁ;</div> </td> </tr> <tr> <td> <div class="G">Tosayitvāna satthāraṁ,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_1084"> <div class="divNumber">12.</div> <div class="p"> <table class="singleColumn"> <tr> <td> <div class="pN">1084</div> <div class="G">Sāvakehi parivuto,</div> </td> </tr> <tr> <td> <div class="G">bhikkhusaṁghapurakkhato;</div> </td> </tr> <tr> <td> <div class="G">Bhikkhusaṁghe nisīditvā,</div> </td> </tr> <tr> <td> <div class="G">salākaṁ gāhayī jino.</div> </td> </tr> </table> </div>
</div>
<div class="q" id="p_20Ap1_1085"> <div class="divNumber">13.</div> <div class="p"> <table class="singleColumn"> <tr> <td> <div class="pN">1085</div> <div class="G">Ekaṁsaṁ cīvaraṁ katvā,</div> </td> </tr> <tr> <td> <div class="G">vanditvā lokanāyakaṁ;</div> </td> </tr> <tr> <td> <div class="G">Vadataṁ varassa purato,</div> </td> </tr> <tr> <td> <div class="G">paṭhamaṁ aggahesahaṁ.</div> </td> </tr> </table> </div>
</div>
<div class="q" id="p_20Ap1_1086"> <div class="divNumber">14.</div> <div class="p"> <table class="singleColumn"> <tr> <td> <div class="pN">1086</div> <div class="G">Tena kammena bhagavā,</div> </td> </tr> <tr> <td> <div class="G">dasasahassikampako;</div> </td> </tr> <tr> <td> <div class="G">Bhikkhusaṁghe nisīditvā,</div> </td> </tr> <tr> <td> <div class="G">aggaṭṭhāne ṭhapesi maṁ.</div> </td> </tr> </table> </div>
</div>
<div class="q" id="p_20Ap1_1087"> <div class="divNumber">15.</div> <div class="p"> <table class="singleColumn"> <tr> <td> <div class="pN">1087</div> <div class="G">Vīriyaṁ me dhuradhorayhaṁ,</div> </td> </tr> <tr> <td> <div class="G">yogakkhemādhivāhanaṁ;</div> </td> </tr> <tr> <td> <div class="G">Dhāremi antimaṁ dehaṁ,</div> </td> </tr> <tr> <td> <div class="G">sammāsambuddhasāsane.</div> </td> </tr> </table> </div>
</div>
<div class="q" id="p_20Ap1_1088"> <div class="divNumber">16.</div> <div class="p"> <table class="singleColumn"> <tr> <td> <div class="pN">1088</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_1089"> <div class="p">
<span class="pN">1089</span>Itthaṁ sudaṁ āyasmā kuṇḍadhāno thero imā gāthāyo abhāsitthāti. </div>
</div>
<div class="CENTER" id="p_20Ap1_1090">
<span class="pN">1090</span>Kuṇḍadhānattherassāpadānaṁ paṭhamaṁ.</div>
</html>
