<html>
<div class="i">2.6 Kapilasutta (dhammacariyasutta)</div>
<div class="h">Cūḷavagga</div>
<div class="h">Kapilasutta (dhammacariyasutta)</div>
<div class="q" id="p_18Sn_323"> <div class="divNumber">277.</div> <div class="p"> <table class="singleColumn"> <tr> <td> <div class="pN">323</div> <div class="G">Dhammacariyaṁ brahmacariyaṁ,</div> </td> </tr> <tr> <td> <div class="G">Etadāhu vasuttamaṁ;</div> </td> </tr> <tr> <td> <div class="G">Pabbajitopi ce hoti,</div> </td> </tr> <tr> <td> <div class="G">Agārā anagāriyaṁ. (1)</div> </td> </tr> </table> </div>
</div>
<div class="q" id="p_18Sn_324"> <div class="divNumber">278.</div> <div class="p"> <table class="singleColumn"> <tr> <td> <div class="pN">324</div> <div class="G">So ce mukharajātiko,</div> </td> </tr> <tr> <td> <div class="G">vihesābhirato mago;</div> </td> </tr> <tr> <td> <div class="G">Jīvitaṁ tassa pāpiyo,</div> </td> </tr> <tr> <td> <div class="G">rajaṁ vaḍḍheti attano. (2)</div> </td> </tr> </table> </div>
</div>
<div class="q" id="p_18Sn_325"> <div class="divNumber">279.</div> <div class="p"> <table class="singleColumn"> <tr> <td> <div class="pN">325</div> <div class="G">Kalahābhirato bhikkhu,</div> </td> </tr> <tr> <td> <div class="G">Mohadhammena āvuto;</div> </td> </tr> <tr> <td> <div class="G">Akkhātampi na jānāti,</div> </td> </tr> <tr> <td> <div class="G">Dhammaṁ buddhena desitaṁ. (3)</div> </td> </tr> </table> </div>
</div>
<div class="q" id="p_18Sn_326"> <div class="divNumber">280.</div> <div class="p"> <table class="singleColumn"> <tr> <td> <div class="pN">326</div> <div class="G">Vihesaṁ bhāvitattānaṁ,</div> </td> </tr> <tr> <td> <div class="G">avijjāya purakkhato;</div> </td> </tr> <tr> <td> <div class="G">Saṁkilesaṁ na jānāti,</div> </td> </tr> <tr> <td> <div class="G">maggaṁ nirayagāminaṁ. (4)</div> </td> </tr> </table> </div>
</div>
<div class="q" id="p_18Sn_327"> <div class="divNumber">281.</div> <div class="p"> <table class="singleColumn"> <tr> <td> <div class="pN">327</div> <div class="G">Vinipātaṁ samāpanno,</div> </td> </tr> <tr> <td> <div class="G">gabbhā gabbhaṁ tamā tamaṁ;</div> </td> </tr> <tr> <td> <div class="G">Sa ve tādisako bhikkhu,</div> </td> </tr> <tr> <td> <div class="G">pecca dukkhaṁ nigacchati. (5)</div> </td> </tr> </table> </div>
</div>
<div class="q" id="p_18Sn_328"> <div class="divNumber">282.</div> <div class="p"> <table class="singleColumn"> <tr> <td> <div class="pN">328</div> <div class="G">Gūthakūpo yathā assa,</div> </td> </tr> <tr> <td> <div class="G">sampuṇṇo gaṇavassiko;</div> </td> </tr> <tr> <td> <div class="G">Yo ca evarūpo assa,</div> </td> </tr> <tr> <td> <div class="G">dubbisodho hi sāṅgaṇo. (6)</div> </td> </tr> </table> </div>
</div>
<div class="q" id="p_18Sn_329"> <div class="divNumber">283.</div> <div class="p"> <table class="singleColumn"> <tr> <td> <div class="pN">329</div> <div class="G">Yaṁ evarūpaṁ jānātha,</div> </td> </tr> <tr> <td> <div class="G">bhikkhavo gehanissitaṁ;</div> </td> </tr> <tr> <td> <div class="G">Pāpicchaṁ pāpasaṅkappaṁ,</div> </td> </tr> <tr> <td> <div class="G">pāpaācāragocaraṁ. (7)</div> </td> </tr> </table> </div>
</div>
<div class="q" id="p_18Sn_330"> <div class="divNumber">284.</div> <div class="p"> <table class="singleColumn"> <tr> <td> <div class="pN">330</div> <div class="G">Sabbe samaggā hutvāna,</div> </td> </tr> <tr> <td> <div class="G">abhinibbajjiyātha naṁ;</div> </td> </tr> <tr> <td> <div class="G">Kāraṇḍavaṁ niddhamatha,</div> </td> </tr> <tr> <td> <div class="G">kasambuṁ apakassatha. (8)</div> </td> </tr> </table> </div>
</div>
<div class="q" id="p_18Sn_331"> <div class="divNumber">285.</div> <div class="p"> <table class="singleColumn"> <tr> <td> <div class="pN">331</div> <div class="G">Tato palāpe vāhetha,</div> </td> </tr> <tr> <td> <div class="G">Assamaṇe samaṇamānine;</div> </td> </tr> <tr> <td> <div class="G">Niddhamitvāna pāpicche,</div> </td> </tr> <tr> <td> <div class="G">Pāpaācāragocare. (9)</div> </td> </tr> </table> </div>
</div>
<div class="q" id="p_18Sn_332"> <div class="divNumber">286.</div> <div class="p"> <table class="singleColumn"> <tr> <td> <div class="pN">332</div> <div class="G">Suddhā suddhehi saṁvāsaṁ,</div> </td> </tr> <tr> <td> <div class="G">Kappayavho patissatā;</div> </td> </tr> <tr> <td> <div class="G">Tato samaggā nipakā,</div> </td> </tr> <tr> <td> <div class="G">Dukkhassantaṁ karissathāti. (10)</div> </td> </tr> </table> </div>
</div>
<div class="CENTER" id="p_18Sn_333">
<span class="pN">333</span>Dhammacariyasuttaṁ chaṭṭhaṁ.</div>
</html>
