<html>
<div class="i"> Ārammaṇa</div>
<div class="h">Micchattaniyatattika</div>
<div class="h">Pañhāvāra</div>
<div class="h">Paccayānuloma</div>
<div class="h">Vibhaṅgavāra</div>
<div class="h">Ārammaṇa</div>
<div class="q" id="p_37P1_2349"> <div class="divNumber">37.</div> <div class="p">
<span class="pN">2349</span>Micchattaniyato dhammo aniyatassa dhammassa ārammaṇapaccayena paccayo— ariyā micchattaniyate pahīne kilese paccavekkhanti, pubbe samudāciṇṇe kilese jānanti. Micchattaniyate khandhe aniccato…pe… vipassanti. Cetopariyañāṇena micchattaniyatacittasamaṅgissa cittaṁ jānanti. Micchattaniyatā khandhā cetopariyañāṇassa, pubbenivāsānussatiñāṇassa, yathākammūpagañāṇassa, anāgataṁsañāṇassa, āvajjanāya ārammaṇapaccayena paccayo. (1) </div>
</div>
<div class="q" id="p_37P1_2350"> <div class="p">
<span class="pN">2350</span>Sammattaniyato dhammo aniyatassa dhammassa ārammaṇapaccayena paccayo— ariyā maggā vuṭṭhahitvā maggaṁ paccavekkhanti. Cetopariyañāṇena sammattaniyatacittasamaṅgissa cittaṁ jānanti. Sammattaniyatā khandhā cetopariyañāṇassa, pubbenivāsānussatiñāṇassa, anāgataṁsañāṇassa, āvajjanāya ārammaṇapaccayena paccayo. (1) </div>
</div>
<div class="q" id="p_37P1_2351"> <div class="divNumber">38.</div> <div class="p">
<span class="pN">2351</span>Aniyato dhammo aniyatassa dhammassa ārammaṇapaccayena paccayo— dānaṁ datvā sīlaṁ samādiyitvā uposathakammaṁ katvā taṁ paccavekkhati, pubbe suciṇṇāni paccavekkhati, jhānā vuṭṭhahitvā jhānaṁ paccavekkhati, ariyā phalaṁ paccavekkhanti, nibbānaṁ paccavekkhanti, nibbānaṁ gotrabhussa, vodānassa, phalassa, āvajjanāya ārammaṇapaccayena paccayo. Ariyā aniyate pahīne kilese paccavekkhanti, vikkhambhite kilese paccavekkhanti. Pubbe samudāciṇṇe kilese jānanti. Cakkhuṁ…pe… vatthuṁ aniyate khandhe aniccato dukkhato anattato vipassanti, assādenti abhinandanti, taṁ ārabbha aniyato rāgo uppajjati…pe… domanassaṁ uppajjati. Dibbena cakkhunā rūpaṁ passati, dibbāya sotadhātuyā saddaṁ suṇāti, cetopariyañāṇena aniyatacittasamaṅgissa cittaṁ jānāti, ākāsānañcāyatanaṁ viññāṇañcāyatanassa…pe… ākiñcaññāyatanaṁ nevasaññānāsaññāyatanassa ārammaṇapaccayena paccayo. Rūpāyatanaṁ cakkhuviññāṇassa…pe… phoṭṭhabbāyatanaṁ kāyaviññāṇassa ārammaṇapaccayena paccayo. Aniyatā khandhā iddhividhañāṇassa, cetopariyañāṇassa, pubbenivāsānussatiñāṇassa, yathākammūpagañāṇassa, anāgataṁsañāṇassa, āvajjanāya ārammaṇapaccayena paccayo. (1) </div>
</div>
<div class="q" id="p_37P1_2352"> <div class="p">
<span class="pN">2352</span>Aniyato dhammo micchattaniyatassa dhammassa ārammaṇapaccayena paccayo— rūpajīvitindriyaṁ mātughātikammassa… pitughātikammassa… arahantaghātikammassa… ruhiruppādakammassa ārammaṇapaccayena paccayo. Yaṁ vatthuṁ parāmasantassa micchattaniyatā khandhā uppajjanti, taṁ vatthu micchattaniyatānaṁ khandhānaṁ ārammaṇapaccayena paccayo. (2) </div>
</div>
<div class="q" id="p_37P1_2353"> <div class="p">
<span class="pN">2353</span>Aniyato dhammo sammattaniyatassa dhammassa ārammaṇapaccayena paccayo— nibbānaṁ maggassa ārammaṇapaccayena paccayo. (3) </div>
</div>
</html>
