<html>
<div class="i">7.2.4 Sālakalyāṇikaṅgapañha</div>
<div class="h">Opammakathāpañha</div>
<div class="h">Samuddavagga</div>
<div class="h">Sālakalyāṇikaṅgapañha</div>
<div class="q" id="p_28Mi_1720"> <div class="divNumber">238.</div> <div class="p">
<span class="pN">1720</span>“Bhante nāgasena, ‘sālakalyāṇikāya ekaṁ aṅgaṁ gahetabban’ti yaṁ vadesi, katamaṁ taṁ ekaṁ aṅgaṁ gahetabban”ti? “Yathā, mahārāja, sālakalyāṇikā nāma antopathaviyaṁyeva abhivaḍḍhati hatthasatampi bhiyyopi; evameva kho, mahārāja, yoginā yogāvacarena cattāri sāmaññaphalāni catasso paṭisambhidā chaḷabhiññāyo kevalañca samaṇadhammaṁ suññāgāreyeva paripūrayitabbaṁ. Idaṁ, mahārāja, sālakalyāṇikāya ekaṁ aṅgaṁ gahetabbaṁ. Bhāsitampetaṁ, mahārāja, therena rāhulena— </div>
</div>
<div class="q" id="p_28Mi_1721"> <div class="p"> <table class="singleColumn"> <tr> <td> <div class="pN">1721</div> <div class="G">‘Sālakalyāṇikā nāma,</div> </td> </tr> <tr> <td> <div class="G">pādapo dharaṇīruho;</div> </td> </tr> <tr> <td> <div class="G">Antopathaviyaṁyeva,</div> </td> </tr> <tr> <td> <div class="G">satahatthopi vaḍḍhati.</div> </td> </tr> </table> </div>
</div>
<div class="q" id="p_28Mi_1722"> <div class="p"> <table class="singleColumn"> <tr> <td> <div class="pN">1722</div> <div class="G">Yathā kālamhi sampatte,</div> </td> </tr> <tr> <td> <div class="G">paripākena so dumo;</div> </td> </tr> <tr> <td> <div class="G">Uggañchitvāna ekāhaṁ,</div> </td> </tr> <tr> <td> <div class="G">satahatthopi vaḍḍhati.</div> </td> </tr> </table> </div>
</div>
<div class="q" id="p_28Mi_1723"> <div class="p"> <table class="singleColumn"> <tr> <td> <div class="pN">1723</div> <div class="G">Evamevāhaṁ mahāvīra,</div> </td> </tr> <tr> <td> <div class="G">sālakalyāṇikā viya;</div> </td> </tr> <tr> <td> <div class="G">Abbhantare suññāgāre,</div> </td> </tr> <tr> <td> <div class="G">dhammato abhivaḍḍhayin’”ti.</div> </td> </tr> </table> </div>
</div>
<div class="CENTER" id="p_28Mi_1724">
<span class="pN">1724</span>Sālakalyāṇikaṅgapañho catuttho.</div>
</html>
