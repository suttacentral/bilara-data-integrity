<html>
<div class="i">1.4.3.9 Paṭhamahatthapādopamasutta</div>
<div class="h">Saḷāyatanasaṁyutta</div>
<div class="h">Catutthapaṇṇāsaka</div>
<div class="h">Samuddavagga</div>
<div class="h">Paṭhamahatthapādopamasutta</div>
<div class="q" id="p_13S4_991"> <div class="divNumber">236.</div> <div class="p">
<span class="pN">991</span>“Hatthesu, bhikkhave, sati ādānanikkhepanaṁ paññāyati; pādesu sati abhikkamapaṭikkamo paññāyati; pabbesu sati samiñjanapasāraṇaṁ paññāyati; kucchismiṁ sati jighacchā pipāsā paññāyati. Evameva kho, bhikkhave, cakkhusmiṁ sati cakkhusamphassapaccayā uppajjati ajjhattaṁ sukhaṁ dukkhaṁ…pe… jivhāya sati jivhāsamphassapaccayā uppajjati ajjhattaṁ sukhaṁ dukkhaṁ…pe… manasmiṁ sati manosamphassapaccayā uppajjati ajjhattaṁ sukhaṁ dukkhaṁ…pe…. </div>
</div>
<div class="q" id="p_13S4_992"> <div class="p">
<span class="pN">992</span>Hatthesu, bhikkhave, asati ādānanikkhepanaṁ na paññāyati; pādesu asati abhikkamapaṭikkamo na paññāyati; pabbesu asati samiñjanapasāraṇaṁ na paññāyati; kucchismiṁ asati jighacchā pipāsā na paññāyati. Evameva kho, bhikkhave, cakkhusmiṁ asati cakkhusamphassapaccayā nuppajjati ajjhattaṁ sukhaṁ dukkhaṁ…pe… jivhāya asati jivhāsamphassapaccayā nuppajjati…pe… manasmiṁ asati manosamphassapaccayā nuppajjati ajjhattaṁ sukhaṁ dukkhan”ti. </div>
</div>
<div class="CENTER" id="p_13S4_993">
<span class="pN">993</span>Navamaṁ.</div>
</html>
