<html>
<div class="i">4.4 Kāḷudāyittheraapadāna</div>
<div class="h">Kuṇḍadhānavagga</div>
<div class="h">Kāḷudāyittheraapadāna</div>
<div class="q" id="p_20Ap1_1126"> <div class="divNumber">48.</div> <div class="p"> <table class="singleColumn"> <tr> <td> <div class="pN">1126</div> <div class="G">“Padumuttarabuddhassa,</div> </td> </tr> <tr> <td> <div class="G">lokajeṭṭhassa tādino;</div> </td> </tr> <tr> <td> <div class="G">Addhānaṁ paṭipannassa,</div> </td> </tr> <tr> <td> <div class="G">carato cārikaṁ tadā.</div> </td> </tr> </table> </div>
</div>
<div class="q" id="p_20Ap1_1127"> <div class="divNumber">49.</div> <div class="p"> <table class="singleColumn"> <tr> <td> <div class="pN">1127</div> <div class="G">Suphullaṁ padumaṁ gayha,</div> </td> </tr> <tr> <td> <div class="G">uppalaṁ mallikañcahaṁ;</div> </td> </tr> <tr> <td> <div class="G">Paramannaṁ gahetvāna,</div> </td> </tr> <tr> <td> <div class="G">adāsiṁ satthuno ahaṁ.</div> </td> </tr> </table> </div>
</div>
<div class="q" id="p_20Ap1_1128"> <div class="divNumber">50.</div> <div class="p"> <table class="singleColumn"> <tr> <td> <div class="pN">1128</div> <div class="G">Paribhuñji mahāvīro,</div> </td> </tr> <tr> <td> <div class="G">paramannaṁ subhojanaṁ;</div> </td> </tr> <tr> <td> <div class="G">Tañca pupphaṁ gahetvāna,</div> </td> </tr> <tr> <td> <div class="G">janassa sampadassayi.</div> </td> </tr> </table> </div>
</div>
<div class="q" id="p_20Ap1_1129"> <div class="divNumber">51.</div> <div class="p"> <table class="singleColumn"> <tr> <td> <div class="pN">1129</div> <div class="G">Iṭṭhaṁ kantaṁ piyaṁ loke,</div> </td> </tr> <tr> <td> <div class="G">jalajaṁ pupphamuttamaṁ;</div> </td> </tr> <tr> <td> <div class="G">Sudukkaraṁ kataṁ tena,</div> </td> </tr> <tr> <td> <div class="G">yo me pupphaṁ adāsidaṁ.</div> </td> </tr> </table> </div>
</div>
<div class="q" id="p_20Ap1_1130"> <div class="divNumber">52.</div> <div class="p"> <table class="singleColumn"> <tr> <td> <div class="pN">1130</div> <div class="G">Yo pupphamabhiropesi,</div> </td> </tr> <tr> <td> <div class="G">paramannañcadāsi me;</div> </td> </tr> <tr> <td> <div class="G">Tamahaṁ kittayissāmi,</div> </td> </tr> <tr> <td> <div class="G">suṇātha mama bhāsato.</div> </td> </tr> </table> </div>
</div>
<div class="q" id="p_20Ap1_1131"> <div class="divNumber">53.</div> <div class="p"> <table class="singleColumn"> <tr> <td> <div class="pN">1131</div> <div class="G">‘Dasa aṭṭha cakkhattuṁ so,</div> </td> </tr> <tr> <td> <div class="G">devarajjaṁ karissati;</div> </td> </tr> <tr> <td> <div class="G">Uppalaṁ padumañcāpi,</div> </td> </tr> <tr> <td> <div class="G">mallikañca taduttari.</div> </td> </tr> </table> </div>
</div>
<div class="q" id="p_20Ap1_1132"> <div class="divNumber">54.</div> <div class="p"> <table class="singleColumn"> <tr> <td> <div class="pN">1132</div> <div class="G">Assa puññavipākena,</div> </td> </tr> <tr> <td> <div class="G">dibbagandhasamāyutaṁ;</div> </td> </tr> <tr> <td> <div class="G">Ākāse chadanaṁ katvā,</div> </td> </tr> <tr> <td> <div class="G">dhārayissati tāvade.</div> </td> </tr> </table> </div>
</div>
<div class="q" id="p_20Ap1_1133"> <div class="divNumber">55.</div> <div class="p"> <table class="singleColumn"> <tr> <td> <div class="pN">1133</div> <div class="G">Pañcavīsatikkhattuñca,</div> </td> </tr> <tr> <td> <div class="G">cakkavattī bhavissati;</div> </td> </tr> <tr> <td> <div class="G">Pathabyā rajjaṁ pañcasataṁ,</div> </td> </tr> <tr> <td> <div class="G">vasudhaṁ āvasissati.</div> </td> </tr> </table> </div>
</div>
<div class="q" id="p_20Ap1_1134"> <div class="divNumber">56.</div> <div class="p"> <table class="singleColumn"> <tr> <td> <div class="pN">1134</div> <div class="G">Kappasatasahassamhi,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_1135"> <div class="divNumber">57.</div> <div class="p"> <table class="singleColumn"> <tr> <td> <div class="pN">1135</div> <div class="G">Sakakammābhiraddho so,</div> </td> </tr> <tr> <td> <div class="G">sukkamūlena codito;</div> </td> </tr> <tr> <td> <div class="G">Sakyānaṁ nandijanano,</div> </td> </tr> <tr> <td> <div class="G">ñātibandhu bhavissati.</div> </td> </tr> </table> </div>
</div>
<div class="q" id="p_20Ap1_1136"> <div class="divNumber">58.</div> <div class="p"> <table class="singleColumn"> <tr> <td> <div class="pN">1136</div> <div class="G">So pacchā pabbajitvāna,</div> </td> </tr> <tr> <td> <div class="G">sukkamūlena codito;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">nibbāyissatināsavo.</div> </td> </tr> </table> </div>
</div>
<div class="q" id="p_20Ap1_1137"> <div class="divNumber">59.</div> <div class="p"> <table class="singleColumn"> <tr> <td> <div class="pN">1137</div> <div class="G">Paṭisambhidamanuppattaṁ,</div> </td> </tr> <tr> <td> <div class="G">katakiccamanāsavaṁ;</div> </td> </tr> <tr> <td> <div class="G">Gotamo lokabandhu taṁ,</div> </td> </tr> <tr> <td> <div class="G">etadagge ṭhapessati.</div> </td> </tr> </table> </div>
</div>
<div class="q" id="p_20Ap1_1138"> <div class="divNumber">60.</div> <div class="p"> <table class="singleColumn"> <tr> <td> <div class="pN">1138</div> <div class="G">Padhānapahitatto so,</div> </td> </tr> <tr> <td> <div class="G">upasanto nirūpadhi;</div> </td> </tr> <tr> <td> <div class="G">Udāyī nāma nāmena,</div> </td> </tr> <tr> <td> <div class="G">hessati satthu sāvako’.</div> </td> </tr> </table> </div>
</div>
<div class="q" id="p_20Ap1_1139"> <div class="divNumber">61.</div> <div class="p"> <table class="singleColumn"> <tr> <td> <div class="pN">1139</div> <div class="G">Rāgo doso ca moho ca,</div> </td> </tr> <tr> <td> <div class="G">māno makkho ca dhaṁsito;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_1140"> <div class="divNumber">62.</div> <div class="p"> <table class="singleColumn"> <tr> <td> <div class="pN">1140</div> <div class="G">Tosayiñcāpi sambuddhaṁ,</div> </td> </tr> <tr> <td> <div class="G">ātāpī nipako ahaṁ;</div> </td> </tr> <tr> <td> <div class="G">Pasādito ca sambuddho,</div> </td> </tr> <tr> <td> <div class="G">etadagge ṭhapesi maṁ.</div> </td> </tr> </table> </div>
</div>
<div class="q" id="p_20Ap1_1141"> <div class="divNumber">63.</div> <div class="p"> <table class="singleColumn"> <tr> <td> <div class="pN">1141</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_1142"> <div class="p">
<span class="pN">1142</span>Itthaṁ sudaṁ āyasmā kāḷudāyī thero imā gāthāyo abhāsitthāti. </div>
</div>
<div class="CENTER" id="p_20Ap1_1143">
<span class="pN">1143</span>Kāḷudāyittherassāpadānaṁ catutthaṁ.</div>
</html>
