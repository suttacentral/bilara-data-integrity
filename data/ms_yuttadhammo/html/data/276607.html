<html>
<div class="i">2.3.1.1 Pattasannicayasikkhāpada</div>
<div class="h">Bhikkhunivibhaṅga</div>
<div class="h">Nissaggiyakaṇḍa</div>
<div class="h">Pattavagga</div>
<div class="h">Pattasannicayasikkhāpada</div>
<div class="CENTER" id="p_2V_2424">
<span class="pN">2424</span>Ime kho panāyyāyo tiṁsa nissaggiyā pācittiyā<br> dhammā uddesaṁ āgacchanti.</div>
<div class="q" id="p_2V_2425"> <div class="divNumber">733.</div> <div class="p">
<span class="pN">2425</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena chabbaggiyā bhikkhuniyo bahū patte sannicayaṁ karonti. Manussā vihāracārikaṁ āhiṇḍantā passitvā ujjhāyanti khiyyanti vipācenti— “kathañhi nāma bhikkhuniyo bahū patte sannicayaṁ karissanti, pattavāṇijjaṁ vā bhikkhuniyo karissanti, āmattikāpaṇaṁ vā pasāressantī”ti. </div>
</div>
<div class="q" id="p_2V_2426"> <div class="p">
<span class="pN">2426</span>Assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. Yā tā bhikkhuniyo appicchā…pe… tā ujjhāyanti khiyyanti vipācenti— “kathañhi nāma chabbaggiyā bhikkhuniyo pattasannicayaṁ karissantī”ti…pe… “saccaṁ kira, bhikkhave, chabbaggiyā bhikkhuniyo pattasannicayaṁ karontī”ti? “Saccaṁ, bhagavā”ti. Vigarahi buddho bhagavā…pe… kathañhi nāma, bhikkhave, chabbaggiyā bhikkhuniyo pattasannicayaṁ karissanti. Netaṁ, bhikkhave, appasannānaṁ vā pasādāya…pe… evañca pana, bhikkhave, bhikkhuniyo imaṁ sikkhāpadaṁ uddisantu— </div>
</div>
<div class="q" id="p_2V_2427"> <div class="divNumber">734.</div> <div class="p">
<span class="pN">2427</span><span class="bold">“Yā pana bhikkhunī pattasannicayaṁ kareyya</span>, <span class="bold">nissaggiyaṁ pācittiyan”</span>ti. (<span class="italic">1</span>:<span class="bold">26</span>) </div>
</div>
<div class="q" id="p_2V_2428"> <div class="divNumber">735.</div> <div class="p">
<span class="pN">2428</span><span class="bold">Yā panā</span>ti yā yādisā…pe… <span class="bold">bhikkhunī</span>ti…pe… ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2429"> <div class="p">
<span class="pN">2429</span><span class="bold">Patto</span> nāma dve pattā— ayopatto, mattikāpatto. Tayo pattassa vaṇṇā— ukkaṭṭho patto, majjhimo patto, omako patto. <span class="bold">Ukkaṭṭho</span> <span class="bold">nāma</span> <span class="bold">patto</span> aḍḍhāḷhakodanaṁ gaṇhāti catubhāgaṁ khādanaṁ tadupiyaṁ byañjanaṁ. <span class="bold">Majjhimo nāma</span> <span class="bold">patto</span> nāḷikodanaṁ gaṇhāti catubhāgaṁ khādanaṁ tadupiyaṁ byañjanaṁ. <span class="bold">Omako nāma</span> <span class="bold">patto</span> patthodanaṁ gaṇhāti catubhāgaṁ khādanaṁ tadupiyaṁ byañjanaṁ. Tato ukkaṭṭho apatto omako apatto. </div>
</div>
<div class="q" id="p_2V_2430"> <div class="p">
<span class="pN">2430</span><span class="bold">Sannicayaṁ kareyyā</span>ti anadhiṭṭhito avikappito. </div>
</div>
<div class="q" id="p_2V_2431"> <div class="p">
<span class="pN">2431</span><span class="bold">Nissaggiyo hotī</span>ti saha aruṇuggamanā nissaggiyo hoti. Nissajjitabbo saṁghassa vā gaṇassa vā ekabhikkhuniyā vā. Evañca pana, bhikkhave, nissajjitabbo. Tāya bhikkhuniyā saṁghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhunīnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo— “ayaṁ me, ayye, patto rattātikkanto nissaggiyo, imāhaṁ saṁghassa nissajjāmī”ti. Nissajjitvā āpatti desetabbā. Byattāya bhikkhuniyā paṭibalāya āpatti paṭiggahetabbā. Nissaṭṭhapatto dātabbo— </div>
</div>
<div class="q" id="p_2V_2432"> <div class="p">
<span class="pN">2432</span>“Suṇātu me, ayye, saṁgho. Ayaṁ patto itthannāmāya bhikkhuniyā nissaggiyo saṁghassa nissaṭṭho. Yadi saṁghassa pattakallaṁ, saṁgho imaṁ pattaṁ itthannāmāya bhikkhuniyā dadeyyā”ti. </div>
</div>
<div class="q" id="p_2V_2433"> <div class="p">
<span class="pN">2433</span>Tāya bhikkhuniyā sambahulā bhikkhuniyo upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhunīnaṁ pāde vanditvā ukkuṭikaṁ nisīditvā añjaliṁ paggahetvā evamassu vacanīyā— “ayaṁ me, ayyāyo, patto rattātikkanto nissaggiyo, imāhaṁ ayyānaṁ nissajjāmī”ti. Nissajjitvā āpatti desetabbā. Byattāya bhikkhuniyā paṭibalāya āpatti paṭiggahetabbā. Nissaṭṭhapatto dātabbo— </div>
</div>
<div class="q" id="p_2V_2434"> <div class="p">
<span class="pN">2434</span>“Suṇantu me, ayyāyo. Ayaṁ patto itthannāmāya bhikkhuniyā nissaggiyo ayyānaṁ nissaṭṭho. Yadi ayyānaṁ pattakallaṁ, ayyāyo, imaṁ pattaṁ itthannāmāya bhikkhuniyā dadeyyun”ti. </div>
</div>
<div class="q" id="p_2V_2435"> <div class="p">
<span class="pN">2435</span>Tāya bhikkhuniyā ekaṁ bhikkhuniṁ upasaṅkamitvā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā evamassa vacanīyā— “ayaṁ me, ayye, patto rattātikkanto nissaggiyo. Imāhaṁ ayyāya nissajjāmī”ti. Nissajjitvā āpatti desetabbā. Tāya bhikkhuniyā āpatti paṭiggahetabbā. Nissaṭṭhapatto dātabbo— “imaṁ pattaṁ ayyāya dammī”ti. </div>
</div>
<div class="q" id="p_2V_2436"> <div class="divNumber">736.</div> <div class="p">
<span class="pN">2436</span>Rattātikkante atikkantasaññā, nissaggiyaṁ pācittiyaṁ. Rattātikkante vematikā, nissaggiyaṁ pācittiyaṁ. Rattātikkante anatikkantasaññā, nissaggiyaṁ pācittiyaṁ. Anadhiṭṭhite adhiṭṭhitasaññā, nissaggiyaṁ pācittiyaṁ. Avikappite vikappitasaññā, nissaggiyaṁ pācittiyaṁ. Avissajjite vissajjitasaññā, nissaggiyaṁ pācittiyaṁ. Anaṭṭhe naṭṭhasaññā… avinaṭṭhe vinaṭṭhasaññā… abhinne bhinnasaññā… avilutte viluttasaññā, nissaggiyaṁ pācittiyaṁ. </div>
</div>
<div class="q" id="p_2V_2437"> <div class="p">
<span class="pN">2437</span>Nissaggiyaṁ pattaṁ anissajjitvā paribhuñjati, āpatti dukkaṭassa. Rattānatikkante atikkantasaññā, āpatti dukkaṭassa. Rattānatikkante vematikā, āpatti dukkaṭassa. Rattānatikkante anatikkantasaññā anāpatti. </div>
</div>
<div class="q" id="p_2V_2438"> <div class="divNumber">737.</div> <div class="p">
<span class="pN">2438</span>Anāpatti— antoaruṇe adhiṭṭheti, vikappeti, vissajjeti, nassati, vinassati, bhijjati, acchinditvā gaṇhanti, vissāsaṁ gaṇhanti, ummattikāya, ādikammikāyāti. </div>
</div>
<div class="q" id="p_2V_2439"> <div class="p">
<span class="pN">2439</span>Tena kho pana samayena chabbaggiyā bhikkhuniyo nissaṭṭhapattaṁ na denti. Bhagavato etamatthaṁ ārocesuṁ. “Na, bhikkhave, nissaṭṭhapatto na dātabbo. Yā na dadeyya, āpatti dukkaṭassā”ti. </div>
</div>
<div class="CENTER" id="p_2V_2440">
<span class="pN">2440</span>Paṭhamasikkhāpadaṁ niṭṭhitaṁ.</div>
</html>
