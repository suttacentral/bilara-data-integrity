<html>
<div class="i">3.4.3 Pañcāyatanakammanibbattapañha</div>
<div class="h">Milindapañha</div>
<div class="h">Nibbānavagga</div>
<div class="h">Pañcāyatanakammanibbattapañha</div>
<div class="q" id="p_28Mi_323"> <div class="divNumber">65.</div> <div class="p">
<span class="pN">323</span>Rājā āha—  “bhante nāgasena, yānimāni pañcāyatanāni, kiṁ nu tāni nānākammehi nibbattāni, udāhu ekena kammenā”ti? “Nānākammehi, mahārāja, nibbattāni, na ekena kammenā”ti. </div>
</div>
<div class="q" id="p_28Mi_324"> <div class="p">
<span class="pN">324</span>“Opammaṁ karohī”ti. “Taṁ kiṁ maññasi, mahārāja, ekasmiṁ khette nānābījāni vappeyyuṁ, tesaṁ nānābījānaṁ nānāphalāni nibbatteyyun”ti? “Āma, bhante, nibbatteyyun”ti. “Evameva kho, mahārāja, yāni yāni pañcāyatanāni, tāni tāni nānākammehi nibbattāni, na ekena kammenā”ti. </div>
</div>
<div class="q" id="p_28Mi_325"> <div class="p">
<span class="pN">325</span>“Kallosi, bhante nāgasenā”ti. </div>
</div>
<div class="CENTER" id="p_28Mi_326">
<span class="pN">326</span>Pañcāyatanakammanibbattapañho tatiyo.</div>
</html>
