<html>
<div class="i">4.2.10 Vepullapabbatasutta</div>
<div class="h">Anamataggasaṁyutta</div>
<div class="h">Dutiyavagga</div>
<div class="h">Vepullapabbatasutta</div>
<div class="q" id="p_12S2_885"> <div class="divNumber">143.</div> <div class="p">
<span class="pN">885</span>Ekaṁ samayaṁ bhagavā rājagahe viharati gijjhakūṭe pabbate. Tatra kho bhagavā bhikkhū āmantesi—  “bhikkhavo”ti. “Bhadante”ti te bhikkhū bhagavato paccassosuṁ. Bhagavā etadavoca—  </div>
</div>
<div class="q" id="p_12S2_886"> <div class="p">
<span class="pN">886</span>“Anamataggoyaṁ, bhikkhave, saṁsāro. Pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ. Bhūtapubbaṁ, bhikkhave, imassa vepullassa pabbatassa ‘pācīnavaṁso’tveva samaññā udapādi. Tena kho pana, bhikkhave, samayena manussānaṁ ‘tivarā’tveva samaññā udapādi. Tivarānaṁ, bhikkhave, manussānaṁ cattārīsa vassasahassāni āyuppamāṇaṁ ahosi. Tivarā, bhikkhave, manussā pācīnavaṁsaṁ pabbataṁ catūhena ārohanti, catūhena orohanti. Tena kho pana, bhikkhave, samayena kakusandho bhagavā arahaṁ sammāsambuddho loke uppanno hoti. Kakusandhassa, bhikkhave, bhagavato arahato sammāsambuddhassa vidhurasañjīvaṁ nāma sāvakayugaṁ ahosi aggaṁ bhaddayugaṁ. Passatha, bhikkhave, sā cevimassa pabbatassa samaññā antarahitā, te ca manussā kālaṅkatā, so ca bhagavā parinibbuto. Evaṁ aniccā, bhikkhave, saṅkhārā; evaṁ addhuvā, bhikkhave, saṅkhārā; evaṁ anassāsikā, bhikkhave, saṅkhārā. Yāvañcidaṁ, bhikkhave, alameva sabbasaṅkhāresu nibbindituṁ, alaṁ virajjituṁ, alaṁ vimuccituṁ. </div>
</div>
<div class="q" id="p_12S2_887"> <div class="p">
<span class="pN">887</span>Bhūtapubbaṁ, bhikkhave, imassa vepullassa pabbatassa ‘vaṅkako’tveva samaññā udapādi. Tena kho pana, bhikkhave, samayena manussānaṁ ‘rohitassā’tveva samaññā udapādi. Rohitassānaṁ, bhikkhave, manussānaṁ tiṁsavassasahassāni āyuppamāṇaṁ ahosi. Rohitassā, bhikkhave, manussā vaṅkakaṁ pabbataṁ tīhena ārohanti, tīhena orohanti. Tena kho pana, bhikkhave, samayena koṇāgamano bhagavā arahaṁ sammāsambuddho loke uppanno hoti. Koṇāgamanassa, bhikkhave, bhagavato arahato sammāsambuddhassa bhiyyosuttaraṁ nāma sāvakayugaṁ ahosi aggaṁ bhaddayugaṁ. Passatha, bhikkhave, sā cevimassa pabbatassa samaññā antarahitā, te ca manussā kālaṅkatā, so ca bhagavā parinibbuto. Evaṁ aniccā, bhikkhave, saṅkhārā…pe…  alaṁ vimuccituṁ. </div>
</div>
<div class="q" id="p_12S2_888"> <div class="p">
<span class="pN">888</span>Bhūtapubbaṁ, bhikkhave, imassa vepullassa pabbatassa ‘supasso’tveva samaññā udapādi. Tena kho pana, bhikkhave, samayena manussānaṁ ‘suppiyā’tveva samaññā udapādi. Suppiyānaṁ, bhikkhave, manussānaṁ vīsativassasahassāni āyuppamāṇaṁ ahosi. Suppiyā, bhikkhave, manussā supassaṁ pabbataṁ dvīhena ārohanti, dvīhena orohanti. Tena kho pana, bhikkhave, samayena kassapo bhagavā arahaṁ sammāsambuddho loke uppanno hoti. Kassapassa, bhikkhave, bhagavato arahato sammāsambuddhassa tissabhāradvājaṁ nāma sāvakayugaṁ ahosi aggaṁ bhaddayugaṁ. Passatha, bhikkhave, sā cevimassa pabbatassa samaññā antarahitā, te ca manussā kālaṅkatā, so ca bhagavā parinibbuto. Evaṁ aniccā, bhikkhave, saṅkhārā; evaṁ addhuvā, bhikkhave, saṅkhārā…pe…  alaṁ vimuccituṁ. </div>
</div>
<div class="q" id="p_12S2_889"> <div class="p">
<span class="pN">889</span>Etarahi kho pana, bhikkhave, imassa vepullassa pabbatassa ‘vepullo’tveva samaññā udapādi. Etarahi kho pana, bhikkhave, imesaṁ manussānaṁ ‘māgadhakā’tveva samaññā udapādi. Māgadhakānaṁ, bhikkhave, manussānaṁ appakaṁ āyuppamāṇaṁ parittaṁ lahukaṁ; yo ciraṁ jīvati so vassasataṁ appaṁ vā bhiyyo. Māgadhakā, bhikkhave, manussā vepullaṁ pabbataṁ muhuttena ārohanti muhuttena orohanti. Etarahi kho panāhaṁ, bhikkhave, arahaṁ sammāsambuddho loke uppanno. Mayhaṁ kho pana, bhikkhave, sāriputtamoggallānaṁ nāma sāvakayugaṁ aggaṁ bhaddayugaṁ. Bhavissati, bhikkhave, so samayo yā ayañcevimassa pabbatassa samaññā antaradhāyissati, ime ca manussā kālaṁ karissanti, ahañca parinibbāyissāmi. Evaṁ aniccā, bhikkhave, saṅkhārā; evaṁ addhuvā, bhikkhave, saṅkhārā; evaṁ anassāsikā, bhikkhave, saṅkhārā. Yāvañcidaṁ, bhikkhave, alameva sabbasaṅkhāresu nibbindituṁ, alaṁ virajjituṁ, alaṁ vimuccitun”ti. </div>
</div>
<div class="q" id="p_12S2_890"> <div class="p">
<span class="pN">890</span>Idamavoca bhagavā. Idaṁ vatvāna sugato athāparaṁ etadavoca satthā—  </div>
</div>
<div class="q" id="p_12S2_891"> <div class="p"> <table class="singleColumn"> <tr> <td> <div class="pN">891</div> <div class="G">“Pācīnavaṁso tivarānaṁ,</div> </td> </tr> <tr> <td> <div class="G">rohitassāna vaṅkako;</div> </td> </tr> <tr> <td> <div class="G">Suppiyānaṁ supassoti,</div> </td> </tr> <tr> <td> <div class="G">māgadhānañca vepullo.</div> </td> </tr> </table> </div>
</div>
<div class="q" id="p_12S2_892"> <div class="p"> <table class="singleColumn"> <tr> <td> <div class="pN">892</div> <div class="G">Aniccā vata saṅkhārā,</div> </td> </tr> <tr> <td> <div class="G">uppādavayadhammino;</div> </td> </tr> <tr> <td> <div class="G">Uppajjitvā nirujjhanti,</div> </td> </tr> <tr> <td> <div class="G">tesaṁ vūpasamo sukho”ti.</div> </td> </tr> </table> </div>
</div>
<div class="CENTER" id="p_12S2_893">
<span class="pN">893</span>Dasamaṁ.</div>
<div class="CENTER" id="p_12S2_894">
<span class="pN">894</span>Dutiyo vaggo.</div>
<div class="SUMMARY" id="p_12S2_895">
<span class="pN">895</span><span class="firstLetter">T</span>assuddānaṁ</div>
<div class="q" id="p_12S2_896"> <div class="p"> <table class="singleColumn"> <tr> <td> <div class="pN">896</div> <div class="G">Duggataṁ sukhitañceva,</div> </td> </tr> <tr> <td> <div class="G">tiṁsa mātāpitena ca;</div> </td> </tr> <tr> <td> <div class="G">Bhātā bhaginī putto ca,</div> </td> </tr> <tr> <td> <div class="G">dhītā vepullapabbataṁ.</div> </td> </tr> </table> </div>
</div>
<div class="ENDH3" id="p_12S2_897">
<span class="pN">897</span>Anamataggasaṁyuttaṁ samattaṁ.</div>
</html>
