<html>
<div class="i">1.22 Nissayapaṭippassaddhikathā</div>
<div class="h">Mahākhandhaka</div>
<div class="h">Nissayapaṭippassaddhikathā</div>
<div class="q" id="p_3V_365"> <div class="divNumber">83.</div> <div class="p">
<span class="pN">365</span>Tena kho pana samayena bhikkhū ācariyupajjhāyesu pakkantesupi vibbhantesupi kālaṅkatesupi pakkhasaṅkantesupi nissayapaṭippassaddhiyo na jānanti. Bhagavato etamatthaṁ ārocesuṁ. </div>
</div>
<div class="q" id="p_3V_366"> <div class="p">
<span class="pN">366</span>“Pañcimā, bhikkhave, nissayapaṭippassaddhiyo upajjhāyamhā—  upajjhāyo pakkanto vā hoti, vibbhanto vā, kālaṅkato vā, pakkhasaṅkanto vā, āṇattiyeva pañcamī. Imā kho, bhikkhave, pañca nissayapaṭippassaddhiyo upajjhāyamhā. </div>
</div>
<div class="q" id="p_3V_367"> <div class="p">
<span class="pN">367</span>Chayimā, bhikkhave, nissayapaṭippassaddhiyo ācariyamhā—  ācariyo pakkanto vā hoti, vibbhanto vā, kālaṅkato vā, pakkhasaṅkanto vā, āṇattiyeva pañcamī, upajjhāyena vā samodhānagato hoti. Imā kho, bhikkhave, cha nissayapaṭippassaddhiyo ācariyamhā. </div>
</div>
<div class="CENTER" id="p_3V_368">
<span class="pN">368</span>Nissayapaṭippassaddhikathā niṭṭhitā.</div>
</html>
