<html>
<div class="i">4.10 Gaṇapetavatthu</div>
<div class="h">Mahāvagga</div>
<div class="h">Gaṇapetavatthu</div>
<div class="q" id="p_19Pv_839"> <div class="divNumber">782.</div> <div class="p"> <table class="singleColumn"> <tr> <td> <div class="pN">839</div> <div class="G">“Naggā dubbaṇṇarūpāttha,</div> </td> </tr> <tr> <td> <div class="G">kisā dhamanisanthatā;</div> </td> </tr> <tr> <td> <div class="G">Upphāsulikā kisikā,</div> </td> </tr> <tr> <td> <div class="G">ke nu tumhettha mārisā”ti.</div> </td> </tr> </table> </div>
</div>
<div class="q" id="p_19Pv_840"> <div class="divNumber">783.</div> <div class="p"> <table class="singleColumn"> <tr> <td> <div class="pN">840</div> <div class="G">“Mayaṁ bhadante petāmhā,</div> </td> </tr> <tr> <td> <div class="G">duggatā yamalokikā;</div> </td> </tr> <tr> <td> <div class="G">Pāpakammaṁ karitvāna,</div> </td> </tr> <tr> <td> <div class="G">petalokaṁ ito gatā”ti.</div> </td> </tr> </table> </div>
</div>
<div class="q" id="p_19Pv_841"> <div class="divNumber">784.</div> <div class="p"> <table class="singleColumn"> <tr> <td> <div class="pN">841</div> <div class="G">“Kiṁ nu kāyena vācāya,</div> </td> </tr> <tr> <td> <div class="G">manasā dukkaṭaṁ kataṁ;</div> </td> </tr> <tr> <td> <div class="G">Kissa kammavipākena,</div> </td> </tr> <tr> <td> <div class="G">petalokaṁ ito gatā”ti.</div> </td> </tr> </table> </div>
</div>
<div class="q" id="p_19Pv_842"> <div class="divNumber">785.</div> <div class="p"> <table class="singleColumn"> <tr> <td> <div class="pN">842</div> <div class="G">“Anāvaṭesu titthesu,</div> </td> </tr> <tr> <td> <div class="G">vicinimhaddhamāsakaṁ;</div> </td> </tr> <tr> <td> <div class="G">Santesu deyyadhammesu,</div> </td> </tr> <tr> <td> <div class="G">dīpaṁ nākamha attano.</div> </td> </tr> </table> </div>
</div>
<div class="q" id="p_19Pv_843"> <div class="divNumber">786.</div> <div class="p"> <table class="singleColumn"> <tr> <td> <div class="pN">843</div> <div class="G">Nadiṁ upema tasitā,</div> </td> </tr> <tr> <td> <div class="G">rittakā parivattati;</div> </td> </tr> <tr> <td> <div class="G">Chāyaṁ upema uṇhesu,</div> </td> </tr> <tr> <td> <div class="G">ātapo parivattati.</div> </td> </tr> </table> </div>
</div>
<div class="q" id="p_19Pv_844"> <div class="divNumber">787.</div> <div class="p"> <table class="singleColumn"> <tr> <td> <div class="pN">844</div> <div class="G">Aggivaṇṇo ca no vāto,</div> </td> </tr> <tr> <td> <div class="G">ḍahanto upavāyati;</div> </td> </tr> <tr> <td> <div class="G">Etañca bhante arahāma,</div> </td> </tr> <tr> <td> <div class="G">aññañca pāpakaṁ tato.</div> </td> </tr> </table> </div>
</div>
<div class="q" id="p_19Pv_845"> <div class="divNumber">788.</div> <div class="p"> <table class="singleColumn"> <tr> <td> <div class="pN">845</div> <div class="G">Api yojanāni gacchāma,</div> </td> </tr> <tr> <td> <div class="G">chātā āhāragedhino;</div> </td> </tr> <tr> <td> <div class="G">Aladdhāva nivattāma,</div> </td> </tr> <tr> <td> <div class="G">aho no appapuññatā.</div> </td> </tr> </table> </div>
</div>
<div class="q" id="p_19Pv_846"> <div class="divNumber">789.</div> <div class="p"> <table class="singleColumn"> <tr> <td> <div class="pN">846</div> <div class="G">Chātā pamucchitā bhantā,</div> </td> </tr> <tr> <td> <div class="G">bhūmiyaṁ paṭisumbhitā;</div> </td> </tr> <tr> <td> <div class="G">Uttānā paṭikirāma,</div> </td> </tr> <tr> <td> <div class="G">avakujjā patāmase.</div> </td> </tr> </table> </div>
</div>
<div class="q" id="p_19Pv_847"> <div class="divNumber">790.</div> <div class="p"> <table class="singleColumn"> <tr> <td> <div class="pN">847</div> <div class="G">Te ca tattheva patitā,</div> </td> </tr> <tr> <td> <div class="G">bhūmiyaṁ paṭisumbhitā;</div> </td> </tr> <tr> <td> <div class="G">Uraṁ sīsañca ghaṭṭema,</div> </td> </tr> <tr> <td> <div class="G">aho no appapuññatā.</div> </td> </tr> </table> </div>
</div>
<div class="q" id="p_19Pv_848"> <div class="divNumber">791.</div> <div class="p"> <table class="singleColumn"> <tr> <td> <div class="pN">848</div> <div class="G">Etañca bhante arahāma,</div> </td> </tr> <tr> <td> <div class="G">aññañca pāpakaṁ tato;</div> </td> </tr> <tr> <td> <div class="G">Santesu deyyadhammesu,</div> </td> </tr> <tr> <td> <div class="G">dīpaṁ nākamha attano.</div> </td> </tr> </table> </div>
</div>
<div class="q" id="p_19Pv_849"> <div class="divNumber">792.</div> <div class="p"> <table class="singleColumn"> <tr> <td> <div class="pN">849</div> <div class="G">Te hi nūna ito gantvā,</div> </td> </tr> <tr> <td> <div class="G">yoniṁ laddhāna mānusiṁ;</div> </td> </tr> <tr> <td> <div class="G">Vadaññū sīlasampannā,</div> </td> </tr> <tr> <td> <div class="G">kāhāma kusalaṁ bahun”ti.</div> </td> </tr> </table> </div>
</div>
<div class="CENTER" id="p_19Pv_850">
<span class="pN">850</span>Gaṇapetavatthu dasamaṁ.</div>
</html>
