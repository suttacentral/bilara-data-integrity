<html>
<div class="i">35.1 Ekapadumiyattheraapadāna</div>
<div class="h">Ekapadumiyavagga</div>
<div class="h">Ekapadumiyattheraapadāna</div>
<div class="q" id="p_20Ap1_3881"> <div class="divNumber">1.</div> <div class="p"> <table class="singleColumn"> <tr> <td> <div class="pN">3881</div> <div class="G">“Padumuttaro nāma jino,</div> </td> </tr> <tr> <td> <div class="G">sabbadhammāna pāragū;</div> </td> </tr> <tr> <td> <div class="G">Bhavābhave vibhāvento,</div> </td> </tr> <tr> <td> <div class="G">tāresi janataṁ bahuṁ.</div> </td> </tr> </table> </div>
</div>
<div class="q" id="p_20Ap1_3882"> <div class="divNumber">2.</div> <div class="p"> <table class="singleColumn"> <tr> <td> <div class="pN">3882</div> <div class="G">Haṁsarājā tadā homi,</div> </td> </tr> <tr> <td> <div class="G">dijānaṁ pavaro ahaṁ;</div> </td> </tr> <tr> <td> <div class="G">Jātassaraṁ samogayha,</div> </td> </tr> <tr> <td> <div class="G">kīḷāmi haṁsakīḷitaṁ.</div> </td> </tr> </table> </div>
</div>
<div class="q" id="p_20Ap1_3883"> <div class="divNumber">3.</div> <div class="p"> <table class="singleColumn"> <tr> <td> <div class="pN">3883</div> <div class="G">Padumuttaro lokavidū,</div> </td> </tr> <tr> <td> <div class="G">āhutīnaṁ paṭiggaho;</div> </td> </tr> <tr> <td> <div class="G">Jātassarassa upari,</div> </td> </tr> <tr> <td> <div class="G">āgacchi tāvade jino.</div> </td> </tr> </table> </div>
</div>
<div class="q" id="p_20Ap1_3884"> <div class="divNumber">4.</div> <div class="p"> <table class="singleColumn"> <tr> <td> <div class="pN">3884</div> <div class="G">Disvānahaṁ devadevaṁ,</div> </td> </tr> <tr> <td> <div class="G">sayambhuṁ lokanāyakaṁ;</div> </td> </tr> <tr> <td> <div class="G">Vaṇṭe chetvāna padumaṁ,</div> </td> </tr> <tr> <td> <div class="G">satapattaṁ manoramaṁ.</div> </td> </tr> </table> </div>
</div>
<div class="q" id="p_20Ap1_3885"> <div class="divNumber">5.</div> <div class="p"> <table class="singleColumn"> <tr> <td> <div class="pN">3885</div> <div class="G">Mukhatuṇḍena paggayha,</div> </td> </tr> <tr> <td> <div class="G">pasanno lokanāyake;</div> </td> </tr> <tr> <td> <div class="G">Ukkhipitvāna gagane,</div> </td> </tr> <tr> <td> <div class="G">buddhaseṭṭhaṁ apūjayiṁ.</div> </td> </tr> </table> </div>
</div>
<div class="q" id="p_20Ap1_3886"> <div class="divNumber">6.</div> <div class="p"> <table class="singleColumn"> <tr> <td> <div class="pN">3886</div> <div class="G">Padumuttaro lokavidū,</div> </td> </tr> <tr> <td> <div class="G">āhutīnaṁ paṭiggaho;</div> </td> </tr> <tr> <td> <div class="G">Antalikkhe ṭhito satthā,</div> </td> </tr> <tr> <td> <div class="G">akā me anumodanaṁ.</div> </td> </tr> </table> </div>
</div>
<div class="q" id="p_20Ap1_3887"> <div class="divNumber">7.</div> <div class="p"> <table class="singleColumn"> <tr> <td> <div class="pN">3887</div> <div class="G">‘Iminā ekapadumena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Kappānaṁ satasahassaṁ,</div> </td> </tr> <tr> <td> <div class="G">vinipātaṁ na gacchasi’.</div> </td> </tr> </table> </div>
</div>
<div class="q" id="p_20Ap1_3888"> <div class="divNumber">8.</div> <div class="p"> <table class="singleColumn"> <tr> <td> <div class="pN">3888</div> <div class="G">Idaṁ vatvāna sambuddho,</div> </td> </tr> <tr> <td> <div class="G">jalajuttamanāmako;</div> </td> </tr> <tr> <td> <div class="G">Mama kammaṁ pakittetvā,</div> </td> </tr> <tr> <td> <div class="G">agamā yena patthitaṁ.</div> </td> </tr> </table> </div>
</div>
<div class="q" id="p_20Ap1_3889"> <div class="divNumber">9.</div> <div class="p"> <table class="singleColumn"> <tr> <td> <div class="pN">3889</div> <div class="G">Satasahassito kappe,</div> </td> </tr> <tr> <td> <div class="G">yaṁ kammamakariṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">buddhapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_3890"> <div class="divNumber">10.</div> <div class="p"> <table class="singleColumn"> <tr> <td> <div class="pN">3890</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_3891"> <div class="p">
<span class="pN">3891</span>Itthaṁ sudaṁ āyasmā ekapadumiyo thero imā gāthāyo abhāsitthāti. </div>
</div>
<div class="CENTER" id="p_20Ap1_3892">
<span class="pN">3892</span>Ekapadumiyattherassāpadānaṁ paṭhamaṁ.</div>
</html>
