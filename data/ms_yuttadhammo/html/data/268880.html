<html>
<div class="i">3.1.2 Somanassacariya</div>
<div class="h">Yudhañjayavagga</div>
<div class="h">Nekkhammapāramī</div>
<div class="h">Somanassacariya</div>
<div class="q" id="p_21Cp_276"> <div class="divNumber">7.</div> <div class="p"> <table class="singleColumn"> <tr> <td> <div class="pN">276</div> <div class="G">“Punāparaṁ yadā homi,</div> </td> </tr> <tr> <td> <div class="G">indapatthe puruttame;</div> </td> </tr> <tr> <td> <div class="G">Kāmito dayito putto,</div> </td> </tr> <tr> <td> <div class="G">somanassoti vissuto.</div> </td> </tr> </table> </div>
</div>
<div class="q" id="p_21Cp_277"> <div class="divNumber">8.</div> <div class="p"> <table class="singleColumn"> <tr> <td> <div class="pN">277</div> <div class="G">Sīlavā guṇasampanno,</div> </td> </tr> <tr> <td> <div class="G">kalyāṇapaṭibhānavā;</div> </td> </tr> <tr> <td> <div class="G">Vuḍḍhāpacāyī hirīmā,</div> </td> </tr> <tr> <td> <div class="G">saṅgahesu ca kovido.</div> </td> </tr> </table> </div>
</div>
<div class="q" id="p_21Cp_278"> <div class="divNumber">9.</div> <div class="p"> <table class="singleColumn"> <tr> <td> <div class="pN">278</div> <div class="G">Tassa rañño patikaro,</div> </td> </tr> <tr> <td> <div class="G">ahosi kuhakatāpaso;</div> </td> </tr> <tr> <td> <div class="G">Ārāmaṁ mālāvacchañca,</div> </td> </tr> <tr> <td> <div class="G">ropayitvāna jīvati.</div> </td> </tr> </table> </div>
</div>
<div class="q" id="p_21Cp_279"> <div class="divNumber">10.</div> <div class="p"> <table class="singleColumn"> <tr> <td> <div class="pN">279</div> <div class="G">Tamahaṁ disvāna kuhakaṁ,</div> </td> </tr> <tr> <td> <div class="G">thusarāsiṁva ataṇḍulaṁ;</div> </td> </tr> <tr> <td> <div class="G">Dumaṁva anto susiraṁ,</div> </td> </tr> <tr> <td> <div class="G">kadaliṁva asārakaṁ.</div> </td> </tr> </table> </div>
</div>
<div class="q" id="p_21Cp_280"> <div class="divNumber">11.</div> <div class="p"> <table class="singleColumn"> <tr> <td> <div class="pN">280</div> <div class="G">Natthimassa sataṁ dhammo,</div> </td> </tr> <tr> <td> <div class="G">sāmaññāpagato ayaṁ;</div> </td> </tr> <tr> <td> <div class="G">Hirīsukkadhammajahito,</div> </td> </tr> <tr> <td> <div class="G">jīvitavuttikāraṇā.</div> </td> </tr> </table> </div>
</div>
<div class="q" id="p_21Cp_281"> <div class="divNumber">12.</div> <div class="p"> <table class="singleColumn"> <tr> <td> <div class="pN">281</div> <div class="G">Kupito ahu paccanto,</div> </td> </tr> <tr> <td> <div class="G">aṭavīhi parantihi;</div> </td> </tr> <tr> <td> <div class="G">Taṁ nisedhetuṁ gacchanto,</div> </td> </tr> <tr> <td> <div class="G">anusāsi pitā mamaṁ.</div> </td> </tr> </table> </div>
</div>
<div class="q" id="p_21Cp_282"> <div class="divNumber">13.</div> <div class="p"> <table class="singleColumn"> <tr> <td> <div class="pN">282</div> <div class="G">‘Mā pamajji tuvaṁ tāta,</div> </td> </tr> <tr> <td> <div class="G">jaṭilaṁ uggatāpanaṁ;</div> </td> </tr> <tr> <td> <div class="G">Yadicchakaṁ pavattehi,</div> </td> </tr> <tr> <td> <div class="G">sabbakāmadado hi so’.</div> </td> </tr> </table> </div>
</div>
<div class="q" id="p_21Cp_283"> <div class="divNumber">14.</div> <div class="p"> <table class="singleColumn"> <tr> <td> <div class="pN">283</div> <div class="G">Tamahaṁ gantvānupaṭṭhānaṁ,</div> </td> </tr> <tr> <td> <div class="G">Idaṁ vacanamabraviṁ;</div> </td> </tr> <tr> <td> <div class="G">‘Kacci te gahapati kusalaṁ,</div> </td> </tr> <tr> <td> <div class="G">Kiṁ vā te āharīyatu’.</div> </td> </tr> </table> </div>
</div>
<div class="q" id="p_21Cp_284"> <div class="divNumber">15.</div> <div class="p"> <table class="singleColumn"> <tr> <td> <div class="pN">284</div> <div class="G">Tena so kupito āsi,</div> </td> </tr> <tr> <td> <div class="G">kuhako mānanissito;</div> </td> </tr> <tr> <td> <div class="G">‘Ghātāpemi tuvaṁ ajja,</div> </td> </tr> <tr> <td> <div class="G">raṭṭhā pabbājayāmi vā’.</div> </td> </tr> </table> </div>
</div>
<div class="q" id="p_21Cp_285"> <div class="divNumber">16.</div> <div class="p"> <table class="singleColumn"> <tr> <td> <div class="pN">285</div> <div class="G">Nisedhayitvā paccantaṁ,</div> </td> </tr> <tr> <td> <div class="G">rājā kuhakamabravi;</div> </td> </tr> <tr> <td> <div class="G">‘Kacci te bhante khamanīyaṁ,</div> </td> </tr> <tr> <td> <div class="G">sammāno te pavattito’.</div> </td> </tr> </table> </div>
</div>
<div class="q" id="p_21Cp_286"> <div class="divNumber">17.</div> <div class="p"> <table class="singleColumn"> <tr> <td> <div class="pN">286</div> <div class="G">Tassa ācikkhatī pāpo,</div> </td> </tr> <tr> <td> <div class="G">kumāro yathā nāsiyo;</div> </td> </tr> <tr> <td> <div class="G">Tassa taṁ vacanaṁ sutvā,</div> </td> </tr> <tr> <td> <div class="G">āṇāpesi mahīpati.</div> </td> </tr> </table> </div>
</div>
<div class="q" id="p_21Cp_287"> <div class="divNumber">18.</div> <div class="p"> <table class="singleColumn"> <tr> <td> <div class="pN">287</div> <div class="G">‘Sīsaṁ tattheva chinditvā,</div> </td> </tr> <tr> <td> <div class="G">katvāna catukhaṇḍikaṁ;</div> </td> </tr> <tr> <td> <div class="G">Rathiyā rathiyaṁ dassetha,</div> </td> </tr> <tr> <td> <div class="G">sā gati jaṭilahīḷitā’.</div> </td> </tr> </table> </div>
</div>
<div class="q" id="p_21Cp_288"> <div class="divNumber">19.</div> <div class="p"> <table class="singleColumn"> <tr> <td> <div class="pN">288</div> <div class="G">Tattha kāraṇikā gantvā,</div> </td> </tr> <tr> <td> <div class="G">caṇḍā luddā akāruṇā;</div> </td> </tr> <tr> <td> <div class="G">Mātu aṅke nisinnassa,</div> </td> </tr> <tr> <td> <div class="G">ākaḍḍhitvā nayanti maṁ.</div> </td> </tr> </table> </div>
</div>
<div class="q" id="p_21Cp_289"> <div class="divNumber">20.</div> <div class="p"> <table class="singleColumn"> <tr> <td> <div class="pN">289</div> <div class="G">Tesāhaṁ evamavacaṁ,</div> </td> </tr> <tr> <td> <div class="G">bandhataṁ gāḷhabandhanaṁ;</div> </td> </tr> <tr> <td> <div class="G">‘Rañño dassetha maṁ khippaṁ,</div> </td> </tr> <tr> <td> <div class="G">rājakiriyāni atthi me’.</div> </td> </tr> </table> </div>
</div>
<div class="q" id="p_21Cp_290"> <div class="divNumber">21.</div> <div class="p"> <table class="singleColumn"> <tr> <td> <div class="pN">290</div> <div class="G">Te maṁ rañño dassayiṁsu,</div> </td> </tr> <tr> <td> <div class="G">pāpassa pāpasevino;</div> </td> </tr> <tr> <td> <div class="G">Disvāna taṁ saññāpesiṁ,</div> </td> </tr> <tr> <td> <div class="G">mamañca vasamānayiṁ.</div> </td> </tr> </table> </div>
</div>
<div class="q" id="p_21Cp_291"> <div class="divNumber">22.</div> <div class="p"> <table class="singleColumn"> <tr> <td> <div class="pN">291</div> <div class="G">So maṁ tattha khamāpesi,</div> </td> </tr> <tr> <td> <div class="G">mahārajjamadāsi me;</div> </td> </tr> <tr> <td> <div class="G">Sohaṁ tamaṁ dālayitvā,</div> </td> </tr> <tr> <td> <div class="G">pabbajiṁ anagāriyaṁ.</div> </td> </tr> </table> </div>
</div>
<div class="q" id="p_21Cp_292"> <div class="divNumber">23.</div> <div class="p"> <table class="singleColumn"> <tr> <td> <div class="pN">292</div> <div class="G">Na me dessaṁ mahārajjaṁ,</div> </td> </tr> <tr> <td> <div class="G">kāmabhogo na dessiyo;</div> </td> </tr> <tr> <td> <div class="G">Sabbaññutaṁ piyaṁ mayhaṁ,</div> </td> </tr> <tr> <td> <div class="G">tasmā rajjaṁ pariccajin”ti.</div> </td> </tr> </table> </div>
</div>
<div class="CENTER" id="p_21Cp_293">
<span class="pN">293</span>Somanassacariyaṁ dutiyaṁ.</div>
</html>
