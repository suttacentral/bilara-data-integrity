<html>
<div class="i">1.3.2.4 Saṁyojanagocchaka</div>
<div class="h">Khandhavibhaṅga</div>
<div class="h">Pañhāpucchaka</div>
<div class="h">Duka</div>
<div class="h">Saṁyojanagocchaka</div>
<div class="q" id="p_30Vbh_526"> <div class="p">
<span class="pN">526</span>Cattāro khandhā no saṁyojanā. Saṅkhārakkhandho siyā saṁyojanaṁ, siyā no saṁyojanaṁ. Rūpakkhandho saṁyojaniyo. Cattāro khandhā siyā saṁyojaniyā, siyā asaṁyojaniyā. Rūpakkhandho saṁyojanavippayutto. Cattāro khandhā siyā saṁyojanasampayuttā, siyā saṁyojanavippayuttā. Rūpakkhandho na vattabbo— “saṁyojanañceva saṁyojaniyo cā”ti, saṁyojaniyo ceva no ca saṁyojanaṁ. Tayo khandhā na vattabbā— “saṁyojanā ceva saṁyojaniyā cā”ti, siyā saṁyojaniyā ceva no ca saṁyojanā, siyā na vattabbā— “saṁyojaniyā ceva no ca saṁyojanā”ti. Saṅkhārakkhandho siyā saṁyojanañceva saṁyojaniyo ca, siyā saṁyojaniyo ceva no ca saṁyojanaṁ, siyā na vattabbo— “saṁyojanañceva saṁyojaniyo cā”tipi, “saṁyojaniyo ceva no ca saṁyojanan”tipi. Rūpakkhandho na vattabbo— “saṁyojanañceva saṁyojanasampayutto cā”tipi, “saṁyojanasampayutto ceva no ca saṁyojanan”tipi. Tayo khandhā na vattabbā— “saṁyojanā ceva saṁyojanasampayuttā cā”ti, siyā saṁyojanasampayuttā ceva no ca saṁyojanā, siyā na vattabbā— “saṁyojanasampayuttā ceva no ca saṁyojanā”ti. Saṅkhārakkhandho siyā saṁyojanañceva saṁyojanasampayutto ca, siyā saṁyojanasampayutto ceva no ca saṁyojanaṁ, siyā na vattabbo— “saṁyojanañceva saṁyojanasampayutto cā”tipi, “saṁyojanasampayutto ceva no ca saṁyojanan”tipi. Rūpakkhandho saṁyojanavippayuttasaṁyojaniyo. Cattāro khandhā siyā saṁyojanavippayuttasaṁyojaniyā, siyā saṁyojanavippayuttaasaṁyojaniyā, siyā na vattabbā— “saṁyojanavippayuttasaṁyojaniyā”tipi, “saṁyojanavippayuttaasaṁyojaniyā”tipi. </div>
</div>
</html>
