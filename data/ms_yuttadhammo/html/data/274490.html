<html>
<div class="i">1.1.4 Jāṇussoṇibrāhmaṇasutta</div>
<div class="h">Maggasaṁyutta</div>
<div class="h">Avijjāvagga</div>
<div class="h">Jāṇussoṇibrāhmaṇasutta</div>
<div class="q" id="p_14S5_16"> <div class="divNumber">4.</div> <div class="p">
<span class="pN">16</span>Sāvatthinidānaṁ. Atha kho āyasmā ānando pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi. Addasā kho āyasmā ānando jāṇussoṇiṁ brāhmaṇaṁ sabbasetena vaḷavābhirathena sāvatthiyā niyyāyantaṁ. Setā sudaṁ assā yuttā honti setālaṅkārā, seto ratho, setaparivāro, setā rasmiyo, setā patodalaṭṭhi, setaṁ chattaṁ, setaṁ uṇhīsaṁ, setāni vatthāni, setā upāhanā, setāya sudaṁ vālabījaniyā bījīyati. Tamenaṁ jano disvā evamāha— “brahmaṁ vata, bho, yānaṁ. Brahmayānarūpaṁ vata, bho”ti. </div>
</div>
<div class="q" id="p_14S5_17"> <div class="p">
<span class="pN">17</span>Atha kho āyasmā ānando sāvatthiyaṁ piṇḍāya caritvā pacchābhattaṁ piṇḍapātapaṭikkanto yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā ānando bhagavantaṁ etadavoca— </div>
</div>
<div class="q" id="p_14S5_18"> <div class="p">
<span class="pN">18</span>“Idhāhaṁ, bhante, pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisiṁ. Addasaṁ khvāhaṁ, bhante, jāṇussoṇiṁ brāhmaṇaṁ sabbasetena vaḷavābhirathena sāvatthiyā niyyāyantaṁ. Setā sudaṁ assā yuttā honti setālaṅkārā, seto ratho, setaparivāro, setā rasmiyo, setā patodalaṭṭhi, setaṁ chattaṁ, setaṁ uṇhīsaṁ, setāni vatthāni, setā upāhanā, setāya sudaṁ vālabījaniyā bījīyati. Tamenaṁ jano disvā evamāha— ‘brahmaṁ vata, bho, yānaṁ. Brahmayānarūpaṁ vata, bho’ti. Sakkā nu kho, bhante, imasmiṁ dhammavinaye brahmayānaṁ paññāpetun”ti? </div>
</div>
<div class="q" id="p_14S5_19"> <div class="p">
<span class="pN">19</span>“Sakkā, ānandā”ti bhagavā avoca— “imasseva kho etaṁ, ānanda, ariyassa aṭṭhaṅgikassa maggassa adhivacanaṁ— ‘brahmayānaṁ’ itipi, ‘dhammayānaṁ’ itipi, ‘anuttaro saṅgāmavijayo’ itipīti. </div>
</div>
<div class="q" id="p_14S5_20"> <div class="p">
<span class="pN">20</span>Sammādiṭṭhi, ānanda, bhāvitā bahulīkatā rāgavinayapariyosānā hoti, dosavinayapariyosānā hoti, mohavinayapariyosānā hoti. Sammāsaṅkappo, ānanda, bhāvito bahulīkato rāgavinayapariyosāno hoti, dosavinayapariyosāno hoti, mohavinayapariyosāno hoti. Sammāvācā, ānanda, bhāvitā bahulīkatā rāgavinayapariyosānā hoti, dosa…pe… mohavinayapariyosānā hoti. Sammākammanto, ānanda, bhāvito bahulīkato rāgavinayapariyosāno hoti, dosa…pe… mohavinayapariyosāno hoti. Sammāājīvo, ānanda, bhāvito bahulīkato rāgavinayapariyosāno hoti, dosa…pe… mohavinayapariyosāno hoti. Sammāvāyāmo, ānanda, bhāvito bahulīkato rāgavinayapariyosāno hoti, dosa…pe… mohavinayapariyosāno hoti. Sammāsati, ānanda, bhāvitā bahulīkatā rāgavinayapariyosānā hoti, dosa…pe… mohavinayapariyosānā hoti. Sammāsamādhi, ānanda, bhāvito bahulīkato rāgavinayapariyosāno hoti, dosa…pe… mohavinayapariyosāno hoti. </div>
</div>
<div class="q" id="p_14S5_21"> <div class="p">
<span class="pN">21</span>Iminā kho etaṁ, ānanda, pariyāyena veditabbaṁ yathā imassevetaṁ ariyassa aṭṭhaṅgikassa maggassa adhivacanaṁ— ‘brahmayānaṁ’ itipi, ‘dhammayānaṁ’ itipi, ‘anuttaro saṅgāmavijayo’ itipī”ti. Idamavoca bhagavā. </div>
</div>
<div class="q" id="p_14S5_22"> <div class="p">
<span class="pN">22</span>Idaṁ vatvāna sugato athāparaṁ etadavoca satthā— </div>
</div>
<div class="q" id="p_14S5_23"> <div class="p"> <table class="singleColumn"> <tr> <td> <div class="pN">23</div> <div class="G">“Yassa saddhā ca paññā ca,</div> </td> </tr> <tr> <td> <div class="G">Dhammā yuttā sadā dhuraṁ;</div> </td> </tr> <tr> <td> <div class="G">Hirī īsā mano yottaṁ,</div> </td> </tr> <tr> <td> <div class="G">Sati ārakkhasārathi.</div> </td> </tr> </table> </div>
</div>
<div class="q" id="p_14S5_24"> <div class="p"> <table class="singleColumn"> <tr> <td> <div class="pN">24</div> <div class="G">Ratho sīlaparikkhāro,</div> </td> </tr> <tr> <td> <div class="G">jhānakkho cakkavīriyo;</div> </td> </tr> <tr> <td> <div class="G">Upekkhā dhurasamādhi,</div> </td> </tr> <tr> <td> <div class="G">anicchā parivāraṇaṁ.</div> </td> </tr> </table> </div>
</div>
<div class="q" id="p_14S5_25"> <div class="p"> <table class="singleColumn"> <tr> <td> <div class="pN">25</div> <div class="G">Abyāpādo avihiṁsā,</div> </td> </tr> <tr> <td> <div class="G">viveko yassa āvudhaṁ;</div> </td> </tr> <tr> <td> <div class="G">Titikkhā cammasannāho,</div> </td> </tr> <tr> <td> <div class="G">yogakkhemāya vattati.</div> </td> </tr> </table> </div>
</div>
<div class="q" id="p_14S5_26"> <div class="p"> <table class="singleColumn"> <tr> <td> <div class="pN">26</div> <div class="G">Etadattani sambhūtaṁ,</div> </td> </tr> <tr> <td> <div class="G">brahmayānaṁ anuttaraṁ;</div> </td> </tr> <tr> <td> <div class="G">Niyyanti dhīrā lokamhā,</div> </td> </tr> <tr> <td> <div class="G">aññadatthu jayaṁ jayan”ti.</div> </td> </tr> </table> </div>
</div>
<div class="CENTER" id="p_14S5_27">
<span class="pN">27</span>Catutthaṁ.</div>
</html>
