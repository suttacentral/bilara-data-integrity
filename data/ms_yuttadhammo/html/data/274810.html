<html>
<div class="i">4.7.7 Paṭhamarukkhasutta</div>
<div class="h">Indriyasaṁyutta</div>
<div class="h">Bodhipakkhiyavagga</div>
<div class="h">Paṭhamarukkhasutta</div>
<div class="q" id="p_14S5_1242"> <div class="divNumber">537.</div> <div class="p">
<span class="pN">1242</span>“Seyyathāpi, bhikkhave, ye keci jambudīpakā rukkhā, jambū tesaṁ aggamakkhāyati; evameva kho, bhikkhave, ye keci bodhipakkhiyā dhammā, paññindriyaṁ tesaṁ aggamakkhāyati, yadidaṁ—  bodhāya. Katame ca, bhikkhave, bodhipakkhiyā dhammā? Saddhindriyaṁ, bhikkhave, bodhipakkhiyo dhammo, taṁ bodhāya saṁvattati. Vīriyindriyaṁ…pe…  satindriyaṁ…  samādhindriyaṁ…  paññindriyaṁ bodhipakkhiyo dhammo, taṁ bodhāya saṁvattati. Seyyathāpi, bhikkhave, ye keci jambudīpakā rukkhā, jambū tesaṁ aggamakkhāyati; evameva kho, bhikkhave, ye keci bodhipakkhiyā dhammā, paññindriyaṁ tesaṁ aggamakkhāyati, yadidaṁ—  bodhāyā”ti. </div>
</div>
<div class="CENTER" id="p_14S5_1243">
<span class="pN">1243</span>Sattamaṁ.</div>
</html>
