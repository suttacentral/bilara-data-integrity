<html>
<div class="i">1.3.2 Soḷasañāṇaniddesa</div>
<div class="h">Mahāvagga</div>
<div class="h">Ānāpānassatikathā</div>
<div class="h">Soḷasañāṇaniddesa</div>
<div class="q" id="p_26Ps_856"> <div class="divNumber">153.</div> <div class="p">
<span class="pN">856</span>Imehi soḷasahi ākārehi uducitaṁ cittaṁ samuducitaṁ cittaṁ ekatte santiṭṭhati, nīvaraṇehi visujjhati. Katame te ekattā? Nekkhammaṁ ekattaṁ, abyāpādo ekattaṁ, ālokasaññā ekattaṁ, avikkhepo ekattaṁ, dhammavavatthānaṁ ekattaṁ, ñāṇaṁ ekattaṁ, pāmojjaṁ ekattaṁ, sabbepi kusalā dhammā ekattā. </div>
</div>
<div class="q" id="p_26Ps_857"> <div class="p">
<span class="pN">857</span><span class="bold">Nīvaraṇā</span>ti, katame te nīvaraṇā? Kāmacchando nīvaraṇaṁ, byāpādo nīvaraṇaṁ, thinamiddhaṁ nīvaraṇaṁ, uddhaccakukkuccaṁ nīvaraṇaṁ, vicikicchā nīvaraṇaṁ, avijjā nīvaraṇaṁ, arati nīvaraṇaṁ, sabbepi akusalā dhammā nīvaraṇā. </div>
</div>
<div class="q" id="p_26Ps_858"> <div class="p">
<span class="pN">858</span><span class="bold">Nīvaraṇā</span>ti, kenaṭṭhena nīvaraṇā? Niyyānāvaraṇaṭṭhena nīvaraṇā. </div>
</div>
<div class="q" id="p_26Ps_859"> <div class="p">
<span class="pN">859</span>Katame <span class="bold">te niyyānā</span>? </div>
</div>
<div class="q" id="p_26Ps_860"> <div class="p">
<span class="pN">860</span>Nekkhammaṁ ariyānaṁ niyyānaṁ. Tena ca nekkhammena ariyā niyyanti. Kāmacchando niyyānāvaraṇaṁ. Tena ca kāmacchandena nivutattā nekkhammaṁ ariyānaṁ niyyānaṁ nappajānātīti—  kāmacchando niyyānāvaraṇaṁ. </div>
</div>
<div class="q" id="p_26Ps_861"> <div class="p">
<span class="pN">861</span>Abyāpādo ariyānaṁ niyyānaṁ. Tena ca abyāpādena ariyā niyyanti. Byāpādo niyyānāvaraṇaṁ. Tena ca byāpādena nivutattā abyāpādaṁ ariyānaṁ niyyānaṁ nappajānātīti—  byāpādo niyyānāvaraṇaṁ. </div>
</div>
<div class="q" id="p_26Ps_862"> <div class="p">
<span class="pN">862</span>Ālokasaññā ariyānaṁ niyyānaṁ. Tāya ca ālokasaññāya ariyā niyyanti. Thinamiddhaṁ niyyānāvaraṇaṁ. Tena ca thinamiddhena nivutattā ālokasaññaṁ ariyānaṁ niyyānaṁ nappajānātīti—  thinamiddhaṁ niyyānāvaraṇaṁ. </div>
</div>
<div class="q" id="p_26Ps_863"> <div class="p">
<span class="pN">863</span>Avikkhepo ariyānaṁ niyyānaṁ. Tena ca avikkhepena ariyā niyyanti. Uddhaccaṁ niyyānāvaraṇaṁ. Tena ca uddhaccena nivutattā avikkhepaṁ ariyānaṁ niyyānaṁ nappajānātīti—  uddhaccaṁ niyyānāvaraṇaṁ. </div>
</div>
<div class="q" id="p_26Ps_864"> <div class="p">
<span class="pN">864</span>Dhammavavatthānaṁ ariyānaṁ niyyānaṁ. Tena ca dhammavavatthānena ariyā niyyanti. Vicikicchā niyyānāvaraṇaṁ. Tāya ca vicikicchāya nivutattā dhammavavatthānaṁ ariyānaṁ niyyānaṁ nappajānātīti—  vicikicchā niyyānāvaraṇaṁ. </div>
</div>
<div class="q" id="p_26Ps_865"> <div class="p">
<span class="pN">865</span>Ñāṇaṁ ariyānaṁ niyyānaṁ. Tena ca ñāṇena ariyā niyyanti. Avijjā niyyānāvaraṇaṁ. Tāya ca avijjāya nivutattā ñāṇaṁ ariyānaṁ niyyānaṁ nappajānātīti—  avijjā niyyānāvaraṇaṁ. </div>
</div>
<div class="q" id="p_26Ps_866"> <div class="p">
<span class="pN">866</span>Pāmojjaṁ ariyānaṁ niyyānaṁ. Tena ca pāmojjena ariyā niyyanti. Arati niyyānāvaraṇaṁ. Tāya ca aratiyā nivutattā pāmojjaṁ ariyānaṁ niyyānaṁ nappajānātīti—  arati niyyānāvaraṇaṁ. </div>
</div>
<div class="q" id="p_26Ps_867"> <div class="p">
<span class="pN">867</span>Sabbepi kusalā dhammā ariyānaṁ niyyānaṁ. Tehi ca kusalehi dhammehi ariyā niyyanti. Sabbepi akusalā dhammā niyyānāvaraṇā. Tehi ca akusalehi dhammehi nivutattā kusale dhamme ariyānaṁ niyyānaṁ nappajānātīti—  sabbepi akusalā dhammā niyyānāvaraṇā. </div>
</div>
<div class="CENTER" id="p_26Ps_868">
<span class="pN">868</span>Soḷasañāṇaniddeso dutiyo.</div>
</html>
