<html>
<div class="i">1.7 Sattaputtakhādapetivatthu</div>
<div class="h">Uragavagga</div>
<div class="h">Sattaputtakhādapetivatthu</div>
<div class="q" id="p_19Pv_42"> <div class="divNumber">35.</div> <div class="p"> <table class="singleColumn"> <tr> <td> <div class="pN">42</div> <div class="G">“Naggā dubbaṇṇarūpāsi,</div> </td> </tr> <tr> <td> <div class="G">duggandhā pūti vāyasi;</div> </td> </tr> <tr> <td> <div class="G">Makkhikāhi parikiṇṇā,</div> </td> </tr> <tr> <td> <div class="G">kā nu tvaṁ idha tiṭṭhasī”ti.</div> </td> </tr> </table> </div>
</div>
<div class="q" id="p_19Pv_43"> <div class="divNumber">36.</div> <div class="p"> <table class="singleColumn"> <tr> <td> <div class="pN">43</div> <div class="G">“Ahaṁ bhadante petīmhi,</div> </td> </tr> <tr> <td> <div class="G">duggatā yamalokikā;</div> </td> </tr> <tr> <td> <div class="G">Pāpakammaṁ karitvāna,</div> </td> </tr> <tr> <td> <div class="G">petalokaṁ ito gatā.</div> </td> </tr> </table> </div>
</div>
<div class="q" id="p_19Pv_44"> <div class="divNumber">37.</div> <div class="p"> <table class="singleColumn"> <tr> <td> <div class="pN">44</div> <div class="G">Kālena satta puttāni,</div> </td> </tr> <tr> <td> <div class="G">sāyaṁ satta punāpare;</div> </td> </tr> <tr> <td> <div class="G">Vijāyitvāna khādāmi,</div> </td> </tr> <tr> <td> <div class="G">tepi nā honti me alaṁ.</div> </td> </tr> </table> </div>
</div>
<div class="q" id="p_19Pv_45"> <div class="divNumber">38.</div> <div class="p"> <table class="singleColumn"> <tr> <td> <div class="pN">45</div> <div class="G">Pariḍayhati dhūmāyati,</div> </td> </tr> <tr> <td> <div class="G">khudāya hadayaṁ mama;</div> </td> </tr> <tr> <td> <div class="G">Nibbutiṁ nādhigacchāmi,</div> </td> </tr> <tr> <td> <div class="G">aggidaḍḍhāva ātape”ti.</div> </td> </tr> </table> </div>
</div>
<div class="q" id="p_19Pv_46"> <div class="divNumber">39.</div> <div class="p"> <table class="singleColumn"> <tr> <td> <div class="pN">46</div> <div class="G">“Kiṁ nu kāyena vācāya,</div> </td> </tr> <tr> <td> <div class="G">manasā dukkaṭaṁ kataṁ;</div> </td> </tr> <tr> <td> <div class="G">Kissa kammavipākena,</div> </td> </tr> <tr> <td> <div class="G">puttamaṁsāni khādasī”ti.</div> </td> </tr> </table> </div>
</div>
<div class="q" id="p_19Pv_47"> <div class="divNumber">40.</div> <div class="p"> <table class="singleColumn"> <tr> <td> <div class="pN">47</div> <div class="G">“Ahū mayhaṁ duve puttā,</div> </td> </tr> <tr> <td> <div class="G">ubho sampattayobbanā;</div> </td> </tr> <tr> <td> <div class="G">Sāhaṁ puttabalūpetā,</div> </td> </tr> <tr> <td> <div class="G">sāmikaṁ atimaññisaṁ.</div> </td> </tr> </table> </div>
</div>
<div class="q" id="p_19Pv_48"> <div class="divNumber">41.</div> <div class="p"> <table class="singleColumn"> <tr> <td> <div class="pN">48</div> <div class="G">Tato me sāmiko kuddho,</div> </td> </tr> <tr> <td> <div class="G">sapatiṁ mayhamānayi;</div> </td> </tr> <tr> <td> <div class="G">Sā ca gabbhaṁ alabhittha,</div> </td> </tr> <tr> <td> <div class="G">tassā pāpaṁ acetayiṁ.</div> </td> </tr> </table> </div>
</div>
<div class="q" id="p_19Pv_49"> <div class="divNumber">42.</div> <div class="p"> <table class="singleColumn"> <tr> <td> <div class="pN">49</div> <div class="G">Sāhaṁ paduṭṭhamanasā,</div> </td> </tr> <tr> <td> <div class="G">akariṁ gabbhapātanaṁ;</div> </td> </tr> <tr> <td> <div class="G">Tassā temāsiko gabbho,</div> </td> </tr> <tr> <td> <div class="G">pūtilohitako pati.</div> </td> </tr> </table> </div>
</div>
<div class="q" id="p_19Pv_50"> <div class="divNumber">43.</div> <div class="p"> <table class="singleColumn"> <tr> <td> <div class="pN">50</div> <div class="G">Tadassā mātā kupitā,</div> </td> </tr> <tr> <td> <div class="G">mayhaṁ ñātī samānayi;</div> </td> </tr> <tr> <td> <div class="G">Sapathañca maṁ kāresi,</div> </td> </tr> <tr> <td> <div class="G">paribhāsāpayī ca maṁ.</div> </td> </tr> </table> </div>
</div>
<div class="q" id="p_19Pv_51"> <div class="divNumber">44.</div> <div class="p"> <table class="singleColumn"> <tr> <td> <div class="pN">51</div> <div class="G">Sāhaṁ ghorañca sapathaṁ,</div> </td> </tr> <tr> <td> <div class="G">musāvādaṁ abhāsisaṁ;</div> </td> </tr> <tr> <td> <div class="G">‘Puttamaṁsāni khādāmi,</div> </td> </tr> <tr> <td> <div class="G">sace taṁ pakataṁ mayā’.</div> </td> </tr> </table> </div>
</div>
<div class="q" id="p_19Pv_52"> <div class="divNumber">45.</div> <div class="p"> <table class="singleColumn"> <tr> <td> <div class="pN">52</div> <div class="G">Tassa kammassa vipākena,</div> </td> </tr> <tr> <td> <div class="G">musāvādassa cūbhayaṁ;</div> </td> </tr> <tr> <td> <div class="G">Puttamaṁsāni khādāmi,</div> </td> </tr> <tr> <td> <div class="G">pubbalohitamakkhitā”ti.</div> </td> </tr> </table> </div>
</div>
<div class="CENTER" id="p_19Pv_53">
<span class="pN">53</span>Sattaputtakhādapetivatthu sattamaṁ.</div>
</html>
