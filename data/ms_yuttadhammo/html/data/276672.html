<html>
<div class="i">2.4.4.6 Saṁsaṭṭhasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Tuvaṭṭavagga</div>
<div class="h">Saṁsaṭṭhasikkhāpada</div>
<div class="q" id="p_2V_2934"> <div class="divNumber">955.</div> <div class="p">
<span class="pN">2934</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena caṇḍakāḷī bhikkhunī saṁsaṭṭhā viharati gahapatināpi gahapatiputtenapi. </div>
</div>
<div class="q" id="p_2V_2935"> <div class="p">
<span class="pN">2935</span>Yā tā bhikkhuniyo appicchā…pe… tā ujjhāyanti khiyyanti vipācenti— “kathañhi nāma ayyā caṇḍakāḷī saṁsaṭṭhā viharissati gahapatināpi gahapatiputtenapī”ti…pe… “saccaṁ kira, bhikkhave, caṇḍakāḷī bhikkhunī saṁsaṭṭhā viharati gahapatināpi gahapatiputtenapī”ti? “Saccaṁ, bhagavā”ti. Vigarahi buddho bhagavā…pe… kathañhi nāma, bhikkhave, caṇḍakāḷī bhikkhunī saṁsaṭṭhā viharissati gahapatināpi gahapatiputtenapi. Netaṁ, bhikkhave, appasannānaṁ vā pasādāya…pe… evañca pana, bhikkhave, bhikkhuniyo imaṁ sikkhāpadaṁ uddisantu— </div>
</div>
<div class="q" id="p_2V_2936"> <div class="divNumber">956.</div> <div class="p">
<span class="pN">2936</span><span class="bold">“Yā pana bhikkhunī saṁsaṭṭhā vihareyya gahapatinā vā gahapatiputtena vā sā bhikkhunī bhikkhunīhi evamassa vacanīyā— ‘māyye, saṁsaṭṭhā vihari gahapatināpi gahapatiputtenapi. Viviccāyye; vivekaññeva bhaginiyā saṁgho vaṇṇetī’ti. Evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṁ samanubhāsitabbā tassa paṭinissaggāya. Yāvatatiyañce samanubhāsīyamānā taṁ paṭinissajjeyya, iccetaṁ kusalaṁ; no ce paṭinissajjeyya, pācittiyan”</span>ti. (<span class="italic">36</span>:<span class="bold">91</span>) </div>
</div>
<div class="q" id="p_2V_2937"> <div class="divNumber">957.</div> <div class="p">
<span class="pN">2937</span><span class="bold">Yā panā</span>ti yā yādisā…pe… <span class="bold">bhikkhunī</span>ti…pe… ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2938"> <div class="p">
<span class="pN">2938</span><span class="bold">Saṁsaṭṭhā</span> nāma ananulomikena kāyikavācasikena saṁsaṭṭhā. </div>
</div>
<div class="q" id="p_2V_2939"> <div class="p">
<span class="pN">2939</span><span class="bold">Gahapati</span> nāma yo koci agāraṁ ajjhāvasati. </div>
</div>
<div class="q" id="p_2V_2940"> <div class="p">
<span class="pN">2940</span><span class="bold">Gahapatiputto</span> nāma ye keci puttabhātaro. </div>
</div>
<div class="q" id="p_2V_2941"> <div class="p">
<span class="pN">2941</span><span class="bold">Sā bhikkhunī</span>ti yā sā saṁsaṭṭhā bhikkhunī. </div>
</div>
<div class="q" id="p_2V_2942"> <div class="p">
<span class="pN">2942</span><span class="bold">Bhikkhunīhī</span>ti aññāhi bhikkhunīhi. Yā passanti yā suṇanti tāhi vattabbā— “māyye, saṁsaṭṭhā vihari gahapatināpi gahapatiputtenapi. Viviccāyye; vivekaññeva bhaginiyā saṁgho vaṇṇetī”ti. Dutiyampi vattabbā. Tatiyampi vattabbā. Sace paṭinissajjati, iccetaṁ kusalaṁ; no ce paṭinissajjati, āpatti dukkaṭassa. Sutvā na vadanti, āpatti dukkaṭassa. Sā bhikkhunī saṁghamajjhampi ākaḍḍhitvā vattabbā— “māyye, saṁsaṭṭhā vihari gahapatināpi gahapatiputtenapi. Viviccāyye; vivekaññeva bhaginiyā saṁgho vaṇṇetī”ti. Dutiyampi vattabbā. Tatiyampi vattabbā. Sace paṭinissajjati, iccetaṁ kusalaṁ; no ce paṭinissajjati, āpatti dukkaṭassa. Sā bhikkhunī samanubhāsitabbā. “Evañca pana, bhikkhave, samanubhāsitabbā. Byattāya bhikkhuniyā paṭibalāya saṁgho ñāpetabbo— </div>
</div>
<div class="q" id="p_2V_2943"> <div class="divNumber">958.</div> <div class="p">
<span class="pN">2943</span>‘Suṇātu me, ayye, saṁgho. Ayaṁ itthannāmā bhikkhunī saṁsaṭṭhā viharati gahapatināpi gahapatiputtenapi. Sā taṁ vatthuṁ na paṭinissajjati. Yadi saṁghassa pattakallaṁ, saṁgho itthannāmaṁ bhikkhuniṁ samanubhāseyya tassa vatthussa paṭinissaggāya. Esā ñatti. </div>
</div>
<div class="q" id="p_2V_2944"> <div class="p">
<span class="pN">2944</span>Suṇātu me, ayye, saṁgho. Ayaṁ itthannāmā bhikkhunī saṁsaṭṭhā viharati gahapatināpi gahapatiputtenapi. Sā taṁ vatthuṁ na paṭinissajjati. Saṁgho itthannāmaṁ bhikkhuniṁ samanubhāsati tassa vatthussa paṭinissaggāya. Yassā ayyāya khamati itthannāmāya bhikkhuniyā samanubhāsanā tassa vatthussa paṭinissaggāya, sā tuṇhassa; yassā nakkhamati, sā bhāseyya. </div>
</div>
<div class="q" id="p_2V_2945"> <div class="p">
<span class="pN">2945</span>Dutiyampi etamatthaṁ vadāmi…pe… tatiyampi etamatthaṁ vadāmi…pe…. </div>
</div>
<div class="q" id="p_2V_2946"> <div class="p">
<span class="pN">2946</span>Samanubhaṭṭhā saṁghena itthannāmā bhikkhunī tassa vatthussa paṭinissaggāya; khamati saṁghassa, tasmā tuṇhī, evametaṁ dhārayāmī’”ti. </div>
</div>
<div class="q" id="p_2V_2947"> <div class="p">
<span class="pN">2947</span>Ñattiyā dukkaṭaṁ. Dvīhi kammavācāhi dukkaṭā. Kammavācāpariyosāne āpatti pācittiyassa. </div>
</div>
<div class="q" id="p_2V_2948"> <div class="divNumber">959.</div> <div class="p">
<span class="pN">2948</span>Dhammakamme dhammakammasaññā na paṭinissajjati, āpatti pācittiyassa. Dhammakamme vematikā na paṭinissajjati, āpatti pācittiyassa. Dhammakamme adhammakammasaññā na paṭinissajjati, āpatti pācittiyassa. </div>
</div>
<div class="q" id="p_2V_2949"> <div class="p">
<span class="pN">2949</span>Adhammakamme dhammakammasaññā, āpatti dukkaṭassa. Adhammakamme vematikā, āpatti dukkaṭassa. Adhammakamme adhammakammasaññā, āpatti dukkaṭassa. </div>
</div>
<div class="q" id="p_2V_2950"> <div class="divNumber">960.</div> <div class="p">
<span class="pN">2950</span>Anāpatti— asamanubhāsantiyā, paṭinissajjantiyā, ummattikāya, ādikammikāyāti. </div>
</div>
<div class="CENTER" id="p_2V_2951">
<span class="pN">2951</span>Chaṭṭhasikkhāpadaṁ niṭṭhitaṁ.</div>
</html>
