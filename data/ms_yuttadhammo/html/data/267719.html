<html>
<div class="i">3.4 Sakulātherīapadāna</div>
<div class="h">Kuṇḍalakesīvagga</div>
<div class="h">Sakulātherīapadāna</div>
<div class="q" id="p_20Ap2_831"> <div class="divNumber">131.</div> <div class="p"> <table class="singleColumn"> <tr> <td> <div class="pN">831</div> <div class="G">“Padumuttaro nāma jino,</div> </td> </tr> <tr> <td> <div class="G">sabbadhammāna pāragū;</div> </td> </tr> <tr> <td> <div class="G">Ito satasahassamhi,</div> </td> </tr> <tr> <td> <div class="G">kappe uppajji nāyako.</div> </td> </tr> </table> </div>
</div>
<div class="q" id="p_20Ap2_832"> <div class="divNumber">132.</div> <div class="p"> <table class="singleColumn"> <tr> <td> <div class="pN">832</div> <div class="G">Hitāya sabbasattānaṁ,</div> </td> </tr> <tr> <td> <div class="G">sukhāya vadataṁ varo;</div> </td> </tr> <tr> <td> <div class="G">Atthāya purisājañño,</div> </td> </tr> <tr> <td> <div class="G">paṭipanno sadevake.</div> </td> </tr> </table> </div>
</div>
<div class="q" id="p_20Ap2_833"> <div class="divNumber">133.</div> <div class="p"> <table class="singleColumn"> <tr> <td> <div class="pN">833</div> <div class="G">Yasaggapatto sirimā,</div> </td> </tr> <tr> <td> <div class="G">kittivaṇṇagato jino;</div> </td> </tr> <tr> <td> <div class="G">Pūjito sabbalokassa,</div> </td> </tr> <tr> <td> <div class="G">disāsabbāsu vissuto.</div> </td> </tr> </table> </div>
</div>
<div class="q" id="p_20Ap2_834"> <div class="divNumber">134.</div> <div class="p"> <table class="singleColumn"> <tr> <td> <div class="pN">834</div> <div class="G">Uttiṇṇavicikiccho so,</div> </td> </tr> <tr> <td> <div class="G">vītivattakathaṁkatho;</div> </td> </tr> <tr> <td> <div class="G">Sampuṇṇamanasaṅkappo,</div> </td> </tr> <tr> <td> <div class="G">patto sambodhimuttamaṁ.</div> </td> </tr> </table> </div>
</div>
<div class="q" id="p_20Ap2_835"> <div class="divNumber">135.</div> <div class="p"> <table class="singleColumn"> <tr> <td> <div class="pN">835</div> <div class="G">Anuppannassa maggassa,</div> </td> </tr> <tr> <td> <div class="G">uppādetā naruttamo;</div> </td> </tr> <tr> <td> <div class="G">Anakkhātañca akkhāsi,</div> </td> </tr> <tr> <td> <div class="G">asañjātañca sañjanī.</div> </td> </tr> </table> </div>
</div>
<div class="q" id="p_20Ap2_836"> <div class="divNumber">136.</div> <div class="p"> <table class="singleColumn"> <tr> <td> <div class="pN">836</div> <div class="G">Maggaññū ca maggavidū,</div> </td> </tr> <tr> <td> <div class="G">maggakkhāyī narāsabho;</div> </td> </tr> <tr> <td> <div class="G">Maggassa kusalo satthā,</div> </td> </tr> <tr> <td> <div class="G">sārathīnaṁ varuttamo.</div> </td> </tr> </table> </div>
</div>
<div class="q" id="p_20Ap2_837"> <div class="divNumber">137.</div> <div class="p"> <table class="singleColumn"> <tr> <td> <div class="pN">837</div> <div class="G">Mahākāruṇiko satthā,</div> </td> </tr> <tr> <td> <div class="G">dhammaṁ desesi nāyako;</div> </td> </tr> <tr> <td> <div class="G">Nimugge kāmapaṅkamhi,</div> </td> </tr> <tr> <td> <div class="G">samuddharati pāṇine.</div> </td> </tr> </table> </div>
</div>
<div class="q" id="p_20Ap2_838"> <div class="divNumber">138.</div> <div class="p"> <table class="singleColumn"> <tr> <td> <div class="pN">838</div> <div class="G">Tadāhaṁ haṁsavatiyaṁ,</div> </td> </tr> <tr> <td> <div class="G">jātā khattiyanandanā;</div> </td> </tr> <tr> <td> <div class="G">Surūpā sadhanā cāpi,</div> </td> </tr> <tr> <td> <div class="G">dayitā ca sirīmatī.</div> </td> </tr> </table> </div>
</div>
<div class="q" id="p_20Ap2_839"> <div class="divNumber">139.</div> <div class="p"> <table class="singleColumn"> <tr> <td> <div class="pN">839</div> <div class="G">Ānandassa mahārañño,</div> </td> </tr> <tr> <td> <div class="G">dhītā paramasobhaṇā;</div> </td> </tr> <tr> <td> <div class="G">Vemātā bhaginī cāpi,</div> </td> </tr> <tr> <td> <div class="G">padumuttaranāmino.</div> </td> </tr> </table> </div>
</div>
<div class="q" id="p_20Ap2_840"> <div class="divNumber">140.</div> <div class="p"> <table class="singleColumn"> <tr> <td> <div class="pN">840</div> <div class="G">Rājakaññāhi sahitā,</div> </td> </tr> <tr> <td> <div class="G">sabbābharaṇabhūsitā;</div> </td> </tr> <tr> <td> <div class="G">Upāgamma mahāvīraṁ,</div> </td> </tr> <tr> <td> <div class="G">assosiṁ dhammadesanaṁ.</div> </td> </tr> </table> </div>
</div>
<div class="q" id="p_20Ap2_841"> <div class="divNumber">141.</div> <div class="p"> <table class="singleColumn"> <tr> <td> <div class="pN">841</div> <div class="G">Tadā hi so lokagaru,</div> </td> </tr> <tr> <td> <div class="G">bhikkhuniṁ dibbacakkhukaṁ;</div> </td> </tr> <tr> <td> <div class="G">Kittayaṁ parisāmajjhe,</div> </td> </tr> <tr> <td> <div class="G">aggaṭṭhāne ṭhapesi taṁ.</div> </td> </tr> </table> </div>
</div>
<div class="q" id="p_20Ap2_842"> <div class="divNumber">142.</div> <div class="p"> <table class="singleColumn"> <tr> <td> <div class="pN">842</div> <div class="G">Suṇitvā tamahaṁ haṭṭhā,</div> </td> </tr> <tr> <td> <div class="G">dānaṁ datvāna satthuno;</div> </td> </tr> <tr> <td> <div class="G">Pūjitvāna ca sambuddhaṁ,</div> </td> </tr> <tr> <td> <div class="G">dibbacakkhuṁ apatthayiṁ.</div> </td> </tr> </table> </div>
</div>
<div class="q" id="p_20Ap2_843"> <div class="divNumber">143.</div> <div class="p"> <table class="singleColumn"> <tr> <td> <div class="pN">843</div> <div class="G">Tato avoca maṁ satthā,</div> </td> </tr> <tr> <td> <div class="G">‘nande lacchasi patthitaṁ;</div> </td> </tr> <tr> <td> <div class="G">Padīpadhammadānānaṁ,</div> </td> </tr> <tr> <td> <div class="G">phalametaṁ sunicchitaṁ.</div> </td> </tr> </table> </div>
</div>
<div class="q" id="p_20Ap2_844"> <div class="divNumber">144.</div> <div class="p"> <table class="singleColumn"> <tr> <td> <div class="pN">844</div> <div class="G">Satasahassito kappe,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap2_845"> <div class="divNumber">145.</div> <div class="p"> <table class="singleColumn"> <tr> <td> <div class="pN">845</div> <div class="G">Tassa dhammesu dāyādā,</div> </td> </tr> <tr> <td> <div class="G">orasā dhammanimmitā;</div> </td> </tr> <tr> <td> <div class="G">Sakulā nāma nāmena,</div> </td> </tr> <tr> <td> <div class="G">hessati satthu sāvikā’.</div> </td> </tr> </table> </div>
</div>
<div class="q" id="p_20Ap2_846"> <div class="divNumber">146.</div> <div class="p"> <table class="singleColumn"> <tr> <td> <div class="pN">846</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṁ dehaṁ,</div> </td> </tr> <tr> <td> <div class="G">tāvatiṁsamagacchahaṁ.</div> </td> </tr> </table> </div>
</div>
<div class="q" id="p_20Ap2_847"> <div class="divNumber">147.</div> <div class="p"> <table class="singleColumn"> <tr> <td> <div class="pN">847</div> <div class="G">Imamhi bhaddake kappe,</div> </td> </tr> <tr> <td> <div class="G">brahmabandhu mahāyaso;</div> </td> </tr> <tr> <td> <div class="G">Kassapo nāma gottena,</div> </td> </tr> <tr> <td> <div class="G">uppajji vadataṁ varo.</div> </td> </tr> </table> </div>
</div>
<div class="q" id="p_20Ap2_848"> <div class="divNumber">148.</div> <div class="p"> <table class="singleColumn"> <tr> <td> <div class="pN">848</div> <div class="G">Paribbājakinī āsiṁ,</div> </td> </tr> <tr> <td> <div class="G">tadāhaṁ ekacārinī;</div> </td> </tr> <tr> <td> <div class="G">Bhikkhāya vicaritvāna,</div> </td> </tr> <tr> <td> <div class="G">alabhiṁ telamattakaṁ.</div> </td> </tr> </table> </div>
</div>
<div class="q" id="p_20Ap2_849"> <div class="divNumber">149.</div> <div class="p"> <table class="singleColumn"> <tr> <td> <div class="pN">849</div> <div class="G">Tena dīpaṁ padīpetvā,</div> </td> </tr> <tr> <td> <div class="G">upaṭṭhiṁ sabbasaṁvariṁ;</div> </td> </tr> <tr> <td> <div class="G">Cetiyaṁ dvipadaggassa,</div> </td> </tr> <tr> <td> <div class="G">vippasannena cetasā.</div> </td> </tr> </table> </div>
</div>
<div class="q" id="p_20Ap2_850"> <div class="divNumber">150.</div> <div class="p"> <table class="singleColumn"> <tr> <td> <div class="pN">850</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṁ dehaṁ,</div> </td> </tr> <tr> <td> <div class="G">tāvatiṁsamagacchahaṁ.</div> </td> </tr> </table> </div>
</div>
<div class="q" id="p_20Ap2_851"> <div class="divNumber">151.</div> <div class="p"> <table class="singleColumn"> <tr> <td> <div class="pN">851</div> <div class="G">Yattha yatthūpapajjāmi,</div> </td> </tr> <tr> <td> <div class="G">tassa kammassa vāhasā;</div> </td> </tr> <tr> <td> <div class="G">Pajjalanti mahādīpā,</div> </td> </tr> <tr> <td> <div class="G">tattha tattha gatāya me.</div> </td> </tr> </table> </div>
</div>
<div class="q" id="p_20Ap2_852"> <div class="divNumber">152.</div> <div class="p"> <table class="singleColumn"> <tr> <td> <div class="pN">852</div> <div class="G">Tirokuṭṭaṁ tiroselaṁ,</div> </td> </tr> <tr> <td> <div class="G">samatiggayha pabbataṁ;</div> </td> </tr> <tr> <td> <div class="G">Passāmahaṁ yadicchāmi,</div> </td> </tr> <tr> <td> <div class="G">dīpadānassidaṁ phalaṁ.</div> </td> </tr> </table> </div>
</div>
<div class="q" id="p_20Ap2_853"> <div class="divNumber">153.</div> <div class="p"> <table class="singleColumn"> <tr> <td> <div class="pN">853</div> <div class="G">Visuddhanayanā homi,</div> </td> </tr> <tr> <td> <div class="G">yasasā ca jalāmahaṁ;</div> </td> </tr> <tr> <td> <div class="G">Saddhāpaññāvatī ceva,</div> </td> </tr> <tr> <td> <div class="G">dīpadānassidaṁ phalaṁ.</div> </td> </tr> </table> </div>
</div>
<div class="q" id="p_20Ap2_854"> <div class="divNumber">154.</div> <div class="p"> <table class="singleColumn"> <tr> <td> <div class="pN">854</div> <div class="G">Pacchime ca bhave dāni,</div> </td> </tr> <tr> <td> <div class="G">jātā vippakule ahaṁ;</div> </td> </tr> <tr> <td> <div class="G">Pahūtadhanadhaññamhi,</div> </td> </tr> <tr> <td> <div class="G">mudite rājapūjite.</div> </td> </tr> </table> </div>
</div>
<div class="q" id="p_20Ap2_855"> <div class="divNumber">155.</div> <div class="p"> <table class="singleColumn"> <tr> <td> <div class="pN">855</div> <div class="G">Ahaṁ sabbaṅgasampannā,</div> </td> </tr> <tr> <td> <div class="G">sabbābharaṇabhūsitā;</div> </td> </tr> <tr> <td> <div class="G">Purappavese sugataṁ,</div> </td> </tr> <tr> <td> <div class="G">vātapāne ṭhitā ahaṁ.</div> </td> </tr> </table> </div>
</div>
<div class="q" id="p_20Ap2_856"> <div class="divNumber">156.</div> <div class="p"> <table class="singleColumn"> <tr> <td> <div class="pN">856</div> <div class="G">Disvā jalantaṁ yasasā,</div> </td> </tr> <tr> <td> <div class="G">devamanussasakkataṁ;</div> </td> </tr> <tr> <td> <div class="G">Anubyañjanasampannaṁ,</div> </td> </tr> <tr> <td> <div class="G">lakkhaṇehi vibhūsitaṁ.</div> </td> </tr> </table> </div>
</div>
<div class="q" id="p_20Ap2_857"> <div class="divNumber">157.</div> <div class="p"> <table class="singleColumn"> <tr> <td> <div class="pN">857</div> <div class="G">Udaggacittā sumanā,</div> </td> </tr> <tr> <td> <div class="G">pabbajjaṁ samarocayiṁ;</div> </td> </tr> <tr> <td> <div class="G">Na cireneva kālena,</div> </td> </tr> <tr> <td> <div class="G">arahattamapāpuṇiṁ.</div> </td> </tr> </table> </div>
</div>
<div class="q" id="p_20Ap2_858"> <div class="divNumber">158.</div> <div class="p"> <table class="singleColumn"> <tr> <td> <div class="pN">858</div> <div class="G">Iddhīsu ca vasī homi,</div> </td> </tr> <tr> <td> <div class="G">dibbāya sotadhātuyā;</div> </td> </tr> <tr> <td> <div class="G">Paracittāni jānāmi,</div> </td> </tr> <tr> <td> <div class="G">satthusāsanakārikā.</div> </td> </tr> </table> </div>
</div>
<div class="q" id="p_20Ap2_859"> <div class="divNumber">159.</div> <div class="p"> <table class="singleColumn"> <tr> <td> <div class="pN">859</div> <div class="G">Pubbenivāsaṁ jānāmi,</div> </td> </tr> <tr> <td> <div class="G">dibbacakkhu visodhitaṁ;</div> </td> </tr> <tr> <td> <div class="G">Khepetvā āsave sabbe,</div> </td> </tr> <tr> <td> <div class="G">visuddhāsiṁ sunimmalā.</div> </td> </tr> </table> </div>
</div>
<div class="q" id="p_20Ap2_860"> <div class="divNumber">160.</div> <div class="p"> <table class="singleColumn"> <tr> <td> <div class="pN">860</div> <div class="G">Pariciṇṇo mayā satthā,</div> </td> </tr> <tr> <td> <div class="G">kataṁ buddhassa sāsanaṁ;</div> </td> </tr> <tr> <td> <div class="G">Ohito garuko bhāro,</div> </td> </tr> <tr> <td> <div class="G">bhavanetti samūhatā.</div> </td> </tr> </table> </div>
</div>
<div class="q" id="p_20Ap2_861"> <div class="divNumber">161.</div> <div class="p"> <table class="singleColumn"> <tr> <td> <div class="pN">861</div> <div class="G">Yassatthāya pabbajitā,</div> </td> </tr> <tr> <td> <div class="G">agārasmānagāriyaṁ;</div> </td> </tr> <tr> <td> <div class="G">So me attho anuppatto,</div> </td> </tr> <tr> <td> <div class="G">sabbasaṁyojanakkhayo.</div> </td> </tr> </table> </div>
</div>
<div class="q" id="p_20Ap2_862"> <div class="divNumber">162.</div> <div class="p"> <table class="singleColumn"> <tr> <td> <div class="pN">862</div> <div class="G">Tato mahākāruṇiko,</div> </td> </tr> <tr> <td> <div class="G">etadagge ṭhapesi maṁ;</div> </td> </tr> <tr> <td> <div class="G">Dibbacakkhukānaṁ aggā,</div> </td> </tr> <tr> <td> <div class="G">sakulāti naruttamo.</div> </td> </tr> </table> </div>
</div>
<div class="q" id="p_20Ap2_863"> <div class="divNumber">163.</div> <div class="p"> <table class="singleColumn"> <tr> <td> <div class="pN">863</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavā.</div> </td> </tr> </table> </div>
</div>
<div class="q" id="p_20Ap2_864"> <div class="divNumber">164.</div> <div class="p"> <table class="singleColumn"> <tr> <td> <div class="pN">864</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap2_865"> <div class="divNumber">165.</div> <div class="p"> <table class="singleColumn"> <tr> <td> <div class="pN">865</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap2_866"> <div class="p">
<span class="pN">866</span>Itthaṁ sudaṁ sakulā bhikkhunī imā gāthāyo abhāsitthāti. </div>
</div>
<div class="CENTER" id="p_20Ap2_867">
<span class="pN">867</span>Sakulātheriyāpadānaṁ catutthaṁ.</div>
</html>
