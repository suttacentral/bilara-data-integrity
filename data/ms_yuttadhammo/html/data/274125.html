<html>
<div class="i">10.1.5 Sujātasutta</div>
<div class="h">Bhikkhusaṁyutta</div>
<div class="h">Bhikkhuvagga</div>
<div class="h">Sujātasutta</div>
<div class="q" id="p_12S2_1274"> <div class="divNumber">239.</div> <div class="p">
<span class="pN">1274</span>Sāvatthiyaṁ viharati. Atha kho āyasmā sujāto yena bhagavā tenupasaṅkami. Addasā kho bhagavā āyasmantaṁ sujātaṁ dūratova āgacchantaṁ. Disvāna bhikkhū āmantesi— “ubhayenevāyaṁ, bhikkhave, kulaputto sobhati— yañca abhirūpo dassanīyo pāsādiko paramāya vaṇṇapokkharatāya samannāgato, yassa catthāya kulaputtā sammadeva agārasmā anagāriyaṁ pabbajanti tadanuttaraṁ brahmacariyapariyosānaṁ diṭṭheva dhamme sayaṁ abhiññā sacchikatvā upasampajja viharatī”ti. Idamavoca bhagavā…pe… satthā— </div>
</div>
<div class="q" id="p_12S2_1275"> <div class="p"> <table class="singleColumn"> <tr> <td> <div class="pN">1275</div> <div class="G">“Sobhati vatāyaṁ bhikkhu,</div> </td> </tr> <tr> <td> <div class="G">ujubhūtena cetasā;</div> </td> </tr> <tr> <td> <div class="G">Vippayutto visaṁyutto,</div> </td> </tr> <tr> <td> <div class="G">anupādāya nibbuto;</div> </td> </tr> <tr> <td> <div class="G">Dhāreti antimaṁ dehaṁ,</div> </td> </tr> <tr> <td> <div class="G">jetvā māraṁ savāhinin”ti.</div> </td> </tr> </table> </div>
</div>
<div class="CENTER" id="p_12S2_1276">
<span class="pN">1276</span>Pañcamaṁ.</div>
</html>
