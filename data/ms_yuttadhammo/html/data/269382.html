<html>
<div class="i">14.1.6 Surucijātaka</div>
<div class="h">Pakiṇṇakanipāta</div>
<div class="h">Sālikedāravagga</div>
<div class="h">Surucijātaka</div>
<div class="q" id="p_22J_2654"> <div class="divNumber">102.</div> <div class="p"> <table class="singleColumn"> <tr> <td> <div class="pN">2654</div> <div class="G">“Mahesī surucino bhariyā,</div> </td> </tr> <tr> <td> <div class="G">Ānītā paṭhamaṁ ahaṁ;</div> </td> </tr> <tr> <td> <div class="G">Dasa vassasahassāni,</div> </td> </tr> <tr> <td> <div class="G">Yaṁ maṁ surucimānayi.</div> </td> </tr> </table> </div>
</div>
<div class="q" id="p_22J_2655"> <div class="divNumber">103.</div> <div class="p"> <table class="singleColumn"> <tr> <td> <div class="pN">2655</div> <div class="G">Sāhaṁ brāhmaṇa rājānaṁ,</div> </td> </tr> <tr> <td> <div class="G">vedehaṁ mithilaggahaṁ;</div> </td> </tr> <tr> <td> <div class="G">Nābhijānāmi kāyena,</div> </td> </tr> <tr> <td> <div class="G">vācāya uda cetasā;</div> </td> </tr> <tr> <td> <div class="G">Suruciṁ atimaññittha,</div> </td> </tr> <tr> <td> <div class="G">āvi vā yadi vā raho.</div> </td> </tr> </table> </div>
</div>
<div class="q" id="p_22J_2656"> <div class="divNumber">104.</div> <div class="p"> <table class="singleColumn"> <tr> <td> <div class="pN">2656</div> <div class="G">Etena saccavajjena,</div> </td> </tr> <tr> <td> <div class="G">putto uppajjataṁ ise;</div> </td> </tr> <tr> <td> <div class="G">Musā me bhaṇamānāya,</div> </td> </tr> <tr> <td> <div class="G">muddhā phalatu sattadhā. (1)</div> </td> </tr> </table> </div>
</div>
<div class="q" id="p_22J_2657"> <div class="divNumber">105.</div> <div class="p"> <table class="singleColumn"> <tr> <td> <div class="pN">2657</div> <div class="G">Bhattu mama sassu mātā,</div> </td> </tr> <tr> <td> <div class="G">pitā cāpi ca sassuro;</div> </td> </tr> <tr> <td> <div class="G">Te maṁ brahme vinetāro,</div> </td> </tr> <tr> <td> <div class="G">yāva aṭṭhaṁsu jīvitaṁ.</div> </td> </tr> </table> </div>
</div>
<div class="q" id="p_22J_2658"> <div class="divNumber">106.</div> <div class="p"> <table class="singleColumn"> <tr> <td> <div class="pN">2658</div> <div class="G">Sāhaṁ ahiṁsāratinī,</div> </td> </tr> <tr> <td> <div class="G">kāmasā dhammacārinī;</div> </td> </tr> <tr> <td> <div class="G">Sakkaccaṁ te upaṭṭhāsiṁ,</div> </td> </tr> <tr> <td> <div class="G">rattindivamatanditā.</div> </td> </tr> </table> </div>
</div>
<div class="q" id="p_22J_2659"> <div class="divNumber">107.</div> <div class="p"> <table class="singleColumn"> <tr> <td> <div class="pN">2659</div> <div class="G">Etena saccavajjena,</div> </td> </tr> <tr> <td> <div class="G">putto uppajjataṁ ise;</div> </td> </tr> <tr> <td> <div class="G">Musā me bhaṇamānāya,</div> </td> </tr> <tr> <td> <div class="G">muddhā phalatu sattadhā. (2)</div> </td> </tr> </table> </div>
</div>
<div class="q" id="p_22J_2660"> <div class="divNumber">108.</div> <div class="p"> <table class="singleColumn"> <tr> <td> <div class="pN">2660</div> <div class="G">Soḷasitthisahassāni,</div> </td> </tr> <tr> <td> <div class="G">sahabhariyāni brāhmaṇa;</div> </td> </tr> <tr> <td> <div class="G">Tāsu issā vā kodho vā,</div> </td> </tr> <tr> <td> <div class="G">nāhu mayhaṁ kudācanaṁ.</div> </td> </tr> </table> </div>
</div>
<div class="q" id="p_22J_2661"> <div class="divNumber">109.</div> <div class="p"> <table class="singleColumn"> <tr> <td> <div class="pN">2661</div> <div class="G">Hitena tāsaṁ nandāmi,</div> </td> </tr> <tr> <td> <div class="G">na ca me kāci appiyā;</div> </td> </tr> <tr> <td> <div class="G">Attānaṁvānukampāmi,</div> </td> </tr> <tr> <td> <div class="G">sadā sabbā sapattiyo.</div> </td> </tr> </table> </div>
</div>
<div class="q" id="p_22J_2662"> <div class="divNumber">110.</div> <div class="p"> <table class="singleColumn"> <tr> <td> <div class="pN">2662</div> <div class="G">Etena saccavajjena,</div> </td> </tr> <tr> <td> <div class="G">putto uppajjataṁ ise;</div> </td> </tr> <tr> <td> <div class="G">Musā me bhaṇamānāya,</div> </td> </tr> <tr> <td> <div class="G">muddhā phalatu sattadhā. (3)</div> </td> </tr> </table> </div>
</div>
<div class="q" id="p_22J_2663"> <div class="divNumber">111.</div> <div class="p"> <table class="singleColumn"> <tr> <td> <div class="pN">2663</div> <div class="G">Dāse kammakare pesse,</div> </td> </tr> <tr> <td> <div class="G">ye caññe anujīvino;</div> </td> </tr> <tr> <td> <div class="G">Pesemi sahadhammena,</div> </td> </tr> <tr> <td> <div class="G">sadā pamuditindriyā.</div> </td> </tr> </table> </div>
</div>
<div class="q" id="p_22J_2664"> <div class="divNumber">112.</div> <div class="p"> <table class="singleColumn"> <tr> <td> <div class="pN">2664</div> <div class="G">Etena saccavajjena,</div> </td> </tr> <tr> <td> <div class="G">putto uppajjataṁ ise;</div> </td> </tr> <tr> <td> <div class="G">Musā me bhaṇamānāya,</div> </td> </tr> <tr> <td> <div class="G">muddhā phalatu sattadhā. (4)</div> </td> </tr> </table> </div>
</div>
<div class="q" id="p_22J_2665"> <div class="divNumber">113.</div> <div class="p"> <table class="singleColumn"> <tr> <td> <div class="pN">2665</div> <div class="G">Samaṇe brāhmaṇe cāpi,</div> </td> </tr> <tr> <td> <div class="G">aññe cāpi vanibbake;</div> </td> </tr> <tr> <td> <div class="G">Tappemi annapānena,</div> </td> </tr> <tr> <td> <div class="G">sadā payatapāṇinī.</div> </td> </tr> </table> </div>
</div>
<div class="q" id="p_22J_2666"> <div class="divNumber">114.</div> <div class="p"> <table class="singleColumn"> <tr> <td> <div class="pN">2666</div> <div class="G">Etena saccavajjena,</div> </td> </tr> <tr> <td> <div class="G">putto uppajjataṁ ise;</div> </td> </tr> <tr> <td> <div class="G">Musā me bhaṇamānāya,</div> </td> </tr> <tr> <td> <div class="G">muddhā phalatu sattadhā. (5)</div> </td> </tr> </table> </div>
</div>
<div class="q" id="p_22J_2667"> <div class="divNumber">115.</div> <div class="p"> <table class="singleColumn"> <tr> <td> <div class="pN">2667</div> <div class="G">Cātuddasiṁ pañcaddasiṁ,</div> </td> </tr> <tr> <td> <div class="G">Yā ca pakkhassa aṭṭhamī;</div> </td> </tr> <tr> <td> <div class="G">Pāṭihāriyapakkhañca,</div> </td> </tr> <tr> <td> <div class="G">Aṭṭhaṅgasusamāgataṁ;</div> </td> </tr> <tr> <td> <div class="G">Uposathaṁ upavasāmi,</div> </td> </tr> <tr> <td> <div class="G">Sadā sīlesu saṁvutā.</div> </td> </tr> </table> </div>
</div>
<div class="q" id="p_22J_2668"> <div class="divNumber">116.</div> <div class="p"> <table class="singleColumn"> <tr> <td> <div class="pN">2668</div> <div class="G">Etena saccavajjena,</div> </td> </tr> <tr> <td> <div class="G">putto uppajjataṁ ise;</div> </td> </tr> <tr> <td> <div class="G">Musā me bhaṇamānāya,</div> </td> </tr> <tr> <td> <div class="G">muddhā phalatu sattadhā”. (6)</div> </td> </tr> </table> </div>
</div>
<div class="q" id="p_22J_2669"> <div class="divNumber">117.</div> <div class="p"> <table class="singleColumn"> <tr> <td> <div class="pN">2669</div> <div class="G">“Sabbeva te dhammaguṇā,</div> </td> </tr> <tr> <td> <div class="G">rājaputti yasassini;</div> </td> </tr> <tr> <td> <div class="G">Saṁvijjanti tayi bhadde,</div> </td> </tr> <tr> <td> <div class="G">ye tvaṁ kittesi attani.</div> </td> </tr> </table> </div>
</div>
<div class="q" id="p_22J_2670"> <div class="divNumber">118.</div> <div class="p"> <table class="singleColumn"> <tr> <td> <div class="pN">2670</div> <div class="G">Khattiyo jātisampanno,</div> </td> </tr> <tr> <td> <div class="G">abhijāto yasassimā;</div> </td> </tr> <tr> <td> <div class="G">Dhammarājā videhānaṁ,</div> </td> </tr> <tr> <td> <div class="G">putto uppajjate tava”.</div> </td> </tr> </table> </div>
</div>
<div class="q" id="p_22J_2671"> <div class="divNumber">119.</div> <div class="p"> <table class="singleColumn"> <tr> <td> <div class="pN">2671</div> <div class="G">“Dummī rajojalladharo,</div> </td> </tr> <tr> <td> <div class="G">aghe vehāyasaṁ ṭhito;</div> </td> </tr> <tr> <td> <div class="G">Manuññaṁ bhāsase vācaṁ,</div> </td> </tr> <tr> <td> <div class="G">yaṁ mayhaṁ hadayaṅgamaṁ.</div> </td> </tr> </table> </div>
</div>
<div class="q" id="p_22J_2672"> <div class="divNumber">120.</div> <div class="p"> <table class="singleColumn"> <tr> <td> <div class="pN">2672</div> <div class="G">Devatānusi saggamhā,</div> </td> </tr> <tr> <td> <div class="G">isi vāsi mahiddhiko;</div> </td> </tr> <tr> <td> <div class="G">Ko vāsi tvaṁ anuppatto,</div> </td> </tr> <tr> <td> <div class="G">attānaṁ me pavedaya”.</div> </td> </tr> </table> </div>
</div>
<div class="q" id="p_22J_2673"> <div class="divNumber">121.</div> <div class="p"> <table class="singleColumn"> <tr> <td> <div class="pN">2673</div> <div class="G">“Yaṁ devasaṅghā vandanti,</div> </td> </tr> <tr> <td> <div class="G">sudhammāyaṁ samāgatā;</div> </td> </tr> <tr> <td> <div class="G">Sohaṁ sakko sahassakkho,</div> </td> </tr> <tr> <td> <div class="G">āgatosmi tavantike.</div> </td> </tr> </table> </div>
</div>
<div class="q" id="p_22J_2674"> <div class="divNumber">122.</div> <div class="p"> <table class="singleColumn"> <tr> <td> <div class="pN">2674</div> <div class="G">Itthiyo jīvalokasmiṁ,</div> </td> </tr> <tr> <td> <div class="G">yā hoti samacārinī;</div> </td> </tr> <tr> <td> <div class="G">Medhāvinī sīlavatī,</div> </td> </tr> <tr> <td> <div class="G">sassudevā patibbatā.</div> </td> </tr> </table> </div>
</div>
<div class="q" id="p_22J_2675"> <div class="divNumber">123.</div> <div class="p"> <table class="singleColumn"> <tr> <td> <div class="pN">2675</div> <div class="G">Tādisāya sumedhāya,</div> </td> </tr> <tr> <td> <div class="G">sucikammāya nāriyā;</div> </td> </tr> <tr> <td> <div class="G">Devā dassanamāyanti,</div> </td> </tr> <tr> <td> <div class="G">mānusiyā amānusā.</div> </td> </tr> </table> </div>
</div>
<div class="q" id="p_22J_2676"> <div class="divNumber">124.</div> <div class="p"> <table class="singleColumn"> <tr> <td> <div class="pN">2676</div> <div class="G">Tvañca bhadde suciṇṇena,</div> </td> </tr> <tr> <td> <div class="G">pubbe sucaritena ca;</div> </td> </tr> <tr> <td> <div class="G">Idha rājakule jātā,</div> </td> </tr> <tr> <td> <div class="G">sabbakāmasamiddhinī.</div> </td> </tr> </table> </div>
</div>
<div class="q" id="p_22J_2677"> <div class="divNumber">125.</div> <div class="p"> <table class="singleColumn"> <tr> <td> <div class="pN">2677</div> <div class="G">Ayañca te rājaputti,</div> </td> </tr> <tr> <td> <div class="G">ubhayattha kaṭaggaho;</div> </td> </tr> <tr> <td> <div class="G">Devalokūpapattī ca,</div> </td> </tr> <tr> <td> <div class="G">kittī ca idha jīvite.</div> </td> </tr> </table> </div>
</div>
<div class="q" id="p_22J_2678"> <div class="divNumber">126.</div> <div class="p"> <table class="singleColumn"> <tr> <td> <div class="pN">2678</div> <div class="G">Ciraṁ sumedhe sukhinī,</div> </td> </tr> <tr> <td> <div class="G">dhammamattani pālaya;</div> </td> </tr> <tr> <td> <div class="G">Esāhaṁ tidivaṁ yāmi,</div> </td> </tr> <tr> <td> <div class="G">piyaṁ me tava dassanan”ti.</div> </td> </tr> </table> </div>
</div>
<div class="CENTER" id="p_22J_2679">
<span class="pN">2679</span>Surucijātakaṁ chaṭṭhaṁ.</div>
</html>
