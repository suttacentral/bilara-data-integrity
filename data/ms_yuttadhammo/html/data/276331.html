<html>
<div class="i">1.4.4 Khettasutta</div>
<div class="h">Paṭhamapaṇṇāsaka</div>
<div class="h">Dānavagga</div>
<div class="h">Khettasutta</div>
<div class="q" id="p_17A8_328"> <div class="divNumber">34.</div> <div class="p">
<span class="pN">328</span>“Aṭṭhaṅgasamannāgate, bhikkhave, khette bījaṁ vuttaṁ na mahapphalaṁ hoti na mahassādaṁ na phātiseyyaṁ. Kathaṁ aṭṭhaṅgasamannāgate? Idha, bhikkhave, khettaṁ unnāmaninnāmi ca hoti, pāsāṇasakkharikañca hoti, ūsarañca hoti, na ca gambhīrasitaṁ hoti, na āyasampannaṁ hoti, na apāyasampannaṁ hoti, na mātikāsampannaṁ hoti, na mariyādasampannaṁ hoti. Evaṁ aṭṭhaṅgasamannāgate, bhikkhave, khette bījaṁ vuttaṁ na mahapphalaṁ hoti na mahassādaṁ na phātiseyyaṁ. </div>
</div>
<div class="q" id="p_17A8_329"> <div class="p">
<span class="pN">329</span>Evamevaṁ kho, bhikkhave, aṭṭhaṅgasamannāgatesu samaṇabrāhmaṇesu dānaṁ dinnaṁ na mahapphalaṁ hoti na mahānisaṁsaṁ na mahājutikaṁ na mahāvipphāraṁ. Kathaṁ aṭṭhaṅgasamannāgatesu? Idha, bhikkhave, samaṇabrāhmaṇā micchādiṭṭhikā honti, micchāsaṅkappā, micchāvācā, micchākammantā, micchāājīvā, micchāvāyāmā, micchāsatino, micchāsamādhino. Evaṁ aṭṭhaṅgasamannāgatesu, bhikkhave, samaṇabrāhmaṇesu dānaṁ dinnaṁ na mahapphalaṁ hoti na mahānisaṁsaṁ na mahājutikaṁ na mahāvipphāraṁ. </div>
</div>
<div class="q" id="p_17A8_330"> <div class="p">
<span class="pN">330</span>Aṭṭhaṅgasamannāgate, bhikkhave, khette bījaṁ vuttaṁ mahapphalaṁ hoti mahassādaṁ phātiseyyaṁ. Kathaṁ aṭṭhaṅgasamannāgate? Idha, bhikkhave, khettaṁ anunnāmāninnāmi ca hoti, apāsāṇasakkharikañca hoti, anūsarañca hoti, gambhīrasitaṁ hoti, āyasampannaṁ hoti, apāyasampannaṁ hoti, mātikāsampannaṁ hoti, mariyādasampannaṁ hoti. Evaṁ aṭṭhaṅgasamannāgate, bhikkhave, khette bījaṁ vuttaṁ mahapphalaṁ hoti mahassādaṁ phātiseyyaṁ. </div>
</div>
<div class="q" id="p_17A8_331"> <div class="p">
<span class="pN">331</span>Evamevaṁ kho, bhikkhave, aṭṭhaṅgasamannāgatesu samaṇabrāhmaṇesu dānaṁ dinnaṁ mahapphalaṁ hoti mahānisaṁsaṁ mahājutikaṁ mahāvipphāraṁ. Kathaṁ aṭṭhaṅgasamannāgatesu? Idha, bhikkhave, samaṇabrāhmaṇā sammādiṭṭhikā honti, sammāsaṅkappā, sammāvācā, sammākammantā, sammāājīvā, sammāvāyāmā, sammāsatino, sammāsamādhino. Evaṁ aṭṭhaṅgasamannāgatesu, bhikkhave, samaṇabrāhmaṇesu dānaṁ dinnaṁ mahapphalaṁ hoti mahānisaṁsaṁ mahājutikaṁ mahāvipphāranti. </div>
</div>
<div class="q" id="p_17A8_332"> <div class="p"> <table class="singleColumn"> <tr> <td> <div class="pN">332</div> <div class="G">Yathāpi khette sampanne,</div> </td> </tr> <tr> <td> <div class="G">pavuttā bījasampadā;</div> </td> </tr> <tr> <td> <div class="G">Deve sampādayantamhi,</div> </td> </tr> <tr> <td> <div class="G">hoti dhaññassa sampadā.</div> </td> </tr> </table> </div>
</div>
<div class="q" id="p_17A8_333"> <div class="p"> <table class="singleColumn"> <tr> <td> <div class="pN">333</div> <div class="G">Anītisampadā hoti,</div> </td> </tr> <tr> <td> <div class="G">virūḷhī bhavati sampadā;</div> </td> </tr> <tr> <td> <div class="G">Vepullasampadā hoti,</div> </td> </tr> <tr> <td> <div class="G">phalaṁ ve hoti sampadā.</div> </td> </tr> </table> </div>
</div>
<div class="q" id="p_17A8_334"> <div class="p"> <table class="singleColumn"> <tr> <td> <div class="pN">334</div> <div class="G">Evaṁ sampannasīlesu,</div> </td> </tr> <tr> <td> <div class="G">dinnā bhojanasampadā;</div> </td> </tr> <tr> <td> <div class="G">Sampadānaṁ upaneti,</div> </td> </tr> <tr> <td> <div class="G">sampannaṁ hissa taṁ kataṁ.</div> </td> </tr> </table> </div>
</div>
<div class="q" id="p_17A8_335"> <div class="p"> <table class="singleColumn"> <tr> <td> <div class="pN">335</div> <div class="G">Tasmā sampadamākaṅkhī,</div> </td> </tr> <tr> <td> <div class="G">sampannatthūdha puggalo;</div> </td> </tr> <tr> <td> <div class="G">Sampannapaññe sevetha,</div> </td> </tr> <tr> <td> <div class="G">evaṁ ijjhanti sampadā.</div> </td> </tr> </table> </div>
</div>
<div class="q" id="p_17A8_336"> <div class="p"> <table class="singleColumn"> <tr> <td> <div class="pN">336</div> <div class="G">Vijjācaraṇasampanne,</div> </td> </tr> <tr> <td> <div class="G">laddhā cittassa sampadaṁ;</div> </td> </tr> <tr> <td> <div class="G">Karoti kammasampadaṁ,</div> </td> </tr> <tr> <td> <div class="G">labhati catthasampadaṁ.</div> </td> </tr> </table> </div>
</div>
<div class="q" id="p_17A8_337"> <div class="p"> <table class="singleColumn"> <tr> <td> <div class="pN">337</div> <div class="G">Lokaṁ ñatvā yathābhūtaṁ,</div> </td> </tr> <tr> <td> <div class="G">pappuyya diṭṭhisampadaṁ;</div> </td> </tr> <tr> <td> <div class="G">Maggasampadamāgamma,</div> </td> </tr> <tr> <td> <div class="G">yāti sampannamānaso.</div> </td> </tr> </table> </div>
</div>
<div class="q" id="p_17A8_338"> <div class="p"> <table class="singleColumn"> <tr> <td> <div class="pN">338</div> <div class="G">Odhunitvā malaṁ sabbaṁ,</div> </td> </tr> <tr> <td> <div class="G">patvā nibbānasampadaṁ;</div> </td> </tr> <tr> <td> <div class="G">Muccati sabbadukkhehi,</div> </td> </tr> <tr> <td> <div class="G">sā hoti sabbasampadā”ti.</div> </td> </tr> </table> </div>
</div>
<div class="CENTER" id="p_17A8_339">
<span class="pN">339</span>Catutthaṁ.</div>
</html>
