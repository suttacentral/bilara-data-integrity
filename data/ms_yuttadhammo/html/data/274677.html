<html>
<div class="i">2.8.10 Nirodhasutta</div>
<div class="h">Bojjhaṅgasaṁyutta</div>
<div class="h">Nirodhavagga</div>
<div class="h">Nirodhasutta</div>
<div class="q" id="p_14S5_693"> <div class="divNumber">257.</div> <div class="p">
<span class="pN">693</span>“Nirodhasaññā, bhikkhave, bhāvitā bahulīkatā mahapphalā hoti mahānisaṁsā. Kathaṁ bhāvitā ca, bhikkhave, nirodhasaññā kathaṁ bahulīkatā mahapphalā hoti mahānisaṁsā? Idha, bhikkhave, bhikkhu nirodhasaññāsahagataṁ satisambojjhaṅgaṁ bhāveti…pe…  nirodhasaññāsahagataṁ upekkhāsambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ. Evaṁ bhāvitā kho, bhikkhave, nirodhasaññā evaṁ bahulīkatā mahapphalā hoti mahānisaṁsāti. </div>
</div>
<div class="q" id="p_14S5_694"> <div class="p">
<span class="pN">694</span>Nirodhasaññāya, bhikkhave, bhāvitāya bahulīkatāya dvinnaṁ phalānaṁ aññataraṁ phalaṁ pāṭikaṅkhaṁ—  diṭṭheva dhamme aññā, sati vā upādisese anāgāmitā. Kathaṁ bhāvitāya, bhikkhave, nirodhasaññāya kathaṁ bahulīkatāya dvinnaṁ phalānaṁ aññataraṁ phalaṁ pāṭikaṅkhaṁ—  diṭṭheva dhamme aññā, sati vā upādisese anāgāmitā? Idha, bhikkhave, bhikkhu nirodhasaññāsahagataṁ satisambojjhaṅgaṁ bhāveti…pe…  nirodhasaññāsahagataṁ upekkhāsambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ. Evaṁ bhāvitāya kho, bhikkhave, nirodhasaññāya evaṁ bahulīkatāya dvinnaṁ phalānaṁ aññataraṁ phalaṁ pāṭikaṅkhaṁ—  diṭṭheva dhamme aññā, sati vā upādisese anāgāmitāti. </div>
</div>
<div class="q" id="p_14S5_695"> <div class="p">
<span class="pN">695</span>Nirodhasaññā, bhikkhave, bhāvitā bahulīkatā mahato atthāya saṁvattati, mahato yogakkhemāya saṁvattati, mahato saṁvegāya saṁvattati, mahato phāsuvihārāya saṁvattati. Kathaṁ bhāvitā ca, bhikkhave, nirodhasaññā kathaṁ bahulīkatā mahato atthāya saṁvattati, mahato yogakkhemāya saṁvattati, mahato saṁvegāya saṁvattati, mahato phāsuvihārāya saṁvattati? Idha, bhikkhave, bhikkhu nirodhasaññāsahagataṁ satisambojjhaṅgaṁ bhāveti…pe…  nirodhasaññāsahagataṁ upekkhāsambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ. Evaṁ bhāvitā kho, bhikkhave, nirodhasaññā evaṁ bahulīkatā mahato atthāya saṁvattati, mahato yogakkhemāya saṁvattati, mahato saṁvegāya saṁvattati, mahato phāsuvihārāya saṁvattatī”ti. </div>
</div>
<div class="CENTER" id="p_14S5_696">
<span class="pN">696</span>Dasamaṁ.</div>
<div class="CENTER" id="p_14S5_697">
<span class="pN">697</span>Nirodhavaggo aṭṭhamo.</div>
<div class="SUMMARY" id="p_14S5_698">
<span class="pN">698</span><span class="firstLetter">T</span>assuddānaṁ</div>
<div class="q" id="p_14S5_699"> <div class="p"> <table class="singleColumn"> <tr> <td> <div class="pN">699</div> <div class="G">Asubhamaraṇaāhāre,</div> </td> </tr> <tr> <td> <div class="G">Paṭikūlaanabhiratena;</div> </td> </tr> <tr> <td> <div class="G">Aniccadukkhaanattapahānaṁ,</div> </td> </tr> <tr> <td> <div class="G">Virāganirodhena te dasāti.</div> </td> </tr> </table> </div>
</div>
</html>
