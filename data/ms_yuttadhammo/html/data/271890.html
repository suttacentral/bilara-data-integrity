<html>
<div class="i">2.13 Vinayavissajjanakathā</div>
<div class="h">Uposathakkhandhaka</div>
<div class="h">Vinayavissajjanakathā</div>
<div class="q" id="p_3V_634"> <div class="divNumber">152.</div> <div class="p">
<span class="pN">634</span>Tena kho pana samayena chabbaggiyā bhikkhū saṁghamajjhe asammatā vinayaṁ vissajjenti. Bhagavato etamatthaṁ ārocesuṁ. “Na, bhikkhave, saṁghamajjhe asammatena vinayo vissajjetabbo. Yo vissajjeyya, āpatti dukkaṭassa. Anujānāmi, bhikkhave, saṁghamajjhe sammatena vinayaṁ vissajjetuṁ. Evañca pana, bhikkhave, sammannitabbaṁ. Attanā vā attānaṁ sammannitabbaṁ, parena vā paro sammannitabbo. Kathañca attanāva attānaṁ sammannitabbaṁ? Byattena bhikkhunā paṭibalena saṁgho ñāpetabbo— </div>
</div>
<div class="q" id="p_3V_635"> <div class="p">
<span class="pN">635</span>‘Suṇātu me, bhante, saṁgho. Yadi saṁghassa pattakallaṁ, ahaṁ itthannāmena vinayaṁ puṭṭho vissajjeyyan’ti. Evaṁ attanāva attānaṁ sammannitabbaṁ. </div>
</div>
<div class="q" id="p_3V_636"> <div class="p">
<span class="pN">636</span>Kathañca parena paro sammannitabbo? Byattena bhikkhunā paṭibalena saṁgho ñāpetabbo— </div>
</div>
<div class="q" id="p_3V_637"> <div class="p">
<span class="pN">637</span>‘Suṇātu me, bhante, saṁgho. Yadi saṁghassa pattakallaṁ, itthannāmo itthannāmena vinayaṁ puṭṭho vissajjeyyā’ti. Evaṁ parena paro sammannitabbo”ti. </div>
</div>
<div class="q" id="p_3V_638"> <div class="p">
<span class="pN">638</span>Tena kho pana samayena pesalā bhikkhū saṁghamajjhe sammatā vinayaṁ vissajjenti. Chabbaggiyā bhikkhū labhanti āghātaṁ, labhanti appaccayaṁ, vadhena tajjenti. Bhagavato etamatthaṁ ārocesuṁ. “Anujānāmi, bhikkhave, saṁghamajjhe sammatenapi parisaṁ oloketvā puggalaṁ tulayitvā vinayaṁ vissajjetun”ti. </div>
</div>
</html>
