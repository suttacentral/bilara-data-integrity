<html>
<div class="i">2.1.5.6 Paccanīkapuggalokāsa</div>
<div class="h">Pavattivāra</div>
<div class="h">Uppādavāra</div>
<div class="h">Paccuppannānāgatavāra</div>
<div class="h">Paccanīkapuggalokāsa</div>
<div class="q" id="p_34Y6_316"> <div class="divNumber">67.</div> <div class="p">
<span class="pN">316</span>» Yassa yattha kāyasaṅkhāro nuppajjati tassa tattha vacīsaṅkhāro nuppajjissatīti? </div>
</div>
<div class="q" id="p_34Y6_317"> <div class="p">
<span class="pN">317</span>Paṭhamajjhānaṁ samāpannānaṁ kāmāvacarānaṁ assāsapassāsānaṁ bhaṅgakkhaṇe tesaṁyeva vinā assāsapassāsehi cittassa uppādakkhaṇe rūpāvacarānaṁ arūpāvacarānaṁ tesaṁ tattha kāyasaṅkhāro nuppajjati, no ca tesaṁ tattha vacīsaṅkhāro nuppajjissati. Pacchimacittasamaṅgīnaṁ yassa cittassa anantarā avitakkaavicāraṁ pacchimacittaṁ uppajjissati dutiyajjhānaṁ tatiyajjhānaṁ samāpannānaṁ assāsapassāsānaṁ bhaṅgakkhaṇe tesaṁyeva vinā assāsapassāsehi cittassa uppādakkhaṇe catutthajjhānaṁ samāpannānaṁ asaññasattānaṁ tesaṁ tattha kāyasaṅkhāro ca nuppajjati vacīsaṅkhāro ca nuppajjissati. </div>
</div>
<div class="q" id="p_34Y6_318"> <div class="p">
<span class="pN">318</span>« Yassa vā pana yattha vacīsaṅkhāro nuppajjissati tassa tattha kāyasaṅkhāro nuppajjatīti? </div>
</div>
<div class="q" id="p_34Y6_319"> <div class="p">
<span class="pN">319</span>Dutiyajjhānaṁ tatiyajjhānaṁ samāpannānaṁ assāsapassāsānaṁ uppādakkhaṇe tesaṁ tattha vacīsaṅkhāro nuppajjissati, no ca tesaṁ tattha kāyasaṅkhāro nuppajjati. Pacchimacittasamaṅgīnaṁ yassa cittassa anantarā avitakkaavicāraṁ pacchimacittaṁ uppajjissati dutiyajjhānaṁ tatiyajjhānaṁ samāpannānaṁ assāsapassāsānaṁ bhaṅgakkhaṇe tesaṁyeva vinā assāsapassāsehi cittassa uppādakkhaṇe catutthajjhānaṁ samāpannānaṁ asaññasattānaṁ tesaṁ tattha vacīsaṅkhāro ca nuppajjissati kāyasaṅkhāro ca nuppajjati. </div>
</div>
<div class="q" id="p_34Y6_320"> <div class="p">
<span class="pN">320</span>» Yassa yattha kāyasaṅkhāro nuppajjati tassa tattha cittasaṅkhāro nuppajjissatīti? </div>
</div>
<div class="q" id="p_34Y6_321"> <div class="p">
<span class="pN">321</span>Sabbesaṁ cittassa bhaṅgakkhaṇe vinā assāsapassāsehi cittassa uppādakkhaṇe tesaṁ tattha kāyasaṅkhāro nuppajjati, no ca tesaṁ tattha cittasaṅkhāro nuppajjissati. Pacchimacittasamaṅgīnaṁ asaññasattānaṁ tesaṁ tattha kāyasaṅkhāro ca nuppajjati cittasaṅkhāro ca nuppajjissati. </div>
</div>
<div class="q" id="p_34Y6_322"> <div class="p">
<span class="pN">322</span>« Yassa vā pana yattha cittasaṅkhāro nuppajjissati tassa tattha kāyasaṅkhāro nuppajjatīti? Āmantā. </div>
</div>
<div class="q" id="p_34Y6_323"> <div class="divNumber">68.</div> <div class="p">
<span class="pN">323</span>» Yassa yattha vacīsaṅkhāro nuppajjati tassa tattha cittasaṅkhāro nuppajjissatīti? </div>
</div>
<div class="q" id="p_34Y6_324"> <div class="p">
<span class="pN">324</span>Sabbesaṁ cittassa bhaṅgakkhaṇe vinā vitakkavicārehi cittassa uppādakkhaṇe tesaṁ tattha vacīsaṅkhāro nuppajjati, no ca tesaṁ tattha cittasaṅkhāro nuppajjissati. Savitakkasavicārapacchimacittassa bhaṅgakkhaṇe avitakkaavicārapacchimacittasamaṅgīnaṁ asaññasattānaṁ tesaṁ tattha vacīsaṅkhāro ca nuppajjati cittasaṅkhāro ca nuppajjissati. </div>
</div>
<div class="q" id="p_34Y6_325"> <div class="p">
<span class="pN">325</span>« Yassa vā pana yattha cittasaṅkhāro nuppajjissati tassa tattha vacīsaṅkhāro nuppajjatīti? </div>
</div>
<div class="q" id="p_34Y6_326"> <div class="p">
<span class="pN">326</span>Savitakkasavicārapacchimacittassa uppādakkhaṇe tesaṁ tattha cittasaṅkhāro nuppajjissati, no ca tesaṁ tattha vacīsaṅkhāro nuppajjati. Savitakkasavicārapacchimacittassa bhaṅgakkhaṇe avitakkaavicārapacchimacittasamaṅgīnaṁ asaññasattānaṁ tesaṁ tattha cittasaṅkhāro ca nuppajjissati vacīsaṅkhāro ca nuppajjati. </div>
</div>
</html>
