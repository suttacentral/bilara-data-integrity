<html>
<div class="i">4.5.10 Āpaṇasutta</div>
<div class="h">Indriyasaṁyutta</div>
<div class="h">Jarāvagga</div>
<div class="h">Āpaṇasutta</div>
<div class="q" id="p_14S5_1178"> <div class="divNumber">520.</div> <div class="p">
<span class="pN">1178</span>Evaṁ me sutaṁ— ekaṁ samayaṁ bhagavā aṅgesu viharati āpaṇaṁ nāma aṅgānaṁ nigamo. Tatra kho bhagavā āyasmantaṁ sāriputtaṁ āmantesi— “yo so, sāriputta, ariyasāvako tathāgate ekantagato abhippasanno, na so tathāgate vā tathāgatasāsane vā kaṅkheyya vā vicikiccheyya vā”ti? </div>
</div>
<div class="q" id="p_14S5_1179"> <div class="p">
<span class="pN">1179</span>“Yo so, bhante, ariyasāvako tathāgate ekantagato abhippasanno, na so tathāgate vā tathāgatasāsane vā kaṅkheyya vā vicikiccheyya vā. Saddhassa hi, bhante, ariyasāvakassa etaṁ pāṭikaṅkhaṁ yaṁ āraddhavīriyo viharissati— akusalānaṁ dhammānaṁ pahānāya, kusalānaṁ dhammānaṁ upasampadāya, thāmavā daḷhaparakkamo anikkhittadhuro kusalesu dhammesu. Yaṁ hissa, bhante, vīriyaṁ tadassa vīriyindriyaṁ. </div>
</div>
<div class="q" id="p_14S5_1180"> <div class="p">
<span class="pN">1180</span>Saddhassa hi, bhante, ariyasāvakassa āraddhavīriyassa etaṁ pāṭikaṅkhaṁ yaṁ satimā bhavissati, paramena satinepakkena samannāgato, cirakatampi cirabhāsitampi saritā anussaritā. Yā hissa, bhante, sati tadassa satindriyaṁ. </div>
</div>
<div class="q" id="p_14S5_1181"> <div class="p">
<span class="pN">1181</span>Saddhassa hi, bhante, ariyasāvakassa āraddhavīriyassa upaṭṭhitassatino etaṁ pāṭikaṅkhaṁ yaṁ vossaggārammaṇaṁ karitvā labhissati samādhiṁ, labhissati cittassa ekaggataṁ. Yo hissa, bhante, samādhi tadassa samādhindriyaṁ. </div>
</div>
<div class="q" id="p_14S5_1182"> <div class="p">
<span class="pN">1182</span>Saddhassa hi, bhante, ariyasāvakassa āraddhavīriyassa upaṭṭhitassatino samāhitacittassa etaṁ pāṭikaṅkhaṁ yaṁ evaṁ pajānissati— anamataggo kho saṁsāro. Pubbakoṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ. Avijjāya tveva tamokāyassa asesavirāganirodho santametaṁ padaṁ paṇītametaṁ padaṁ, yadidaṁ— sabbasaṅkhārasamatho sabbūpadhipaṭinissaggo taṇhākkhayo virāgo nirodho nibbānaṁ. Yā hissa, bhante, paññā tadassa paññindriyaṁ. </div>
</div>
<div class="q" id="p_14S5_1183"> <div class="p">
<span class="pN">1183</span>Saddho so, bhante, ariyasāvako evaṁ padahitvā padahitvā evaṁ saritvā saritvā evaṁ samādahitvā samādahitvā evaṁ pajānitvā pajānitvā evaṁ abhisaddahati— ‘ime kho te dhammā ye me pubbe sutavā ahesuṁ. Tenāhaṁ etarahi kāyena ca phusitvā viharāmi, paññāya ca ativijjha passāmī’ti. Yā hissa, bhante, saddhā tadassa saddhindriyan”ti. </div>
</div>
<div class="q" id="p_14S5_1184"> <div class="p">
<span class="pN">1184</span>“Sādhu sādhu, sāriputta. Yo so, sāriputta, ariyasāvako tathāgate ekantagato abhippasanno, na so tathāgate vā tathāgatasāsane vā kaṅkheyya vā vicikiccheyya vā. Saddhassa hi, sāriputta, ariyasāvakassa etaṁ pāṭikaṅkhaṁ yaṁ āraddhavīriyo viharissati— akusalānaṁ dhammānaṁ pahānāya, kusalānaṁ dhammānaṁ upasampadāya, thāmavā daḷhaparakkamo anikkhittadhuro kusalesu dhammesu. Yaṁ hissa, sāriputta, vīriyaṁ tadassa vīriyindriyaṁ. </div>
</div>
<div class="q" id="p_14S5_1185"> <div class="p">
<span class="pN">1185</span>Saddhassa hi, sāriputta, ariyasāvakassa āraddhavīriyassa etaṁ pāṭikaṅkhaṁ yaṁ satimā bhavissati, paramena satinepakkena samannāgato, cirakatampi cirabhāsitampi saritā anussaritā. Yā hissa, sāriputta, sati tadassa satindriyaṁ. </div>
</div>
<div class="q" id="p_14S5_1186"> <div class="p">
<span class="pN">1186</span>Saddhassa hi, sāriputta, ariyasāvakassa āraddhavīriyassa upaṭṭhitassatino etaṁ pāṭikaṅkhaṁ yaṁ vossaggārammaṇaṁ karitvā labhissati samādhiṁ, labhissati cittassa ekaggataṁ. Yo hissa, sāriputta, samādhi tadassa samādhindriyaṁ. </div>
</div>
<div class="q" id="p_14S5_1187"> <div class="p">
<span class="pN">1187</span>Saddhassa hi, sāriputta, ariyasāvakassa āraddhavīriyassa upaṭṭhitassatino samāhitacittassa etaṁ pāṭikaṅkhaṁ yaṁ evaṁ pajānissati— anamataggo kho saṁsāro. Pubbakoṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ. Avijjāya tveva tamokāyassa asesavirāganirodho santametaṁ padaṁ paṇītametaṁ padaṁ, yadidaṁ— sabbasaṅkhārasamatho sabbūpadhipaṭinissaggo taṇhākkhayo virāgo nirodho nibbānaṁ. Yā hissa, sāriputta, paññā tadassa paññindriyaṁ. </div>
</div>
<div class="q" id="p_14S5_1188"> <div class="p">
<span class="pN">1188</span>Saddho so, sāriputta, ariyasāvako evaṁ padahitvā padahitvā evaṁ saritvā saritvā evaṁ samādahitvā samādahitvā evaṁ pajānitvā pajānitvā evaṁ abhisaddahati— ‘ime kho te dhammā ye me pubbe sutavā ahesuṁ. Tenāhaṁ etarahi kāyena ca phusitvā viharāmi, paññāya ca ativijjha passāmī’ti. Yā hissa, sāriputta, saddhā tadassa saddhindriyan”ti. </div>
</div>
<div class="CENTER" id="p_14S5_1189">
<span class="pN">1189</span>Dasamaṁ.</div>
<div class="CENTER" id="p_14S5_1190">
<span class="pN">1190</span>Jarāvaggo pañcamo.</div>
<div class="SUMMARY" id="p_14S5_1191">
<span class="pN">1191</span><span class="firstLetter">T</span>assuddānaṁ</div>
<div class="q" id="p_14S5_1192"> <div class="p"> <table class="singleColumn"> <tr> <td> <div class="pN">1192</div> <div class="G">Jarā uṇṇābho brāhmaṇo,</div> </td> </tr> <tr> <td> <div class="G">sāketo pubbakoṭṭhako;</div> </td> </tr> <tr> <td> <div class="G">Pubbārāme ca cattāri,</div> </td> </tr> <tr> <td> <div class="G">piṇḍolo āpaṇena cāti.</div> </td> </tr> </table> </div>
</div>
</html>
