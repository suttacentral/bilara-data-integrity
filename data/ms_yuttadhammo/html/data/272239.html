<html>
<div class="i">17.13 Āvāsikavagga</div>
<div class="h">Upālipañcaka</div>
<div class="h">Āvāsikavagga</div>
<div class="q" id="p_5V_2164"> <div class="divNumber">461.</div> <div class="p">
<span class="pN">2164</span>“Katihi nu kho, bhante, aṅgehi samannāgato āvāsiko bhikkhu yathābhataṁ nikkhitto evaṁ niraye”ti? </div>
</div>
<div class="q" id="p_5V_2165"> <div class="p">
<span class="pN">2165</span>“Pañcahupāli, aṅgehi samannāgato āvāsiko bhikkhu yathābhataṁ nikkhitto evaṁ niraye. Katamehi pañcahi? Chandāgatiṁ gacchati, dosāgatiṁ gacchati, mohāgatiṁ gacchati, bhayāgatiṁ gacchati, saṁghikaṁ puggalikaparibhogena paribhuñjati— imehi kho, upāli, pañcahaṅgehi samannāgato āvāsiko bhikkhu yathābhataṁ nikkhitto evaṁ niraye. </div>
</div>
<div class="q" id="p_5V_2166"> <div class="p">
<span class="pN">2166</span>Pañcahupāli, aṅgehi samannāgato āvāsiko bhikkhu yathābhataṁ nikkhitto evaṁ sagge. Katamehi pañcahi? Na chandāgatiṁ gacchati, na dosāgatiṁ gacchati, na mohāgatiṁ gacchati, na bhayāgatiṁ gacchati, saṁghikaṁ na puggalikaparibhogena paribhuñjati— imehi kho, upāli, pañcahaṅgehi samannāgato āvāsiko bhikkhu yathābhataṁ nikkhitto evaṁ sagge”ti. </div>
</div>
<div class="q" id="p_5V_2167"> <div class="divNumber">462.</div> <div class="p">
<span class="pN">2167</span>“Kati nu kho, bhante, adhammikā vinayabyākaraṇā”ti? </div>
</div>
<div class="q" id="p_5V_2168"> <div class="p">
<span class="pN">2168</span>“Pañcime, upāli, adhammikā vinayabyākaraṇā. Katame pañca? Idhupāli, bhikkhu adhammaṁ dhammoti pariṇāmeti, dhammaṁ adhammoti pariṇāmeti, avinayaṁ vinayoti pariṇāmeti, vinayaṁ avinayoti pariṇāmeti, apaññattaṁ paññāpeti, paññattaṁ samucchindati— ime kho, upāli, pañca adhammikā vinayabyākaraṇā. Pañcime, upāli, dhammikā vinayabyākaraṇā. Katame pañca? Idhupāli, bhikkhu adhammaṁ adhammoti pariṇāmeti, dhammaṁ dhammoti pariṇāmeti, avinayaṁ avinayoti pariṇāmeti, vinayaṁ vinayoti pariṇāmeti, apaññattaṁ na paññapeti, paññattaṁ na samucchindati— ime kho, upāli, pañca dhammikā vinayabyākaraṇā”ti. </div>
</div>
<div class="q" id="p_5V_2169"> <div class="divNumber">463.</div> <div class="p">
<span class="pN">2169</span>“Katihi nu kho, bhante, aṅgehi samannāgato bhattuddesako yathābhataṁ nikkhitto evaṁ niraye”ti? </div>
</div>
<div class="q" id="p_5V_2170"> <div class="p">
<span class="pN">2170</span>“Pañcahupāli, aṅgehi samannāgato bhattuddesako yathābhataṁ nikkhitto evaṁ niraye. Katamehi pañcahi? Chandāgatiṁ gacchati, dosāgatiṁ gacchati, mohāgatiṁ gacchati, bhayāgatiṁ gacchati, uddiṭṭhānuddiṭṭhaṁ na jānāti— imehi kho, upāli, pañcahaṅgehi samannāgato bhattuddesako yathābhataṁ nikkhitto evaṁ niraye. </div>
</div>
<div class="q" id="p_5V_2171"> <div class="p">
<span class="pN">2171</span>Pañcahupāli, aṅgehi samannāgato bhattuddesako yathābhataṁ nikkhitto evaṁ sagge. Katamehi pañcahi? Na chandāgatiṁ gacchati, na dosāgatiṁ gacchati, na mohāgatiṁ gacchati, na bhayāgatiṁ gacchati, uddiṭṭhānuddiṭṭhaṁ jānāti— imehi kho, upāli, pañcahaṅgehi samannāgato bhattuddesako yathābhataṁ nikkhitto evaṁ sagge”ti. </div>
</div>
<div class="q" id="p_5V_2172"> <div class="divNumber">464.</div> <div class="p">
<span class="pN">2172</span>“Katihi nu kho, bhante, aṅgehi samannāgato senāsanapaññāpako…pe… bhaṇḍāgāriko…pe… cīvarapaṭiggāhako…pe… cīvarabhājako…pe… yāgubhājako…pe… phalabhājako…pe… khajjabhājako…pe… appamattakavissajjako…pe… sāṭiyaggāhāpako…pe… pattaggāhāpako…pe… ārāmikapesako…pe… sāmaṇerapesako yathābhataṁ nikkhitto evaṁ niraye”ti? </div>
</div>
<div class="q" id="p_5V_2173"> <div class="p">
<span class="pN">2173</span>“Pañcahupāli, aṅgehi samannāgato sāmaṇerapesako yathābhataṁ nikkhitto evaṁ niraye. Katamehi pañcahi? Chandāgatiṁ gacchati, dosāgatiṁ gacchati, mohāgatiṁ gacchati, bhayāgatiṁ gacchati, pesitāpesitaṁ na jānāti— imehi kho, upāli, pañcahaṅgehi samannāgato sāmaṇerapesako yathābhataṁ nikkhitto evaṁ niraye. Pañcahupāli, aṅgehi samannāgato sāmaṇerapesako yathābhataṁ nikkhitto evaṁ sagge. Katamehi pañcahi? Na chandāgatiṁ gacchati, na dosāgatiṁ gacchati, na mohāgatiṁ gacchati, na bhayāgatiṁ gacchati, pesitāpesitaṁ jānāti— imehi kho, upāli, pañcahaṅgehi samannāgato sāmaṇerapesako yathābhataṁ nikkhitto evaṁ sagge”ti. </div>
</div>
<div class="CENTER" id="p_5V_2174">
<span class="pN">2174</span>Āvāsikavaggo niṭṭhito terasamo.</div>
<div class="SUMMARY" id="p_5V_2175">
<span class="pN">2175</span><span class="firstLetter">T</span>assuddānaṁ</div>
<div class="q" id="p_5V_2176"> <div class="p"> <table class="singleColumn"> <tr> <td> <div class="pN">2176</div> <div class="G">Āvāsikabyākaraṇā,</div> </td> </tr> <tr> <td> <div class="G">bhattusenāsanāni ca;</div> </td> </tr> <tr> <td> <div class="G">Bhaṇḍacīvaraggāho ca,</div> </td> </tr> <tr> <td> <div class="G">cīvarassa ca bhājako.</div> </td> </tr> </table> </div>
</div>
<div class="q" id="p_5V_2177"> <div class="p"> <table class="singleColumn"> <tr> <td> <div class="pN">2177</div> <div class="G">Yāgu phalaṁ khajjakañca,</div> </td> </tr> <tr> <td> <div class="G">appasāṭiyagāhako;</div> </td> </tr> <tr> <td> <div class="G">Patto ārāmiko ceva,</div> </td> </tr> <tr> <td> <div class="G">sāmaṇerena pesakoti.</div> </td> </tr> </table> </div>
</div>
</html>
