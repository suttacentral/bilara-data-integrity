<html>
<div class="i">2.4.2.3.1 Āsavaduka</div>
<div class="h">Niddesa</div>
<div class="h">Aṭṭhakathākaṇḍa</div>
<div class="h">Dukaatthuddhāra</div>
<div class="h">Āsavagocchaka</div>
<div class="h">Āsavaduka</div>
<div class="q" id="p_29Dhs_2176"> <div class="divNumber">1465.</div> <div class="p">
<span class="pN">2176</span>Katame dhammā āsavā? Cattāro āsavā— kāmāsavo, bhavāsavo, diṭṭhāsavo, avijjāsavo. Kāmāsavo aṭṭhasu lobhasahagatesu cittuppādesu uppajjati bhavāsavo catūsu diṭṭhigatavippayuttalobhasahagatesu cittuppādesu uppajjati diṭṭhāsavo catūsu diṭṭhigatasampayuttesu cittuppādesu uppajjati. Avijjāsavo sabbākusalesu uppajjati— ime dhammā āsavā. </div>
</div>
<div class="q" id="p_29Dhs_2177"> <div class="divNumber">1466.</div> <div class="p">
<span class="pN">2177</span>Katame dhammā no āsavā? Ṭhapetvā āsave avasesaṁ akusalaṁ, catūsu bhūmīsu kusalaṁ, catūsu bhūmīsu vipāko, tīsu bhūmīsu kiriyābyākataṁ, rūpañca, nibbānañca— ime dhammā no āsavā. </div>
</div>
</html>
