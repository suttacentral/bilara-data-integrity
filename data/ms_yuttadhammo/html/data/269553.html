<html>
<div class="i">2.2.3 Dutiyasuttantaniddesa</div>
<div class="h">Yuganaddhavagga</div>
<div class="h">Saccakathā</div>
<div class="h">Dutiyasuttantaniddesa</div>
<div class="q" id="p_26Ps_1400"> <div class="divNumber">14.</div> <div class="p">
<span class="pN">1400</span>Yaṁ rūpaṁ paṭicca uppajjati sukhaṁ somanassaṁ, ayaṁ rūpassa assādoti— pahānappaṭivedho samudayasaccaṁ. Yaṁ rūpaṁ aniccaṁ taṁ dukkhaṁ vipariṇāmadhammaṁ, ayaṁ rūpassa ādīnavoti— pariññāpaṭivedho dukkhasaccaṁ. Yo rūpasmiṁ chandarāgavinayo chandarāgappahānaṁ, idaṁ rūpassa nissaraṇanti— sacchikiriyāpaṭivedho nirodhasaccaṁ. Yā imesu tīsu ṭhānesu diṭṭhi saṅkappo vācā kammanto ājīvo vāyāmo sati samādhi— bhāvanāpaṭivedho maggasaccaṁ. </div>
</div>
<div class="q" id="p_26Ps_1401"> <div class="p">
<span class="pN">1401</span>Yaṁ vedanaṁ paṭicca…pe… yaṁ saññaṁ paṭicca… yaṁ saṅkhāre paṭicca… yaṁ viññāṇaṁ paṭicca uppajjati sukhaṁ somanassaṁ, ayaṁ viññāṇassa assādoti— pahānappaṭivedho samudayasaccaṁ. Yaṁ viññāṇaṁ aniccaṁ taṁ dukkhaṁ vipariṇāmadhammaṁ, ayaṁ viññāṇassa ādīnavoti— pariññāpaṭivedho dukkhasaccaṁ. Yo viññāṇasmiṁ chandarāgavinayo chandarāgappahānaṁ, idaṁ viññāṇassa nissaraṇanti— sacchikiriyāpaṭivedho nirodhasaccaṁ. Yā imesu tīsu ṭhānesu diṭṭhi saṅkappo vācā kammanto ājīvo vāyāmo sati samādhi— bhāvanāpaṭivedho maggasaccaṁ. </div>
</div>
<div class="q" id="p_26Ps_1402"> <div class="divNumber">15.</div> <div class="p">
<span class="pN">1402</span><span class="bold">Saccan</span>ti katihākārehi saccaṁ? Esanaṭṭhena, pariggahaṭṭhena, paṭivedhaṭṭhena. Kathaṁ esanaṭṭhena saccaṁ? Jarāmaraṇaṁ kiṁnidānaṁ, kiṁsamudayaṁ, kiṁjātikaṁ, kiṁpabhavanti— evaṁ esanaṭṭhena saccaṁ. Jarāmaraṇaṁ jātinidānaṁ, jātisamudayaṁ, jātijātikaṁ, jātippabhavanti— evaṁ pariggahaṭṭhena saccaṁ. Jarāmaraṇañca pajānāti, jarāmaraṇasamudayañca pajānāti, jarāmaraṇanirodhañca pajānāti, jarāmaraṇanirodhagāminiṁ paṭipadañca pajānāti— evaṁ paṭivedhaṭṭhena saccaṁ. </div>
</div>
<div class="q" id="p_26Ps_1403"> <div class="p">
<span class="pN">1403</span>Jāti kiṁnidānā, kiṁsamudayā, kiṁjātikā, kiṁpabhavāti— evaṁ esanaṭṭhena saccaṁ. Jāti bhavanidānā, bhavasamudayā, bhavajātikā, bhavappabhavāti— evaṁ pariggahaṭṭhena saccaṁ. Jātiñca pajānāti, jātisamudayañca pajānāti, jātinirodhañca pajānāti, jātinirodhagāminiṁ paṭipadañca pajānāti— evaṁ paṭivedhaṭṭhena saccaṁ. </div>
</div>
<div class="q" id="p_26Ps_1404"> <div class="p">
<span class="pN">1404</span>Bhavo kiṁnidāno, kiṁsamudayo, kiṁjātiko, kiṁpabhavoti— evaṁ esanaṭṭhena saccaṁ. Bhavo upādānanidāno, upādānasamudayo, upādānajātiko, upādānappabhavoti— evaṁ pariggahaṭṭhena saccaṁ. Bhavaṁ ca pajānāti, bhavasamudayañca pajānāti, bhavanirodhañca pajānāti, bhavanirodhagāminiṁ paṭipadañca pajānāti— evaṁ paṭivedhaṭṭhena saccaṁ. </div>
</div>
<div class="q" id="p_26Ps_1405"> <div class="p">
<span class="pN">1405</span>Upādānaṁ kiṁnidānaṁ, kiṁsamudayaṁ, kiṁjātikaṁ, kiṁpabhavanti— evaṁ esanaṭṭhena saccaṁ. Upādānaṁ taṇhānidānaṁ, taṇhāsamudayaṁ, taṇhājātikaṁ, taṇhāpabhavanti— evaṁ pariggahaṭṭhena saccaṁ. Upādānañca pajānāti, upādānasamudayañca pajānāti, upādānanirodhañca pajānāti upādānanirodhagāminiṁ paṭipadañca pajānāti— evaṁ paṭivedhaṭṭhena saccaṁ. </div>
</div>
<div class="q" id="p_26Ps_1406"> <div class="p">
<span class="pN">1406</span>Taṇhā kiṁnidānā, kiṁsamudayā, kiṁjātikā, kiṁpabhavāti— evaṁ esanaṭṭhena saccaṁ. Taṇhā vedanānidānā, vedanāsamudayā, vedanājātikā, vedanāpabhavāti— evaṁ pariggahaṭṭhena saccaṁ. Taṇhañca pajānāti, taṇhāsamudayañca pajānāti, taṇhānirodhañca pajānāti, taṇhānirodhagāminiṁ paṭipadañca pajānāti— evaṁ paṭivedhaṭṭhena saccaṁ. </div>
</div>
<div class="q" id="p_26Ps_1407"> <div class="p">
<span class="pN">1407</span>Vedanā kiṁnidānā, kiṁsamudayā, kiṁjātikā, kiṁpabhavāti— evaṁ esanaṭṭhena saccaṁ. Vedanā phassanidānā, phassasamudayā, phassajātikā, phassappabhavāti— evaṁ pariggahaṭṭhena saccaṁ. Vedanañca pajānāti, vedanāsamudayañca pajānāti, vedanānirodhañca pajānāti, vedanānirodhagāminiṁ paṭipadañca pajānāti— evaṁ paṭivedhaṭṭhena saccaṁ. </div>
</div>
<div class="q" id="p_26Ps_1408"> <div class="p">
<span class="pN">1408</span>Phasso kiṁnidāno, kiṁsamudayo, kiṁjātiko, kiṁpabhavoti— evaṁ esanaṭṭhena saccaṁ. Phasso saḷāyatananidāno, saḷāyatanasamudayo, saḷāyatanajātiko, saḷāyatanappabhavoti— evaṁ pariggahaṭṭhena saccaṁ. Phassañca pajānāti, phassasamudayañca pajānāti, phassanirodhañca pajānāti, phassanirodhagāminiṁ paṭipadañca pajānāti— evaṁ paṭivedhaṭṭhena saccaṁ. </div>
</div>
<div class="q" id="p_26Ps_1409"> <div class="p">
<span class="pN">1409</span>Saḷāyatanaṁ kiṁnidānaṁ, kiṁsamudayaṁ, kiṁjātikaṁ, kiṁpabhavanti— evaṁ esanaṭṭhena saccaṁ. Saḷāyatanaṁ nāmarūpanidānaṁ, nāmarūpasamudayaṁ, nāmarūpajātikaṁ, nāmarūpappabhavanti— evaṁ pariggahaṭṭhena saccaṁ. Saḷāyatanañca pajānāti, saḷāyatanasamudayañca pajānāti, saḷāyatananirodhañca pajānāti, saḷāyatananirodhagāminiṁ paṭipadañca pajānāti— evaṁ paṭivedhaṭṭhena saccaṁ. </div>
</div>
<div class="q" id="p_26Ps_1410"> <div class="p">
<span class="pN">1410</span>Nāmarūpaṁ kiṁnidānaṁ, kiṁsamudayaṁ, kiṁjātikaṁ, kiṁpabhavanti— evaṁ esanaṭṭhena saccaṁ. Nāmarūpaṁ viññāṇanidānaṁ, viññāṇasamudayaṁ, viññāṇajātikaṁ, viññāṇappabhavanti— evaṁ pariggahaṭṭhena saccaṁ. Nāmarūpañca pajānāti, nāmarūpasamudayañca pajānāti, nāmarūpanirodhañca pajānāti, nāmarūpanirodhagāminiṁ paṭipadañca pajānāti— evaṁ paṭivedhaṭṭhena saccaṁ. </div>
</div>
<div class="q" id="p_26Ps_1411"> <div class="p">
<span class="pN">1411</span>Viññāṇaṁ kiṁnidānaṁ, kiṁsamudayaṁ, kiṁjātikaṁ, kiṁpabhavanti— evaṁ esanaṭṭhena saccaṁ. Viññāṇaṁ saṅkhāranidānaṁ, saṅkhārasamudayaṁ, saṅkhārajātikaṁ, saṅkhārappabhavanti— evaṁ pariggahaṭṭhena saccaṁ. Viññāṇañca pajānāti, viññāṇasamudayañca pajānāti, viññāṇanirodhañca pajānāti, viññāṇanirodhagāminiṁ paṭipadañca pajānāti— evaṁ paṭivedhaṭṭhena saccaṁ. </div>
</div>
<div class="q" id="p_26Ps_1412"> <div class="p">
<span class="pN">1412</span>Saṅkhārā kiṁnidānā, kiṁsamudayā, kiṁjātikā, kiṁpabhavāti— evaṁ esanaṭṭhena saccaṁ. Saṅkhārā avijjānidānā, avijjāsamudayā, avijjājātikā, avijjāpabhavāti— evaṁ pariggahaṭṭhena saccaṁ. Saṅkhāre ca pajānāti, saṅkhārasamudayañca pajānāti, saṅkhāranirodhañca pajānāti, saṅkhāranirodhagāminiṁ paṭipadañca pajānāti— evaṁ paṭivedhaṭṭhena saccaṁ. </div>
</div>
<div class="q" id="p_26Ps_1413"> <div class="divNumber">16.</div> <div class="p">
<span class="pN">1413</span>Jarāmaraṇaṁ dukkhasaccaṁ, jāti samudayasaccaṁ, ubhinnampi nissaraṇaṁ nirodhasaccaṁ, nirodhappajānanā maggasaccaṁ. Jāti dukkhasaccaṁ, bhavo samudayasaccaṁ, ubhinnampi nissaraṇaṁ nirodhasaccaṁ, nirodhappajānanā maggasaccaṁ. Bhavo dukkhasaccaṁ, upādānaṁ samudayasaccaṁ, ubhinnampi nissaraṇaṁ nirodhasaccaṁ, nirodhappajānanā maggasaccaṁ. Upādānaṁ dukkhasaccaṁ, taṇhā samudayasaccaṁ, ubhinnampi nissaraṇaṁ nirodhasaccaṁ, nirodhappajānanā maggasaccaṁ. Taṇhā dukkhasaccaṁ, vedanā samudayasaccaṁ, ubhinnampi nissaraṇaṁ nirodhasaccaṁ, nirodhappajānanā maggasaccaṁ. Vedanā dukkhasaccaṁ, phasso samudayasaccaṁ, ubhinnampi nissaraṇaṁ nirodhasaccaṁ, nirodhappajānanā maggasaccaṁ. Phasso dukkhasaccaṁ, saḷāyatanaṁ samudayasaccaṁ, ubhinnampi nissaraṇaṁ nirodhasaccaṁ, nirodhappajānanā maggasaccaṁ. Saḷāyatanaṁ dukkhasaccaṁ, nāmarūpaṁ samudayasaccaṁ, ubhinnampi nissaraṇaṁ nirodhasaccaṁ, nirodhappajānanā maggasaccaṁ. Nāmarūpaṁ dukkhasaccaṁ, viññāṇaṁ samudayasaccaṁ, ubhinnampi nissaraṇaṁ nirodhasaccaṁ, nirodhappajānanā maggasaccaṁ. Viññāṇaṁ dukkhasaccaṁ, saṅkhārā samudayasaccaṁ, ubhinnampi nissaraṇaṁ nirodhasaccaṁ, nirodhappajānanā maggasaccaṁ. Saṅkhārā dukkhasaccaṁ, avijjā samudayasaccaṁ, ubhinnampi nissaraṇaṁ nirodhasaccaṁ, nirodhappajānanā maggasaccaṁ. </div>
</div>
<div class="q" id="p_26Ps_1414"> <div class="p">
<span class="pN">1414</span>Jarāmaraṇaṁ siyā dukkhasaccaṁ, siyā samudayasaccaṁ, ubhinnampi nissaraṇaṁ nirodhasaccaṁ, nirodhappajānanā maggasaccaṁ. Jāti siyā dukkhasaccaṁ, siyā samudayasaccaṁ…pe… bhavo siyā dukkhasaccaṁ, siyā samudayasaccaṁ, ubhinnampi nissaraṇaṁ nirodhasaccaṁ, nirodhappajānanā maggasaccanti. </div>
</div>
<div class="CENTER" id="p_26Ps_1415">
<span class="pN">1415</span>Saccakathā niṭṭhitā.<br> Bhāṇavāro.</div>
</html>
