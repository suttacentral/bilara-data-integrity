<html>
<div class="i">1.4.1 Gihissaarahātikathā</div>
<div class="h">Mahāpaṇṇāsaka</div>
<div class="h">Catutthavagga</div>
<div class="h">Gihissaarahātikathā</div>
<div class="q" id="p_32Kv_1292"> <div class="divNumber">387.</div> <div class="p">
<span class="pN">1292</span>๐Gihi’ssa arahāti? Āmantā. Atthi arahato gihisaṁyojananti? Na hevaṁ vattabbe…pe… natthi arahato gihisaṁyojananti? Āmantā. Hañci natthi arahato gihisaṁyojanaṁ, no ca vata re vattabbe— “gihi’ssa arahā”ti. </div>
</div>
<div class="q" id="p_32Kv_1293"> <div class="p">
<span class="pN">1293</span>๐Gihi’ssa arahāti? Āmantā. Nanu arahato gihisaṁyojanaṁ pahīnaṁ ucchinnamūlaṁ tālāvatthukataṁ anabhāvaṁkataṁ āyatiṁ anuppādadhammanti? Āmantā. Hañci arahato gihisaṁyojanaṁ pahīnaṁ ucchinnamūlaṁ tālāvatthukataṁ anabhāvaṁkataṁ āyatiṁ anuppādadhammaṁ, no ca vata re vattabbe— “gihi’ssa arahā”ti. </div>
</div>
<div class="q" id="p_32Kv_1294"> <div class="p">
<span class="pN">1294</span>๐Gihi’ssa arahāti? Āmantā. Atthi koci gihī gihisaṁyojanaṁ appahāya diṭṭheva dhamme dukkhassantakaroti? Natthi. Hañci natthi koci gihī gihisaṁyojanaṁ appahāya diṭṭheva dhamme dukkhassantakaro, no ca vata re vattabbe— “gihi’ssa arahā”ti. </div>
</div>
<div class="q" id="p_32Kv_1295"> <div class="p">
<span class="pN">1295</span>๐Gihi’ssa arahāti? Āmantā. Nanu vacchagotto paribbājako bhagavantaṁ etadavoca— “atthi nu kho, bho gotama, koci gihī gihisaṁyojanaṁ appahāya kāyassa bhedā dukkhassantakaro”ti? “Natthi kho, vaccha, koci gihī gihisaṁyojanaṁ appahāya kāyassa bhedā dukkhassantakaro”ti. Attheva suttantoti? Āmantā. Tena hi na vattabbaṁ— “gihi’ssa arahā”ti. </div>
</div>
<div class="q" id="p_32Kv_1296"> <div class="p">
<span class="pN">1296</span>๐Gihi’ssa arahāti? Āmantā. Arahā methunaṁ dhammaṁ paṭiseveyya, methunaṁ uppādeyya, puttasambādhasayanaṁ ajjhāvaseyya, kāsikacandanaṁ paccanubhaveyya, mālāgandhavilepanaṁ dhāreyya, jātarūparajataṁ sādiyeyya, ajeḷakaṁ paṭiggaṇheyya, kukkuṭasūkaraṁ paṭiggaṇheyya, hatthigavassavaḷavaṁ paṭiggaṇheyya, tittiravaṭṭakamorakapiñjaraṁ paṭiggaṇheyya, cittavaṇḍavālamoḷiṁ dhāreyya, odātāni vatthāni dīghadasāni dhāreyya, yāvajīvaṁ agāriyabhūto assāti? Na hevaṁ vattabbe…pe…. </div>
</div>
<div class="q" id="p_32Kv_1297"> <div class="p">
<span class="pN">1297</span>×Na vattabbaṁ— “gihi’ssa arahā”ti? Āmantā. Nanu yaso kulaputto, uttiyo gahapati, setu māṇavo, gihibyañjanena arahattaṁ pattoti? Āmantā. Hañci yaso kulaputto, uttiyo gahapati, setu māṇavo, gihibyañjanena arahattaṁ patto, tena vata re vattabbe— “gihi’ssa arahā”ti. </div>
</div>
<div class="CENTER" id="p_32Kv_1298">
<span class="pN">1298</span>Gihi’ssa arahātikathā niṭṭhitā.</div>
</html>
