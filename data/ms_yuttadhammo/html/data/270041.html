<html>
<div class="i">16.1.1 Ekakamātikā</div>
<div class="h">Ñāṇavibhaṅga</div>
<div class="h">Mātikā</div>
<div class="h">Ekakamātikā</div>
<div class="q" id="p_30Vbh_2203"> <div class="divNumber">751.</div> <div class="p">
<span class="pN">2203</span>Ekavidhena ñāṇavatthu—  pañca viññāṇā na hetū, ahetukā, hetuvippayuttā, sappaccayā, saṅkhatā, arūpā, lokiyā, sāsavā, saṁyojaniyā, ganthaniyā, oghaniyā, yoganiyā, nīvaraṇiyā, parāmaṭṭhā, upādāniyā, saṁkilesikā, abyākatā, sārammaṇā, acetasikā, vipākā, upādinnupādāniyā, asaṁkiliṭṭhasaṁkilesikā, na savitakkasavicārā, na avitakkavicāramattā, avitakkaavicārā, na pītisahagatā, neva dassanena na bhāvanāya pahātabbā, neva dassanena na bhāvanāya pahātabbahetukā, nevācayagāmināpacayagāmino, nevasekkhanāsekkhā, parittā, kāmāvacarā, na rūpāvacarā, na arūpāvacarā, pariyāpannā, no apariyāpannā, aniyatā, aniyyānikā. (1) </div>
</div>
<div class="q" id="p_30Vbh_2204"> <div class="p">
<span class="pN">2204</span>Uppannavatthukā uppannārammaṇā. (2) </div>
</div>
<div class="q" id="p_30Vbh_2205"> <div class="p">
<span class="pN">2205</span>Purejātavatthukā purejātārammaṇā. (3) </div>
</div>
<div class="q" id="p_30Vbh_2206"> <div class="p">
<span class="pN">2206</span>Ajjhattikavatthukā bāhirārammaṇā. (4) </div>
</div>
<div class="q" id="p_30Vbh_2207"> <div class="p">
<span class="pN">2207</span>Asambhinnavatthukā asambhinnārammaṇā. (5) </div>
</div>
<div class="q" id="p_30Vbh_2208"> <div class="p">
<span class="pN">2208</span>Nānāvatthukā nānārammaṇā. (6) </div>
</div>
<div class="q" id="p_30Vbh_2209"> <div class="p">
<span class="pN">2209</span>Na aññamaññassa gocaravisayaṁ paccanubhonti. (7) </div>
</div>
<div class="q" id="p_30Vbh_2210"> <div class="p">
<span class="pN">2210</span>Na asamannāhārā uppajjanti. (8) </div>
</div>
<div class="q" id="p_30Vbh_2211"> <div class="p">
<span class="pN">2211</span>Na amanasikārā uppajjanti. (9) </div>
</div>
<div class="q" id="p_30Vbh_2212"> <div class="p">
<span class="pN">2212</span>Na abbokiṇṇā uppajjanti. (10) </div>
</div>
<div class="q" id="p_30Vbh_2213"> <div class="p">
<span class="pN">2213</span>Na apubbaṁ acarimaṁ uppajjanti. (11) </div>
</div>
<div class="q" id="p_30Vbh_2214"> <div class="p">
<span class="pN">2214</span>Na aññamaññassa samanantarā uppajjanti. (12) </div>
</div>
<div class="q" id="p_30Vbh_2215"> <div class="p">
<span class="pN">2215</span>Pañca viññāṇā anābhogā. (13) </div>
</div>
<div class="q" id="p_30Vbh_2216"> <div class="p">
<span class="pN">2216</span>Pañcahi viññāṇehi na kañci dhammaṁ paṭivijānāti aññatra abhinipātamattā. (14) </div>
</div>
<div class="q" id="p_30Vbh_2217"> <div class="p">
<span class="pN">2217</span>Pañcannaṁ viññāṇānaṁ samanantarāpi na kañci dhammaṁ paṭivijānāti. (15) </div>
</div>
<div class="q" id="p_30Vbh_2218"> <div class="p">
<span class="pN">2218</span>Pañcahi viññāṇehi na kañci iriyāpathaṁ kappeti. (16) </div>
</div>
<div class="q" id="p_30Vbh_2219"> <div class="p">
<span class="pN">2219</span>Pañcannaṁ viññāṇānaṁ samanantarāpi na kañci iriyāpathaṁ kappeti. (17) </div>
</div>
<div class="q" id="p_30Vbh_2220"> <div class="p">
<span class="pN">2220</span>Pañcahi viññāṇehi na kāyakammaṁ na vacīkammaṁ paṭṭhapeti. (18) </div>
</div>
<div class="q" id="p_30Vbh_2221"> <div class="p">
<span class="pN">2221</span>Pañcannaṁ viññāṇānaṁ samanantarāpi na kāyakammaṁ na vacīkammaṁ paṭṭhapeti. (19) </div>
</div>
<div class="q" id="p_30Vbh_2222"> <div class="p">
<span class="pN">2222</span>Pañcahi viññāṇehi na kusalākusalaṁ dhammaṁ samādiyati. (20) </div>
</div>
<div class="q" id="p_30Vbh_2223"> <div class="p">
<span class="pN">2223</span>Pañcannaṁ viññāṇānaṁ samanantarāpi na kusalākusalaṁ dhammaṁ samādiyati. (21) </div>
</div>
<div class="q" id="p_30Vbh_2224"> <div class="p">
<span class="pN">2224</span>Pañcahi viññāṇehi na samāpajjati na vuṭṭhāti. (22) </div>
</div>
<div class="q" id="p_30Vbh_2225"> <div class="p">
<span class="pN">2225</span>Pañcannaṁ viññāṇānaṁ samanantarāpi na samāpajjati na vuṭṭhāti. (23) </div>
</div>
<div class="q" id="p_30Vbh_2226"> <div class="p">
<span class="pN">2226</span>Pañcahi viññāṇehi na cavati na uppajjati. (24) </div>
</div>
<div class="q" id="p_30Vbh_2227"> <div class="p">
<span class="pN">2227</span>Pañcannaṁ viññāṇānaṁ samanantarāpi na cavati na uppajjati. (25) </div>
</div>
<div class="q" id="p_30Vbh_2228"> <div class="p">
<span class="pN">2228</span>Pañcahi viññāṇehi na supati na paṭibujjhati na supinaṁ passati. (26) </div>
</div>
<div class="q" id="p_30Vbh_2229"> <div class="p">
<span class="pN">2229</span>Pañcannaṁ viññāṇānaṁ samanantarāpi na supati na paṭibujjhati na supinaṁ passati, yāthāvakavatthuvibhāvanā paññā. (27) </div>
</div>
<div class="CENTER" id="p_30Vbh_2230">
<span class="pN">2230</span>Evaṁ ekavidhena ñāṇavatthu.</div>
</html>
