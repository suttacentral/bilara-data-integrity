<html>
<div class="i">3.1.18 Nevahotinanahotitathāgatosutta</div>
<div class="h">Diṭṭhisaṁyutta</div>
<div class="h">Sotāpattivagga</div>
<div class="h">Nevahotinanahotitathāgatosutta</div>
<div class="q" id="p_13S3_971"> <div class="divNumber">223.</div> <div class="p">
<span class="pN">971</span>Sāvatthinidānaṁ. “Kismiṁ nu kho, bhikkhave, sati, kiṁ upādāya, kiṁ abhinivissa evaṁ diṭṭhi uppajjati— ‘neva hoti, na na hoti tathāgato paraṁ maraṇā’”ti? “Bhagavaṁmūlakā no, bhante, dhammā…pe… </div>
</div>
<div class="q" id="p_13S3_972"> <div class="p">
<span class="pN">972</span>“Rūpe kho, bhikkhave, sati, rūpaṁ upādāya, rūpaṁ abhinivissa evaṁ diṭṭhi uppajjati— ‘neva hoti, na na hoti tathāgato paraṁ maraṇā’”ti…pe…. </div>
</div>
<div class="q" id="p_13S3_973"> <div class="p">
<span class="pN">973</span>“Taṁ kiṁ maññatha, bhikkhave, rūpaṁ niccaṁ vā aniccaṁ vā”ti? “Aniccaṁ, bhante” …pe… vipariṇāmadhammaṁ, api nu taṁ anupādāya evaṁ diṭṭhi uppajjeyya— ‘neva hoti, na na hoti tathāgato paraṁ maraṇā’”ti? “No hetaṁ, bhante”. “Yampidaṁ diṭṭhaṁ sutaṁ mutaṁ viññātaṁ pattaṁ pariyesitaṁ anuvicaritaṁ manasā tampi niccaṁ vā aniccaṁ vā”ti? “Aniccaṁ, bhante”. “Yaṁ panāniccaṁ dukkhaṁ vā taṁ sukhaṁ vā”ti? “Dukkhaṁ, bhante”. “Yaṁ panāniccaṁ dukkhaṁ vipariṇāmadhammaṁ, api nu taṁ anupādāya evaṁ diṭṭhi uppajjeyya— ‘neva hoti, na na hoti tathāgato paraṁ maraṇā’”ti? “No hetaṁ, bhante”. </div>
</div>
<div class="q" id="p_13S3_974"> <div class="p">
<span class="pN">974</span>“Yato kho, bhikkhave, ariyasāvakassa imesu ca ṭhānesu kaṅkhā pahīnā hoti, dukkhepissa kaṅkhā pahīnā hoti, dukkhasamudayepissa kaṅkhā pahīnā hoti, dukkhanirodhepissa kaṅkhā pahīnā hoti, dukkhanirodhagāminiyā paṭipadāyapissa kaṅkhā pahīnā hoti— ayaṁ vuccati, bhikkhave, ariyasāvako sotāpanno avinipātadhammo niyato sambodhiparāyano”ti. Aṭṭhārasamaṁ. </div>
</div>
<div class="CENTER" id="p_13S3_975">
<span class="pN">975</span>Sotāpattivaggo.<br> Aṭṭhārasaveyyākaraṇaṁ niṭṭhitaṁ.</div>
<div class="SUMMARY" id="p_13S3_976">
<span class="pN">976</span><span class="firstLetter">T</span>assuddānaṁ</div>
<div class="q" id="p_13S3_977"> <div class="p"> <table class="singleColumn"> <tr> <td> <div class="pN">977</div> <div class="G">Vātaṁ etaṁ mama,</div> </td> </tr> <tr> <td> <div class="G">so attā no ca me siyā;</div> </td> </tr> <tr> <td> <div class="G">Natthi karoto hetu ca,</div> </td> </tr> <tr> <td> <div class="G">mahādiṭṭhena aṭṭhamaṁ.</div> </td> </tr> </table> </div>
</div>
<div class="q" id="p_13S3_978"> <div class="p"> <table class="singleColumn"> <tr> <td> <div class="pN">978</div> <div class="G">Sassato loko ca,</div> </td> </tr> <tr> <td> <div class="G">Asassato ca antavā ca;</div> </td> </tr> <tr> <td> <div class="G">Anantavā ca taṁ jīvaṁ taṁ sarīranti,</div> </td> </tr> <tr> <td> <div class="G">Aññaṁ jīvaṁ aññaṁ sarīranti ca.</div> </td> </tr> </table> </div>
</div>
<div class="q" id="p_13S3_979"> <div class="p"> <table class="singleColumn"> <tr> <td> <div class="pN">979</div> <div class="G">Hoti tathāgato paraṁ maraṇāti,</div> </td> </tr> <tr> <td> <div class="G">Na hoti tathāgato paraṁ maraṇāti;</div> </td> </tr> <tr> <td> <div class="G">Neva hoti na na hoti tathāgato paraṁ maraṇāti.</div> </td> </tr> </table> </div>
</div>
</html>
