<html>
<div class="i">2.2.10 Sikkhaṁpaccācikkhaṇasikkhāpada</div>
<div class="h">Bhikkhunivibhaṅga</div>
<div class="h">Saṁghādisesakaṇḍa</div>
<div class="h">Sikkhaṁpaccācikkhaṇasikkhāpada</div>
<div class="q" id="p_2V_2323"> <div class="divNumber">709.</div> <div class="p">
<span class="pN">2323</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena caṇḍakāḷī bhikkhunī bhikkhunīhi saddhiṁ bhaṇḍitvā kupitā anattamanā evaṁ vadeti—  “buddhaṁ paccācikkhāmi, dhammaṁ paccācikkhāmi, saṁghaṁ paccācikkhāmi, sikkhaṁ paccācikkhāmi. Kinnumāva samaṇiyo yā samaṇiyo sakyadhītaro, santaññāpi samaṇiyo lajjiniyo kukkuccikā sikkhākāmā tāsāhaṁ santike brahmacariyaṁ carissāmī”ti. </div>
</div>
<div class="q" id="p_2V_2324"> <div class="p">
<span class="pN">2324</span>Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā caṇḍakāḷī kupitā anattamanā evaṁ vakkhati—  ‘buddhaṁ paccācikkhāmi…pe…  sikkhaṁ paccācikkhāmi. Kinnumāva samaṇiyo yā samaṇiyo sakyadhītaro, santaññāpi samaṇiyo lajjiniyo kukkuccikā sikkhākāmā tāsāhaṁ santike brahmacariyaṁ carissāmī’”ti…pe…  “saccaṁ kira, bhikkhave, caṇḍakāḷī bhikkhunī kupitā anattamanā evaṁ vadeti—  ‘buddhaṁ paccācikkhāmi…pe…  sikkhaṁ paccācikkhāmi. Kinnumāva samaṇiyo yā samaṇiyo sakyadhītaro, santaññāpi samaṇiyo lajjiniyo kukkuccikā sikkhākāmā, tāsāhaṁ santike brahmacariyaṁ carissāmī’”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, caṇḍakāḷī bhikkhunī kupitā anattamanā evaṁ vakkhati—  ‘buddhaṁ paccācikkhāmi…pe…  sikkhaṁ paccācikkhāmi. Kinnumāva samaṇiyo yā samaṇiyo sakyadhītaro, santaññāpi samaṇiyo lajjiniyo kukkuccikā sikkhākāmā, tāsāhaṁ santike brahmacariyaṁ carissāmī’ti. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_2325"> <div class="divNumber">710.</div> <div class="p">
<span class="pN">2325</span><span class="bold">“Yā pana bhikkhunī kupitā anattamanā evaṁ vadeyya—  ‘buddhaṁ paccācikkhāmi, dhammaṁ paccācikkhāmi, saṁghaṁ paccācikkhāmi, sikkhaṁ paccācikkhāmi. Kinnumāva samaṇiyo yā samaṇiyo sakyadhītaro. Santaññāpi samaṇiyo lajjiniyo kukkuccikā sikkhākāmā, tāsāhaṁ santike brahmacariyaṁ carissāmī’ti, sā bhikkhunī bhikkhunīhi evamassa vacanīyā—  ‘māyye, kupitā anattamanā evaṁ avaca—  buddhaṁ paccācikkhāmi, dhammaṁ paccācikkhāmi, saṁghaṁ paccācikkhāmi, sikkhaṁ paccācikkhāmi. Kinnumāva samaṇiyo yā samaṇiyo sakyadhītaro. Santaññāpi samaṇiyo lajjiniyo kukkuccikā sikkhākāmā, tāsāhaṁ santike brahmacariyaṁ carissāmīti, abhiramāyye, svākkhāto dhammo; cara brahmacariyaṁ sammā dukkhassa antakiriyāyā’ti. Evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṁ samanubhāsitabbā tassa paṭinissaggāya. Yāvatatiyañce samanubhāsīyamānā taṁ paṭinissajjeyya iccetaṁ kusalaṁ; no ce paṭinissajjeyya, ayampi bhikkhunī yāvatatiyakaṁ dhammaṁ āpannā nissāraṇīyaṁ saṁghādisesan”</span>ti. (<span class="italic">10</span>:<span class="bold">18</span>) </div>
</div>
<div class="q" id="p_2V_2326"> <div class="divNumber">711.</div> <div class="p">
<span class="pN">2326</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2327"> <div class="p">
<span class="pN">2327</span><span class="bold">Kupitā anattamanā</span>ti anabhiraddhā āhatacittā khilajātā. </div>
</div>
<div class="q" id="p_2V_2328"> <div class="p">
<span class="pN">2328</span><span class="bold">Evaṁ vadeyyā</span>ti—  “buddhaṁ paccācikkhāmi…pe…  sikkhaṁ paccācikkhāmi. Kinnumāva samaṇiyo yā samaṇiyo sakyadhītaro. Santaññāpi samaṇiyo lajjiniyo kukkuccikā sikkhākāmā, tāsāhaṁ santike brahmacariyaṁ carissāmī”ti. </div>
</div>
<div class="q" id="p_2V_2329"> <div class="p">
<span class="pN">2329</span><span class="bold">Sā bhikkhunī</span>ti yā sā evaṁvādinī bhikkhunī. <span class="bold">Bhikkhunīhī</span>ti aññāhi bhikkhunīhi. </div>
</div>
<div class="q" id="p_2V_2330"> <div class="p">
<span class="pN">2330</span>Yā passanti yā suṇanti tāhi vattabbā—  “māyye, kupitā anattamanā evaṁ avaca—  ‘buddhaṁ paccācikkhāmi…pe…  sikkhaṁ paccācikkhāmi. Kinnumāva samaṇiyo yā samaṇiyo sakyadhītaro. Santaññāpi samaṇiyo lajjiniyo kukkuccikā sikkhākāmā, tāsāhaṁ santike brahmacariyaṁ carissāmī’ti. Abhiramāyye, svākkhāto dhammo; cara brahmacariyaṁ sammā dukkhassa antakiriyāyā”ti. Dutiyampi vattabbā. Tatiyampi vattabbā. Sace paṭinissajjati iccetaṁ kusalaṁ, no ce paṭinissajjati āpatti dukkaṭassa. Sutvā na vadanti, āpatti dukkaṭassa. Sā bhikkhunī saṁghamajjhampi ākaḍḍhitvā vattabbā—  “māyye, kupitā anattamanā evaṁ avaca—  ‘buddhaṁ paccācikkhāmi…pe…  sikkhaṁ paccācikkhāmi. Kinnumāva samaṇiyo yā samaṇiyo sakyadhītaro. Santaññāpi samaṇiyo lajjiniyo kukkuccikā sikkhākāmā, tāsāhaṁ santike brahmacariyaṁ carissāmī’ti. Abhiramāyye, svākkhāto dhammo; cara brahmacariyaṁ sammā dukkhassa antakiriyāyā”ti. Dutiyampi vattabbā. Tatiyampi vattabbā. Sace paṭinissajjati iccetaṁ kusalaṁ, no ce paṭinissajjati āpatti dukkaṭassa. Sā bhikkhunī samanubhāsitabbā. Evañca pana, bhikkhave, samanubhāsitabbā. Byattāya bhikkhuniyā paṭibalāya saṁgho ñāpetabbo—  </div>
</div>
<div class="q" id="p_2V_2331"> <div class="divNumber">712.</div> <div class="p">
<span class="pN">2331</span>“Suṇātu me, ayye, saṁgho. Ayaṁ itthannāmā bhikkhunī kupitā anattamanā evaṁ vadeti—  ‘buddhaṁ paccācikkhāmi, dhammaṁ paccācikkhāmi, saṁghaṁ paccācikkhāmi, sikkhaṁ paccācikkhāmi. Kinnumāva samaṇiyo yā samaṇiyo sakyadhītaro. Santaññāpi samaṇiyo lajjiniyo kukkuccikā sikkhākāmā tāsāhaṁ santike brahmacariyaṁ carissāmī’ti. Sā taṁ vatthuṁ na paṭinissajjati. Yadi saṁghassa pattakallaṁ, saṁgho itthannāmaṁ bhikkhuniṁ samanubhāseyya tassa vatthussa paṭinissaggāya. Esā ñatti. </div>
</div>
<div class="q" id="p_2V_2332"> <div class="p">
<span class="pN">2332</span>Suṇātu me, ayye, saṁgho. Ayaṁ itthannāmā bhikkhunī kupitā anattamanā evaṁ vadeti—  ‘buddhaṁ paccācikkhāmi…pe…  sikkhaṁ paccācikkhāmi. Kinnumāva samaṇiyo yā samaṇiyo sakyadhītaro. Santaññāpi samaṇiyo lajjiniyo kukkuccikā sikkhākāmā, tāsāhaṁ santike brahmacariyaṁ carissāmī’ti. Sā taṁ vatthuṁ na paṭinissajjati. Saṁgho itthannāmaṁ bhikkhuniṁ samanubhāsati tassa vatthussa paṭinissaggāya. Yassā ayyāya khamati itthannāmāya bhikkhuniyā samanubhāsanā tassa vatthussa paṭinissaggāya, sā tuṇhassa; yassā nakkhamati sā, bhāseyya. </div>
</div>
<div class="q" id="p_2V_2333"> <div class="p">
<span class="pN">2333</span>Dutiyampi etamatthaṁ vadāmi…pe…  tatiyampi etamatthaṁ vadāmi…pe… . </div>
</div>
<div class="q" id="p_2V_2334"> <div class="p">
<span class="pN">2334</span>Samanubhaṭṭhā saṁghena itthannāmā bhikkhunī tassa vatthussa paṭinissaggāya. Khamati saṁghassa, tasmā tuṇhī, evametaṁ dhārayāmī”ti. </div>
</div>
<div class="q" id="p_2V_2335"> <div class="p">
<span class="pN">2335</span>Ñattiyā dukkaṭaṁ. Dvīhi kammavācāhi thullaccayā. Kammavācāpariyosāne āpatti saṁghādisesassa. Saṁghādisesaṁ ajjhāpajjantiyā ñattiyā dukkaṭaṁ, dvīhi kammavācāhi thullaccayā paṭippassambhanti. </div>
</div>
<div class="q" id="p_2V_2336"> <div class="p">
<span class="pN">2336</span><span class="bold">Ayampī</span>ti purimāyo upādāya vuccati. </div>
</div>
<div class="q" id="p_2V_2337"> <div class="p">
<span class="pN">2337</span><span class="bold">Yāvatatiyakan</span>ti yāvatatiyaṁ samanubhāsanāya āpajjati, na saha vatthujjhācārā. </div>
</div>
<div class="q" id="p_2V_2338"> <div class="p">
<span class="pN">2338</span><span class="bold">Nissāraṇīyan</span>ti saṁghamhā nissārīyati. </div>
</div>
<div class="q" id="p_2V_2339"> <div class="p">
<span class="pN">2339</span><span class="bold">Saṁghādiseso</span>ti…pe…  tenapi vuccati saṁghādisesoti. </div>
</div>
<div class="q" id="p_2V_2340"> <div class="divNumber">713.</div> <div class="p">
<span class="pN">2340</span>Dhammakamme dhammakammasaññā na paṭinissajjati, āpatti saṁghādisesassa. Dhammakamme vematikā na paṭinissajjati, āpatti saṁghādisesassa. Dhammakamme adhammakammasaññā na paṭinissajjati, āpatti saṁghādisesassa. </div>
</div>
<div class="q" id="p_2V_2341"> <div class="p">
<span class="pN">2341</span>Adhammakamme dhammakammasaññā, āpatti dukkaṭassa. Adhammakamme vematikā, āpatti dukkaṭassa. Adhammakamme adhammakammasaññā, āpatti dukkaṭassa. </div>
</div>
<div class="q" id="p_2V_2342"> <div class="divNumber">714.</div> <div class="p">
<span class="pN">2342</span>Anāpatti—  asamanubhāsantiyā, paṭinissajjantiyā, ummattikāya, ādikammikāyāti. </div>
</div>
<div class="CENTER" id="p_2V_2343">
<span class="pN">2343</span>Sattamasaṁghādisesasikkhāpadaṁ niṭṭhitaṁ.</div>
</html>
