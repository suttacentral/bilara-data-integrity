<html>
<div class="i">44.1 Ekavihārikattheraapadāna</div>
<div class="h">Ekavihārivagga</div>
<div class="h">Ekavihārikattheraapadāna</div>
<div class="q" id="p_20Ap1_5664"> <div class="divNumber">1.</div> <div class="p"> <table class="singleColumn"> <tr> <td> <div class="pN">5664</div> <div class="G">“Imamhi bhaddake kappe,</div> </td> </tr> <tr> <td> <div class="G">brahmabandhu mahāyaso;</div> </td> </tr> <tr> <td> <div class="G">Kassapo nāma gottena,</div> </td> </tr> <tr> <td> <div class="G">uppajji vadataṁ varo.</div> </td> </tr> </table> </div>
</div>
<div class="q" id="p_20Ap1_5665"> <div class="divNumber">2.</div> <div class="p"> <table class="singleColumn"> <tr> <td> <div class="pN">5665</div> <div class="G">Nippapañco nirālambo,</div> </td> </tr> <tr> <td> <div class="G">ākāsasamamānaso;</div> </td> </tr> <tr> <td> <div class="G">Suññatābahulo tādī,</div> </td> </tr> <tr> <td> <div class="G">animittarato vasī.</div> </td> </tr> </table> </div>
</div>
<div class="q" id="p_20Ap1_5666"> <div class="divNumber">3.</div> <div class="p"> <table class="singleColumn"> <tr> <td> <div class="pN">5666</div> <div class="G">Asaṅgacitto nikleso,</div> </td> </tr> <tr> <td> <div class="G">asaṁsaṭṭho kule gaṇe;</div> </td> </tr> <tr> <td> <div class="G">Mahākāruṇiko vīro,</div> </td> </tr> <tr> <td> <div class="G">vinayopāyakovido.</div> </td> </tr> </table> </div>
</div>
<div class="q" id="p_20Ap1_5667"> <div class="divNumber">4.</div> <div class="p"> <table class="singleColumn"> <tr> <td> <div class="pN">5667</div> <div class="G">Uyyutto parakiccesu,</div> </td> </tr> <tr> <td> <div class="G">vinayanto sadevake;</div> </td> </tr> <tr> <td> <div class="G">Nibbānagamanaṁ maggaṁ,</div> </td> </tr> <tr> <td> <div class="G">gatiṁ paṅkavisosanaṁ.</div> </td> </tr> </table> </div>
</div>
<div class="q" id="p_20Ap1_5668"> <div class="divNumber">5.</div> <div class="p"> <table class="singleColumn"> <tr> <td> <div class="pN">5668</div> <div class="G">Amataṁ paramassādaṁ,</div> </td> </tr> <tr> <td> <div class="G">jarāmaccunivāraṇaṁ;</div> </td> </tr> <tr> <td> <div class="G">Mahāparisamajjhe so,</div> </td> </tr> <tr> <td> <div class="G">nisinno lokatārako.</div> </td> </tr> </table> </div>
</div>
<div class="q" id="p_20Ap1_5669"> <div class="divNumber">6.</div> <div class="p"> <table class="singleColumn"> <tr> <td> <div class="pN">5669</div> <div class="G">Karavīkaruto nātho,</div> </td> </tr> <tr> <td> <div class="G">brahmaghoso tathāgato;</div> </td> </tr> <tr> <td> <div class="G">Uddharanto mahāduggā,</div> </td> </tr> <tr> <td> <div class="G">vippanaṭṭhe anāyake.</div> </td> </tr> </table> </div>
</div>
<div class="q" id="p_20Ap1_5670"> <div class="divNumber">7.</div> <div class="p"> <table class="singleColumn"> <tr> <td> <div class="pN">5670</div> <div class="G">Desento virajaṁ dhammaṁ,</div> </td> </tr> <tr> <td> <div class="G">diṭṭho me lokanāyako;</div> </td> </tr> <tr> <td> <div class="G">Tassa dhammaṁ suṇitvāna,</div> </td> </tr> <tr> <td> <div class="G">pabbajiṁ anagāriyaṁ.</div> </td> </tr> </table> </div>
</div>
<div class="q" id="p_20Ap1_5671"> <div class="divNumber">8.</div> <div class="p"> <table class="singleColumn"> <tr> <td> <div class="pN">5671</div> <div class="G">Pabbajitvā tadāpāhaṁ,</div> </td> </tr> <tr> <td> <div class="G">cintento jinasāsanaṁ;</div> </td> </tr> <tr> <td> <div class="G">Ekakova vane ramme,</div> </td> </tr> <tr> <td> <div class="G">vasiṁ saṁsaggapīḷito.</div> </td> </tr> </table> </div>
</div>
<div class="q" id="p_20Ap1_5672"> <div class="divNumber">9.</div> <div class="p"> <table class="singleColumn"> <tr> <td> <div class="pN">5672</div> <div class="G">Sakkāyavūpakāso me,</div> </td> </tr> <tr> <td> <div class="G">hetubhūto mamābhavī;</div> </td> </tr> <tr> <td> <div class="G">Manaso vūpakāsassa,</div> </td> </tr> <tr> <td> <div class="G">saṁsaggabhayadassino.</div> </td> </tr> </table> </div>
</div>
<div class="q" id="p_20Ap1_5673"> <div class="divNumber">10.</div> <div class="p"> <table class="singleColumn"> <tr> <td> <div class="pN">5673</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">bhavā sabbe samūhatā;</div> </td> </tr> <tr> <td> <div class="G">Nāgova bandhanaṁ chetvā,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_5674"> <div class="divNumber">11.</div> <div class="p"> <table class="singleColumn"> <tr> <td> <div class="pN">5674</div> <div class="G">Svāgataṁ vata me āsi,</div> </td> </tr> <tr> <td> <div class="G">mama buddhassa santike;</div> </td> </tr> <tr> <td> <div class="G">Tisso vijjā anuppattā,</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_5675"> <div class="divNumber">12.</div> <div class="p"> <table class="singleColumn"> <tr> <td> <div class="pN">5675</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_5676"> <div class="p">
<span class="pN">5676</span>Itthaṁ sudaṁ āyasmā ekavihāriko thero imā gāthāyo abhāsitthāti. </div>
</div>
<div class="CENTER" id="p_20Ap1_5677">
<span class="pN">5677</span>Ekavihārikattherassāpadānaṁ paṭhamaṁ.</div>
</html>
