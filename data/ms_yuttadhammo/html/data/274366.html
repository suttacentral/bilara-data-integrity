<html>
<div class="i">2.3.3 Aññatarabhikkhusutta</div>
<div class="h">Vedanāsaṁyutta</div>
<div class="h">Aṭṭhasatapariyāyavagga</div>
<div class="h">Aññatarabhikkhusutta</div>
<div class="q" id="p_13S4_1205"> <div class="divNumber">271.</div> <div class="p">
<span class="pN">1205</span>Atha kho aññataro bhikkhu yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho so bhikkhu bhagavantaṁ etadavoca—  “katamā nu kho, bhante, vedanā, katamo vedanāsamudayo, katamā vedanāsamudayagāminī paṭipadā? Katamo vedanānirodho, katamā vedanānirodhagāminī paṭipadā? Ko vedanāya assādo, ko ādīnavo, kiṁ nissaraṇan”ti? </div>
</div>
<div class="q" id="p_13S4_1206"> <div class="p">
<span class="pN">1206</span>“Tisso imā, bhikkhu, vedanā—  sukhā vedanā, dukkhā vedanā, adukkhamasukhā vedanā. Imā vuccanti, bhikkhu, vedanā. Phassasamudayā vedanāsamudayo. Taṇhā vedanāsamudayagāminī paṭipadā. Phassanirodhā vedanānirodho. Ayameva ariyo aṭṭhaṅgiko maggo vedanānirodhagāminī paṭipadā, seyyathidaṁ—  sammādiṭṭhi…pe…  sammāsamādhi. Yaṁ vedanaṁ paṭicca uppajjati sukhaṁ somanassaṁ, ayaṁ vedanāya assādo; yaṁ vedanā aniccā dukkhā vipariṇāmadhammā, ayaṁ vedanāya ādīnavo; yo vedanāya chandarāgavinayo chandarāgappahānaṁ, idaṁ vedanāya nissaraṇan”ti. </div>
</div>
<div class="CENTER" id="p_13S4_1207">
<span class="pN">1207</span>Tatiyaṁ.</div>
</html>
