<html>
<div class="i">3.4.2 Dutiyacakkānuvattanasutta</div>
<div class="h">Tatiyapaṇṇāsaka</div>
<div class="h">Rājavagga</div>
<div class="h">Dutiyacakkānuvattanasutta</div>
<div class="q" id="p_16A5_738"> <div class="divNumber">132.</div> <div class="p">
<span class="pN">738</span>“Pañcahi, bhikkhave, aṅgehi samannāgato rañño cakkavattissa jeṭṭho putto pitarā pavattitaṁ cakkaṁ dhammeneva anuppavatteti; taṁ hoti cakkaṁ appaṭivattiyaṁ kenaci manussabhūtena paccatthikena pāṇinā. </div>
</div>
<div class="q" id="p_16A5_739"> <div class="p">
<span class="pN">739</span>Katamehi pañcahi? Idha, bhikkhave, rañño cakkavattissa jeṭṭho putto atthaññū ca hoti, dhammaññū ca, mattaññū ca, kālaññū ca, parisaññū ca. Imehi kho, bhikkhave, pañcahi aṅgehi samannāgato rañño cakkavattissa jeṭṭho putto pitarā pavattitaṁ cakkaṁ dhammeneva anuppavatteti; taṁ hoti cakkaṁ appaṭivattiyaṁ kenaci manussabhūtena paccatthikena pāṇinā. </div>
</div>
<div class="q" id="p_16A5_740"> <div class="p">
<span class="pN">740</span>Evamevaṁ kho, bhikkhave, pañcahi dhammehi samannāgato sāriputto tathāgatena anuttaraṁ dhammacakkaṁ pavattitaṁ sammadeva anuppavatteti; taṁ hoti cakkaṁ appaṭivattiyaṁ samaṇena vā brāhmaṇena vā devena vā mārena vā brahmunā vā kenaci vā lokasmiṁ. </div>
</div>
<div class="q" id="p_16A5_741"> <div class="p">
<span class="pN">741</span>Katamehi pañcahi? Idha, bhikkhave, sāriputto atthaññū, dhammaññū, mattaññū, kālaññū, parisaññū. Imehi kho, bhikkhave, pañcahi dhammehi samannāgato sāriputto tathāgatena anuttaraṁ dhammacakkaṁ pavattitaṁ sammadeva anuppavatteti; taṁ hoti cakkaṁ appaṭivattiyaṁ samaṇena vā brāhmaṇena vā devena vā mārena vā brahmunā vā kenaci vā lokasmin”ti. </div>
</div>
<div class="CENTER" id="p_16A5_742">
<span class="pN">742</span>Dutiyaṁ.</div>
</html>
