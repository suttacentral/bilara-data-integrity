<html>
<div class="i">1.5.10 </div>
<div class="h">Paṭhamapaṇṇāsaka</div>
<div class="h">Parisavagga</div>
<div class="h"></div>
<div class="q" id="p_15A2_123"> <div class="divNumber">52.</div> <div class="p">
<span class="pN">123</span>“Dvemā, bhikkhave, parisā. Katamā dve? Adhammavādinī ca parisā dhammavādinī ca parisā. Katamā ca, bhikkhave, adhammavādinī parisā? Idha, bhikkhave, yassaṁ parisāyaṁ bhikkhū adhikaraṇaṁ ādiyanti dhammikaṁ vā adhammikaṁ vā. Te taṁ adhikaraṇaṁ ādiyitvā na ceva aññamaññaṁ saññāpenti na ca saññattiṁ upagacchanti, na ca nijjhāpenti na ca nijjhattiṁ upagacchanti. Te asaññattibalā anijjhattibalā appaṭinissaggamantino tameva adhikaraṇaṁ thāmasā parāmāsā abhinivissa voharanti—  ‘idameva saccaṁ moghamaññan’ti. Ayaṁ vuccati, bhikkhave, adhammavādinī parisā. </div>
</div>
<div class="q" id="p_15A2_124"> <div class="p">
<span class="pN">124</span>Katamā ca, bhikkhave, dhammavādinī parisā? Idha, bhikkhave, yassaṁ parisāyaṁ bhikkhū adhikaraṇaṁ ādiyanti dhammikaṁ vā adhammikaṁ vā. Te taṁ adhikaraṇaṁ ādiyitvā aññamaññaṁ saññāpenti ceva saññattiñca upagacchanti, nijjhāpenti ceva nijjhattiñca upagacchanti. Te saññattibalā nijjhattibalā paṭinissaggamantino, na tameva adhikaraṇaṁ thāmasā parāmāsā abhinivissa voharanti—  ‘idameva saccaṁ moghamaññan’ti. Ayaṁ vuccati, bhikkhave, dhammavādinī parisā. Imā kho, bhikkhave, dve parisā. Etadaggaṁ, bhikkhave, imāsaṁ dvinnaṁ parisānaṁ yadidaṁ dhammavādinī parisā”ti. </div>
</div>
<div class="CENTER" id="p_15A2_125">
<span class="pN">125</span>Parisavaggo pañcamo.</div>
<div class="SUMMARY" id="p_15A2_126">
<span class="pN">126</span><span class="firstLetter">T</span>assuddānaṁ</div>
<div class="q" id="p_15A2_127"> <div class="p"> <table class="singleColumn"> <tr> <td> <div class="pN">127</div> <div class="G">Uttānā vaggā aggavatī,</div> </td> </tr> <tr> <td> <div class="G">Ariyā kasaṭo ca pañcamo;</div> </td> </tr> <tr> <td> <div class="G">Okkācitaāmisañceva,</div> </td> </tr> <tr> <td> <div class="G">Visamā adhammādhammiyena cāti.</div> </td> </tr> </table> </div>
</div>
<div class="ENDH3" id="p_15A2_128">
<span class="pN">128</span>Paṭhamo paṇṇāsako samatto.</div>
</html>
