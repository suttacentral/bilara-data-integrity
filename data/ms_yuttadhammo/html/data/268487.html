<html>
<div class="i">4.1.13 Lokasutta</div>
<div class="h">Catukkanipāta</div>
<div class="h">Brāhmaṇadhammayāgavagga</div>
<div class="h">Lokasutta</div>
<div class="q" id="p_18It_832"> <div class="divNumber">112.</div> <div class="p">
<span class="pN">832</span>Vuttañhetaṁ bhagavatā vuttamarahatāti me sutaṁ— </div>
</div>
<div class="q" id="p_18It_833"> <div class="p">
<span class="pN">833</span>“Loko, bhikkhave, tathāgatena abhisambuddho, lokasmā tathāgato visaṁyutto. Lokasamudayo, bhikkhave, tathāgatena abhisambuddho, lokasamudayo tathāgatassa pahīno. Lokanirodho, bhikkhave, tathāgatena abhisambuddho, lokanirodho tathāgatassa sacchikato. Lokanirodhagāminī paṭipadā, bhikkhave, tathāgatena abhisambuddhā, lokanirodhagāminī paṭipadā tathāgatassa bhāvitā. </div>
</div>
<div class="q" id="p_18It_834"> <div class="p">
<span class="pN">834</span>Yaṁ, bhikkhave, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya diṭṭhaṁ sutaṁ mutaṁ viññātaṁ pattaṁ pariyesitaṁ anuvicaritaṁ manasā yasmā taṁ tathāgatena abhisambuddhaṁ, tasmā tathāgatoti vuccati. </div>
</div>
<div class="q" id="p_18It_835"> <div class="p">
<span class="pN">835</span>Yañca, bhikkhave, rattiṁ tathāgato anuttaraṁ sammāsambodhiṁ abhisambujjhati, yañca rattiṁ anupādisesāya nibbānadhātuyā parinibbāyati, yaṁ etasmiṁ antare bhāsati lapati niddisati, sabbaṁ taṁ tatheva hoti no aññathā, tasmā tathāgatoti vuccati. </div>
</div>
<div class="q" id="p_18It_836"> <div class="p">
<span class="pN">836</span>Yathāvādī, bhikkhave, tathāgato tathākārī, yathākārī tathāvādī, iti yathāvādī tathākārī yathākārī tathāvādī, tasmā tathāgatoti vuccati. </div>
</div>
<div class="q" id="p_18It_837"> <div class="p">
<span class="pN">837</span>Sadevake, bhikkhave, loke samārake sabrahmake sassamaṇabrāhmaṇiyā pajāya sadevamanussāya tathāgato abhibhū anabhibhūto aññadatthudaso vasavattī, tasmā tathāgatoti vuccatī”ti. Etamatthaṁ bhagavā avoca. Tatthetaṁ iti vuccati— </div>
</div>
<div class="q" id="p_18It_838"> <div class="p"> <table class="singleColumn"> <tr> <td> <div class="pN">838</div> <div class="G">“Sabbalokaṁ abhiññāya,</div> </td> </tr> <tr> <td> <div class="G">sabbaloke yathātathaṁ;</div> </td> </tr> <tr> <td> <div class="G">Sabbalokavisaṁyutto,</div> </td> </tr> <tr> <td> <div class="G">sabbaloke anūpayo.</div> </td> </tr> </table> </div>
</div>
<div class="q" id="p_18It_839"> <div class="p"> <table class="singleColumn"> <tr> <td> <div class="pN">839</div> <div class="G">Sa ve sabbābhibhū dhīro,</div> </td> </tr> <tr> <td> <div class="G">sabbaganthappamocano;</div> </td> </tr> <tr> <td> <div class="G">Phuṭṭhāssa paramā santi,</div> </td> </tr> <tr> <td> <div class="G">nibbānaṁ akutobhayaṁ.</div> </td> </tr> </table> </div>
</div>
<div class="q" id="p_18It_840"> <div class="p"> <table class="singleColumn"> <tr> <td> <div class="pN">840</div> <div class="G">Esa khīṇāsavo buddho,</div> </td> </tr> <tr> <td> <div class="G">anīgho chinnasaṁsayo;</div> </td> </tr> <tr> <td> <div class="G">Sabbakammakkhayaṁ patto,</div> </td> </tr> <tr> <td> <div class="G">vimutto upadhisaṅkhaye.</div> </td> </tr> </table> </div>
</div>
<div class="q" id="p_18It_841"> <div class="p"> <table class="singleColumn"> <tr> <td> <div class="pN">841</div> <div class="G">Esa so bhagavā buddho,</div> </td> </tr> <tr> <td> <div class="G">esa sīho anuttaro;</div> </td> </tr> <tr> <td> <div class="G">Sadevakassa lokassa,</div> </td> </tr> <tr> <td> <div class="G">brahmacakkaṁ pavattayi.</div> </td> </tr> </table> </div>
</div>
<div class="q" id="p_18It_842"> <div class="p"> <table class="singleColumn"> <tr> <td> <div class="pN">842</div> <div class="G">Iti devā manussā ca,</div> </td> </tr> <tr> <td> <div class="G">ye buddhaṁ saraṇaṁ gatā;</div> </td> </tr> <tr> <td> <div class="G">Saṅgamma taṁ namassanti,</div> </td> </tr> <tr> <td> <div class="G">mahantaṁ vītasāradaṁ.</div> </td> </tr> </table> </div>
</div>
<div class="q" id="p_18It_843"> <div class="p"> <table class="singleColumn"> <tr> <td> <div class="pN">843</div> <div class="G">Danto damayataṁ seṭṭho,</div> </td> </tr> <tr> <td> <div class="G">santo samayataṁ isi;</div> </td> </tr> <tr> <td> <div class="G">Mutto mocayataṁ aggo,</div> </td> </tr> <tr> <td> <div class="G">tiṇṇo tārayataṁ varo.</div> </td> </tr> </table> </div>
</div>
<div class="q" id="p_18It_844"> <div class="p"> <table class="singleColumn"> <tr> <td> <div class="pN">844</div> <div class="G">Iti hetaṁ namassanti,</div> </td> </tr> <tr> <td> <div class="G">mahantaṁ vītasāradaṁ;</div> </td> </tr> <tr> <td> <div class="G">Sadevakasmiṁ lokasmiṁ,</div> </td> </tr> <tr> <td> <div class="G">natthi te paṭipuggalo”ti.</div> </td> </tr> </table> </div>
</div>
<div class="q" id="p_18It_845"> <div class="p">
<span class="pN">845</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_846">
<span class="pN">846</span>Terasamaṁ.</div>
<div class="ENDH3" id="p_18It_847">
<span class="pN">847</span>Catukkanipāto niṭṭhito.</div>
<div class="SUMMARY" id="p_18It_848">
<span class="pN">848</span><span class="firstLetter">T</span>assuddānaṁ</div>
<div class="q" id="p_18It_849"> <div class="p"> <table class="singleColumn"> <tr> <td> <div class="pN">849</div> <div class="G">Brāhmaṇasulabhā jānaṁ,</div> </td> </tr> <tr> <td> <div class="G">Samaṇasīlā taṇhā brahmā;</div> </td> </tr> <tr> <td> <div class="G">Bahukārā kuhapurisā,</div> </td> </tr> <tr> <td> <div class="G">Cara sampannalokena terasāti.</div> </td> </tr> </table> </div>
</div>
<div class="SUMMARY" id="p_18It_850">
<span class="pN">850</span><span class="firstLetter">S</span>uttasaṅgaho</div>
<div class="q" id="p_18It_851"> <div class="p"> <table class="singleColumn"> <tr> <td> <div class="pN">851</div> <div class="G">Sattavisekanipātaṁ,</div> </td> </tr> <tr> <td> <div class="G">Dukkaṁ bāvīsasuttasaṅgahitaṁ;</div> </td> </tr> <tr> <td> <div class="G">Samapaññāsamathatikaṁ,</div> </td> </tr> <tr> <td> <div class="G">Terasa catukkañca iti yamidaṁ.</div> </td> </tr> </table> </div>
</div>
<div class="q" id="p_18It_852"> <div class="p"> <table class="singleColumn"> <tr> <td> <div class="pN">852</div> <div class="G">Dvidasuttarasuttasate,</div> </td> </tr> <tr> <td> <div class="G">Saṅgāyitvā samādahiṁsu purā;</div> </td> </tr> <tr> <td> <div class="G">Arahanto ciraṭṭhitiyā,</div> </td> </tr> <tr> <td> <div class="G">Tamāhu nāmena itivuttanti.</div> </td> </tr> </table> </div>
</div>
<div class="ENDBOOK" id="p_18It_853">
<span class="pN">853</span>Itivuttakapāḷi niṭṭhitā.</div>
</html>
