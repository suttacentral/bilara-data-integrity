<html>
<div class="i">1.5.6.5 Bhiṁsāpanasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Surāpānavagga
</div>
<div class="h">
Bhiṁsāpanasikkhāpada
</div>
<div class="q" id="p_2V_1057">
<div class="divNumber">
345.
</div>
<div class="p">
<span class="pN">1057</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena chabbaggiyā bhikkhū sattarasavaggiye bhikkhū bhiṁsāpenti. Te bhiṁsāpīyamānā rodanti. Bhikkhū evamāhaṁsu—  “kissa tumhe, āvuso, rodathā”ti? “Ime, āvuso, chabbaggiyā bhikkhū amhe bhiṁsāpentī”ti.
</div>
</div>
<div class="q" id="p_2V_1058">
<div class="p">
<span class="pN">1058</span>Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū bhikkhuṁ bhiṁsāpessantī”ti…pe…  “saccaṁ kira tumhe, bhikkhave, bhikkhuṁ bhiṁsāpethā”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, bhikkhuṁ bhiṁsāpessatha. Netaṁ, moghapurisā, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_1059">
<div class="divNumber">
346.
</div>
<div class="p">
<span class="pN">1059</span><span class="bold">“Yo pana bhikkhu bhikkhuṁ bhiṁsāpeyya, pācittiyan”</span>ti. (<span class="italic">55</span>:<span class="bold">104</span>)
</div>
</div>
<div class="q" id="p_2V_1060">
<div class="divNumber">
347.
</div>
<div class="p">
<span class="pN">1060</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_1061">
<div class="p">
<span class="pN">1061</span><span class="bold">Bhikkhun</span>ti aññaṁ bhikkhuṁ.
</div>
</div>
<div class="q" id="p_2V_1062">
<div class="p">
<span class="pN">1062</span><span class="bold">Bhiṁsāpeyyā</span>ti upasampanno upasampannaṁ bhiṁsāpetukāmo rūpaṁ vā saddaṁ vā gandhaṁ vā rasaṁ vā phoṭṭhabbaṁ vā upasaṁharati. Bhāyeyya vā so na vā bhāyeyya, āpatti pācittiyassa. Corakantāraṁ vā vāḷakantāraṁ vā pisācakantāraṁ vā ācikkhati. Bhāyeyya vā so na vā bhāyeyya, āpatti pācittiyassa.
</div>
</div>
<div class="q" id="p_2V_1063">
<div class="divNumber">
348.
</div>
<div class="p">
<span class="pN">1063</span>Upasampanne upasampannasaññī bhiṁsāpeti, āpatti pācittiyassa. Upasampanne vematiko bhiṁsāpeti, āpatti pācittiyassa. Upasampanne anupasampannasaññī bhiṁsāpeti, āpatti pācittiyassa.
</div>
</div>
<div class="q" id="p_2V_1064">
<div class="p">
<span class="pN">1064</span>Anupasampannaṁ bhiṁsāpetukāmo rūpaṁ vā saddaṁ vā gandhaṁ vā rasaṁ vā phoṭṭhabbaṁ vā upasaṁharati. Bhāyeyya vā so na vā bhāyeyya, āpatti dukkaṭassa. Corakantāraṁ vā vāḷakantāraṁ vā pisācakantāraṁ vā ācikkhati. Bhāyeyya vā so na vā bhāyeyya, āpatti dukkaṭassa. Anupasampanne upasampannasaññī, āpatti dukkaṭassa. Anupasampanne vematiko, āpatti dukkaṭassa. Anupasampanne anupasampannasaññī, āpatti dukkaṭassa.
</div>
</div>
<div class="q" id="p_2V_1065">
<div class="divNumber">
349.
</div>
<div class="p">
<span class="pN">1065</span>Anāpatti—  na bhiṁsāpetukāmo rūpaṁ vā saddaṁ vā gandhaṁ vā rasaṁ vā phoṭṭhabbaṁ vā upasaṁharati, corakantāraṁ vā vāḷakantāraṁ vā pisācakantāraṁ vā ācikkhati, ummattakassa, ādikammikassāti.
</div>
</div>
<div class="CENTER" id="p_2V_1066">
<span class="pN">1066</span>Bhiṁsāpanasikkhāpadaṁ niṭṭhitaṁ pañcamaṁ.
</div>
</html>
