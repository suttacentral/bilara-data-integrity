<html>
<div class="i">7.3.10 Cakkavattiṅgapañha</div>
<div class="h">Opammakathāpañha</div>
<div class="h">Pathavīvagga</div>
<div class="h">Cakkavattiṅgapañha</div>
<div class="q" id="p_28Mi_1825"> <div class="divNumber">254.</div> <div class="p">
<span class="pN">1825</span>“Bhante nāgasena, ‘cakkavattissa cattāri aṅgāni gahetabbānī’ti yaṁ vadesi, katamāni tāni cattāri aṅgāni gahetabbānī”ti? “Yathā, mahārāja, cakkavattī catūhi saṅgahavatthūhi janaṁ saṅgaṇhāti; evameva kho, mahārāja, yoginā yogāvacarena catassannaṁ parisānaṁ mānasaṁ saṅgahetabbaṁ anuggahetabbaṁ sampahaṁsetabbaṁ. Idaṁ, mahārāja, cakkavattissa paṭhamaṁ aṅgaṁ gahetabbaṁ. </div>
</div>
<div class="q" id="p_28Mi_1826"> <div class="p">
<span class="pN">1826</span>Puna caparaṁ, mahārāja, cakkavattissa vijite corā na uṭṭhahanti; evameva kho, mahārāja, yoginā yogāvacarena kāmarāgabyāpādavihiṁsāvitakkā na uppādetabbā. Idaṁ, mahārāja, cakkavattissa dutiyaṁ aṅgaṁ gahetabbaṁ. Bhāsitampetaṁ, mahārāja, bhagavatā devātidevena—  </div>
</div>
<div class="q" id="p_28Mi_1827"> <div class="p"> <table class="singleColumn"> <tr> <td> <div class="pN">1827</div> <div class="G">‘Vitakkūpasame ca yo rato,</div> </td> </tr> <tr> <td> <div class="G">Asubhaṁ bhāvayate sadā sato;</div> </td> </tr> <tr> <td> <div class="G">Esa kho byanti kāhiti,</div> </td> </tr> <tr> <td> <div class="G">Esa checchati mārabandhanan’ti.</div> </td> </tr> </table> </div>
</div>
<div class="q" id="p_28Mi_1828"> <div class="p">
<span class="pN">1828</span>Puna caparaṁ, mahārāja, cakkavattī divase divase samuddapariyantaṁ mahāpathaviṁ anuyāyati kalyāṇapāpakāni vicinamāno; evameva kho, mahārāja, yoginā yogāvacarena kāyakammaṁ vacīkammaṁ manokammaṁ divase divase paccavekkhitabbaṁ ‘kiṁ nu kho me imehi tīhi ṭhānehi anupavajjassa divaso vītivattatī’ti. Idaṁ, mahārāja, cakkavattissa tatiyaṁ aṅgaṁ gahetabbaṁ. Bhāsitampetaṁ, mahārāja, bhagavatā devātidevena aṅguttaranikāyavare—  </div>
</div>
<div class="q" id="p_28Mi_1829"> <div class="p">
<span class="pN">1829</span>‘Kathambhūtassa me rattindivā vītivattantīti pabbajitena abhiṇhaṁ paccavekkhitabban’ti. </div>
</div>
<div class="q" id="p_28Mi_1830"> <div class="p">
<span class="pN">1830</span>Puna caparaṁ, mahārāja, cakkavattissa abbhantarabāhirārakkhā susaṁvihitā hoti; evameva kho, mahārāja, yoginā yogāvacarena abbhantarānaṁ bāhirānaṁ kilesānaṁ ārakkhāya satidovāriko ṭhapetabbo. Idaṁ, mahārāja, cakkavattissa catutthaṁ aṅgaṁ gahetabbaṁ. Bhāsitampetaṁ, mahārāja, bhagavatā devātidevena—  </div>
</div>
<div class="q" id="p_28Mi_1831"> <div class="p">
<span class="pN">1831</span>‘Satidovāriko, bhikkhave, ariyasāvako akusalaṁ pajahati kusalaṁ bhāveti, sāvajjaṁ pajahati, anavajjaṁ bhāveti, suddhamattānaṁ pariharatī’”ti. </div>
</div>
<div class="CENTER" id="p_28Mi_1832">
<span class="pN">1832</span>Cakkavattiṅgapañho dasamo.</div>
<div class="ENDH3" id="p_28Mi_1833">
<span class="pN">1833</span>Pathavīvaggo tatiyo.</div>
<div class="SUMMARY" id="p_28Mi_1834">
<span class="pN">1834</span><span class="firstLetter">T</span>assuddānaṁ</div>
<div class="q" id="p_28Mi_1835"> <div class="p"> <table class="singleColumn"> <tr> <td> <div class="pN">1835</div> <div class="G">Pathavī āpo ca tejo ca,</div> </td> </tr> <tr> <td> <div class="G">vāyo ca pabbatena ca;</div> </td> </tr> <tr> <td> <div class="G">Ākāso candasūriyo ca,</div> </td> </tr> <tr> <td> <div class="G">sakko ca cakkavattināti.</div> </td> </tr> </table> </div>
</div>
</html>
