<html>
<div class="i">1.1.10 Moranivāpasutta</div>
<div class="h">Paṭhamapaṇṇāsaka</div>
<div class="h">Nissayavagga</div>
<div class="h">Moranivāpasutta</div>
<div class="q" id="p_17A11_73"> <div class="divNumber">10.</div> <div class="p">
<span class="pN">73</span>Ekaṁ samayaṁ bhagavā rājagahe viharati moranivāpe paribbājakārāme. Tatra kho bhagavā bhikkhū āmantesi—  “bhikkhavo”ti. “Bhadante”ti te bhikkhū bhagavato paccassosuṁ. Bhagavā etadavoca—  </div>
</div>
<div class="q" id="p_17A11_74"> <div class="p">
<span class="pN">74</span>“Tīhi, bhikkhave, dhammehi samannāgato bhikkhu accantaniṭṭho hoti accantayogakkhemī accantabrahmacārī accantapariyosāno seṭṭho devamanussānaṁ. Katamehi tīhi? Asekhena sīlakkhandhena, asekhena samādhikkhandhena, asekhena paññākkhandhena—  imehi, kho, bhikkhave, tīhi dhammehi samannāgato bhikkhu accantaniṭṭho hoti accantayogakkhemī accantabrahmacārī accantapariyosāno seṭṭho devamanussānaṁ. </div>
</div>
<div class="q" id="p_17A11_75"> <div class="p">
<span class="pN">75</span>Aparehipi, bhikkhave, tīhi dhammehi samannāgato bhikkhu accantaniṭṭho hoti accantayogakkhemī accantabrahmacārī accantapariyosāno seṭṭho devamanussānaṁ. Katamehi tīhi? Iddhipāṭihāriyena, ādesanāpāṭihāriyena, anusāsanīpāṭihāriyena—  imehi kho, bhikkhave, tīhi dhammehi samannāgato bhikkhu accantaniṭṭho hoti, accantayogakkhemī accantabrahmacārī accantapariyosāno seṭṭho devamanussānaṁ. </div>
</div>
<div class="q" id="p_17A11_76"> <div class="p">
<span class="pN">76</span>Aparehipi, bhikkhave, tīhi dhammehi samannāgato bhikkhu accantaniṭṭho hoti accantayogakkhemī accantabrahmacārī accantapariyosāno seṭṭho devamanussānaṁ. Katamehi tīhi? Sammādiṭṭhiyā, sammāñāṇena, sammāvimuttiyā—  imehi kho, bhikkhave, tīhi dhammehi samannāgato bhikkhu accantaniṭṭho hoti accantayogakkhemī accantabrahmacārī accantapariyosāno seṭṭho devamanussānaṁ. </div>
</div>
<div class="q" id="p_17A11_77"> <div class="p">
<span class="pN">77</span>Dvīhi, bhikkhave, dhammehi samannāgato bhikkhu accantaniṭṭho hoti accantayogakkhemī accantabrahmacārī accantapariyosāno seṭṭho devamanussānaṁ. Katamehi dvīhi? Vijjāya, caraṇena—  imehi kho, bhikkhave, dvīhi dhammehi samannāgato bhikkhu accantaniṭṭho hoti accantayogakkhemī accantabrahmacārī accantapariyosāno seṭṭho devamanussānaṁ. Brahmunā pesā, bhikkhave, sanaṅkumārena gāthā bhāsitā—  </div>
</div>
<div class="q" id="p_17A11_78"> <div class="p"> <table class="singleColumn"> <tr> <td> <div class="pN">78</div> <div class="G">‘Khattiyo seṭṭho janetasmiṁ,</div> </td> </tr> <tr> <td> <div class="G">ye gottapaṭisārino;</div> </td> </tr> <tr> <td> <div class="G">Vijjācaraṇasampanno,</div> </td> </tr> <tr> <td> <div class="G">so seṭṭho devamānuse’ti.</div> </td> </tr> </table> </div>
</div>
<div class="q" id="p_17A11_79"> <div class="p">
<span class="pN">79</span>Sā kho panesā, bhikkhave, sanaṅkumārena gāthā bhāsitā subhāsitā, no dubbhāsitā; atthasaṁhitā, no anatthasaṁhitā; anumatā mayā. Ahampi, bhikkhave, evaṁ vadāmi—  </div>
</div>
<div class="q" id="p_17A11_80"> <div class="p"> <table class="singleColumn"> <tr> <td> <div class="pN">80</div> <div class="G">‘Khattiyo seṭṭho janetasmiṁ,</div> </td> </tr> <tr> <td> <div class="G">ye gottapaṭisārino;</div> </td> </tr> <tr> <td> <div class="G">Vijjācaraṇasampanno,</div> </td> </tr> <tr> <td> <div class="G">so seṭṭho devamānuse’”ti.</div> </td> </tr> </table> </div>
</div>
<div class="CENTER" id="p_17A11_81">
<span class="pN">81</span>Dasamaṁ.</div>
<div class="CENTER" id="p_17A11_82">
<span class="pN">82</span>Nissayavaggo paṭhamo.</div>
<div class="SUMMARY" id="p_17A11_83">
<span class="pN">83</span><span class="firstLetter">T</span>assuddānaṁ</div>
<div class="q" id="p_17A11_84"> <div class="p"> <table class="singleColumn"> <tr> <td> <div class="pN">84</div> <div class="G">Kimatthiyā cetanā tayo,</div> </td> </tr> <tr> <td> <div class="G">upanisā byasanena ca;</div> </td> </tr> <tr> <td> <div class="G">Dve saññā manasikāro,</div> </td> </tr> <tr> <td> <div class="G">saddho moranivāpakanti.</div> </td> </tr> </table> </div>
</div>
</html>
