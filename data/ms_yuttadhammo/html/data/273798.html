<html>
<div class="i">6.2.3 Andhakavindasutta</div>
<div class="h">Brahmasaṁyutta</div>
<div class="h">Dutiyavagga</div>
<div class="h">Andhakavindasutta</div>
<div class="q" id="p_12S1_1097"> <div class="divNumber">184.</div> <div class="p">
<span class="pN">1097</span>Ekaṁ samayaṁ bhagavā māgadhesu viharati andhakavinde. Tena kho pana samayena bhagavā rattandhakāratimisāyaṁ abbhokāse nisinno hoti, devo ca ekamekaṁ phusāyati. Atha kho brahmā sahampati abhikkantāya rattiyā abhikkantavaṇṇo kevalakappaṁ andhakavindaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. Ekamantaṁ ṭhito kho brahmā sahampati bhagavato santike imā gāthāyo abhāsi— </div>
</div>
<div class="q" id="p_12S1_1098"> <div class="p"> <table class="singleColumn"> <tr> <td> <div class="pN">1098</div> <div class="G">“Sevetha pantāni senāsanāni,</div> </td> </tr> <tr> <td> <div class="G">Careyya saṁyojanavippamokkhā;</div> </td> </tr> <tr> <td> <div class="G">Sace ratiṁ nādhigaccheyya tattha,</div> </td> </tr> <tr> <td> <div class="G">Saṁghe vase rakkhitatto satīmā.</div> </td> </tr> </table> </div>
</div>
<div class="q" id="p_12S1_1099"> <div class="p"> <table class="singleColumn"> <tr> <td> <div class="pN">1099</div> <div class="G">Kulākulaṁ piṇḍikāya caranto,</div> </td> </tr> <tr> <td> <div class="G">Indriyagutto nipako satimā;</div> </td> </tr> <tr> <td> <div class="G">Sevetha pantāni senāsanāni,</div> </td> </tr> <tr> <td> <div class="G">Bhayā pamutto abhaye vimutto.</div> </td> </tr> </table> </div>
</div>
<div class="q" id="p_12S1_1100"> <div class="p"> <table class="singleColumn"> <tr> <td> <div class="pN">1100</div> <div class="G">Yattha bheravā sarīsapā,</div> </td> </tr> <tr> <td> <div class="G">Vijju sañcarati thanayati devo;</div> </td> </tr> <tr> <td> <div class="G">Andhakāratimisāya rattiyā,</div> </td> </tr> <tr> <td> <div class="G">Nisīdi tattha bhikkhu vigatalomahaṁso.</div> </td> </tr> </table> </div>
</div>
<div class="q" id="p_12S1_1101"> <div class="p"> <table class="singleColumn"> <tr> <td> <div class="pN">1101</div> <div class="G">Idañhi jātu me diṭṭhaṁ,</div> </td> </tr> <tr> <td> <div class="G">nayidaṁ itihītihaṁ;</div> </td> </tr> <tr> <td> <div class="G">Ekasmiṁ brahmacariyasmiṁ,</div> </td> </tr> <tr> <td> <div class="G">sahassaṁ maccuhāyinaṁ.</div> </td> </tr> </table> </div>
</div>
<div class="q" id="p_12S1_1102"> <div class="p"> <table class="singleColumn"> <tr> <td> <div class="pN">1102</div> <div class="G">Bhiyyo pañcasatā sekkhā,</div> </td> </tr> <tr> <td> <div class="G">dasā ca dasadhā dasa;</div> </td> </tr> <tr> <td> <div class="G">Sabbe sotasamāpannā,</div> </td> </tr> <tr> <td> <div class="G">atiracchānagāmino.</div> </td> </tr> </table> </div>
</div>
<div class="q" id="p_12S1_1103"> <div class="p"> <table class="singleColumn"> <tr> <td> <div class="pN">1103</div> <div class="G">Athāyaṁ itarā pajā,</div> </td> </tr> <tr> <td> <div class="G">puññabhāgāti me mano;</div> </td> </tr> <tr> <td> <div class="G">Saṅkhātuṁ nopi sakkomi,</div> </td> </tr> <tr> <td> <div class="G">musāvādassa ottapan”ti.</div> </td> </tr> </table> </div>
</div>
</html>
