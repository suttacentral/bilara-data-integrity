<html>
<div class="i">7.2.10 Samuddaṅgapañha</div>
<div class="h">Opammakathāpañha</div>
<div class="h">Samuddavagga</div>
<div class="h">Samuddaṅgapañha</div>
<div class="q" id="p_28Mi_1744"> <div class="divNumber">244.</div> <div class="p">
<span class="pN">1744</span>“Bhante nāgasena, ‘samuddassa pañca aṅgāni gahetabbānī’ti yaṁ vadesi, katamāni tāni pañca aṅgāni gahetabbānī”ti? “Yathā, mahārāja, mahāsamuddo matena kuṇapena saddhiṁ na saṁvasati; evameva kho, mahārāja, yoginā yogāvacarena rāgadosamohamānadiṭṭhimakkhapaḷāsaissāmacchariyamāyāsāṭheyyakuṭilavisamaduccaritakilesamalehi saddhiṁ na saṁvasitabbaṁ. Idaṁ, mahārāja, samuddassa paṭhamaṁ aṅgaṁ gahetabbaṁ. </div>
</div>
<div class="q" id="p_28Mi_1745"> <div class="p">
<span class="pN">1745</span>Puna caparaṁ, mahārāja, mahāsamuddo muttāmaṇiveḷuriyasaṅkhasilāpavāḷaphalikamaṇivividharatananicayaṁ dhārento pidahati, na bahi vikirati; evameva kho, mahārāja, yoginā yogāvacarena maggaphalajhānavimokkhasamādhisamāpattivipassanābhiññāvividhaguṇaratanāni adhigantvā pidahitabbāni, na bahi nīharitabbāni. Idaṁ, mahārāja, samuddassa dutiyaṁ aṅgaṁ gahetabbaṁ. </div>
</div>
<div class="q" id="p_28Mi_1746"> <div class="p">
<span class="pN">1746</span>Puna caparaṁ, mahārāja, mahāsamuddo mahantehi mahābhūtehi saddhiṁ saṁvasati; evameva kho, mahārāja, yoginā yogāvacarena appicchaṁ santuṭṭhaṁ dhutavādaṁ sallekhavuttiṁ ācārasampannaṁ lajjiṁ pesalaṁ garuṁ bhāvanīyaṁ vattāraṁ vacanakkhamaṁ codakaṁ pāpagarahiṁ ovādakaṁ anusāsakaṁ viññāpakaṁ sandassakaṁ samādapakaṁ samuttejakaṁ sampahaṁsakaṁ kalyāṇamittaṁ sabrahmacāriṁ nissāya vasitabbaṁ. Idaṁ, mahārāja, mahāsamuddassa tatiyaṁ aṅgaṁ gahetabbaṁ. </div>
</div>
<div class="q" id="p_28Mi_1747"> <div class="p">
<span class="pN">1747</span>Puna caparaṁ, mahārāja, mahāsamuddo navasalilasampuṇṇāhi gaṅgāyamunāaciravatīsarabhūmahīādīhi nadīsatasahassehi antalikkhe saliladhārāhi ca pūritopi sakaṁ velaṁ nātivattati; evameva kho, mahārāja, yoginā yogāvacarena lābhasakkārasilokavandanamānanapūjanakāraṇā jīvitahetupi sañcicca sikkhāpadavītikkamo na karaṇīyo. Idaṁ, mahārāja, mahāsamuddassa catutthaṁ aṅgaṁ gahetabbaṁ. Bhāsitampetaṁ, mahārāja, bhagavatā devātidevena— </div>
</div>
<div class="q" id="p_28Mi_1748"> <div class="p">
<span class="pN">1748</span>‘Seyyathāpi, mahārāja, mahāsamuddo ṭhitadhammo velaṁ nātikkamati; evameva kho, mahārāja, yaṁ mayā sāvakānaṁ sikkhāpadaṁ paññattaṁ, taṁ mama sāvakā jīvitahetupi nātikkamantī’ti. </div>
</div>
<div class="q" id="p_28Mi_1749"> <div class="p">
<span class="pN">1749</span>Puna caparaṁ, mahārāja, mahāsamuddo sabbasavantīhi gaṅgāyamunāaciravatīsarabhūmahīhi antalikkhe udakadhārāhipi na paripūrati; evameva kho, mahārāja, yoginā yogāvacarena uddesaparipucchāsavanadhāraṇavinicchayaabhidhammavinayagāḷhasuttantaviggahapadanikkhepapadasandhi padavibhattinavaṅgajinasāsanavaraṁ suṇantenāpi na tappitabbaṁ. Idaṁ, mahārāja, mahāsamuddassa pañcamaṁ aṅgaṁ gahetabbaṁ. Bhāsitampetaṁ, mahārāja, bhagavatā devātidevena sutasomajātake— </div>
</div>
<div class="q" id="p_28Mi_1750"> <div class="p"> <table class="singleColumn"> <tr> <td> <div class="pN">1750</div> <div class="G">‘Aggi yathā tiṇakaṭṭhaṁ dahanto,</div> </td> </tr> <tr> <td> <div class="G">Na tappati sāgaro vā nadīhi;</div> </td> </tr> <tr> <td> <div class="G">Evampi ce paṇḍitā rājaseṭṭha,</div> </td> </tr> <tr> <td> <div class="G">Sutvā na tappanti subhāsitenā’”ti.</div> </td> </tr> </table> </div>
</div>
<div class="CENTER" id="p_28Mi_1751">
<span class="pN">1751</span>Samuddaṅgapañho dasamo.</div>
<div class="ENDH3" id="p_28Mi_1752">
<span class="pN">1752</span>Samuddavaggo dutiyo.</div>
<div class="SUMMARY" id="p_28Mi_1753">
<span class="pN">1753</span><span class="firstLetter">T</span>assuddānaṁ</div>
<div class="q" id="p_28Mi_1754"> <div class="p"> <table class="singleColumn"> <tr> <td> <div class="pN">1754</div> <div class="G">Lābulatā ca padumaṁ,</div> </td> </tr> <tr> <td> <div class="G">bījaṁ sālakalyāṇikā;</div> </td> </tr> <tr> <td> <div class="G">Nāvā ca nāvālagganaṁ,</div> </td> </tr> <tr> <td> <div class="G">kūpo niyāmako tathā;</div> </td> </tr> <tr> <td> <div class="G">Kammakāro samuddo ca,</div> </td> </tr> <tr> <td> <div class="G">vaggo tena pavuccatīti.</div> </td> </tr> </table> </div>
</div>
</html>
