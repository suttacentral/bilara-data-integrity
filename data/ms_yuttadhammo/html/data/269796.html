<html>
<div class="i">7.1.10 Makkaṭaṅgapañha</div>
<div class="h">Opammakathāpañha</div>
<div class="h">Gadrabhavagga</div>
<div class="h">Makkaṭaṅgapañha</div>
<div class="q" id="p_28Mi_1700"> <div class="divNumber">234.</div> <div class="p">
<span class="pN">1700</span>“Bhante nāgasena, ‘makkaṭassa dve aṅgāni gahetabbānī’ti yaṁ vadesi, katamāni tāni dve aṅgāni gahetabbānī”ti? “Yathā, mahārāja, makkaṭo vāsamupagacchanto tathārūpe okāse mahatimahārukkhe pavivitte sabbaṭṭhakasākhe bhīruttāṇe vāsamupagacchati; evameva kho, mahārāja, yoginā yogāvacarena lajjiṁ pesalaṁ sīlavantaṁ kalyāṇadhammaṁ bahussutaṁ dhammadharaṁ vinayadharaṁ piyaṁ garubhāvanīyaṁ vattāraṁ vacanakkhamaṁ ovādakaṁ viññāpakaṁ sandassakaṁ samādapakaṁ samuttejakaṁ sampahaṁsakaṁ evarūpaṁ kalyāṇamittaṁ ācariyaṁ nissāya viharitabbaṁ. Idaṁ, mahārāja, makkaṭassa paṭhamaṁ aṅgaṁ gahetabbaṁ. </div>
</div>
<div class="q" id="p_28Mi_1701"> <div class="p">
<span class="pN">1701</span>Puna caparaṁ, mahārāja, makkaṭo rukkheyeva carati tiṭṭhati nisīdati, yadi niddaṁ okkamati, tattheva rattiṁ vāsamanubhavati; evameva kho, mahārāja, yoginā yogāvacarena pavanābhimukhena bhavitabbaṁ, pavaneyeva ṭhānacaṅkamanisajjāsayanaṁ niddaṁ okkamitabbaṁ, tattheva satipaṭṭhānamanubhavitabbaṁ. Idaṁ, mahārāja, makkaṭassa dutiyaṁ aṅgaṁ gahetabbaṁ. Bhāsitampetaṁ, mahārāja, therena sāriputtena dhammasenāpatinā— </div>
</div>
<div class="q" id="p_28Mi_1702"> <div class="p"> <table class="singleColumn"> <tr> <td> <div class="pN">1702</div> <div class="G">‘Caṅkamantopi tiṭṭhanto,</div> </td> </tr> <tr> <td> <div class="G">nisajjāsayanena vā;</div> </td> </tr> <tr> <td> <div class="G">Pavane sobhate bhikkhu,</div> </td> </tr> <tr> <td> <div class="G">pavanantaṁva vaṇṇitan’”ti.</div> </td> </tr> </table> </div>
</div>
<div class="CENTER" id="p_28Mi_1703">
<span class="pN">1703</span>Makkaṭaṅgapañho dasamo.</div>
<div class="ENDH3" id="p_28Mi_1704">
<span class="pN">1704</span>Gadrabhavaggo paṭhamo.</div>
<div class="SUMMARY" id="p_28Mi_1705">
<span class="pN">1705</span><span class="firstLetter">T</span>assuddānaṁ</div>
<div class="q" id="p_28Mi_1706"> <div class="p"> <table class="singleColumn"> <tr> <td> <div class="pN">1706</div> <div class="G">Gadrabho ceva kukkuṭo,</div> </td> </tr> <tr> <td> <div class="G">kalando dīpini dīpiko;</div> </td> </tr> <tr> <td> <div class="G">Kummo vaṁso ca cāpo ca,</div> </td> </tr> <tr> <td> <div class="G">vāyaso atha makkaṭoti.</div> </td> </tr> </table> </div>
</div>
</html>
