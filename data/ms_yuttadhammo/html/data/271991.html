<html>
<div class="i">6.26 Catumahāpadesakathā</div>
<div class="h">Bhesajjakkhandhaka</div>
<div class="h">Catumahāpadesakathā</div>
<div class="q" id="p_3V_1367"> <div class="divNumber">305.</div> <div class="p">
<span class="pN">1367</span>Tena kho pana samayena bhikkhūnaṁ kismiñci kismiñci ṭhāne kukkuccaṁ uppajjati— “kiṁ nu kho bhagavatā anuññātaṁ, kiṁ ananuññātan”ti? Bhagavato etamatthaṁ ārocesuṁ. “Yaṁ, bhikkhave, mayā ‘idaṁ na kappatī’ti appaṭikkhittaṁ tañce akappiyaṁ anulometi, kappiyaṁ paṭibāhati, taṁ vo na kappati. Yaṁ, bhikkhave, mayā ‘idaṁ na kappatī’ti appaṭikkhittaṁ tañce kappiyaṁ anulometi, akappiyaṁ paṭibāhati, taṁ vo kappati. Yaṁ, bhikkhave, mayā ‘idaṁ kappatī’ti ananuññātaṁ tañce akappiyaṁ anulometi, kappiyaṁ paṭibāhati, taṁ vo na kappati. Yaṁ, bhikkhave, mayā ‘idaṁ kappatī’ti ananuññātaṁ, tañce kappiyaṁ anulometi, akappiyaṁ paṭibāhati, taṁ vo kappatī”ti. </div>
</div>
<div class="q" id="p_3V_1368"> <div class="p">
<span class="pN">1368</span>Atha kho bhikkhūnaṁ etadahosi— “kappati nu kho yāvakālikena yāmakālikaṁ, na nu kho kappati? Kappati nu kho yāvakālikena sattāhakālikaṁ, na nu kho kappati? Kappati nu kho yāvakālikena yāvajīvikaṁ, na nu kho kappati? Kappati nu kho yāmakālikena sattāhakālikaṁ, na nu kho kappati? Kappati nu kho yāmakālikena yāvajīvikaṁ, na nu kho kappati? Kappati nu kho sattāhakālikena yāvajīvikaṁ, na nu kho kappatī”ti? Bhagavato etamatthaṁ ārocesuṁ. </div>
</div>
<div class="q" id="p_3V_1369"> <div class="p">
<span class="pN">1369</span>“Yāvakālikena, bhikkhave, yāmakālikaṁ, tadahu paṭiggahitaṁ kāle kappati, vikāle na kappati. Yāvakālikena, bhikkhave, sattāhakālikaṁ, tadahu paṭiggahitaṁ kāle kappati, vikāle na kappati. Yāvakālikena, bhikkhave, yāvajīvikaṁ, tadahu paṭiggahitaṁ kāle kappati, vikāle na kappati. Yāmakālikena, bhikkhave, sattāhakālikaṁ, tadahu paṭiggahitaṁ yāme kappati, yāmātikkante na kappati. Yāmakālikena, bhikkhave, yāvajīvikaṁ, tadahu paṭiggahitaṁ yāme kappati, yāmātikkante na kappati. Sattāhakālikena, bhikkhave, yāvajīvikaṁ paṭiggahitaṁ, sattāhaṁ kappati, sattāhātikkante na kappatī”ti. </div>
</div>
<div class="CENTER" id="p_3V_1370">
<span class="pN">1370</span>Bhesajjakkhandhako chaṭṭho.</div>
<div class="SUMMARY" id="p_3V_1371">
<span class="pN">1371</span><span class="firstLetter">T</span>assuddānaṁ</div>
<div class="q" id="p_3V_1372"> <div class="p"> <table class="singleColumn"> <tr> <td> <div class="pN">1372</div> <div class="G">Sāradike vikālepi,</div> </td> </tr> <tr> <td> <div class="G">vasaṁ mūle piṭṭhehi ca;</div> </td> </tr> <tr> <td> <div class="G">Kasāvehi paṇṇaṁ phalaṁ,</div> </td> </tr> <tr> <td> <div class="G">jatu loṇaṁ chakaṇañca.</div> </td> </tr> </table> </div>
</div>
<div class="q" id="p_3V_1373"> <div class="p"> <table class="singleColumn"> <tr> <td> <div class="pN">1373</div> <div class="G">Cuṇṇaṁ cālini maṁsañca,</div> </td> </tr> <tr> <td> <div class="G">añjanaṁ upapisanī;</div> </td> </tr> <tr> <td> <div class="G">Añjanī uccāpārutā,</div> </td> </tr> <tr> <td> <div class="G">salākā salākaṭhāniṁ.</div> </td> </tr> </table> </div>
</div>
<div class="q" id="p_3V_1374"> <div class="p"> <table class="singleColumn"> <tr> <td> <div class="pN">1374</div> <div class="G">Thavikaṁsabaddhakaṁ suttaṁ,</div> </td> </tr> <tr> <td> <div class="G">Muddhanitelanatthu ca;</div> </td> </tr> <tr> <td> <div class="G">Natthukaraṇī dhūmañca,</div> </td> </tr> <tr> <td> <div class="G">Nettañcāpidhanatthavi.</div> </td> </tr> </table> </div>
</div>
<div class="q" id="p_3V_1375"> <div class="p"> <table class="singleColumn"> <tr> <td> <div class="pN">1375</div> <div class="G">Telapākesu majjañca,</div> </td> </tr> <tr> <td> <div class="G">atikkhittaṁ abbhañjanaṁ;</div> </td> </tr> <tr> <td> <div class="G">Tumbaṁ sedaṁ sambhārañca,</div> </td> </tr> <tr> <td> <div class="G">mahā bhaṅgodakaṁ tathā.</div> </td> </tr> </table> </div>
</div>
<div class="q" id="p_3V_1376"> <div class="p"> <table class="singleColumn"> <tr> <td> <div class="pN">1376</div> <div class="G">Dakakoṭṭhaṁ lohitañca,</div> </td> </tr> <tr> <td> <div class="G">visāṇaṁ pādabbhañjanaṁ;</div> </td> </tr> <tr> <td> <div class="G">Pajjaṁ satthaṁ kasāvañca,</div> </td> </tr> <tr> <td> <div class="G">tilakakkaṁ kabaḷikaṁ.</div> </td> </tr> </table> </div>
</div>
<div class="q" id="p_3V_1377"> <div class="p"> <table class="singleColumn"> <tr> <td> <div class="pN">1377</div> <div class="G">Coḷaṁ sāsapakuṭṭañca,</div> </td> </tr> <tr> <td> <div class="G">dhūma sakkharikāya ca;</div> </td> </tr> <tr> <td> <div class="G">Vaṇatelaṁ vikāsikaṁ,</div> </td> </tr> <tr> <td> <div class="G">vikaṭañca paṭiggahaṁ.</div> </td> </tr> </table> </div>
</div>
<div class="q" id="p_3V_1378"> <div class="p"> <table class="singleColumn"> <tr> <td> <div class="pN">1378</div> <div class="G">Gūthaṁ karonto loḷiñca,</div> </td> </tr> <tr> <td> <div class="G">khāraṁ muttaharītakaṁ;</div> </td> </tr> <tr> <td> <div class="G">Gandhā virecanañceva,</div> </td> </tr> <tr> <td> <div class="G">acchākaṭaṁ kaṭākaṭaṁ.</div> </td> </tr> </table> </div>
</div>
<div class="q" id="p_3V_1379"> <div class="p"> <table class="singleColumn"> <tr> <td> <div class="pN">1379</div> <div class="G">Paṭicchādani pabbhārā,</div> </td> </tr> <tr> <td> <div class="G">ārāma sattāhena ca;</div> </td> </tr> <tr> <td> <div class="G">Guḷaṁ muggaṁ sovīrañca,</div> </td> </tr> <tr> <td> <div class="G">sāmaṁpākā punāpace.</div> </td> </tr> </table> </div>
</div>
<div class="q" id="p_3V_1380"> <div class="p"> <table class="singleColumn"> <tr> <td> <div class="pN">1380</div> <div class="G">Punānuññāsi dubbhikkhe,</div> </td> </tr> <tr> <td> <div class="G">phalañca tilakhādanī;</div> </td> </tr> <tr> <td> <div class="G">Purebhattaṁ kāyaḍāho,</div> </td> </tr> <tr> <td> <div class="G">nibbattañca bhagandalaṁ.</div> </td> </tr> </table> </div>
</div>
<div class="q" id="p_3V_1381"> <div class="p"> <table class="singleColumn"> <tr> <td> <div class="pN">1381</div> <div class="G">Vatthikammañca suppiñca,</div> </td> </tr> <tr> <td> <div class="G">manussamaṁsameva ca;</div> </td> </tr> <tr> <td> <div class="G">Hatthiassā sunakho ca,</div> </td> </tr> <tr> <td> <div class="G">ahi sīhañca dīpikaṁ.</div> </td> </tr> </table> </div>
</div>
<div class="q" id="p_3V_1382"> <div class="p"> <table class="singleColumn"> <tr> <td> <div class="pN">1382</div> <div class="G">Acchataracchamaṁsañca,</div> </td> </tr> <tr> <td> <div class="G">paṭipāṭi ca yāgu ca;</div> </td> </tr> <tr> <td> <div class="G">Taruṇaṁ aññatra guḷaṁ,</div> </td> </tr> <tr> <td> <div class="G">sunidhāvasathāgāraṁ.</div> </td> </tr> </table> </div>
</div>
<div class="q" id="p_3V_1383"> <div class="p"> <table class="singleColumn"> <tr> <td> <div class="pN">1383</div> <div class="G">Gaṅgā koṭisaccakathā,</div> </td> </tr> <tr> <td> <div class="G">ambapālī ca licchavī;</div> </td> </tr> <tr> <td> <div class="G">Uddissa kataṁ subhikkhaṁ,</div> </td> </tr> <tr> <td> <div class="G">punadeva paṭikkhipi.</div> </td> </tr> </table> </div>
</div>
<div class="q" id="p_3V_1384"> <div class="p"> <table class="singleColumn"> <tr> <td> <div class="pN">1384</div> <div class="G">Megho yaso meṇḍako ca,</div> </td> </tr> <tr> <td> <div class="G">Gorasaṁ pātheyyakena ca;</div> </td> </tr> <tr> <td> <div class="G">Keṇi ambo jambu coca,</div> </td> </tr> <tr> <td> <div class="G">Mocamadhumuddikasālukaṁ.</div> </td> </tr> </table> </div>
</div>
<div class="q" id="p_3V_1385"> <div class="p"> <table class="singleColumn"> <tr> <td> <div class="pN">1385</div> <div class="G">Phārusakā ḍākapiṭṭhaṁ,</div> </td> </tr> <tr> <td> <div class="G">ātumāyaṁ nahāpito;</div> </td> </tr> <tr> <td> <div class="G">Sāvatthiyaṁ phalaṁ bījaṁ,</div> </td> </tr> <tr> <td> <div class="G">kismiṁ ṭhāne ca kāliketi.</div> </td> </tr> </table> </div>
</div>
<div class="CENTER" id="p_3V_1386">
<span class="pN">1386</span>Imamhi khandhake vatthū ekasataṁ chavatthu.</div>
<div class="ENDH3" id="p_3V_1387">
<span class="pN">1387</span>Bhesajjakkhandhako niṭṭhito.</div>
</html>
