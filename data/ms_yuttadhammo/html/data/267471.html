<html>
<div class="i">34.7 Tiṇakuṭidāyakattheraapadāna</div>
<div class="h">Gandhodakavagga</div>
<div class="h">Tiṇakuṭidāyakattheraapadāna</div>
<div class="q" id="p_20Ap1_3800"> <div class="divNumber">74.</div> <div class="p"> <table class="singleColumn"> <tr> <td> <div class="pN">3800</div> <div class="G">“Nagare bandhumatiyā,</div> </td> </tr> <tr> <td> <div class="G">ahosiṁ parakammiko;</div> </td> </tr> <tr> <td> <div class="G">Parakammāyane yutto,</div> </td> </tr> <tr> <td> <div class="G">parabhattaṁ apassito.</div> </td> </tr> </table> </div>
</div>
<div class="q" id="p_20Ap1_3801"> <div class="divNumber">75.</div> <div class="p"> <table class="singleColumn"> <tr> <td> <div class="pN">3801</div> <div class="G">Rahogato nisīditvā,</div> </td> </tr> <tr> <td> <div class="G">evaṁ cintesahaṁ tadā;</div> </td> </tr> <tr> <td> <div class="G">Buddho loke samuppanno,</div> </td> </tr> <tr> <td> <div class="G">adhikāro ca natthi me.</div> </td> </tr> </table> </div>
</div>
<div class="q" id="p_20Ap1_3802"> <div class="divNumber">76.</div> <div class="p"> <table class="singleColumn"> <tr> <td> <div class="pN">3802</div> <div class="G">Kālo me gatiṁ sodhetuṁ,</div> </td> </tr> <tr> <td> <div class="G">khaṇo me paṭipādito;</div> </td> </tr> <tr> <td> <div class="G">Dukkho nirayasamphasso,</div> </td> </tr> <tr> <td> <div class="G">apuññānañhi pāṇinaṁ.</div> </td> </tr> </table> </div>
</div>
<div class="q" id="p_20Ap1_3803"> <div class="divNumber">77.</div> <div class="p"> <table class="singleColumn"> <tr> <td> <div class="pN">3803</div> <div class="G">Evāhaṁ cintayitvāna,</div> </td> </tr> <tr> <td> <div class="G">kammasāmiṁ upāgamiṁ;</div> </td> </tr> <tr> <td> <div class="G">Ekāhaṁ kammaṁ yācitvā,</div> </td> </tr> <tr> <td> <div class="G">vipinaṁ pāvisiṁ ahaṁ.</div> </td> </tr> </table> </div>
</div>
<div class="q" id="p_20Ap1_3804"> <div class="divNumber">78.</div> <div class="p"> <table class="singleColumn"> <tr> <td> <div class="pN">3804</div> <div class="G">Tiṇakaṭṭhañca valliñca,</div> </td> </tr> <tr> <td> <div class="G">āharitvānahaṁ tadā;</div> </td> </tr> <tr> <td> <div class="G">Tidaṇḍake ṭhapetvāna,</div> </td> </tr> <tr> <td> <div class="G">akaṁ tiṇakuṭiṁ ahaṁ.</div> </td> </tr> </table> </div>
</div>
<div class="q" id="p_20Ap1_3805"> <div class="divNumber">79.</div> <div class="p"> <table class="singleColumn"> <tr> <td> <div class="pN">3805</div> <div class="G">Saṁghassatthāya kuṭikaṁ,</div> </td> </tr> <tr> <td> <div class="G">niyyādetvāna taṁ ahaṁ;</div> </td> </tr> <tr> <td> <div class="G">Tadaheyeva āgantvā,</div> </td> </tr> <tr> <td> <div class="G">kammasāmiṁ upāgamiṁ.</div> </td> </tr> </table> </div>
</div>
<div class="q" id="p_20Ap1_3806"> <div class="divNumber">80.</div> <div class="p"> <table class="singleColumn"> <tr> <td> <div class="pN">3806</div> <div class="G">Tena kammena sukatena,</div> </td> </tr> <tr> <td> <div class="G">tāvatiṁsamagacchahaṁ;</div> </td> </tr> <tr> <td> <div class="G">Tattha me sukataṁ byamhaṁ,</div> </td> </tr> <tr> <td> <div class="G">kuṭikāya sunimmitaṁ.</div> </td> </tr> </table> </div>
</div>
<div class="q" id="p_20Ap1_3807"> <div class="divNumber">81.</div> <div class="p"> <table class="singleColumn"> <tr> <td> <div class="pN">3807</div> <div class="G">Sahassakaṇḍaṁ satabheṇḍu,</div> </td> </tr> <tr> <td> <div class="G">dhajālu haritāmayaṁ;</div> </td> </tr> <tr> <td> <div class="G">Satasahassaniyyūhā,</div> </td> </tr> <tr> <td> <div class="G">byamhe pātubhaviṁsu me.</div> </td> </tr> </table> </div>
</div>
<div class="q" id="p_20Ap1_3808"> <div class="divNumber">82.</div> <div class="p"> <table class="singleColumn"> <tr> <td> <div class="pN">3808</div> <div class="G">Yaṁ yaṁ yonupapajjāmi,</div> </td> </tr> <tr> <td> <div class="G">devattaṁ atha mānusaṁ;</div> </td> </tr> <tr> <td> <div class="G">Mama saṅkappamaññāya,</div> </td> </tr> <tr> <td> <div class="G">pāsādo upatiṭṭhati.</div> </td> </tr> </table> </div>
</div>
<div class="q" id="p_20Ap1_3809"> <div class="divNumber">83.</div> <div class="p"> <table class="singleColumn"> <tr> <td> <div class="pN">3809</div> <div class="G">Bhayaṁ vā chambhitattaṁ vā,</div> </td> </tr> <tr> <td> <div class="G">lomahaṁso na vijjati;</div> </td> </tr> <tr> <td> <div class="G">Tāsaṁ mama na jānāmi,</div> </td> </tr> <tr> <td> <div class="G">tiṇakuṭikāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_3810"> <div class="divNumber">84.</div> <div class="p"> <table class="singleColumn"> <tr> <td> <div class="pN">3810</div> <div class="G">Sīhabyagghā ca dīpī ca,</div> </td> </tr> <tr> <td> <div class="G">acchakokataracchakā;</div> </td> </tr> <tr> <td> <div class="G">Sabbe maṁ parivajjenti,</div> </td> </tr> <tr> <td> <div class="G">tiṇakuṭikāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_3811"> <div class="divNumber">85.</div> <div class="p"> <table class="singleColumn"> <tr> <td> <div class="pN">3811</div> <div class="G">Sarīsapā ca bhūtā ca,</div> </td> </tr> <tr> <td> <div class="G">ahī kumbhaṇḍarakkhasā;</div> </td> </tr> <tr> <td> <div class="G">Tepi maṁ parivajjenti,</div> </td> </tr> <tr> <td> <div class="G">tiṇakuṭikāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_3812"> <div class="divNumber">86.</div> <div class="p"> <table class="singleColumn"> <tr> <td> <div class="pN">3812</div> <div class="G">Na pāpasupinassāpi,</div> </td> </tr> <tr> <td> <div class="G">sarāmi dassanaṁ mama;</div> </td> </tr> <tr> <td> <div class="G">Upaṭṭhitā sati mayhaṁ,</div> </td> </tr> <tr> <td> <div class="G">tiṇakuṭikāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_3813"> <div class="divNumber">87.</div> <div class="p"> <table class="singleColumn"> <tr> <td> <div class="pN">3813</div> <div class="G">Tāyeva tiṇakuṭikāya,</div> </td> </tr> <tr> <td> <div class="G">anubhotvāna sampadā;</div> </td> </tr> <tr> <td> <div class="G">Gotamassa bhagavato,</div> </td> </tr> <tr> <td> <div class="G">dhammaṁ sacchikariṁ ahaṁ.</div> </td> </tr> </table> </div>
</div>
<div class="q" id="p_20Ap1_3814"> <div class="divNumber">88.</div> <div class="p"> <table class="singleColumn"> <tr> <td> <div class="pN">3814</div> <div class="G">Ekanavutito kappe,</div> </td> </tr> <tr> <td> <div class="G">yaṁ kammamakariṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">tiṇakuṭikāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_3815"> <div class="divNumber">89.</div> <div class="p"> <table class="singleColumn"> <tr> <td> <div class="pN">3815</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_3816"> <div class="p">
<span class="pN">3816</span>Itthaṁ sudaṁ āyasmā tiṇakuṭidāyako thero imā gāthāyo abhāsitthāti. </div>
</div>
<div class="CENTER" id="p_20Ap1_3817">
<span class="pN">3817</span>Tiṇakuṭidāyakattherassāpadānaṁ sattamaṁ.</div>
</html>
