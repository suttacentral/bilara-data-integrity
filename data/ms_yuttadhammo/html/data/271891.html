<html>
<div class="i">2.14 Codanākathā</div>
<div class="h">Uposathakkhandhaka</div>
<div class="h">Codanākathā</div>
<div class="q" id="p_3V_639"> <div class="divNumber">153.</div> <div class="p">
<span class="pN">639</span>Tena kho pana samayena chabbaggiyā bhikkhū anokāsakataṁ bhikkhuṁ āpattiyā codenti. Bhagavato etamatthaṁ ārocesuṁ. “Na, bhikkhave, anokāsakato bhikkhu āpattiyā codetabbo. Yo codeyya, āpatti dukkaṭassa. Anujānāmi, bhikkhave, okāsaṁ kārāpetvā āpattiyā codetuṁ—  karotu āyasmā okāsaṁ, ahaṁ taṁ vattukāmo”ti. </div>
</div>
<div class="q" id="p_3V_640"> <div class="p">
<span class="pN">640</span>Tena kho pana samayena pesalā bhikkhū chabbaggiye bhikkhū okāsaṁ kārāpetvā āpattiyā codenti. Chabbaggiyā bhikkhū labhanti āghātaṁ, labhanti appaccayaṁ, vadhena tajjenti. Bhagavato etamatthaṁ ārocesuṁ. “Anujānāmi, bhikkhave, katepi okāse puggalaṁ tulayitvā āpattiyā codetun”ti. </div>
</div>
<div class="q" id="p_3V_641"> <div class="p">
<span class="pN">641</span>Tena kho pana samayena chabbaggiyā bhikkhū—  “puramhākaṁ pesalā bhikkhū okāsaṁ kārāpentī”ti—  paṭikacceva suddhānaṁ bhikkhūnaṁ anāpattikānaṁ avatthusmiṁ akāraṇe okāsaṁ kārāpenti. Bhagavato etamatthaṁ ārocesuṁ. “Na, bhikkhave, suddhānaṁ bhikkhūnaṁ anāpattikānaṁ avatthusmiṁ akāraṇe okāso kārāpetabbo. Yo kārāpeyya, āpatti dukkaṭassa. Anujānāmi, bhikkhave, puggalaṁ tulayitvā okāsaṁ kātun”ti. </div>
</div>
</html>
