<html>
<div class="i">1.5.3.8 Nāvābhiruhanasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Ovādavagga
</div>
<div class="h">
Nāvābhiruhanasikkhāpada
</div>
<div class="q" id="p_2V_609">
<div class="divNumber">
186.
</div>
<div class="p">
<span class="pN">609</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena chabbaggiyā bhikkhū bhikkhunīhi saddhiṁ saṁvidhāya ekaṁ nāvaṁ abhiruhanti. Manussā ujjhāyanti khiyyanti vipācenti—  “yatheva mayaṁ sapajāpatikā nāvāya kīḷāma, evamevime samaṇā sakyaputtiyā bhikkhunīhi saddhiṁ saṁvidhāya nāvāya kīḷantī”ti.
</div>
</div>
<div class="q" id="p_2V_610">
<div class="p">
<span class="pN">610</span>Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū bhikkhunīhi saddhiṁ saṁvidhāya ekaṁ nāvaṁ abhiruhissantī”ti…pe…  “saccaṁ kira tumhe, bhikkhave, bhikkhunīhi saddhiṁ saṁvidhāya ekaṁ nāvaṁ abhiruhathā”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, bhikkhunīhi saddhiṁ saṁvidhāya ekaṁ nāvaṁ abhiruhissatha. Netaṁ, moghapurisā, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_611">
<div class="p">
<span class="pN">611</span><span class="bold">“Yo pana bhikkhu bhikkhuniyā saddhiṁ saṁvidhāya ekaṁ nāvaṁ abhiruheyya, uddhaṅgāminiṁ vā adhogāminiṁ</span> <span class="bold">vā, pācittiyan”</span>ti.
</div>
</div>
<div class="q" id="p_2V_612">
<div class="p">
<span class="pN">612</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_613">
<div class="divNumber">
187.
</div>
<div class="p">
<span class="pN">613</span>Tena kho pana samayena sambahulā bhikkhū ca bhikkhuniyo ca sāketā sāvatthiṁ addhānamaggappaṭipannā honti. Antarāmagge nadī taritabbā hoti. Atha kho tā bhikkhuniyo te bhikkhū etadavocuṁ—  “mayampi ayyehi saddhiṁ uttarissāmā”ti. “Na, bhaginī, kappati bhikkhuniyā saddhiṁ saṁvidhāya ekaṁ nāvaṁ abhiruhituṁ; tumhe vā paṭhamaṁ uttaratha mayaṁ vā uttarissāmā”ti. “Ayyā, bhante, aggapurisā. Ayyāva paṭhamaṁ uttarantū”ti. Atha kho tāsaṁ bhikkhunīnaṁ pacchā uttarantīnaṁ corā acchindiṁsu ca dūsesuñca. Atha kho tā bhikkhuniyo sāvatthiṁ gantvā bhikkhunīnaṁ etamatthaṁ ārocesuṁ. Bhikkhuniyo bhikkhūnaṁ etamatthaṁ ārocesuṁ. Bhikkhū bhagavato etamatthaṁ ārocesuṁ.
</div>
</div>
<div class="q" id="p_2V_614">
<div class="p">
<span class="pN">614</span>Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—  “anujānāmi, bhikkhave, tiriyaṁ taraṇāya bhikkhuniyā saddhiṁ saṁvidhāya ekaṁ nāvaṁ abhiruhituṁ. Evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_615">
<div class="divNumber">
188.
</div>
<div class="p">
<span class="pN">615</span><span class="bold">“Yo pana bhikkhu bhikkhuniyā saddhiṁ saṁvidhāya ekaṁ nāvaṁ abhiruheyya uddhaṅgāminiṁ vā adhogāminiṁ vā, aññatra tiriyaṁ taraṇāya, pācittiyan”</span>ti. (<span class="italic">28</span>:<span class="bold">77</span>)
</div>
</div>
<div class="q" id="p_2V_616">
<div class="divNumber">
189.
</div>
<div class="p">
<span class="pN">616</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_617">
<div class="p">
<span class="pN">617</span><span class="bold">Bhikkhunī</span> nāma ubhatosaṁghe upasampannā.
</div>
</div>
<div class="q" id="p_2V_618">
<div class="p">
<span class="pN">618</span><span class="bold">Saddhin</span>ti ekato.
</div>
</div>
<div class="q" id="p_2V_619">
<div class="p">
<span class="pN">619</span><span class="bold">Saṁvidhāyā</span>ti “abhiruhāma, bhagini, abhiruhāmāyya; abhiruhāmāyya, abhiruhāma, bhagini; ajja vā hiyyo vā pare vā abhiruhāmā”ti saṁvidahati āpatti dukkaṭassa.
</div>
</div>
<div class="q" id="p_2V_620">
<div class="p">
<span class="pN">620</span>Bhikkhuniyā abhiruḷhe bhikkhu abhiruhati, āpatti pācittiyassa. Bhikkhumhi abhiruḷhe bhikkhunī abhiruhati, āpatti pācittiyassa. Ubho vā abhiruhanti, āpatti pācittiyassa.
</div>
</div>
<div class="q" id="p_2V_621">
<div class="p">
<span class="pN">621</span><span class="bold">Uddhaṅgāminin</span>ti ujjavanikāya.
</div>
</div>
<div class="q" id="p_2V_622">
<div class="p">
<span class="pN">622</span><span class="bold">Adhogāminin</span>ti ojavanikāya.
</div>
</div>
<div class="q" id="p_2V_623">
<div class="p">
<span class="pN">623</span><span class="bold">Aññatra tiriyaṁ taraṇāyā</span>ti ṭhapetvā tiriyaṁ taraṇaṁ.
</div>
</div>
<div class="q" id="p_2V_624">
<div class="p">
<span class="pN">624</span>Kukkuṭasampāte gāme, gāmantare gāmantare āpatti pācittiyassa. Agāmake araññe, aḍḍhayojane aḍḍhayojane āpatti pācittiyassa.
</div>
</div>
<div class="q" id="p_2V_625">
<div class="divNumber">
190.
</div>
<div class="p">
<span class="pN">625</span>Saṁvidahite saṁvidahitasaññī ekaṁ nāvaṁ abhiruhati uddhaṅgāminiṁ vā adhogāminiṁ vā, aññatra tiriyaṁ taraṇāya, āpatti pācittiyassa. Saṁvidahite vematiko ekaṁ nāvaṁ abhiruhati uddhaṅgāminiṁ vā adhogāminiṁ vā, aññatra tiriyaṁ taraṇāya, āpatti pācittiyassa. Saṁvidahite asaṁvidahitasaññī ekaṁ nāvaṁ abhiruhati uddhaṅgāminiṁ vā adhogāminiṁ vā, aññatra tiriyaṁ taraṇāya, āpatti pācittiyassa.
</div>
</div>
<div class="q" id="p_2V_626">
<div class="p">
<span class="pN">626</span>Bhikkhu saṁvidahati, bhikkhunī na saṁvidahati, āpatti dukkaṭassa. Asaṁvidahite saṁvidahitasaññī, āpatti dukkaṭassa. Asaṁvidahite vematiko, āpatti dukkaṭassa. Asaṁvidahite, asaṁvidahitasaññī, anāpatti.
</div>
</div>
<div class="q" id="p_2V_627">
<div class="divNumber">
191.
</div>
<div class="p">
<span class="pN">627</span>Anāpatti—  tiriyaṁ taraṇāya, asaṁvidahitvā abhiruhanti, bhikkhunī saṁvidahati, bhikkhu na saṁvidahati, visaṅketena abhiruhanti, āpadāsu ummattakassa, ādikammissāti.
</div>
</div>
<div class="CENTER" id="p_2V_628">
<span class="pN">628</span>Nāvābhiruhanasikkhāpadaṁ niṭṭhitaṁ aṭṭhamaṁ.
</div>
</html>
