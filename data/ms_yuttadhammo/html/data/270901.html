<html>
<div class="i">5.2.2.4 Saṁyojanagocchaka</div>
<div class="h">Indriyavibhaṅga</div>
<div class="h">Pañhāpucchaka</div>
<div class="h">Duka</div>
<div class="h">Saṁyojanagocchaka</div>
<div class="q" id="p_30Vbh_916"> <div class="p">
<span class="pN">916</span>No saṁyojanā. Dasindriyā saṁyojaniyā. Tīṇindriyā asaṁyojaniyā. Navindriyā siyā saṁyojaniyā, siyā asaṁyojaniyā. Pannarasindriyā saṁyojanavippayuttā. Domanassindriyaṁ saṁyojanasampayuttaṁ. Cha indriyā siyā saṁyojanasampayuttā, siyā saṁyojanavippayuttā. Dasindriyā na vattabbā— “saṁyojanā ceva saṁyojaniyā cā”ti, saṁyojaniyā ceva no ca saṁyojanā. Tīṇindriyā na vattabbā— “saṁyojanā ceva saṁyojaniyā cā”tipi, “saṁyojaniyā ceva no ca saṁyojanā”tipi. Navindriyā na vattabbā— “saṁyojanā ceva saṁyojaniyā cā”ti, siyā saṁyojaniyā ceva no ca saṁyojanā, siyā na vattabbā— “saṁyojaniyā ceva no ca saṁyojanā”ti. </div>
</div>
<div class="q" id="p_30Vbh_917"> <div class="p">
<span class="pN">917</span>Pannarasindriyā na vattabbā— “saṁyojanā ceva saṁyojanasampayuttā cā”tipi, “saṁyojanasampayuttā ceva no ca saṁyojanā”tipi. Domanassindriyaṁ na vattabbaṁ— “saṁyojanañceva saṁyojanasampayuttañcā”ti, saṁyojanasampayuttañceva no ca saṁyojanaṁ. Cha indriyā na vattabbā— “saṁyojanā ceva saṁyojanasampayuttā cā”ti, siyā saṁyojanasampayuttā ceva no ca saṁyojanā, siyā na vattabbā— “saṁyojanasampayuttā ceva no ca saṁyojanā”ti. </div>
</div>
<div class="q" id="p_30Vbh_918"> <div class="p">
<span class="pN">918</span>Navindriyā saṁyojanavippayuttasaṁyojaniyā. Tīṇindriyā saṁyojanavippayuttaasaṁyojaniyā. Domanassindriyaṁ na vattabbaṁ— “saṁyojanavippayuttasaṁyojaniyan”tipi, “saṁyojanavippayuttaasaṁyojaniyan”tipi. Tīṇindriyā siyā saṁyojanavippayuttasaṁyojaniyā, siyā saṁyojanavippayuttaasaṁyojaniyā. Cha indriyā siyā saṁyojanavippayuttasaṁyojaniyā, siyā saṁyojanavippayuttaasaṁyojaniyā, siyā na vattabbā— “saṁyojanavippayuttasaṁyojaniyā”tipi, “saṁyojanavippayuttaasaṁyojaniyā”tipi. </div>
</div>
</html>
