<html>
<div class="i">1.5.5.5 Rahonisajjasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Acelakavagga
</div>
<div class="h">
Rahonisajjasikkhāpada
</div>
<div class="q" id="p_2V_919">
<div class="divNumber">
289.
</div>
<div class="p">
<span class="pN">919</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena āyasmā upanando sakyaputto sahāyakassa gharaṁ gantvā tassa pajāpatiyā saddhiṁ eko ekāya raho nisajjaṁ kappesi. Atha kho so puriso ujjhāyati khiyyati vipāceti— “kathañhi nāma ayyo upanando mayhaṁ pajāpatiyā saddhiṁ eko ekāya raho nisajjaṁ kappessatī”ti.
</div>
</div>
<div class="q" id="p_2V_920">
<div class="p">
<span class="pN">920</span>Assosuṁ kho bhikkhū tassa purisassa ujjhāyantassa khiyyantassa vipācentassa. Ye te bhikkhū appicchā…pe… te ujjhāyanti khiyyanti vipācenti— “kathañhi nāma āyasmā upanando sakyaputto mātugāmena saddhiṁ eko ekāya raho nisajjaṁ kappessatī”ti…pe… “saccaṁ kira tvaṁ, upananda, mātugāmena saddhiṁ eko ekāya raho nisajjaṁ kappesī”ti? “Saccaṁ, bhagavā”ti. Vigarahi buddho bhagavā…pe… kathañhi nāma tvaṁ, moghapurisa, mātugāmena saddhiṁ eko ekāya raho nisajjaṁ kappessasi. Netaṁ, moghapurisa, appasannānaṁ vā pāsādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_921">
<div class="divNumber">
290.
</div>
<div class="p">
<span class="pN">921</span><span class="bold">“Yo pana bhikkhu mātugāmena saddhiṁ eko ekāya raho nisajjaṁ kappeyya, pācittiyan”</span>ti. (<span class="italic">45</span>:<span class="bold">94</span>)
</div>
</div>
<div class="q" id="p_2V_922">
<div class="divNumber">
291.
</div>
<div class="p">
<span class="pN">922</span><span class="bold">Yo panā</span>ti yo yādiso…pe… <span class="bold">bhikkhū</span>ti…pe… ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_923">
<div class="p">
<span class="pN">923</span><span class="bold">Mātugāmo</span> nāma manussitthī, na yakkhī na petī na tiracchānagatā, viññū paṭibalā subhāsitadubbhāsitaṁ duṭṭhullāduṭṭhullaṁ ājānituṁ.
</div>
</div>
<div class="q" id="p_2V_924">
<div class="p">
<span class="pN">924</span><span class="bold">Saddhin</span>ti ekato.
</div>
</div>
<div class="q" id="p_2V_925">
<div class="p">
<span class="pN">925</span><span class="bold">Eko ekāyā</span>ti bhikkhu ceva hoti mātugāmo ca.
</div>
</div>
<div class="q" id="p_2V_926">
<div class="p">
<span class="pN">926</span><span class="bold">Raho</span> nāma cakkhussa raho, sotassa raho. <span class="bold">Cakkhussa raho</span> nāma na sakkā hoti akkhiṁ vā nikhaṇīyamāne bhamukaṁ vā ukkhipīyamāne sīsaṁ vā ukkhipīyamāne passituṁ. <span class="bold">Sotassa raho</span> nāma na sakkā hoti pakatikathā sotuṁ.
</div>
</div>
<div class="q" id="p_2V_927">
<div class="p">
<span class="pN">927</span><span class="bold">Nisajjaṁ kappeyyā</span>ti mātugāme nisinne bhikkhu upanisinno vā hoti upanipanno vā, āpatti pācittiyassa. Bhikkhu nisinne mātugāmo upanisinno vā hoti upanipanno vā, āpatti pācittiyassa. Ubho vā nisinnā honti ubho vā nipannā, āpatti pācittiyassa.
</div>
</div>
<div class="q" id="p_2V_928">
<div class="divNumber">
292.
</div>
<div class="p">
<span class="pN">928</span>Mātugāme mātugāmasaññī eko ekāya raho nisajjaṁ kappeti, āpatti pācittiyassa. Mātugāme vematiko eko ekāya raho nisajjaṁ kappeti, āpatti pācittiyassa. Mātugāme amātugāmasaññī eko ekāya raho nisajjaṁ kappeti, āpatti pācittiyassa.
</div>
</div>
<div class="q" id="p_2V_929">
<div class="p">
<span class="pN">929</span>Yakkhiyā vā petiyā vā paṇḍakena vā tiracchānagatamanussaviggahitthiyā vā saddhiṁ eko ekāya raho nisajjaṁ kappeti, āpatti dukkaṭassa. Amātugāme mātugāmasaññī, āpatti dukkaṭassa. Amātugāme vematiko, āpatti dukkaṭassa. Amātugāme amātugāmasaññī, anāpatti.
</div>
</div>
<div class="q" id="p_2V_930">
<div class="divNumber">
293.
</div>
<div class="p">
<span class="pN">930</span>Anāpatti— yo koci viññū puriso dutiyo hoti, tiṭṭhati na nisīdati, arahopekkho aññavihito nisīdati, ummattakassa, ādikammikassāti.
</div>
</div>
<div class="CENTER" id="p_2V_931">
<span class="pN">931</span>Rahonisajjasikkhāpadaṁ niṭṭhitaṁ pañcamaṁ.
</div>
</html>
