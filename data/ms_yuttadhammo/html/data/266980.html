<html>
<div class="i">1.8 Goṇapetavatthu</div>
<div class="h">Uragavagga</div>
<div class="h">Goṇapetavatthu</div>
<div class="q" id="p_19Pv_54"> <div class="divNumber">46.</div> <div class="p"> <table class="singleColumn"> <tr> <td> <div class="pN">54</div> <div class="G">“Kiṁ nu ummattarūpova,</div> </td> </tr> <tr> <td> <div class="G">lāyitvā haritaṁ tiṇaṁ;</div> </td> </tr> <tr> <td> <div class="G">Khāda khādāti lapasi,</div> </td> </tr> <tr> <td> <div class="G">gatasattaṁ jaraggavaṁ.</div> </td> </tr> </table> </div>
</div>
<div class="q" id="p_19Pv_55"> <div class="divNumber">47.</div> <div class="p"> <table class="singleColumn"> <tr> <td> <div class="pN">55</div> <div class="G">Na hi annena pānena,</div> </td> </tr> <tr> <td> <div class="G">mato goṇo samuṭṭhahe;</div> </td> </tr> <tr> <td> <div class="G">Tvaṁsi bālo ca dummedho,</div> </td> </tr> <tr> <td> <div class="G">yathā taññova dummatī”ti.</div> </td> </tr> </table> </div>
</div>
<div class="q" id="p_19Pv_56"> <div class="divNumber">48.</div> <div class="p"> <table class="singleColumn"> <tr> <td> <div class="pN">56</div> <div class="G">“Ime pādā idaṁ sīsaṁ,</div> </td> </tr> <tr> <td> <div class="G">ayaṁ kāyo savāladhi;</div> </td> </tr> <tr> <td> <div class="G">Nettā tatheva tiṭṭhanti,</div> </td> </tr> <tr> <td> <div class="G">ayaṁ goṇo samuṭṭhahe.</div> </td> </tr> </table> </div>
</div>
<div class="q" id="p_19Pv_57"> <div class="divNumber">49.</div> <div class="p"> <table class="singleColumn"> <tr> <td> <div class="pN">57</div> <div class="G">Nāyyakassa hatthapādā,</div> </td> </tr> <tr> <td> <div class="G">kāyo sīsañca dissati;</div> </td> </tr> <tr> <td> <div class="G">Rudaṁ mattikathūpasmiṁ,</div> </td> </tr> <tr> <td> <div class="G">nanu tvaññeva dummatī”ti.</div> </td> </tr> </table> </div>
</div>
<div class="q" id="p_19Pv_58"> <div class="divNumber">50.</div> <div class="p"> <table class="singleColumn"> <tr> <td> <div class="pN">58</div> <div class="G">“Ādittaṁ vata maṁ santaṁ,</div> </td> </tr> <tr> <td> <div class="G">ghatasittaṁva pāvakaṁ;</div> </td> </tr> <tr> <td> <div class="G">Vārinā viya osiñcaṁ,</div> </td> </tr> <tr> <td> <div class="G">sabbaṁ nibbāpaye daraṁ.</div> </td> </tr> </table> </div>
</div>
<div class="q" id="p_19Pv_59"> <div class="divNumber">51.</div> <div class="p"> <table class="singleColumn"> <tr> <td> <div class="pN">59</div> <div class="G">Abbahī vata me sallaṁ,</div> </td> </tr> <tr> <td> <div class="G">sokaṁ hadayanissitaṁ;</div> </td> </tr> <tr> <td> <div class="G">Yo me sokaparetassa,</div> </td> </tr> <tr> <td> <div class="G">pitusokaṁ apānudi.</div> </td> </tr> </table> </div>
</div>
<div class="q" id="p_19Pv_60"> <div class="divNumber">52.</div> <div class="p"> <table class="singleColumn"> <tr> <td> <div class="pN">60</div> <div class="G">Svāhaṁ abbūḷhasallosmi,</div> </td> </tr> <tr> <td> <div class="G">sītibhūtosmi nibbuto;</div> </td> </tr> <tr> <td> <div class="G">Na socāmi na rodāmi,</div> </td> </tr> <tr> <td> <div class="G">tava sutvāna māṇava”.</div> </td> </tr> </table> </div>
</div>
<div class="q" id="p_19Pv_61"> <div class="divNumber">53.</div> <div class="p"> <table class="singleColumn"> <tr> <td> <div class="pN">61</div> <div class="G">Evaṁ karonti sappaññā,</div> </td> </tr> <tr> <td> <div class="G">ye honti anukampakā;</div> </td> </tr> <tr> <td> <div class="G">Vinivattayanti sokamhā,</div> </td> </tr> <tr> <td> <div class="G">sujāto pitaraṁ yathāti.</div> </td> </tr> </table> </div>
</div>
<div class="CENTER" id="p_19Pv_62">
<span class="pN">62</span>Goṇapetavatthu aṭṭhamaṁ.</div>
</html>
