<html>
<div class="i">4.6.1 Sālasutta</div>
<div class="h">Indriyasaṁyutta</div>
<div class="h">Sūkarakhatavagga</div>
<div class="h">Sālasutta</div>
<div class="q" id="p_14S5_1193"> <div class="divNumber">521.</div> <div class="p">
<span class="pN">1193</span>Evaṁ me sutaṁ—  ekaṁ samayaṁ bhagavā kosalesu viharati sālāya brāhmaṇagāme. Tatra kho bhagavā bhikkhū āmantesi—  “seyyathāpi, bhikkhave, ye keci tiracchānagatā pāṇā, sīho migarājā tesaṁ aggamakkhāyati, yadidaṁ—  thāmena javena sūrena; evameva kho, bhikkhave, ye keci bodhipakkhiyā dhammā, paññindriyaṁ tesaṁ aggamakkhāyati, yadidaṁ—  bodhāya. </div>
</div>
<div class="q" id="p_14S5_1194"> <div class="p">
<span class="pN">1194</span>Katame ca, bhikkhave, bodhipakkhiyā dhammā? Saddhindriyaṁ, bhikkhave, bodhipakkhiyo dhammo, taṁ bodhāya saṁvattati; vīriyindriyaṁ bodhipakkhiyo dhammo, taṁ bodhāya saṁvattati; satindriyaṁ bodhipakkhiyo dhammo, taṁ bodhāya saṁvattati; samādhindriyaṁ bodhipakkhiyo dhammo, taṁ bodhāya saṁvattati; paññindriyaṁ bodhipakkhiyo dhammo, taṁ bodhāya saṁvattati. Seyyathāpi, bhikkhave, ye keci tiracchānagatā pāṇā, sīho migarājā tesaṁ aggamakkhāyati, yadidaṁ—  thāmena javena sūrena; evameva kho, bhikkhave, ye keci bodhipakkhiyā dhammā, paññindriyaṁ tesaṁ aggamakkhāyati, yadidaṁ—  bodhāyā”ti. </div>
</div>
<div class="CENTER" id="p_14S5_1195">
<span class="pN">1195</span>Paṭhamaṁ.</div>
</html>
