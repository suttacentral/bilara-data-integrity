<html>
<div class="i">1.1.14 Paccavekkhaṇañāṇaniddesa</div>
<div class="h">Mahāvagga</div>
<div class="h">Ñāṇakathā</div>
<div class="h">Paccavekkhaṇañāṇaniddesa</div>
<div class="q" id="p_26Ps_466"> <div class="divNumber">65.</div> <div class="p">
<span class="pN">466</span>Kathaṁ tadā samudāgate dhamme passane paññā paccavekkhaṇe ñāṇaṁ? Sotāpattimaggakkhaṇe dassanaṭṭhena sammādiṭṭhi tadā samudāgatā. Abhiniropanaṭṭhena sammāsaṅkappo tadā samudāgato. Pariggahaṭṭhena sammāvācā tadā samudāgatā. Samuṭṭhānaṭṭhena sammākammanto tadā samudāgato. Vodānaṭṭhena sammāājīvo tadā samudāgato. Paggahaṭṭhena sammāvāyāmo tadā samudāgato. Upaṭṭhānaṭṭhena sammāsati tadā samudāgatā. Avikkhepaṭṭhena sammāsamādhi tadā samudāgato. </div>
</div>
<div class="q" id="p_26Ps_467"> <div class="p">
<span class="pN">467</span>Upaṭṭhānaṭṭhena satisambojjhaṅgo tadā samudāgato. Pavicayaṭṭhena dhammavicayasambojjhaṅgo tadā samudāgato. Paggahaṭṭhena vīriyasambojjhaṅgo tadā samudāgato. Pharaṇaṭṭhena pītisambojjhaṅgo tadā samudāgato. Upasamaṭṭhena passaddhisambojjhaṅgo tadā samudāgato. Avikkhepaṭṭhena samādhisambojjhaṅgo tadā samudāgato. Paṭisaṅkhānaṭṭhena upekkhāsambojjhaṅgo tadā samudāgato. </div>
</div>
<div class="q" id="p_26Ps_468"> <div class="p">
<span class="pN">468</span>Assaddhiye akampiyaṭṭhena saddhābalaṁ tadā samudāgataṁ. Kosajje akampiyaṭṭhena vīriyabalaṁ tadā samudāgataṁ. Pamāde akampiyaṭṭhena satibalaṁ tadā samudāgataṁ. Uddhacce akampiyaṭṭhena samādhibalaṁ tadā samudāgataṁ. Avijjāya akampiyaṭṭhena paññābalaṁ tadā samudāgataṁ. </div>
</div>
<div class="q" id="p_26Ps_469"> <div class="p">
<span class="pN">469</span>Adhimokkhaṭṭhena saddhindriyaṁ tadā samudāgataṁ. Paggahaṭṭhena vīriyindriyaṁ tadā samudāgataṁ. Upaṭṭhānaṭṭhena satindriyaṁ tadā samudāgataṁ. Avikkhepaṭṭhena samādhindriyaṁ tadā samudāgataṁ. Dassanaṭṭhena paññindriyaṁ tadā samudāgataṁ. </div>
</div>
<div class="q" id="p_26Ps_470"> <div class="p">
<span class="pN">470</span>Ādhipateyyaṭṭhena indriyā tadā samudāgatā. Akampiyaṭṭhena balā tadā samudāgatā. Niyyānaṭṭhena sambojjhaṅgā tadā samudāgatā. Hetuṭṭhena maggo tadā samudāgato. Upaṭṭhānaṭṭhena satipaṭṭhānā tadā samudāgatā. Padahanaṭṭhena sammappadhānā tadā samudāgatā. Ijjhanaṭṭhena iddhipādā tadā samudāgatā. Tathaṭṭhena saccā tadā samudāgatā. Avikkhepaṭṭhena samatho tadā samudāgato. Anupassanaṭṭhena vipassanā tadā samudāgatā. Ekarasaṭṭhena samathavipassanā tadā samudāgatā. Anativattanaṭṭhena yuganaddhaṁ tadā samudāgataṁ. Saṁvaraṭṭhena sīlavisuddhi tadā samudāgatā. Avikkhepaṭṭhena cittavisuddhi tadā samudāgatā. Dassanaṭṭhena diṭṭhivisuddhi tadā samudāgatā. Vimuttaṭṭhena vimokkho tadā samudāgato. Paṭivedhaṭṭhena vijjā tadā samudāgatā. Pariccāgaṭṭhena vimutti tadā samudāgatā. Samucchedaṭṭhena khaye ñāṇaṁ tadā samudāgataṁ. </div>
</div>
<div class="q" id="p_26Ps_471"> <div class="p">
<span class="pN">471</span>Chando mūlaṭṭhena tadā samudāgato. Manasikāro samuṭṭhānaṭṭhena tadā samudāgato. Phasso samodhānaṭṭhena tadā samudāgato. Vedanā samosaraṇaṭṭhena tadā samudāgatā. Samādhi pamukhaṭṭhena tadā samudāgato. Sati ādhipateyyaṭṭhena tadā samudāgatā. Paññā taduttaraṭṭhena tadā samudāgatā. Vimutti sāraṭṭhena tadā samudāgatā. Amatogadhaṁ nibbānaṁ pariyosānaṭṭhena tadā samudāgataṁ. Vuṭṭhahitvā paccavekkhati, ime dhammā tadā samudāgatā. </div>
</div>
<div class="q" id="p_26Ps_472"> <div class="p">
<span class="pN">472</span>Sotāpattiphalakkhaṇe dassanaṭṭhena sammādiṭṭhi tadā samudāgatā. Abhiniropanaṭṭhena sammāsaṅkappo tadā samudāgato…pe… paṭippassaddhaṭṭhena anuppāde ñāṇaṁ tadā samudāgataṁ. Chando mūlaṭṭhena tadā samudāgato. Manasikāro samuṭṭhānaṭṭhena tadā samudāgato. Phasso samodhānaṭṭhena tadā samudāgato. Vedanā samosaraṇaṭṭhena tadā samudāgatā. Samādhi pamukhaṭṭhena tadā samudāgato. Sati ādhipateyyaṭṭhena tadā samudāgatā. Paññā taduttaraṭṭhena tadā samudāgatā. Vimutti sāraṭṭhena tadā samudāgatā. Amatogadhaṁ nibbānaṁ pariyosānaṭṭhena tadā samudāgataṁ. Vuṭṭhahitvā paccavekkhati, ime dhammā tadā samudāgatā. </div>
</div>
<div class="q" id="p_26Ps_473"> <div class="p">
<span class="pN">473</span>Sakadāgāmimaggakkhaṇe…pe… sakadāgāmiphalakkhaṇe…pe… anāgāmimaggakkhaṇe…pe… anāgāmiphalakkhaṇe…pe… arahattamaggakkhaṇe dassanaṭṭhena sammādiṭṭhi tadā samudāgatā…pe… samucchedaṭṭhena khaye ñāṇaṁ tadā samudāgataṁ. Chando mūlaṭṭhena tadā samudāgato…pe… amatogadhaṁ nibbānaṁ pariyosānaṭṭhena tadā samudāgataṁ. Vuṭṭhahitvā paccavekkhati, ime dhammā tadā samudāgatā. </div>
</div>
<div class="q" id="p_26Ps_474"> <div class="p">
<span class="pN">474</span>Arahattaphalakkhaṇe dassanaṭṭhena sammādiṭṭhi tadā samudāgatā…pe… paṭippassaddhaṭṭhena anuppāde ñāṇaṁ tadā samudāgataṁ. Chando mūlaṭṭhena tadā samudāgato…pe… amatogadhaṁ nibbānaṁ pariyosānaṭṭhena tadā samudāgataṁ. Vuṭṭhahitvā paccavekkhati, ime dhammā tadā samudāgatā. Taṁ ñātaṭṭhena ñāṇaṁ, pajānanaṭṭhena paññā. Tena vuccati— “tadā samudāgate dhamme passane paññā paccavekkhaṇe ñāṇaṁ”. </div>
</div>
<div class="CENTER" id="p_26Ps_475">
<span class="pN">475</span>Paccavekkhaṇañāṇaniddeso cuddasamo.</div>
</html>
