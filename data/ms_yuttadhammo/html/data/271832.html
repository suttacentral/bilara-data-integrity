<html>
<div class="i">1.21 Bālaabyattavatthu</div>
<div class="h">Mahākhandhaka</div>
<div class="h">Bālaabyattavatthu</div>
<div class="q" id="p_3V_363"> <div class="divNumber">82.</div> <div class="p">
<span class="pN">363</span>Tena kho pana samayena bhikkhū, dasavassamhā dasavassamhāti, bālā abyattā nissayaṁ denti. Dissanti ācariyā bālā, antevāsikā paṇḍitā. Dissanti ācariyā abyattā, antevāsikā byattā. Dissanti ācariyā appassutā, antevāsikā bahussutā. Dissanti ācariyā duppaññā, antevāsikā paññavanto. Ye te bhikkhū appicchā…pe… te ujjhāyanti khiyyanti vipācenti— “kathañhi nāma bhikkhū— dasavassamhā dasavassamhāti— bālā abyattā nissayaṁ dassanti. Dissanti ācariyā bālā antevāsikā paṇḍitā, dissanti ācariyā abyattā antevāsikā byattā, dissanti ācariyā appassutā antevāsikā bahussutā, dissanti ācariyā duppaññā antevāsikā paññavanto”ti. Atha kho te bhikkhū bhagavato etamatthaṁ ārocesuṁ…pe… “saccaṁ kira, bhikkhave, bhikkhū— dasavassamhā dasavassamhāti— bālā abyattā nissayaṁ denti…pe… “saccaṁ, bhagavā”ti. Vigarahi buddho bhagavā…pe… vigarahitvā…pe… dhammiṁ kathaṁ katvā bhikkhū āmantesi— “na, bhikkhave, bālena abyattena nissayo dātabbo. Yo dadeyya, āpatti dukkaṭassa. Anujānāmi, bhikkhave, byattena bhikkhunā paṭibalena dasavassena vā atirekadasavassena vā nissayaṁ dātun”ti. </div>
</div>
<div class="CENTER" id="p_3V_364">
<span class="pN">364</span>Bālaabyattavatthu niṭṭhitaṁ.</div>
</html>
