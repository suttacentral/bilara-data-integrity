<html>
<div class="i">3.3.2.11 Upādānagocchaka</div>
<div class="h">Dhātuvibhaṅga</div>
<div class="h">Pañhāpucchaka</div>
<div class="h">Duka</div>
<div class="h">Upādānagocchaka</div>
<div class="q" id="p_30Vbh_705"> <div class="p">
<span class="pN">705</span>Sattarasa dhātuyo no upādānā. Dhammadhātu siyā upādānaṁ, siyā no upādānaṁ. Soḷasa dhātuyo upādāniyā. Dve dhātuyo siyā upādāniyā, siyā anupādāniyā. Soḷasa dhātuyo upādānavippayuttā. Dve dhātuyo siyā upādānasampayuttā, siyā upādānavippayuttā. Soḷasa dhātuyo na vattabbā—  “upādānā ceva upādāniyā cā”ti, upādāniyā ceva no ca upādānā. Manoviññāṇadhātu na vattabbā—  “upādānañceva upādāniyā cā”ti, siyā upādāniyā ceva no ca upādānaṁ, siyā na vattabbā—  “upādāniyā ceva no ca upādānan”ti. Dhammadhātu siyā upādānañceva upādāniyā ca, siyā upādāniyā ceva no ca upādānaṁ, siyā na vattabbā—  “upādānañceva upādāniyā cā”tipi, “upādāniyā ceva no ca upādānan”tipi. </div>
</div>
<div class="q" id="p_30Vbh_706"> <div class="p">
<span class="pN">706</span>Soḷasa dhātuyo na vattabbā—  “upādānā ceva upādānasampayuttā cā”tipi, “upādānasampayuttā ceva no ca upādānā”tipi. Manoviññāṇadhātu na vattabbā—  “upādānañceva upādānasampayuttā cā”ti, siyā upādānasampayuttā ceva no ca upādānaṁ, siyā na vattabbā—  “upādānasampayuttā ceva no ca upādānan”ti. Dhammadhātu siyā upādānañceva upādānasampayuttā ca, siyā upādānasampayuttā ceva no ca upādānaṁ, siyā na vattabbā—  “upādānañceva upādānasampayuttā cā”tipi, “upādānasampayuttā ceva no ca upādānan”tipi. Soḷasa dhātuyo upādānavippayuttaupādāniyā. Dve dhātuyo siyā upādānavippayuttaupādāniyā, siyā upādānavippayuttaanupādāniyā, siyā na vattabbā—  “upādānavippayuttaupādāniyā”tipi, “upādānavippayuttaanupādāniyā”tipi. </div>
</div>
</html>
