<html>
<div class="i">1.4.1 Sumanasutta</div>
<div class="h">Paṭhamapaṇṇāsaka</div>
<div class="h">Sumanavagga</div>
<div class="h">Sumanasutta</div>
<div class="q" id="p_16A5_133"> <div class="divNumber">31.</div> <div class="p">
<span class="pN">133</span>Ekaṁ samayaṁ…pe… anāthapiṇḍikassa ārāme. Atha kho sumanā rājakumārī pañcahi rathasatehi pañcahi rājakumārisatehi parivutā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinnā kho sumanā rājakumārī bhagavantaṁ etadavoca— </div>
</div>
<div class="q" id="p_16A5_134"> <div class="p">
<span class="pN">134</span>“Idhassu, bhante, bhagavato dve sāvakā samasaddhā samasīlā samapaññā— eko dāyako, eko adāyako. Te kāyassa bhedā paraṁ maraṇā sugatiṁ saggaṁ lokaṁ upapajjeyyuṁ. Devabhūtānaṁ pana nesaṁ, bhante, siyā viseso, siyā nānākaraṇan”ti? </div>
</div>
<div class="q" id="p_16A5_135"> <div class="p">
<span class="pN">135</span>“Siyā, sumane”ti bhagavā avoca— “yo so, sumane, dāyako so amuṁ adāyakaṁ devabhūto samāno pañcahi ṭhānehi adhigaṇhāti— dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena. Yo so, sumane, dāyako so amuṁ adāyakaṁ devabhūto samāno imehi pañcahi ṭhānehi adhigaṇhāti”. </div>
</div>
<div class="q" id="p_16A5_136"> <div class="p">
<span class="pN">136</span>“Sace pana te, bhante, tato cutā itthattaṁ āgacchanti, manussabhūtānaṁ pana nesaṁ, bhante, siyā viseso, siyā nānākaraṇan”ti? “Siyā, sumane”ti bhagavā avoca— “yo so, sumane, dāyako so amuṁ adāyakaṁ manussabhūto samāno pañcahi ṭhānehi adhigaṇhāti— mānusakena āyunā, mānusakena vaṇṇena, mānusakena sukhena, mānusakena yasena, mānusakena ādhipateyyena. Yo so, sumane, dāyako so amuṁ adāyakaṁ manussabhūto samāno imehi pañcahi ṭhānehi adhigaṇhāti”. </div>
</div>
<div class="q" id="p_16A5_137"> <div class="p">
<span class="pN">137</span>“Sace pana te, bhante, ubho agārasmā anagāriyaṁ pabbajanti, pabbajitānaṁ pana nesaṁ, bhante, siyā viseso, siyā nānākaraṇan”ti? “Siyā, sumane”ti bhagavā avoca— “yo so, sumane, dāyako so amuṁ adāyakaṁ pabbajito samāno pañcahi ṭhānehi adhigaṇhāti— yācitova bahulaṁ cīvaraṁ paribhuñjati appaṁ ayācito, yācitova bahulaṁ piṇḍapātaṁ paribhuñjati appaṁ ayācito, yācitova bahulaṁ senāsanaṁ paribhuñjati appaṁ ayācito, yācitova bahulaṁ gilānapaccayabhesajjaparikkhāraṁ paribhuñjati appaṁ ayācito. Yehi kho pana sabrahmacārīhi saddhiṁ viharati tyassa manāpeneva bahulaṁ kāyakammena samudācaranti appaṁ amanāpena, manāpeneva bahulaṁ vacīkammena samudācaranti appaṁ amanāpena, manāpeneva bahulaṁ manokammena samudācaranti appaṁ amanāpena, manāpaṁyeva bahulaṁ upahāraṁ upaharanti appaṁ amanāpaṁ. Yo so, sumane, dāyako so amuṁ adāyakaṁ pabbajito samāno imehi pañcahi ṭhānehi adhigaṇhātī”ti. </div>
</div>
<div class="q" id="p_16A5_138"> <div class="p">
<span class="pN">138</span>“Sace pana te, bhante, ubho arahattaṁ pāpuṇanti, arahattappattānaṁ pana nesaṁ, bhante, siyā viseso, siyā nānākaraṇan”ti? “Ettha kho panesāhaṁ, sumane, na kiñci nānākaraṇaṁ vadāmi, yadidaṁ vimuttiyā vimuttin”ti. </div>
</div>
<div class="q" id="p_16A5_139"> <div class="p">
<span class="pN">139</span>“Acchariyaṁ, bhante, abbhutaṁ, bhante. Yāvañcidaṁ, bhante, alameva dānāni dātuṁ alaṁ puññāni kātuṁ; yatra hi nāma devabhūtassāpi upakārāni puññāni, manussabhūtassāpi upakārāni puññāni, pabbajitassāpi upakārāni puññānī”ti. “Evametaṁ, sumane. Alañhi, sumane, dānāni dātuṁ alaṁ puññāni kātuṁ. Devabhūtassāpi upakārāni puññāni, manussabhūtassāpi upakārāni puññāni, pabbajitassāpi upakārāni puññānī”ti. </div>
</div>
<div class="q" id="p_16A5_140"> <div class="p">
<span class="pN">140</span>Idamavoca bhagavā. Idaṁ vatvāna sugato athāparaṁ etadavoca satthā— </div>
</div>
<div class="q" id="p_16A5_141"> <div class="p"> <table class="singleColumn"> <tr> <td> <div class="pN">141</div> <div class="G">“Yathāpi cando vimalo,</div> </td> </tr> <tr> <td> <div class="G">gacchaṁ ākāsadhātuyā;</div> </td> </tr> <tr> <td> <div class="G">Sabbe tārāgaṇe loke,</div> </td> </tr> <tr> <td> <div class="G">ābhāya atirocati.</div> </td> </tr> </table> </div>
</div>
<div class="q" id="p_16A5_142"> <div class="p"> <table class="singleColumn"> <tr> <td> <div class="pN">142</div> <div class="G">Tatheva sīlasampanno,</div> </td> </tr> <tr> <td> <div class="G">saddho purisapuggalo;</div> </td> </tr> <tr> <td> <div class="G">Sabbe maccharino loke,</div> </td> </tr> <tr> <td> <div class="G">cāgena atirocati.</div> </td> </tr> </table> </div>
</div>
<div class="q" id="p_16A5_143"> <div class="p"> <table class="singleColumn"> <tr> <td> <div class="pN">143</div> <div class="G">Yathāpi megho thanayaṁ,</div> </td> </tr> <tr> <td> <div class="G">vijjumālī satakkaku;</div> </td> </tr> <tr> <td> <div class="G">Thalaṁ ninnañca pūreti,</div> </td> </tr> <tr> <td> <div class="G">abhivassaṁ vasundharaṁ.</div> </td> </tr> </table> </div>
</div>
<div class="q" id="p_16A5_144"> <div class="p"> <table class="singleColumn"> <tr> <td> <div class="pN">144</div> <div class="G">Evaṁ dassanasampanno,</div> </td> </tr> <tr> <td> <div class="G">sammāsambuddhasāvako;</div> </td> </tr> <tr> <td> <div class="G">Macchariṁ adhigaṇhāti,</div> </td> </tr> <tr> <td> <div class="G">pañcaṭhānehi paṇḍito.</div> </td> </tr> </table> </div>
</div>
<div class="q" id="p_16A5_145"> <div class="p"> <table class="singleColumn"> <tr> <td> <div class="pN">145</div> <div class="G">Āyunā yasasā ceva,</div> </td> </tr> <tr> <td> <div class="G">vaṇṇena ca sukhena ca;</div> </td> </tr> <tr> <td> <div class="G">Sa ve bhogaparibyūḷho,</div> </td> </tr> <tr> <td> <div class="G">pecca sagge pamodatī”ti.</div> </td> </tr> </table> </div>
</div>
<div class="CENTER" id="p_16A5_146">
<span class="pN">146</span>Paṭhamaṁ.</div>
</html>
