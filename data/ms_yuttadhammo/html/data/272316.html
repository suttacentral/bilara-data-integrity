<html>
<div class="i">12.3 Nacodanārahasatthu</div>
<div class="h">Lohiccasutta</div>
<div class="h">Nacodanārahasatthu</div>
<div class="q" id="p_6D_883"> <div class="divNumber">516.</div> <div class="p">
<span class="pN">883</span>Evaṁ vutte, lohicco brāhmaṇo bhagavantaṁ etadavoca—  “atthi pana, bho gotama, koci satthā, yo loke nacodanāraho”ti? “Atthi kho, lohicca, satthā, yo loke nacodanāraho”ti. “Katamo pana so, bho gotama, satthā, yo loke nacodanāraho”ti? </div>
</div>
<div class="q" id="p_6D_884"> <div class="p">
<span class="pN">884</span>“Idha, lohicca, tathāgato loke uppajjati arahaṁ, sammāsambuddho…pe…  Evaṁ kho, lohicca, bhikkhu sīlasampanno hoti…pe…  paṭhamaṁ jhānaṁ upasampajja viharati…  yasmiṁ kho, lohicca, satthari sāvako evarūpaṁ uḷāraṁ visesaṁ adhigacchati, ayampi kho, lohicca, satthā, yo loke nacodanāraho. Yo ca panevarūpaṁ satthāraṁ codeti, sā codanā abhūtā atacchā adhammikā sāvajjā. </div>
</div>
<div class="q" id="p_6D_885"> <div class="p">
<span class="pN">885</span>…pe…  Dutiyaṁ jhānaṁ…pe…  tatiyaṁ jhānaṁ…pe…  catutthaṁ jhānaṁ upasampajja viharati. Yasmiṁ kho, lohicca, satthari sāvako evarūpaṁ uḷāraṁ visesaṁ adhigacchati, ayampi kho, lohicca, satthā, yo loke nacodanāraho, yo ca panevarūpaṁ satthāraṁ codeti, sā codanā abhūtā atacchā adhammikā sāvajjā. </div>
</div>
<div class="q" id="p_6D_886"> <div class="p">
<span class="pN">886</span>…pe…  Ñāṇadassanāya cittaṁ abhinīharati abhininnāmeti…  yasmiṁ kho, lohicca, satthari sāvako evarūpaṁ uḷāraṁ visesaṁ adhigacchati, ayampi kho, lohicca, satthā, yo loke nacodanāraho, yo ca panevarūpaṁ satthāraṁ codeti, sā codanā abhūtā atacchā adhammikā sāvajjā. </div>
</div>
<div class="q" id="p_6D_887"> <div class="p">
<span class="pN">887</span>…pe…  Nāparaṁ itthattāyāti pajānāti. Yasmiṁ kho, lohicca, satthari sāvako evarūpaṁ uḷāraṁ visesaṁ adhigacchati, ayampi kho, lohicca, satthā, yo loke nacodanāraho, yo ca panevarūpaṁ satthāraṁ codeti, sā codanā abhūtā atacchā adhammikā sāvajjā”ti. </div>
</div>
<div class="q" id="p_6D_888"> <div class="divNumber">517.</div> <div class="p">
<span class="pN">888</span>Evaṁ vutte, lohicco brāhmaṇo bhagavantaṁ etadavoca—  “seyyathāpi, bho gotama, puriso purisaṁ narakapapātaṁ patantaṁ kesesu gahetvā uddharitvā thale patiṭṭhapeyya; evamevāhaṁ bhotā gotamena narakapapātaṁ papatanto uddharitvā thale patiṭṭhāpito. Abhikkantaṁ, bho gotama, abhikkantaṁ, bho gotama. Seyyathāpi, bho gotama, nikkujjitaṁ vā ukkujjeyya, paṭicchannaṁ vā vivareyya, mūḷhassa vā maggaṁ ācikkheyya, andhakāre vā telapajjotaṁ dhāreyya—  ‘cakkhumanto rūpāni dakkhantī’ti; evamevaṁ bhotā gotamena anekapariyāyena dhammo pakāsito. Esāhaṁ bhavantaṁ gotamaṁ saraṇaṁ gacchāmi dhammañca bhikkhusaṁghañca. Upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti. </div>
</div>
<div class="ENDH3" id="p_6D_889">
<span class="pN">889</span>Lohiccasuttaṁ niṭṭhitaṁ dvādasamaṁ.</div>
</html>
