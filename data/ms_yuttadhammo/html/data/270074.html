<html>
<div class="i">17.2.4 Catukkaniddesa</div>
<div class="h">Khuddakavatthuvibhaṅga</div>
<div class="h">Niddesa</div>
<div class="h">Catukkaniddesa</div>
<div class="q" id="p_30Vbh_2819"> <div class="divNumber">937.</div> <div class="p">
<span class="pN">2819</span>Tattha katame cattāro āsavā? Kāmāsavo, bhavāsavo, diṭṭhāsavo, avijjāsavo. </div>
</div>
<div class="q" id="p_30Vbh_2820"> <div class="p">
<span class="pN">2820</span>Tattha katamo kāmāsavo? Yo kāmesu kāmacchando kāmarāgo kāmanandī kāmataṇhā kāmasineho kāmapariḷāho kāmamucchā kāmajjhosānaṁ— ayaṁ vuccati “kāmāsavo”. </div>
</div>
<div class="q" id="p_30Vbh_2821"> <div class="p">
<span class="pN">2821</span>Tattha katamo bhavāsavo? Yo bhavesu bhavacchando…pe… bhavajjhosānaṁ— ayaṁ vuccati “bhavāsavo”. </div>
</div>
<div class="q" id="p_30Vbh_2822"> <div class="p">
<span class="pN">2822</span>Tattha katamo diṭṭhāsavo? “Sassato loko”ti vā, “asassato loko”ti vā, “antavā loko”ti vā, “anantavā loko”ti vā, “taṁ jīvaṁ taṁ sarīran”ti vā, “aññaṁ jīvaṁ aññaṁ sarīran”ti vā, “hoti tathāgato paraṁ maraṇā”ti vā, “na hoti tathāgato paraṁ maraṇā”ti vā, “hoti ca na ca hoti tathāgato paraṁ maraṇā”ti vā, “neva hoti na na hoti tathāgato paraṁ maraṇā”ti vā. Yā evarūpā diṭṭhi diṭṭhigataṁ…pe… vipariyāsaggāho— ayaṁ vuccati “diṭṭhāsavo”. Sabbāpi micchādiṭṭhi diṭṭhāsavo. </div>
</div>
<div class="q" id="p_30Vbh_2823"> <div class="p">
<span class="pN">2823</span>Tattha katamo avijjāsavo? Dukkhe aññāṇaṁ, dukkhasamudaye aññāṇaṁ, dukkhanirodhe aññāṇaṁ, dukkhanirodhagāminiyā paṭipadāya aññāṇaṁ, pubbante aññāṇaṁ, aparante aññāṇaṁ, pubbantāparante aññāṇaṁ, idappaccayatā paṭiccasamuppannesu dhammesu aññāṇaṁ. Yaṁ evarūpaṁ aññāṇaṁ adassanaṁ…pe… avijjālaṅgī moho akusalamūlaṁ— ayaṁ vuccati “avijjāsavo”. Ime cattāro āsavā. (1) </div>
</div>
<div class="q" id="p_30Vbh_2824"> <div class="divNumber">938.</div> <div class="p">
<span class="pN">2824</span>Tattha katame cattāro ganthā…pe… cattāro oghā…pe… cattāro yogā…pe… cattāri upādānāni? Kāmupādānaṁ, diṭṭhupādānaṁ, sīlabbatupādānaṁ, attavādupādānaṁ. </div>
</div>
<div class="q" id="p_30Vbh_2825"> <div class="p">
<span class="pN">2825</span>Tattha katamaṁ kāmupādānaṁ? Yo kāmesu kāmacchando…pe… kāmajjhosānaṁ— idaṁ vuccati “kāmupādānaṁ”. </div>
</div>
<div class="q" id="p_30Vbh_2826"> <div class="p">
<span class="pN">2826</span>Tattha katamaṁ diṭṭhupādānaṁ? “Natthi dinnaṁ, natthi yiṭṭhaṁ…pe… ye imañca lokaṁ parañca lokaṁ sayaṁ abhiññā sacchikatvā pavedentī”ti. Yā evarūpā diṭṭhi diṭṭhigataṁ…pe… vipariyāsaggāho— idaṁ vuccati “diṭṭhupādānaṁ”. Ṭhapetvā sīlabbatupādānañca attavādupādānañca sabbāpi micchādiṭṭhi diṭṭhupādānaṁ. </div>
</div>
<div class="q" id="p_30Vbh_2827"> <div class="p">
<span class="pN">2827</span>Tattha katamaṁ sīlabbatupādānaṁ? Ito bahiddhā samaṇabrāhmaṇānaṁ sīlena suddhi vatena suddhi sīlabbatena suddhīti. Yā evarūpā diṭṭhi diṭṭhigataṁ…pe… vipariyāsaggāho— idaṁ vuccati “sīlabbatupādānaṁ”. </div>
</div>
<div class="q" id="p_30Vbh_2828"> <div class="p">
<span class="pN">2828</span>Tattha katamaṁ attavādupādānaṁ? Idha assutavā puthujjano ariyānaṁ adassāvī ariyadhammassa akovido ariyadhamme avinīto, sappurisānaṁ adassāvī sappurisadhammassa akovido sappurisadhamme avinīto— rūpaṁ attato samanupassati rūpavantaṁ vā attānaṁ attani vā rūpaṁ rūpasmiṁ vā attānaṁ. Vedanaṁ…pe… saññaṁ…pe… saṅkhāre…pe… viññāṇaṁ attato samanupassati viññāṇavantaṁ vā attānaṁ attani vā viññāṇaṁ viññāṇasmiṁ vā attānaṁ. Yā evarūpā diṭṭhi diṭṭhigataṁ…pe… vipariyāsaggāho— idaṁ vuccati “attavādupādānaṁ”. Imāni cattāri upādānāni. (2--5) </div>
</div>
<div class="q" id="p_30Vbh_2829"> <div class="divNumber">939.</div> <div class="p">
<span class="pN">2829</span>Tattha katame cattāro taṇhuppādā? Cīvarahetu vā bhikkhuno taṇhā uppajjamānā uppajjati, piṇḍapātahetu vā bhikkhuno taṇhā uppajjamānā uppajjati, senāsanahetu vā bhikkhuno taṇhā uppajjamānā uppajjati, itibhavābhavahetu vā bhikkhuno taṇhā uppajjamānā uppajjati— ime cattāro taṇhuppādā. (6) </div>
</div>
<div class="q" id="p_30Vbh_2830"> <div class="p">
<span class="pN">2830</span>Tattha katamāni cattāri agatigamanāni? Chandāgatiṁ gacchati, dosāgatiṁ gacchati, mohāgatiṁ gacchati, bhayāgatiṁ gacchati. Yā evarūpā agati agatigamanaṁ chandagamanaṁ vaggagamanaṁ vārigamanaṁ— imāni cattāri agatigamanāni. (7) </div>
</div>
<div class="q" id="p_30Vbh_2831"> <div class="p">
<span class="pN">2831</span>Tattha katame cattāro vipariyāsā? Anicce “niccan”ti saññāvipariyāso cittavipariyāso diṭṭhivipariyāso, dukkhe “sukhan”ti saññāvipariyāso cittavipariyāso diṭṭhivipariyāso, anattani “attā”ti saññāvipariyāso cittavipariyāso diṭṭhivipariyāso, asubhe “subhan”ti saññāvipariyāso cittavipariyāso diṭṭhivipariyāso— ime cattāro vipariyāsā. (8) </div>
</div>
<div class="q" id="p_30Vbh_2832"> <div class="p">
<span class="pN">2832</span>Tattha katame cattāro anariyavohārā? Adiṭṭhe diṭṭhavāditā, assute sutavāditā, amute mutavāditā, aviññāte viññātavāditā— ime cattāro anariyavohārā. (9) </div>
</div>
<div class="q" id="p_30Vbh_2833"> <div class="p">
<span class="pN">2833</span>Tattha katame aparepi cattāro anariyavohārā? Diṭṭhe adiṭṭhavāditā, sute assutavāditā, mute amutavāditā, viññāte aviññātavāditā— ime cattāro anariyavohārā. (10) </div>
</div>
<div class="q" id="p_30Vbh_2834"> <div class="p">
<span class="pN">2834</span>Tattha katamāni cattāri duccaritāni? Pāṇātipāto, adinnādānaṁ, kāmesumicchācāro, musāvādo— imāni cattāri duccaritāni. (11) </div>
</div>
<div class="q" id="p_30Vbh_2835"> <div class="p">
<span class="pN">2835</span>Tattha katamāni aparānipi cattāri duccaritāni? Musāvādo, pisuṇā vācā, pharusā vācā, samphappalāpo— imāni cattāri duccaritāni. (12) </div>
</div>
<div class="q" id="p_30Vbh_2836"> <div class="p">
<span class="pN">2836</span>Tattha katamāni cattāri bhayāni? Jātibhayaṁ, jarābhayaṁ, byādhibhayaṁ, maraṇabhayaṁ— imāni cattāri bhayāni. (13) </div>
</div>
<div class="q" id="p_30Vbh_2837"> <div class="p">
<span class="pN">2837</span>Tattha katamāni aparānipi cattāri bhayāni? Rājabhayaṁ, corabhayaṁ, aggibhayaṁ, udakabhayaṁ— imāni cattāri bhayāni. (14) </div>
</div>
<div class="q" id="p_30Vbh_2838"> <div class="p">
<span class="pN">2838</span>Tattha katamāni aparānipi cattāri bhayāni? Ūmibhayaṁ, kumbhīlabhayaṁ, āvaṭṭabhayaṁ, susukābhayaṁ— imāni cattāri bhayāni. (15) </div>
</div>
<div class="q" id="p_30Vbh_2839"> <div class="p">
<span class="pN">2839</span>Tattha katamāni aparānipi cattāri bhayāni? Attānuvādabhayaṁ, parānuvādabhayaṁ, daṇḍabhayaṁ, duggatibhayaṁ— imāni cattāri bhayāni. (16) </div>
</div>
<div class="q" id="p_30Vbh_2840"> <div class="p">
<span class="pN">2840</span>Tattha katamā catasso diṭṭhiyo? “Sayaṁkataṁ sukhadukkhan”ti saccato thetato diṭṭhi uppajjati, “paraṁkataṁ sukhadukkhan”ti saccato thetato diṭṭhi uppajjati, “sayaṁkatañca paraṁkatañca sukhadukkhan”ti saccato thetato diṭṭhi uppajjati, “asayaṁkāraṁ aparaṅkāraṁ adhiccasamuppannaṁ sukhadukkhan”ti saccato thetato diṭṭhi uppajjati— imā catasso diṭṭhiyo. (17) </div>
</div>
<div class="CENTER" id="p_30Vbh_2841">
<span class="pN">2841</span>Catukkaṁ.</div>
</html>
