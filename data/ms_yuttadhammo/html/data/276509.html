<html>
<div class="i">1.5.7.10 Kaṇṭakasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Sappāṇakavagga
</div>
<div class="h">
Kaṇṭakasikkhāpada
</div>
<div class="q" id="p_2V_1279">
<div class="divNumber">
428.
</div>
<div class="p">
<span class="pN">1279</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena kaṇṭakassa nāma samaṇuddesassa evarūpaṁ pāpakaṁ diṭṭhigataṁ uppannaṁ hoti—  “tathāhaṁ bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā te paṭisevato nālaṁ antarāyāyā”ti. Assosuṁ kho sambahulā bhikkhū kaṇṭakassa nāma kira samaṇuddesassa evarūpaṁ pāpakaṁ diṭṭhigataṁ uppannaṁ—  “tathāhaṁ bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā, te paṭisevato nālaṁ antarāyāyā”ti. Atha kho te bhikkhū yena kaṇṭako samaṇuddeso tenupasaṅkamiṁsu; upasaṅkamitvā kaṇṭakaṁ samaṇuddesaṁ etadavocuṁ—  “saccaṁ kira te, āvuso kaṇṭaka, evarūpaṁ pāpakaṁ diṭṭhigataṁ uppannaṁ—  ‘tathāhaṁ bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā te paṭisevato nālaṁ antarāyāyā’”ti? “Evaṁ byā kho ahaṁ, bhante, bhagavatā dhammaṁ desitaṁ ājānāmi—  ‘yathā yeme antarāyikā dhammā vuttā bhagavatā te paṭisevato nālaṁ antarāyāyā’”ti.
</div>
</div>
<div class="q" id="p_2V_1280">
<div class="p">
<span class="pN">1280</span>“Mā, āvuso kaṇṭaka, evaṁ avaca. Mā bhagavantaṁ abbhācikkhi. Na hi sādhu bhagavato abbhakkhānaṁ. Na hi bhagavā evaṁ vadeyya. Anekapariyāyenāvuso kaṇṭaka, antarāyikā dhammā antarāyikā vuttā bhagavatā. Alañca pana te paṭisevato antarāyāya. Appassādā kāmā vuttā bhagavatā bahudukkhā bahupāyāsā, ādīnavo ettha bhiyyo…pe…  evampi kho kaṇṭako samaṇuddeso tehi bhikkhūhi vuccamāno tatheva taṁ pāpakaṁ diṭṭhigataṁ thāmasā parāmāsā abhinivissa voharati—  “evaṁ byā kho ahaṁ, bhante, bhagavatā dhammaṁ desitaṁ ājānāmi—  ‘yathā yeme antarāyikā dhammā vuttā bhagavatā te paṭisevato nālaṁ antarāyāyā’”ti.
</div>
</div>
<div class="q" id="p_2V_1281">
<div class="p">
<span class="pN">1281</span>Yato ca kho te bhikkhū nāsakkhiṁsu kaṇṭakaṁ samaṇuddesaṁ etasmā pāpakā diṭṭhigatā vivecetuṁ, atha kho te bhikkhū yena bhagavā tenupasaṅkamiṁsu; upasaṅkamitvā bhagavato etamatthaṁ ārocesuṁ. Atha kho bhagavā etasmiṁ nidāne etasmiṁ pakaraṇe bhikkhusaṁghaṁ sannipātāpetvā kaṇṭakaṁ samaṇuddesaṁ paṭipucchi—  “saccaṁ kira te, kaṇṭaka, evarūpaṁ pāpakaṁ diṭṭhigataṁ uppannaṁ—  ‘tathāhaṁ bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā te paṭisevato nālaṁ antarāyāyā’”ti? “Evaṁ byā kho ahaṁ, bhante, bhagavatā dhammaṁ desitaṁ ājānāmi—  ‘yathā yeme antarāyikā dhammā vuttā bhagavatā te paṭisevato nālaṁ antarāyāyā’”ti.
</div>
</div>
<div class="q" id="p_2V_1282">
<div class="p">
<span class="pN">1282</span>“Kassa nu kho nāma tvaṁ, moghapurisa, mayā evaṁ dhammaṁ desitaṁ ājānāsi? Nanu mayā, moghapurisa, anekapariyāyena antarāyikā dhammā antarāyikā vuttā, alañca pana te paṭisevato antarāyāya? Appassādā kāmā vuttā mayā bahudukkhā bahupāyāsā, ādīnavo ettha bhiyyo. Aṭṭhikaṅkalūpamā kāmā vuttā mayā…pe…  sappasirūpamā kāmā vuttā mayā bahudukkhā bahupāyāsā, ādīnavo ettha bhiyyo. Atha ca pana tvaṁ, moghapurisa, attanā duggahitena amhe ceva abbhācikkhasi attānañca khaṇasi bahuñca apuññaṁ pasavasi. Tañhi te, moghapurisa, bhavissati dīgharattaṁ ahitāya dukkhāya. Netaṁ, moghapurisa, appasannānaṁ vā pasādāya…pe…  pasannānañca ekaccānaṁ aññathattāyā”ti. Vigarahitvā…pe…  dhammiṁ kathaṁ katvā bhikkhū āmantesi—  “tena hi, bhikkhave, saṁgho kaṇṭakaṁ samaṇuddesaṁ nāsetu. Evañca pana, bhikkhave, nāsetabbo—  ‘ajjatagge te, āvuso kaṇṭaka, na ceva so bhagavā satthā apadisitabbo. Yampi caññe samaṇuddesā labhanti bhikkhūhi saddhiṁ dirattatirattaṁ sahaseyyaṁ sāpi te natthi. Cara pire vinassā’”ti. Atha kho saṁgho kaṇṭakaṁ samaṇuddesaṁ nāsesi.
</div>
</div>
<div class="q" id="p_2V_1283">
<div class="p">
<span class="pN">1283</span>Tena kho pana samayena chabbaggiyā bhikkhū jānaṁ tathānāsitaṁ kaṇṭakaṁ samaṇuddesaṁ upalāpentipi upaṭṭhāpentipi sambhuñjantipi sahāpi seyyaṁ kappenti. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū jānaṁ tathānāsitaṁ kaṇṭakaṁ samaṇuddesaṁ upalāpessantipi upaṭṭhāpessantipi sambhuñjissantipi sahāpi seyyaṁ kappessantī”ti…pe…  “saccaṁ kira tumhe, bhikkhave, jānaṁ tathānāsitaṁ kaṇṭakaṁ samaṇuddesaṁ upalāpethāpi upaṭṭhāpethāpi sambhuñjathāpi sahāpi seyyaṁ kappethā”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, jānaṁ tathānāsitaṁ kaṇṭakaṁ samaṇuddesaṁ upalāpessathāpi upaṭṭhāpessathāpi sambhuñjissathāpi sahāpi seyyaṁ kappessatha. Netaṁ, moghapurisā, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_1284">
<div class="divNumber">
429.
</div>
<div class="p">
<span class="pN">1284</span><span class="bold">“Samaṇuddesopi ce evaṁ vadeyya—  ‘tathāhaṁ bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā te paṭisevato nālaṁ antarāyāyā’ti, so samaṇuddeso bhikkhūhi evamassa vacanīyo—  ‘māvuso samaṇuddesa, evaṁ avaca, mā bhagavantaṁ abbhācikkhi, na hi sādhu bhagavato abbhakkhānaṁ, na hi bhagavā evaṁ vadeyya. Anekapariyāyenāvuso samaṇuddesa, antarāyikā dhammā antarāyikā vuttā bhagavatā. Alañca pana te paṭisevato antarāyāyā’ti. Evañca so samaṇuddeso bhikkhūhi vuccamāno tatheva paggaṇheyya, so samaṇuddeso bhikkhūhi evamassa vacanīyo—  ‘ajjatagge te, āvuso samaṇuddesa, na ceva so bhagavā satthā apadisitabbo. Yampi caññe samaṇuddesā labhanti bhikkhūhi saddhiṁ dirattatirattaṁ sahaseyyaṁ sāpi te natthi. Cara pire vinassā’ti. Yo pana bhikkhu jānaṁ tathānāsitaṁ samaṇuddesaṁ upalāpeyya vā upaṭṭhāpeyya vā sambhuñjeyya vā saha vā seyyaṁ kappeyya, pācittiyan”</span>ti. (<span class="italic">70</span>:<span class="bold">119</span>)
</div>
</div>
<div class="q" id="p_2V_1285">
<div class="divNumber">
430.
</div>
<div class="p">
<span class="pN">1285</span><span class="bold">Samaṇuddeso</span> nāma sāmaṇero vuccati.
</div>
</div>
<div class="q" id="p_2V_1286">
<div class="p">
<span class="pN">1286</span><span class="bold">Evaṁ vadeyyā</span>ti—  “tathāhaṁ bhagavatā dhammaṁ desitaṁ ājānāmi, yathā yeme antarāyikā dhammā vuttā bhagavatā, te paṭisevato nālaṁ antarāyāyā”ti.
</div>
</div>
<div class="q" id="p_2V_1287">
<div class="p">
<span class="pN">1287</span><span class="bold">So samaṇuddeso</span>ti yo so evaṁvādī samaṇuddeso.
</div>
</div>
<div class="q" id="p_2V_1288">
<div class="p">
<span class="pN">1288</span><span class="bold">Bhikkhūhī</span>ti aññehi bhikkhūhi, ye passanti ye suṇanti tehi vattabbo—  “mā, āvuso samaṇuddesa, evaṁ avaca. Mā bhagavantaṁ abbhācikkhi. Na hi sādhu bhagavato abbhakkhānaṁ. Na hi bhagavā evaṁ vadeyya. Anekapariyāyenāvuso samaṇuddesa, antarāyikā dhammā antarāyikā vuttā bhagavatā. Alañca pana te paṭisevato antarāyāyā”ti. Dutiyampi vattabbo…  tatiyampi vattabbo…  sace paṭinissajjati iccetaṁ kusalaṁ, no ce paṭinissajjati so samaṇuddeso bhikkhūhi evamassa vacanīyo—  “ajjatagge te, āvuso samaṇuddesa, na ceva so bhagavā satthā apadisitabbo. Yampi caññe samaṇuddesā labhanti bhikkhūhi saddhiṁ dirattatirattaṁ sahaseyyaṁ sāpi te natthi. Cara pire vinassā”ti.
</div>
</div>
<div class="q" id="p_2V_1289">
<div class="p">
<span class="pN">1289</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_1290">
<div class="p">
<span class="pN">1290</span><span class="bold">Jānāti</span> nāma sāmaṁ vā jānāti, aññe vā tassa ārocenti, so vā āroceti.
</div>
</div>
<div class="q" id="p_2V_1291">
<div class="p">
<span class="pN">1291</span><span class="bold">Tathānāsitan</span>ti evaṁ nāsitaṁ.
</div>
</div>
<div class="q" id="p_2V_1292">
<div class="p">
<span class="pN">1292</span><span class="bold">Samaṇuddeso</span> nāma sāmaṇero vuccati.
</div>
</div>
<div class="q" id="p_2V_1293">
<div class="p">
<span class="pN">1293</span><span class="bold">Upalāpeyya vā</span>ti tassa pattaṁ vā cīvaraṁ vā uddesaṁ vā paripucchaṁ vā dassāmīti upalāpeti, āpatti pācittiyassa.
</div>
</div>
<div class="q" id="p_2V_1294">
<div class="p">
<span class="pN">1294</span><span class="bold">Upaṭṭhāpeyya vā</span>ti tassa cuṇṇaṁ vā mattikaṁ vā dantakaṭṭhaṁ vā mukhodakaṁ vā sādiyati, āpatti pācittiyassa.
</div>
</div>
<div class="q" id="p_2V_1295">
<div class="p">
<span class="pN">1295</span><span class="bold">Sambhuñjeyya vā</span>ti sambhogo nāma dve sambhogā—  āmisasambhogo ca dhammasambhogo ca. <span class="bold">Āmisasambhogo</span> nāma āmisaṁ deti vā paṭiggaṇhāti vā, āpatti pācittiyassa. <span class="bold">Dhammasambhogo</span> nāma uddisati vā uddisāpeti vā, padena uddisati vā uddisāpeti vā, pade pade āpatti pācittiyassa. Akkharāya uddisati vā uddisāpeti vā, akkharakkharāya āpatti pācittiyassa.
</div>
</div>
<div class="q" id="p_2V_1296">
<div class="p">
<span class="pN">1296</span><span class="bold">Saha vā seyyaṁ kappeyyā</span>ti ekacchanne nāsitake samaṇuddese nipanne bhikkhu nipajjati, āpatti pācittiyassa. Bhikkhu nipanne nāsitako samaṇuddeso nipajjati, āpatti pācittiyassa. Ubho vā nipajjanti, āpatti pācittiyassa. Uṭṭhahitvā punappunaṁ nipajjanti, āpatti pācittiyassa.
</div>
</div>
<div class="q" id="p_2V_1297">
<div class="divNumber">
431.
</div>
<div class="p">
<span class="pN">1297</span>Nāsitake nāsitakasaññī upalāpeti vā upaṭṭhāpeti vā sambhuñjati vā saha vā seyyaṁ kappeti, āpatti pācittiyassa. Nāsitake vematiko upalāpeti vā upaṭṭhāpeti vā sambhuñjati vā saha vā seyyaṁ kappeti, āpatti dukkaṭassa. Nāsitake anāsitakasaññī upalāpeti vā upaṭṭhāpeti vā sambhuñjati vā saha vā seyyaṁ kappeti, anāpatti. Anāsitake nāsitakasaññī, āpatti dukkaṭassa. Anāsitake vematiko, āpatti dukkaṭassa. Anāsitake anāsitakasaññī, anāpatti.
</div>
</div>
<div class="q" id="p_2V_1298">
<div class="divNumber">
432.
</div>
<div class="p">
<span class="pN">1298</span>Anāpatti—  anāsitakoti jānāti, taṁ diṭṭhiṁ paṭinissaṭṭhoti jānāti, ummattakassa, ādikammikassāti.
</div>
</div>
<div class="CENTER" id="p_2V_1299">
<span class="pN">1299</span>Kaṇṭakasikkhāpadaṁ niṭṭhitaṁ dasamaṁ.<br>
Sappāṇakavaggo sattamo.
</div>
<div class="SUMMARY" id="p_2V_1300">
<span class="pN">1300</span><span class="firstLetter">T</span>assuddānaṁ
</div>
<div class="q" id="p_2V_1301">
<div class="p">
<table class="singleColumn">
	<tbody>
		<tr>
			<td>
			<div class="pN">
			1301
			</div>
			<div class="G">
			Sañciccavadhasappāṇaṁ,
			</div>
			</td>
		</tr>
		<tr>
			<td>
			<div class="G">
			ukkoṭaṁ duṭṭhullachādanaṁ;
			</div>
			</td>
		</tr>
		<tr>
			<td>
			<div class="G">
			Ūnavīsati satthañca,
			</div>
			</td>
		</tr>
		<tr>
			<td>
			<div class="G">
			saṁvidhānaṁ ariṭṭhakaṁ;
			</div>
			</td>
		</tr>
		<tr>
			<td>
			<div class="G">
			Ukkhittaṁ kaṇṭakañceva,
			</div>
			</td>
		</tr>
		<tr>
			<td>
			<div class="G">
			dasa sikkhāpadā imeti.
			</div>
			</td>
		</tr>
	</tbody>
</table>
</div>
</div>
</html>
