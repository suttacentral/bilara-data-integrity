<html>
<div class="i">1.9 Māgaṇḍiyasuttaniddesa</div>
<div class="h">Aṭṭhakavagga</div>
<div class="h">Māgaṇḍiyasuttaniddesa</div>
<div class="q" id="p_24Mn_677"> <div class="p">
<span class="pN">677</span>Atha māgaṇḍiyasuttaniddesaṁ vakkhati—  </div>
</div>
<div class="q" id="p_24Mn_678"> <div class="divNumber">70.</div> <div class="p"> <table class="singleColumn"> <tr> <td> <div class="pN">678</div> <div class="G"><span class="bold">Disvāna taṇhaṁ aratiṁ ragañca,</span></div> </td> </tr> <tr> <td> <div class="G"><span class="bold">Nāhosi chando api methunasmiṁ;</span></div> </td> </tr> <tr> <td> <div class="G"><span class="bold">Kimevidaṁ muttakarīsapuṇṇaṁ,</span></div> </td> </tr> <tr> <td> <div class="G"><span class="bold">Pādāpi naṁ samphusituṁ na icche.</span></div> </td> </tr> </table> </div>
</div>
<div class="q" id="p_24Mn_679"> <div class="p">
<span class="pN">679</span><span class="bold">Disvāna taṇhaṁ aratiṁ ragañca, nāhosi chando api methunasmin</span>ti. Taṇhañca aratiñca ragañca māradhītaro disvā passitvā methunadhamme chando vā rāgo vā pemaṁ vā nāhosīti—  disvāna taṇhaṁ aratiṁ ragañca nāhosi chando api methunasmiṁ. </div>
</div>
<div class="q" id="p_24Mn_680"> <div class="p">
<span class="pN">680</span><span class="bold">Kimevidaṁ muttakarīsapuṇṇaṁ, pādāpi naṁ samphusituṁ na icche</span>ti. Kimevidaṁ sarīraṁ muttapuṇṇaṁ karīsapuṇṇaṁ semhapuṇṇaṁ ruhirapuṇṇaṁ aṭṭhisaṅghātanhārusambandhaṁ rudhiramaṁsāvalepanaṁ cammavinaddhaṁ chaviyā paṭicchannaṁ chiddāvachiddaṁ uggharantaṁ paggharantaṁ kimisaṅghanisevitaṁ nānākalimalaparipūraṁ pādena akkamituṁ na iccheyya, kuto pana saṁvāso vā samāgamo vāti—  kimevidaṁ muttakarīsapuṇṇaṁ, pādāpi naṁ samphusituṁ na icche. Anacchariyañcetaṁ manusso dibbe kāme patthayanto mānusake kāme na iccheyya, mānusake vā kāme patthayanto dibbe kāme na iccheyya. Yaṁ tvaṁ ubhopi na icchasi na sādiyasi na patthesi na pihesi nābhijappasi, kiṁ te dassanaṁ, katamāya tvaṁ diṭṭhiyā samannāgatoti pucchatīti. </div>
</div>
<div class="q" id="p_24Mn_681"> <div class="p">
<span class="pN">681</span>Tenāha bhagavā—  </div>
</div>
<div class="q" id="p_24Mn_682"> <div class="p"> <table class="singleColumn"> <tr> <td> <div class="pN">682</div> <div class="G">“Disvāna taṇhaṁ aratiṁ ragañca,</div> </td> </tr> <tr> <td> <div class="G">Nāhosi chando api methunasmiṁ;</div> </td> </tr> <tr> <td> <div class="G">Kimevidaṁ muttakarīsapuṇṇaṁ,</div> </td> </tr> <tr> <td> <div class="G">Pādāpi naṁ samphusituṁ na icche”ti.</div> </td> </tr> </table> </div>
</div>
<div class="q" id="p_24Mn_683"> <div class="divNumber">71.</div> <div class="p"> <table class="singleColumn"> <tr> <td> <div class="pN">683</div> <div class="G"><span class="bold">Etādisañce ratanaṁ na icchasi,</span></div> </td> </tr> <tr> <td> <div class="G"><span class="bold">Nāriṁ narindehi bahūhi patthitaṁ;</span></div> </td> </tr> <tr> <td> <div class="G"><span class="bold">Diṭṭhigataṁ sīlavataṁ nu jīvitaṁ,</span></div> </td> </tr> <tr> <td> <div class="G"><span class="bold">Bhavūpapattiñca vadesi kīdisaṁ.</span></div> </td> </tr> </table> </div>
</div>
<div class="q" id="p_24Mn_684"> <div class="divNumber">72.</div> <div class="p"> <table class="singleColumn"> <tr> <td> <div class="pN">684</div> <div class="G">
<span class="bold">Idaṁ vadāmīti na tassa hoti,</span> <span class="gathaQuote">(māgaṇḍiyāti bhagavā)</span>
</div> </td> </tr> <tr> <td> <div class="G"><span class="bold">Dhammesu niccheyya samuggahītaṁ;</span></div> </td> </tr> <tr> <td> <div class="G"><span class="bold">Passañca diṭṭhīsu anuggahāya,</span></div> </td> </tr> <tr> <td> <div class="G"><span class="bold">Ajjhattasantiṁ pacinaṁ adassaṁ.</span></div> </td> </tr> </table> </div>
</div>
<div class="q" id="p_24Mn_685"> <div class="p">
<span class="pN">685</span><span class="bold">Idaṁ vadāmīti na tassa hotī</span>ti. <span class="bold">Idaṁ vadāmī</span>ti idaṁ vadāmi, etaṁ vadāmi, ettakaṁ vadāmi, ettāvatā vadāmi, idaṁ diṭṭhigataṁ vadāmi—  “sassato loko”ti vā…pe…  “neva hoti na na hoti tathāgato paraṁ maraṇā”ti vā. <span class="bold">Na tassa hotī</span>ti na mayhaṁ hoti, “ettāvatā vadāmī”ti na tassa hotīti—  idaṁ vadāmīti na tassa hoti. </div>
</div>
<div class="q" id="p_24Mn_686"> <div class="p">
<span class="pN">686</span><span class="bold">Māgaṇḍiyā</span>ti bhagavā taṁ brāhmaṇaṁ nāmena ālapati. <span class="bold">Bhagavā</span>ti gāravādhivacanaṁ…pe…  sacchikā paññatti yadidaṁ bhagavāti—  māgaṇḍiyāti bhagavā. </div>
</div>
<div class="q" id="p_24Mn_687"> <div class="p">
<span class="pN">687</span><span class="bold">Dhammesu niccheyya samuggahītan</span>ti. <span class="bold">Dhammesū</span>ti dvāsaṭṭhiyā diṭṭhigatesu. <span class="bold">Niccheyyā</span>ti nicchinitvā vinicchinitvā vicinitvā pavicinitvā tulayitvā tīrayitvā vibhāvayitvā vibhūtaṁ katvā. <span class="bold">Samuggahītan</span>ti odhiggāho bilaggāho varaggāho koṭṭhāsaggāho uccayaggāho samuccayaggāho, “idaṁ saccaṁ tacchaṁ tathaṁ bhūtaṁ yāthāvaṁ aviparītan”ti gahitaṁ parāmaṭṭhaṁ abhiniviṭṭhaṁ ajjhositaṁ adhimuttaṁ, natthi na santi na saṁvijjati nupalabbhati, pahīnaṁ samucchinnaṁ vūpasantaṁ paṭipassaddhaṁ abhabbuppattikaṁ ñāṇagginā daḍḍhanti—  dhammesu niccheyya samuggahītaṁ. </div>
</div>
<div class="q" id="p_24Mn_688"> <div class="p">
<span class="pN">688</span><span class="bold">Passañca diṭṭhīsu anuggahāyā</span>ti. Diṭṭhīsu ādīnavaṁ passanto diṭṭhiyo na gaṇhāmi na parāmasāmi nābhinivisāmi. Atha vā na gaṇhitabbā na parāmasitabbā nābhinivisitabbāti. Evampi passañca diṭṭhīsu anuggahāya. </div>
</div>
<div class="q" id="p_24Mn_689"> <div class="p">
<span class="pN">689</span>Atha vā “sassato loko, idameva saccaṁ moghamaññan”ti diṭṭhigatametaṁ diṭṭhigahanaṁ diṭṭhikantāro diṭṭhivisūkāyikaṁ diṭṭhivipphanditaṁ diṭṭhisaṁyojanaṁ, sadukkhaṁ savighātaṁ saupāyāsaṁ sapariḷāhaṁ, na nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattatīti. Diṭṭhīsu ādīnavaṁ passanto diṭṭhiyo na gaṇhāmi na parāmasāmi nābhinivisāmi. Atha vā na gaṇhitabbā na parāmasitabbā nābhinivisitabbāti. Evampi passañca diṭṭhīsu anuggahāya. </div>
</div>
<div class="q" id="p_24Mn_690"> <div class="p">
<span class="pN">690</span>Atha vā “asassato loko, antavā loko, anantavā loko, taṁ jīvaṁ taṁ sarīraṁ, aññaṁ jīvaṁ aññaṁ sarīraṁ, hoti tathāgato paraṁ maraṇā, na hoti tathāgato paraṁ maraṇā, hoti ca na ca hoti tathāgato paraṁ maraṇā, neva hoti na na hoti tathāgato paraṁ maraṇā, idameva saccaṁ moghamaññan”ti diṭṭhigatametaṁ diṭṭhigahanaṁ diṭṭhikantāro diṭṭhivisūkāyikaṁ diṭṭhivipphanditaṁ diṭṭhisaṁyojanaṁ, sadukkhaṁ savighātaṁ saupāyāsaṁ sapariḷāhaṁ na nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattatīti. Diṭṭhīsu ādīnavaṁ passanto diṭṭhiyo na gaṇhāmi na parāmasāmi nābhinivisāmi. Atha vā na gaṇhitabbā na parāmasitabbā nābhinivisitabbāti. Evampi passañca diṭṭhīsu anuggahāya. </div>
</div>
<div class="q" id="p_24Mn_691"> <div class="p">
<span class="pN">691</span>Atha vā imā diṭṭhiyo evaṁgahitā evaṁparāmaṭṭhā evaṁgatikā bhavissanti evaṁabhisamparāyāti. Diṭṭhīsu ādīnavaṁ passanto diṭṭhiyo na gaṇhāmi na parāmasāmi nābhinivisāmi. Atha vā na gaṇhitabbā na parāmasitabbā nābhinivisitabbāti. Evampi passañca diṭṭhīsu anuggahāya. </div>
</div>
<div class="q" id="p_24Mn_692"> <div class="p">
<span class="pN">692</span>Atha vā imā diṭṭhiyo nirayasaṁvattanikā tiracchānayonisaṁvattanikā pettivisayasaṁvattanikāti. Diṭṭhīsu ādīnavaṁ passanto diṭṭhiyo na gaṇhāmi na parāmasāmi nābhinivisāmi. Atha vā na gaṇhitabbā na parāmasitabbā nābhinivisitabbāti. Evampi passañca diṭṭhīsu anuggahāya. </div>
</div>
<div class="q" id="p_24Mn_693"> <div class="p">
<span class="pN">693</span>Atha vā imā diṭṭhiyo aniccā saṅkhatā paṭiccasamuppannā khayadhammā vayadhammā virāgadhammā nirodhadhammāti. Diṭṭhīsu ādīnavaṁ passanto diṭṭhiyo na gaṇhāmi na parāmasāmi nābhinivisāmi. Atha vā na gaṇhitabbā na parāmasitabbā nābhinivisitabbāti. Evampi passañca diṭṭhīsu anuggahāya. </div>
</div>
<div class="q" id="p_24Mn_694"> <div class="p">
<span class="pN">694</span><span class="bold">Ajjhattasantiṁ pacinaṁ adassan</span>ti. Ajjhattasantiṁ ajjhattaṁ rāgassa santiṁ, dosassa santiṁ, mohassa santiṁ, kodhassa…  upanāhassa…  makkhassa…  paḷāsassa…  issāya…  macchariyassa…  māyāya…  sāṭheyyassa…  thambhassa…  sārambhassa…  mānassa…  atimānassa…  madassa…  pamādassa…  sabbakilesānaṁ…  sabbaduccaritānaṁ…  sabbadarathānaṁ…  sabbapariḷāhānaṁ…  sabbasantāpānaṁ…  sabbākusalābhisaṅkhārānaṁ santiṁ upasantiṁ vūpasantiṁ nibbutiṁ paṭipassaddhiṁ santiṁ. <span class="bold">Pacinan</span>ti pacinanto vicinanto pavicinanto tulayanto tīrayanto vibhāvayanto vibhūtaṁ karonto, “sabbe saṅkhārā aniccā”ti pacinanto vicinanto pavicinanto tulayanto tīrayanto vibhāvayanto vibhūtaṁ karonto, “sabbe saṅkhārā dukkhā”ti…  “sabbe dhammā anattā”ti pacinanto vicinanto pavicinanto…  “yaṁ kiñci samudayadhammaṁ, sabbaṁ taṁ nirodhadhamman”ti pacinanto vicinanto pavicinanto tulayanto tīrayanto vibhāvayanto vibhūtaṁ karonto. <span class="bold">Adassan</span>ti adassaṁ adakkhiṁ apassiṁ paṭivijjhinti—  ajjhattasantiṁ pacinaṁ adassaṁ. </div>
</div>
<div class="q" id="p_24Mn_695"> <div class="p">
<span class="pN">695</span>Tenāha bhagavā—  </div>
</div>
<div class="q" id="p_24Mn_696"> <div class="p"> <table class="singleColumn"> <tr> <td> <div class="pN">696</div> <div class="G">“Idaṁ vadāmīti na tassa hoti, <span class="gathaQuote">(māgaṇḍiyāti bhagavā)</span>
</div> </td> </tr> <tr> <td> <div class="G">Dhammesu niccheyya samuggahītaṁ;</div> </td> </tr> <tr> <td> <div class="G">Passañca diṭṭhīsu anuggahāya,</div> </td> </tr> <tr> <td> <div class="G">Ajjhattasantiṁ pacinaṁ adassan”ti.</div> </td> </tr> </table> </div>
</div>
<div class="q" id="p_24Mn_697"> <div class="divNumber">73.</div> <div class="p"> <table class="singleColumn"> <tr> <td> <div class="pN">697</div> <div class="G">
<span class="bold">Vinicchayā yāni pakappitāni,</span> <span class="gathaQuote">(iti māgaṇḍiyo)</span>
</div> </td> </tr> <tr> <td> <div class="G"><span class="bold">Te ve munī brūsi anuggahāya;</span></div> </td> </tr> <tr> <td> <div class="G"><span class="bold">Ajjhattasantīti yametamatthaṁ,</span></div> </td> </tr> <tr> <td> <div class="G"><span class="bold">Kathaṁ nu dhīrehi paveditaṁ taṁ.</span></div> </td> </tr> </table> </div>
</div>
<div class="q" id="p_24Mn_698"> <div class="p">
<span class="pN">698</span><span class="bold">Vinicchayā yāni pakappitānī</span>ti. Vinicchayā vuccanti dvāsaṭṭhi diṭṭhigatāni diṭṭhivinicchayā. <span class="bold">Pakappitānī</span>ti kappitā pakappitā abhisaṅkhatā saṇṭhapitātipi pakappitā. Atha vā aniccā saṅkhatā paṭiccasamuppannā khayadhammā vayadhammā virāgadhammā nirodhadhammā vipariṇāmadhammātipi pakappitāti—  vinicchayā yāni pakappitāni. </div>
</div>
<div class="q" id="p_24Mn_699"> <div class="p">
<span class="pN">699</span><span class="bold">Iti māgaṇḍiyo</span>ti. <span class="bold">Itī</span>ti padasandhi padasaṁsaggo padapāripūrī akkharasamavāyo byañjanasiliṭṭhatā padānupubbatāpetaṁ—  itīti. <span class="bold">Māgaṇḍiyo</span>ti tassa brāhmaṇassa nāmaṁ saṅkhā samaññā paññatti vohāro—  iti māgaṇḍiyoti. </div>
</div>
<div class="q" id="p_24Mn_700"> <div class="p">
<span class="pN">700</span><span class="bold">Te ve munī brūsi anuggahāya, ajjhattasantīti yametamatthan</span>ti. <span class="bold">Te ve</span>ti dvāsaṭṭhi diṭṭhigatāni. <span class="bold">Munī</span>ti. <span class="bold">Monaṁ</span> vuccati ñāṇaṁ…pe…  saṅgajālamaticca so munīti. <span class="bold">Anuggahāyā</span>ti diṭṭhīsu ādīnavaṁ passanto diṭṭhiyo na gaṇhāmi na parāmasāmi nābhinivisāmīti ca bhaṇasi, ajjhattasantīti ca bhaṇasi. <span class="bold">Yametamatthan</span>ti yaṁ paramatthanti—  te ve munī brūsi anuggahāya, ajjhattasantīti yametamatthaṁ. </div>
</div>
<div class="q" id="p_24Mn_701"> <div class="p">
<span class="pN">701</span><span class="bold">Kathaṁ nu dhīrehi paveditaṁ tan</span>ti. <span class="bold">Kathaṁ nū</span>ti padaṁ saṁsayapucchā vimatipucchā dveḷhakapucchā anekaṁsapucchā, evaṁ nu kho nanu kho kiṁ nu kho kathaṁ nu khoti—  kathaṁ nu. <span class="bold">Dhīrehī</span>ti dhīrehi paṇḍitehi paññavantehi buddhimantehi ñāṇīhi vibhāvīhi medhāvīhi. <span class="bold">Paveditan</span>ti veditaṁ paveditaṁ ācikkhitaṁ desitaṁ paññāpitaṁ paṭṭhapitaṁ vivaṭaṁ vibhattaṁ uttānīkataṁ pakāsitanti—  kathaṁ nu dhīrehi paveditaṁ taṁ. </div>
</div>
<div class="q" id="p_24Mn_702"> <div class="p">
<span class="pN">702</span>Tenāha so brāhmaṇo—  </div>
</div>
<div class="q" id="p_24Mn_703"> <div class="p"> <table class="singleColumn"> <tr> <td> <div class="pN">703</div> <div class="G">“Vinicchayā yāni pakappitāni, <span class="gathaQuote">(iti māgaṇḍiyo)</span>
</div> </td> </tr> <tr> <td> <div class="G">Te ve munī brūsi anuggahāya;</div> </td> </tr> <tr> <td> <div class="G">Ajjhattasantīti yametamatthaṁ,</div> </td> </tr> <tr> <td> <div class="G">Kathaṁ nu dhīrehi paveditaṁ tan”ti.</div> </td> </tr> </table> </div>
</div>
<div class="q" id="p_24Mn_704"> <div class="divNumber">74.</div> <div class="p"> <table class="singleColumn"> <tr> <td> <div class="pN">704</div> <div class="G">
<span class="bold">Na diṭṭhiyā na sutiyā na ñāṇena,</span> <span class="gathaQuote">(māgaṇḍiyāti bhagavā)</span>
</div> </td> </tr> <tr> <td> <div class="G"><span class="bold">Sīlabbatenāpi na suddhimāha;</span></div> </td> </tr> <tr> <td> <div class="G"><span class="bold">Adiṭṭhiyā assutiyā añāṇā,</span></div> </td> </tr> <tr> <td> <div class="G"><span class="bold">Asīlatā abbatā nopi tena;</span></div> </td> </tr> <tr> <td> <div class="G"><span class="bold">Ete ca nissajja anuggahāya,</span></div> </td> </tr> <tr> <td> <div class="G"><span class="bold">Santo anissāya bhavaṁ na jappe.</span></div> </td> </tr> </table> </div>
</div>
<div class="q" id="p_24Mn_705"> <div class="p">
<span class="pN">705</span><span class="bold">Na diṭṭhiyā na sutiyā na ñāṇenā</span>ti. Diṭṭhenāpi suddhiṁ visuddhiṁ parisuddhiṁ, muttiṁ vimuttiṁ parimuttiṁ nāha na kathesi na bhaṇasi na dīpayasi na voharasi; sutenāpi suddhiṁ visuddhiṁ parisuddhiṁ, muttiṁ vimuttiṁ parimuttiṁ nāha na kathesi na bhaṇasi na dīpayasi na voharasi; diṭṭhasutenāpi suddhiṁ visuddhiṁ parisuddhiṁ, muttiṁ vimuttiṁ parimuttiṁ nāha na kathesi na bhaṇasi na dīpayasi na voharasi; ñāṇenāpi suddhiṁ visuddhiṁ parisuddhiṁ, muttiṁ vimuttiṁ parimuttiṁ nāha na kathesi na bhaṇasi na dīpayasi na voharasīti—  na diṭṭhiyā na sutiyā na ñāṇena. </div>
</div>
<div class="q" id="p_24Mn_706"> <div class="p">
<span class="pN">706</span><span class="bold">Māgaṇḍiyā</span>ti bhagavā taṁ brāhmaṇaṁ nāmena ālapati. <span class="bold">Bhagavā</span>ti gāravādhivacanaṁ…pe…  sacchikā paññatti yadidaṁ bhagavāti—  māgaṇḍiyāti bhagavā. </div>
</div>
<div class="q" id="p_24Mn_707"> <div class="p">
<span class="pN">707</span><span class="bold">Sīlabbatenāpi na suddhimāhā</span>ti. Sīlenāpi suddhiṁ visuddhiṁ parisuddhiṁ, muttiṁ vimuttiṁ parimuttiṁ nāha na kathesi na bhaṇasi na dīpayasi na voharasi; vatenāpi suddhiṁ visuddhiṁ parisuddhiṁ, muttiṁ vimuttiṁ parimuttiṁ nāha na kathesi na bhaṇasi na dīpayasi na voharasi; sīlabbatenāpi suddhiṁ visuddhiṁ parisuddhiṁ, muttiṁ vimuttiṁ parimuttiṁ nāha na kathesi na bhaṇasi na dīpayasi na voharasīti—  sīlabbatenāpi na suddhimāha. </div>
</div>
<div class="q" id="p_24Mn_708"> <div class="p">
<span class="pN">708</span><span class="bold">Adiṭṭhiyā assutiyā añāṇā, asīlatā abbatā nopi tenā</span>ti. Diṭṭhipi icchitabbā. Dasavatthukā sammādiṭṭhi—  atthi dinnaṁ, atthi yiṭṭhaṁ, atthi hutaṁ, atthi sukatadukkaṭānaṁ kammānaṁ phalaṁ vipāko, atthi ayaṁ loko, atthi paro loko, atthi mātā, atthi pitā, atthi sattā opapātikā, atthi loke samaṇabrāhmaṇā sammaggatā sammāpaṭipannā ye imañca lokaṁ parañca lokaṁ sayaṁ abhiññā sacchikatvā pavedentīti; savanampi icchitabbaṁ—  parato ghoso, suttaṁ, geyyaṁ, veyyākaraṇaṁ, gāthā, udānaṁ, itivuttakaṁ, jātakaṁ, abbhutadhammaṁ, vedallaṁ; ñāṇampi icchitabbaṁ—  kammassakatañāṇaṁ, saccānulomikañāṇaṁ, abhiññāñāṇaṁ, samāpattiñāṇaṁ; sīlampi icchitabbaṁ—  pātimokkhasaṁvaro; vatampi icchitabbaṁ—  aṭṭha dhutaṅgāni—  āraññikaṅgaṁ, piṇḍapātikaṅgaṁ, paṁsukūlikaṅgaṁ, tecīvarikaṅgaṁ, sapadānacārikaṅgaṁ, khalupacchābhattikaṅgaṁ, nesajjikaṅgaṁ, yathāsanthatikaṅganti. </div>
</div>
<div class="q" id="p_24Mn_709"> <div class="p">
<span class="pN">709</span><span class="bold">Adiṭṭhiyā assutiyā añāṇā, asīlatā abbatā nopi tenā</span>ti. Nāpi sammādiṭṭhimattena, nāpi savanamattena, nāpi ñāṇamattena, nāpi sīlamattena, nāpi vatamattena ajjhattasantiṁ patto hoti, nāpi vinā etehi dhammehi ajjhattasantiṁ pāpuṇāti. Api ca sambhārā ime dhammā honti ajjhattasantiṁ pāpuṇituṁ adhigantuṁ phassituṁ sacchikātunti—  adiṭṭhiyā assutiyā añāṇā asīlatā abbatā nopi tena. </div>
</div>
<div class="q" id="p_24Mn_710"> <div class="p">
<span class="pN">710</span><span class="bold">Ete ca nissajja anuggahāyā</span>ti. <span class="bold">Ete</span>ti kaṇhapakkhikānaṁ dhammānaṁ samugghātato pahānaṁ icchitabbaṁ, tedhātukesu kusalesu dhammesu atammayatā icchitabbā, yato kaṇhapakkhiyā dhammā samugghātapahānena pahīnā honti ucchinnamūlā tālāvatthukatā anabhāvaṁkatā āyatiṁ anuppādadhammā, tedhātukesu ca kusalesu dhammesu atammayatā hoti, ettāvatāpi na gaṇhāti na parāmasati nābhinivisati. Atha vā na gaṇhitabbā na parāmasitabbā nābhinivisitabbāti. Evampi ete ca nissajja anuggahāya. Yato taṇhā ca diṭṭhi ca māno ca pahīnā honti ucchinnamūlā tālāvatthukatā anabhāvaṁkatā āyatiṁ anuppādadhammāti, ettāvatāpi na gaṇhāti na parāmasati nābhinivisatīti. Evampi ete ca nissajja anuggahāya. </div>
</div>
<div class="q" id="p_24Mn_711"> <div class="p">
<span class="pN">711</span>Yato puññābhisaṅkhāro ca apuññābhisaṅkhāro ca āneñjābhisaṅkhāro ca pahīnā honti ucchinnamūlā tālāvatthukatā anabhāvaṁkatā āyatiṁ anuppādadhammāti, ettāvatāpi na gaṇhāti na parāmasati nābhinivisatīti. Evampi ete ca nissajja anuggahāya. </div>
</div>
<div class="q" id="p_24Mn_712"> <div class="p">
<span class="pN">712</span><span class="bold">Santo anissāya bhavaṁ na jappe</span>ti. <span class="bold">Santo</span>ti rāgassa samitattā santo, dosassa samitattā santo, mohassa samitattā santo, kodhassa…  upanāhassa…  makkhassa…  paḷāsassa…  issāya…  macchariyassa…  māyāya…  sāṭheyyassa…  thambhassa…  sārambhassa…  mānassa…  atimānassa…  madassa…  pamādassa…  sabbakilesānaṁ…  sabbaduccaritānaṁ…  sabbadarathānaṁ…  sabbapariḷāhānaṁ…  sabbasantāpānaṁ…  sabbākusalābhisaṅkhārānaṁ santattā samitattā vūpasamitattā vijjhātattā nibbutattā vigatattā paṭipassaddhattā santo upasanto vūpasanto nibbuto paṭipassaddhoti—  santo. </div>
</div>
<div class="q" id="p_24Mn_713"> <div class="p">
<span class="pN">713</span><span class="bold">Anissāyā</span>ti dve nissayā—  taṇhānissayo ca diṭṭhinissayo ca…pe…  ayaṁ taṇhānissayo…pe…  ayaṁ diṭṭhinissayo. Taṇhānissayaṁ pahāya diṭṭhinissayaṁ paṭinissajjitvā cakkhuṁ anissāya, sotaṁ anissāya, ghānaṁ anissāya, jivhaṁ anissāya, kāyaṁ anissāya, manaṁ anissāya, rūpe…  sadde…  gandhe…  rase…  phoṭṭhabbe…  kulaṁ…  gaṇaṁ…  āvāsaṁ…  lābhaṁ…  yasaṁ…  pasaṁsaṁ…  sukhaṁ…  cīvaraṁ…  piṇḍapātaṁ…  senāsanaṁ…  gilānapaccayabhesajjaparikkhāraṁ…  kāmadhātuṁ…  rūpadhātuṁ…  arūpadhātuṁ…  kāmabhavaṁ…  rūpabhavaṁ…  arūpabhavaṁ…  saññābhavaṁ…  asaññābhavaṁ…  nevasaññānāsaññābhavaṁ…  ekavokārabhavaṁ…  catuvokārabhavaṁ…  pañcavokārabhavaṁ…  atītaṁ…  anāgataṁ…  paccuppannaṁ…  diṭṭhasutamutaviññātabbe dhamme anissāya aggaṇhitvā aparāmasitvā anabhinivisitvāti—  santo anissāya. <span class="bold">Bhavaṁ na jappe</span>ti kāmabhavaṁ na jappeyya, rūpabhavaṁ na jappeyya, arūpabhavaṁ na jappeyya nappajappeyya na abhijappeyyāti—  santo anissāya bhavaṁ na jappe. </div>
</div>
<div class="q" id="p_24Mn_714"> <div class="p">
<span class="pN">714</span>Tenāha bhagavā—  </div>
</div>
<div class="q" id="p_24Mn_715"> <div class="p"> <table class="singleColumn"> <tr> <td> <div class="pN">715</div> <div class="G">“Na diṭṭhiyā na sutiyā na ñāṇena, <span class="gathaQuote">(māgaṇḍiyāti bhagavā)</span>
</div> </td> </tr> <tr> <td> <div class="G">Sīlabbatenāpi na suddhimāha;</div> </td> </tr> <tr> <td> <div class="G">Adiṭṭhiyā assutiyā añāṇā,</div> </td> </tr> <tr> <td> <div class="G">Asīlatā abbatā nopi tena;</div> </td> </tr> <tr> <td> <div class="G">Ete ca nissajja anuggahāya,</div> </td> </tr> <tr> <td> <div class="G">Santo anissāya bhavaṁ na jappe”ti.</div> </td> </tr> </table> </div>
</div>
<div class="q" id="p_24Mn_716"> <div class="divNumber">75.</div> <div class="p"> <table class="singleColumn"> <tr> <td> <div class="pN">716</div> <div class="G">
<span class="bold">No ce kira diṭṭhiyā na sutiyā na ñāṇena,</span> <span class="gathaQuote">(iti māgaṇḍiyo)</span>
</div> </td> </tr> <tr> <td> <div class="G"><span class="bold">Sīlabbatenāpi na suddhimāha;</span></div> </td> </tr> <tr> <td> <div class="G"><span class="bold">Adiṭṭhiyā assutiyā añāṇā,</span></div> </td> </tr> <tr> <td> <div class="G"><span class="bold">Asīlatā abbatā nopi tena;</span></div> </td> </tr> <tr> <td> <div class="G"><span class="bold">Maññāmahaṁ momuhameva dhammaṁ,</span></div> </td> </tr> <tr> <td> <div class="G"><span class="bold">Diṭṭhiyā eke paccenti suddhiṁ.</span></div> </td> </tr> </table> </div>
</div>
<div class="q" id="p_24Mn_717"> <div class="p">
<span class="pN">717</span><span class="bold">No ce kira diṭṭhiyā na sutiyā na ñāṇenā</span>ti. Diṭṭhiyāpi suddhiṁ visuddhiṁ parisuddhiṁ, muttiṁ vimuttiṁ parimuttiṁ nāha na kathesi na bhaṇasi na dīpayasi na voharasi; sutenāpi suddhiṁ visuddhiṁ parisuddhiṁ, muttiṁ vimuttiṁ parimuttiṁ…  diṭṭhasutenāpi suddhiṁ visuddhiṁ parisuddhiṁ, muttiṁ vimuttiṁ parimuttiṁ…  ñāṇenāpi suddhiṁ visuddhiṁ parisuddhiṁ, muttiṁ vimuttiṁ parimuttiṁ nāha na kathesi na bhaṇasi na dīpayasi na voharasīti—  no ce kira diṭṭhiyā na sutiyā na ñāṇena. </div>
</div>
<div class="q" id="p_24Mn_718"> <div class="p">
<span class="pN">718</span><span class="bold">Iti māgaṇḍiyo</span>ti <span class="bold">itī</span>ti padasandhi…pe… . <span class="bold">Māgaṇḍiyo</span>ti tassa brāhmaṇassa nāmaṁ…pe…  iti māgaṇḍiyo. </div>
</div>
<div class="q" id="p_24Mn_719"> <div class="p">
<span class="pN">719</span><span class="bold">Sīlabbatenāpi na suddhimāhā</span>ti. Sīlenāpi suddhiṁ visuddhiṁ parisuddhiṁ…pe…  vatenāpi suddhiṁ visuddhiṁ parisuddhiṁ…pe…  sīlabbatenāpi suddhiṁ visuddhiṁ parisuddhiṁ, muttiṁ vimuttiṁ parimuttiṁ nāha na kathesi na bhaṇasi na dīpayasi na voharasīti—  sīlabbatenāpi na suddhimāha. </div>
</div>
<div class="q" id="p_24Mn_720"> <div class="p">
<span class="pN">720</span><span class="bold">Adiṭṭhiyā assutiyā añāṇā, asīlatā abbatā nopi tenā</span>ti. Diṭṭhipi icchitabbāti evaṁ bhaṇasi, savanampi icchitabbanti evaṁ bhaṇasi, ñāṇampi icchitabbanti evaṁ bhaṇasi, na sakkosi ekaṁsena anujānituṁ, napi sakkosi ekaṁsena paṭikkhipitunti—  adiṭṭhiyā assutiyā añāṇā, asīlatā abbatā nopi tena. </div>
</div>
<div class="q" id="p_24Mn_721"> <div class="p">
<span class="pN">721</span><span class="bold">Maññāmahaṁ momuhameva dhamman</span>ti. Momūhadhammo ayaṁ tuyhaṁ bāladhammo mūḷhadhammo aññāṇadhammo amarāvikkhepadhammoti evaṁ maññāmi evaṁ jānāmi evaṁ ājānāmi evaṁ vijānāmi evaṁ paṭivijānāmi evaṁ paṭivijjhāmīti—  maññāmahaṁ momuhameva dhammaṁ. </div>
</div>
<div class="q" id="p_24Mn_722"> <div class="p">
<span class="pN">722</span><span class="bold">Diṭṭhiyā eke paccenti suddhin</span>ti. Suddhidiṭṭhiyā eke samaṇabrāhmaṇā suddhiṁ visuddhiṁ parisuddhiṁ, muttiṁ vimuttiṁ parimuttiṁ paccenti; “sassato loko, idameva saccaṁ moghamaññan”ti diṭṭhiyā eke samaṇabrāhmaṇā suddhiṁ visuddhiṁ parisuddhiṁ, muttiṁ vimuttiṁ parimuttiṁ paccenti; “asassato loko…pe…  neva hoti na na hoti tathāgato paraṁ maraṇā, idameva saccaṁ moghamaññan”ti diṭṭhiyā eke samaṇabrāhmaṇā suddhiṁ visuddhiṁ parisuddhiṁ, muttiṁ vimuttiṁ parimuttiṁ paccentīti—  diṭṭhiyā eke paccenti suddhiṁ. </div>
</div>
<div class="q" id="p_24Mn_723"> <div class="p">
<span class="pN">723</span>Tenāha so brāhmaṇo—  </div>
</div>
<div class="q" id="p_24Mn_724"> <div class="p"> <table class="singleColumn"> <tr> <td> <div class="pN">724</div> <div class="G">“No ce kira diṭṭhiyā na sutiyā na ñāṇena, <span class="gathaQuote">(iti māgaṇḍiyo)</span>
</div> </td> </tr> <tr> <td> <div class="G">Sīlabbatenāpi na suddhimāha;</div> </td> </tr> <tr> <td> <div class="G">Adiṭṭhiyā assutiyā añāṇā,</div> </td> </tr> <tr> <td> <div class="G">Asīlatā abbatā nopi tena;</div> </td> </tr> <tr> <td> <div class="G">Maññāmahaṁ momuhameva dhammaṁ,</div> </td> </tr> <tr> <td> <div class="G">Diṭṭhiyā eke paccenti suddhin”ti.</div> </td> </tr> </table> </div>
</div>
<div class="q" id="p_24Mn_725"> <div class="divNumber">76.</div> <div class="p"> <table class="singleColumn"> <tr> <td> <div class="pN">725</div> <div class="G">
<span class="bold">Diṭṭhiñca nissāyanupucchamāno,</span> <span class="gathaQuote">(māgaṇḍiyāti bhagavā)</span>
</div> </td> </tr> <tr> <td> <div class="G"><span class="bold">Samuggahītesu pamohamāgā;</span></div> </td> </tr> <tr> <td> <div class="G"><span class="bold">Ito ca nāddakkhi aṇumpi saññaṁ,</span></div> </td> </tr> <tr> <td> <div class="G"><span class="bold">Tasmā tuvaṁ momuhato dahāsi.</span></div> </td> </tr> </table> </div>
</div>
<div class="q" id="p_24Mn_726"> <div class="p">
<span class="pN">726</span><span class="bold">Diṭṭhiñca nissāyanupucchamāno</span>ti. Māgaṇḍiyo brāhmaṇo diṭṭhiṁ nissāya diṭṭhiṁ pucchati, lagganaṁ nissāya lagganaṁ pucchati, bandhanaṁ nissāya bandhanaṁ pucchati, palibodhaṁ nissāya palibodhaṁ pucchati. <span class="bold">Anupucchamāno</span>ti punappunaṁ pucchatīti—  diṭṭhiñca nissāyanupucchamāno. </div>
</div>
<div class="q" id="p_24Mn_727"> <div class="p">
<span class="pN">727</span><span class="bold">Māgaṇḍiyā</span>ti bhagavā taṁ brāhmaṇaṁ nāmena ālapati. <span class="bold">Bhagavā</span>ti gāravādhivacanaṁ…pe…  sacchikā paññatti yadidaṁ bhagavāti—  māgaṇḍiyāti bhagavā. </div>
</div>
<div class="q" id="p_24Mn_728"> <div class="p">
<span class="pN">728</span><span class="bold">Samuggahītesu pamohamāgā</span>ti. Yā sā diṭṭhi tayā gahitā parāmaṭṭhā abhiniviṭṭhā ajjhositā adhimuttā, tāyeva tvaṁ diṭṭhiyā mūḷhosi pamūḷhosi sammūḷhosi mohaṁ āgatosi pamohaṁ āgatosi sammohaṁ āgatosi andhakāraṁ pakkhandosīti—  samuggahītesu pamohamāgā. </div>
</div>
<div class="q" id="p_24Mn_729"> <div class="p">
<span class="pN">729</span><span class="bold">Ito ca nāddakkhi aṇumpi saññan</span>ti. Ito ajjhattasantito vā paṭipadāto vā dhammadesanāto vā, yuttasaññaṁ pattasaññaṁ lakkhaṇasaññaṁ kāraṇasaññaṁ ṭhānasaññaṁ na paṭilabhati, kuto ñāṇanti. Evampi ito ca nāddakkhi aṇumpi saññaṁ. Atha vā aniccaṁ vā aniccasaññānulomaṁ vā, dukkhaṁ vā dukkhasaññānulomaṁ vā, anattaṁ vā anattasaññānulomaṁ vā, saññuppādamattaṁ vā sañjānitamattaṁ vā na paṭilabhati, kuto ñāṇanti. Evampi ito ca nāddakkhi aṇumpi saññaṁ. </div>
</div>
<div class="q" id="p_24Mn_730"> <div class="p">
<span class="pN">730</span><span class="bold">Tasmā tuvaṁ momuhato dahāsī</span>ti. <span class="bold">Tasmā</span>ti tasmā taṁkāraṇā taṁhetu tappaccayā taṁnidānā momūhadhammato bāladhammato mūḷhadhammato aññāṇadhammato amarāvikkhepadhammato dahāsi passasi dakkhasi olokesi nijjhāyasi upaparikkhasīti—  tasmā tuvaṁ momuhato dahāsi. </div>
</div>
<div class="q" id="p_24Mn_731"> <div class="p">
<span class="pN">731</span>Tenāha bhagavā—  </div>
</div>
<div class="q" id="p_24Mn_732"> <div class="p"> <table class="singleColumn"> <tr> <td> <div class="pN">732</div> <div class="G">“Diṭṭhiñca nissāyanupucchamāno, <span class="gathaQuote">(māgaṇḍiyāti bhagavā)</span>
</div> </td> </tr> <tr> <td> <div class="G">Samuggahītesu pamohamāgā;</div> </td> </tr> <tr> <td> <div class="G">Ito ca nāddakkhi aṇumpi saññaṁ,</div> </td> </tr> <tr> <td> <div class="G">Tasmā tuvaṁ momuhato dahāsī”ti.</div> </td> </tr> </table> </div>
</div>
<div class="q" id="p_24Mn_733"> <div class="divNumber">77.</div> <div class="p"> <table class="singleColumn"> <tr> <td> <div class="pN">733</div> <div class="G"><span class="bold">Samo visesī uda vā nihīno,</span></div> </td> </tr> <tr> <td> <div class="G"><span class="bold">Yo maññati so vivadetha tena;</span></div> </td> </tr> <tr> <td> <div class="G"><span class="bold">Tīsu vidhāsu avikampamāno,</span></div> </td> </tr> <tr> <td> <div class="G"><span class="bold">Samo visesīti na tassa hoti.</span></div> </td> </tr> </table> </div>
</div>
<div class="q" id="p_24Mn_734"> <div class="p">
<span class="pN">734</span><span class="bold">Samo visesī uda vā nihīno, yo maññati so vivadetha tenā</span>ti. Sadisohamasmīti vā seyyohamasmīti vā hīnohamasmīti vā yo maññati, so tena mānena tāya diṭṭhiyā tena vā puggalena kalahaṁ kareyya bhaṇḍanaṁ kareyya viggahaṁ kareyya vivādaṁ kareyya medhagaṁ kareyya—  “na tvaṁ imaṁ dhammavinayaṁ ājānāsi, ahaṁ imaṁ dhammavinayaṁ ājānāmi, kiṁ tvaṁ imaṁ dhammavinayaṁ ājānissasi, micchāpaṭipanno tvamasi, ahamasmi sammāpaṭipanno, sahitaṁ me, asahitaṁ te, pure vacanīyaṁ pacchā avaca, pacchā vacanīyaṁ pure avaca, adhiciṇṇaṁ te viparāvattaṁ, āropito te vādo, niggahito tvamasi, cara vādappamokkhāya, nibbeṭhehi vā sace pahosī”ti—  samo visesī uda vā nihīno yo maññati so vivadetha tena. </div>
</div>
<div class="q" id="p_24Mn_735"> <div class="p">
<span class="pN">735</span><span class="bold">Tīsu vidhāsu avikampamāno, samo visesīti na tassa hotī</span>ti. Yassetā tisso vidhā pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā, so tīsu vidhāsu na kampati na vikampati, avikampamānassa puggalassa sadisohamasmīti vā seyyohamasmīti vā hīnohamasmīti vā. <span class="bold">Na tassa hotī</span>ti. Tīsu vidhāsu avikampamāno, samo visesīti—  na tassa hoti. </div>
</div>
<div class="q" id="p_24Mn_736"> <div class="p">
<span class="pN">736</span>Tenāha bhagavā—  </div>
</div>
<div class="q" id="p_24Mn_737"> <div class="p"> <table class="singleColumn"> <tr> <td> <div class="pN">737</div> <div class="G">“Samo visesī uda vā nihīno,</div> </td> </tr> <tr> <td> <div class="G">Yo maññati so vivadetha tena;</div> </td> </tr> <tr> <td> <div class="G">Tīsu vidhāsu avikampamāno,</div> </td> </tr> <tr> <td> <div class="G">Samo visesīti na tassa hotī”ti.</div> </td> </tr> </table> </div>
</div>
<div class="q" id="p_24Mn_738"> <div class="divNumber">78.</div> <div class="p"> <table class="singleColumn"> <tr> <td> <div class="pN">738</div> <div class="G"><span class="bold">Saccanti so brāhmaṇo kiṁ vadeyya,</span></div> </td> </tr> <tr> <td> <div class="G"><span class="bold">Musāti vā so vivadetha kena;</span></div> </td> </tr> <tr> <td> <div class="G"><span class="bold">Yasmiṁ samaṁ visamaṁ vāpi natthi,</span></div> </td> </tr> <tr> <td> <div class="G"><span class="bold">Sa kena vādaṁ paṭisaṁyujeyya.</span></div> </td> </tr> </table> </div>
</div>
<div class="q" id="p_24Mn_739"> <div class="p">
<span class="pN">739</span><span class="bold">Saccanti so brāhmaṇo kiṁ vadeyyā</span>ti. <span class="bold">Brāhmaṇo</span>ti sattannaṁ dhammānaṁ bāhitattā brāhmaṇo…pe…  asito tādi pavuccate sa brahmā. <span class="bold">Saccanti so brāhmaṇo kiṁ vadeyyā</span>ti. “Sassato loko, idameva saccaṁ moghamaññan”ti brāhmaṇo kiṁ vadeyya kiṁ katheyya kiṁ bhaṇeyya kiṁ dīpayeyya kiṁ vohareyya; “asassato loko…pe…  neva hoti na na hoti tathāgato paraṁ maraṇā, idameva saccaṁ moghamaññan”ti brāhmaṇo kiṁ vadeyya kiṁ katheyya kiṁ bhaṇeyya kiṁ dīpayeyya kiṁ vohareyyāti—  saccanti so brāhmaṇo kiṁ vadeyya. </div>
</div>
<div class="q" id="p_24Mn_740"> <div class="p">
<span class="pN">740</span><span class="bold">Musāti vā so vivadetha kenā</span>ti. Brāhmaṇo mayhaṁva saccaṁ, tuyhaṁ musāti kena mānena, kāya diṭṭhiyā, kena vā puggalena kalahaṁ kareyya bhaṇḍanaṁ kareyya viggahaṁ kareyya vivādaṁ kareyya medhagaṁ kareyya—  “na tvaṁ imaṁ dhammavinayaṁ ājānāsi…pe…  nibbeṭhehi vā sace pahosī”ti—  musāti vā so vivadetha kena. </div>
</div>
<div class="q" id="p_24Mn_741"> <div class="p">
<span class="pN">741</span><span class="bold">Yasmiṁ samaṁ visamaṁ vāpi natthī</span>ti. <span class="bold">Yasmin</span>ti yasmiṁ puggale arahante khīṇāsave sadisohamasmīti māno natthi, seyyohamasmīti māno natthi, hīnohamasmīti omāno natthi na santi na saṁvijjati nupalabbhati, pahīnaṁ samucchinnaṁ vūpasantaṁ paṭipassaddhaṁ abhabbuppattikaṁ ñāṇagginā daḍḍhanti—  yasmiṁ samaṁ visamaṁ vāpi natthi. </div>
</div>
<div class="q" id="p_24Mn_742"> <div class="p">
<span class="pN">742</span><span class="bold">Sa kena vādaṁ paṭisaṁyujeyyā</span>ti. So kena mānena, kāya diṭṭhiyā, kena vā puggalena vādaṁ paṭisaṁyojeyya paṭibaleyya kalahaṁ kareyya bhaṇḍanaṁ kareyya viggahaṁ kareyya vivādaṁ kareyya medhagaṁ kareyya—  “na tvaṁ imaṁ dhammavinayaṁ ājānāsi…pe…  nibbeṭhehi vā sace pahosī”ti—  sa kena vādaṁ paṭisaṁyujeyya. </div>
</div>
<div class="q" id="p_24Mn_743"> <div class="p">
<span class="pN">743</span>Tenāha bhagavā—  </div>
</div>
<div class="q" id="p_24Mn_744"> <div class="p"> <table class="singleColumn"> <tr> <td> <div class="pN">744</div> <div class="G">“Saccanti so brāhmaṇo kiṁ vadeyya,</div> </td> </tr> <tr> <td> <div class="G">Musāti vā so vivadetha kena;</div> </td> </tr> <tr> <td> <div class="G">Yasmiṁ samaṁ visamaṁ vāpi natthi,</div> </td> </tr> <tr> <td> <div class="G">Sa kena vādaṁ paṭisaṁyujeyyā”ti.</div> </td> </tr> </table> </div>
</div>
<div class="q" id="p_24Mn_745"> <div class="divNumber">79.</div> <div class="p"> <table class="singleColumn"> <tr> <td> <div class="pN">745</div> <div class="G"><span class="bold">Okaṁ pahāya aniketasārī,</span></div> </td> </tr> <tr> <td> <div class="G"><span class="bold">Gāme akubbaṁ muni santhavāni;</span></div> </td> </tr> <tr> <td> <div class="G"><span class="bold">Kāmehi ritto apurakkharāno,</span></div> </td> </tr> <tr> <td> <div class="G"><span class="bold">Kathaṁ na viggayha janena kayirā.</span></div> </td> </tr> </table> </div>
</div>
<div class="q" id="p_24Mn_746"> <div class="p">
<span class="pN">746</span>Atha kho hāliddakāni gahapati yenāyasmā mahākaccāno tenupasaṅkami; upasaṅkamitvā āyasmantaṁ mahākaccānaṁ abhivādetvā ekamantaṁ nisīdi. Ekamantaṁ nisinno kho hāliddakāni gahapati āyasmantaṁ mahākaccānaṁ etadavoca—  “vuttamidaṁ, bhante kaccāna, bhagavatā aṭṭhakavaggiye māgaṇḍiyapañhe—  </div>
</div>
<div class="q" id="p_24Mn_747"> <div class="p"> <table class="singleColumn"> <tr> <td> <div class="pN">747</div> <div class="G">‘Okaṁ pahāya aniketasārī,</div> </td> </tr> <tr> <td> <div class="G">Gāme akubbaṁ muni santhavāni;</div> </td> </tr> <tr> <td> <div class="G">Kāmehi ritto apurakkharāno,</div> </td> </tr> <tr> <td> <div class="G">Kathaṁ na viggayha janena kayirā’ti.</div> </td> </tr> </table> </div>
</div>
<div class="q" id="p_24Mn_748"> <div class="p">
<span class="pN">748</span>Imassa nu kho, bhante kaccāna, bhagavatā saṁkhittena bhāsitassa kathaṁ vitthārena attho daṭṭhabbo”ti? </div>
</div>
<div class="q" id="p_24Mn_749"> <div class="p">
<span class="pN">749</span>“Rūpadhātu kho, gahapati, viññāṇassa oko rūpadhāturāgavinibaddhañca pana viññāṇaṁ okasārīti vuccati. Vedanādhātu kho, gahapati…  saññādhātu kho, gahapati…  saṅkhāradhātu kho, gahapati, viññāṇassa oko saṅkhāradhāturāgavinibandhañca pana viññāṇaṁ okasārīti vuccati. Evaṁ kho, gahapati, okasārī hoti. </div>
</div>
<div class="q" id="p_24Mn_750"> <div class="p">
<span class="pN">750</span>Kathañca, gahapati, anokasārī hoti? Rūpadhātuyā kho, gahapati, yo chando yo rāgo yā nandī yā taṇhā ye upāyupādānā cetaso adhiṭṭhānābhinivesānusayā te tathāgatassa pahīnā ucchinnamūlā tālāvatthukatā anabhāvaṁkatā āyatiṁ anuppādadhammā; tasmā tathāgato anokasārīti vuccati. Vedanādhātuyā kho, gahapati…  saññādhātuyā kho, gahapati…  saṅkhāradhātuyā kho, gahapati…  viññāṇadhātuyā kho, gahapati, yo chando yo rāgo yā nandī yā taṇhā ye upāyupādānā cetaso adhiṭṭhānābhinivesānusayā te tathāgatassa pahīnā ucchinnamūlā tālāvatthukatā anabhāvaṁkatā āyatiṁ anuppādadhammā; tasmā tathāgato anokasārīti vuccati. Evaṁ kho, gahapati, anokasārī hoti. </div>
</div>
<div class="q" id="p_24Mn_751"> <div class="p">
<span class="pN">751</span>Kathañca, gahapati, niketasārī hoti? Rūpanimittaniketavisāravinibandhā kho, gahapati, niketasārīti vuccati. Saddanimitta…  gandhanimitta…  rasanimitta…  phoṭṭhabbanimitta…  dhammanimittaniketavisāravinibandhā kho, gahapati, niketasārīti vuccati. Evaṁ kho, gahapati, niketasārī hoti. </div>
</div>
<div class="q" id="p_24Mn_752"> <div class="p">
<span class="pN">752</span>Kathañca, gahapati, aniketasārī hoti? Rūpanimittaniketavisāravinibandhā kho, gahapati, tathāgatassa pahīnā ucchinnamūlā tālāvatthukatā anabhāvaṁkatā āyatiṁ anuppādadhammā; tasmā tathāgato aniketasārīti vuccati. Saddanimitta…  gandhanimitta…  rasanimitta…  phoṭṭhabbanimitta…  dhammanimittaniketavisāravinibandhā kho, gahapati, tathāgatassa pahīnā ucchinnamūlā tālāvatthukatā anabhāvaṁkatā āyatiṁ anuppādadhammā; tasmā tathāgato aniketasārīti vuccati. Evaṁ kho, gahapati, aniketasārī hoti. </div>
</div>
<div class="q" id="p_24Mn_753"> <div class="p">
<span class="pN">753</span>Kathañca, gahapati, gāme santhavajāto hoti? Idha, gahapati, ekacco bhikkhu gihīhi saṁsaṭṭho viharati sahanandī sahasokī, sukhitesu sukhito, dukkhitesu dukkhito, uppannesu kiccakaraṇīyesu attanā voyogaṁ āpajjati. Evaṁ kho, gahapati, gāme santhavajāto hoti. </div>
</div>
<div class="q" id="p_24Mn_754"> <div class="p">
<span class="pN">754</span>Kathañca, gahapati, gāme na santhavajāto hoti? Idha, gahapati, ekacco bhikkhu gihīhi asaṁsaṭṭho viharati na sahanandī na sahasokī, na sukhitesu sukhito, na dukkhitesu dukkhito, uppannesu kiccakaraṇīyesu na attanā voyogaṁ āpajjati. Evaṁ kho, gahapati, gāme na santhavajāto hoti. </div>
</div>
<div class="q" id="p_24Mn_755"> <div class="p">
<span class="pN">755</span>Kathañca, gahapati, kāmehi aritto hoti? Idha, gahapati, ekacco bhikkhu kāmesu avītarāgo hoti avigatacchando avigatapemo avigatapipāso avigatapariḷāho avigatataṇho. Evaṁ kho, gahapati, kāmehi aritto hoti. </div>
</div>
<div class="q" id="p_24Mn_756"> <div class="p">
<span class="pN">756</span>Kathañca, gahapati, kāmehi ritto hoti? Idha, gahapati, ekacco bhikkhu kāmesu vītarāgo hoti vigatacchando vigatapemo vigatapipāso vigatapariḷāho vigatataṇho. Evaṁ kho, gahapati, kāmehi ritto hoti. </div>
</div>
<div class="q" id="p_24Mn_757"> <div class="p">
<span class="pN">757</span>Kathañca, gahapati, purakkharāno hoti? Idha, gahapati, ekaccassa bhikkhuno evaṁ hoti—  ‘evaṁrūpo siyaṁ anāgatamaddhānan’ti…  ‘evaṁvedano siyaṁ…  evaṁsañño siyaṁ…  evaṁsaṅkhāro siyaṁ…  evaṁviññāṇo siyaṁ anāgatamaddhānan’ti…  evaṁ kho, gahapati, purakkharāno hoti. </div>
</div>
<div class="q" id="p_24Mn_758"> <div class="p">
<span class="pN">758</span>Kathañca, gahapati, apurakkharāno hoti? Idha, gahapati, ekaccassa bhikkhuno na evaṁ hoti—  ‘evaṁrūpo siyaṁ anāgatamaddhānan’ti…  ‘evaṁvedano siyaṁ…  evaṁsañño siyaṁ…  evaṁsaṅkhāro siyaṁ…  evaṁviññāṇo siyaṁ anāgatamaddhānan’ti…  evaṁ kho, gahapati, apurakkharāno hoti. </div>
</div>
<div class="q" id="p_24Mn_759"> <div class="p">
<span class="pN">759</span>Kathañca, gahapati, kathaṁ viggayha janena kattā hoti? Idha, gahapati, ekacco evarūpiṁ kathaṁ kattā hoti—  ‘na tvaṁ imaṁ dhammavinayaṁ ājānāsi, ahaṁ imaṁ dhammavinayaṁ ājānāmi, kiṁ tvaṁ imaṁ dhammavinayaṁ ājānissasi, micchāpaṭipanno tvamasi, ahamasmi sammāpaṭipanno, sahitaṁ me, asahitaṁ te, pure vacanīyaṁ pacchā avaca, pacchā vacanīyaṁ pure avaca, adhiciṇṇaṁ te viparāvattaṁ, āropito te vādo, niggahito tvamasi, cara vādappamokkhāya, nibbeṭhehi vā sace pahosī’ti. Evaṁ kho, gahapati, kathaṁ viggayha janena kattā hoti. </div>
</div>
<div class="q" id="p_24Mn_760"> <div class="p">
<span class="pN">760</span>Kathañca, gahapati, kathaṁ na viggayha janena kattā hoti? Idha, gahapati, ekacco na evarūpiṁ kathaṁ kattā hoti—  ‘na tvaṁ imaṁ dhammavinayaṁ ājānāsi…pe…  nibbeṭhehi vā sace pahosī’ti. Evaṁ kho, gahapati, na viggayha janena kattā hoti. Iti kho, gahapati, yaṁ taṁ vuttaṁ bhagavatā aṭṭhakavaggiye māgaṇḍiyapañhe—  </div>
</div>
<div class="q" id="p_24Mn_761"> <div class="p"> <table class="singleColumn"> <tr> <td> <div class="pN">761</div> <div class="G">‘Okaṁ pahāya aniketasārī,</div> </td> </tr> <tr> <td> <div class="G">Gāme akubbaṁ muni santhavāni;</div> </td> </tr> <tr> <td> <div class="G">Kāmehi ritto apurakkharāno,</div> </td> </tr> <tr> <td> <div class="G">Kathaṁ na viggayha janena kayirā’ti.</div> </td> </tr> </table> </div>
</div>
<div class="q" id="p_24Mn_762"> <div class="p">
<span class="pN">762</span>Imassa kho, gahapati, bhagavatā saṁkhittena bhāsitassa evaṁ vitthārena attho daṭṭhabbo”ti. </div>
</div>
<div class="q" id="p_24Mn_763"> <div class="p">
<span class="pN">763</span>Tenāha bhagavā—  </div>
</div>
<div class="q" id="p_24Mn_764"> <div class="p"> <table class="singleColumn"> <tr> <td> <div class="pN">764</div> <div class="G">“Okaṁ pahāya aniketasārī,</div> </td> </tr> <tr> <td> <div class="G">Gāme akubbaṁ muni santhavāni;</div> </td> </tr> <tr> <td> <div class="G">Kāmehi ritto apurakkharāno,</div> </td> </tr> <tr> <td> <div class="G">Kathaṁ na viggayha janena kayirā”ti.</div> </td> </tr> </table> </div>
</div>
<div class="q" id="p_24Mn_765"> <div class="divNumber">80.</div> <div class="p"> <table class="singleColumn"> <tr> <td> <div class="pN">765</div> <div class="G"><span class="bold">Yehi vivitto vicareyya loke,</span></div> </td> </tr> <tr> <td> <div class="G"><span class="bold">Na tāni uggayha vadeyya nāgo;</span></div> </td> </tr> <tr> <td> <div class="G"><span class="bold">Elambujaṁ kaṇḍakavārijaṁ yathā,</span></div> </td> </tr> <tr> <td> <div class="G"><span class="bold">Jalena paṅkena canūpalittaṁ;</span></div> </td> </tr> <tr> <td> <div class="G"><span class="bold">Evaṁ munī santivādo agiddho,</span></div> </td> </tr> <tr> <td> <div class="G"><span class="bold">Kāme ca loke ca anūpalitto.</span></div> </td> </tr> </table> </div>
</div>
<div class="q" id="p_24Mn_766"> <div class="p">
<span class="pN">766</span><span class="bold">Yehi vivitto vicareyya loke</span>ti. <span class="bold">Yehī</span>ti yehi diṭṭhigatehi. <span class="bold">Vivitto</span>ti kāyaduccaritena ritto vivitto pavivitto, vacīduccaritena…  manoduccaritena…  rāgena…pe…  sabbākusalābhisaṅkhārehi ritto vivitto pavivitto. <span class="bold">Vicareyyā</span>ti vicareyya vihareyya iriyeyya vatteyya pāleyya yapeyya yāpeyya. <span class="bold">Loke</span>ti manussaloketi—  yehi vivitto vicareyya loke. </div>
</div>
<div class="q" id="p_24Mn_767"> <div class="p">
<span class="pN">767</span><span class="bold">Na tāni uggayha vadeyya nāgo</span>ti. <span class="bold">Nāgo</span>ti āguṁ na karotīti—  nāgo, na gacchatīti—  nāgo, nāgacchatīti—  nāgo. Kathaṁ āguṁ na karotīti—  nāgo? Āgū vuccanti pāpakā akusalā dhammā saṁkilesikā ponobhavikā sadarā dukkhavipākā āyatiṁ jātijarāmaraṇiyā. </div>
</div>
<div class="q" id="p_24Mn_768"> <div class="p"> <table class="singleColumn"> <tr> <td> <div class="pN">768</div> <div class="G">Āguṁ na karoti kiñci loke, <span class="gathaQuote">(sabhiyāti bhagavā)</span>
</div> </td> </tr> <tr> <td> <div class="G">Sabbasaññoge visajja bandhanāni;</div> </td> </tr> <tr> <td> <div class="G">Sabbattha na sajjatī vimutto,</div> </td> </tr> <tr> <td> <div class="G">Nāgo tādi pavuccate tathattā.</div> </td> </tr> </table> </div>
</div>
<div class="q" id="p_24Mn_769"> <div class="p">
<span class="pN">769</span>Evaṁ āguṁ na karotīti—  nāgo. </div>
</div>
<div class="q" id="p_24Mn_770"> <div class="p">
<span class="pN">770</span>Kathaṁ na gacchatīti—  nāgo? Na chandāgatiṁ gacchati, na dosāgatiṁ gacchati, na mohāgatiṁ gacchati, na bhayāgatiṁ gacchati, na rāgavasena gacchati, na dosavasena gacchati, na mohavasena gacchati, na mānavasena gacchati, na diṭṭhivasena gacchati, na uddhaccavasena gacchati, na vicikicchāvasena gacchati, nānusayavasena gacchati, na vaggehi dhammehi yāyati nīyati vuyhati saṁharīyati. Evaṁ na gacchatīti—  nāgo. </div>
</div>
<div class="q" id="p_24Mn_771"> <div class="p">
<span class="pN">771</span>Kathaṁ nāgacchatīti—  nāgo? Sotāpattimaggena ye kilesā pahīnā te kilese na puneti na pacceti na paccāgacchati. Sakadāgāmimaggena…  anāgāmimaggena…  arahattamaggena ye kilesā pahīnā te kilese na puneti na pacceti na paccāgacchati. Evaṁ nāgacchatīti—  nāgo. </div>
</div>
<div class="q" id="p_24Mn_772"> <div class="p">
<span class="pN">772</span><span class="bold">Na tāni uggayha vadeyya nāgo</span>ti. Nāgo na tāni diṭṭhigatāni gahetvā uggahetvā gaṇhitvā parāmasitvā abhinivisitvā vadeyya katheyya bhaṇeyya dīpayeyya vohareyya; “sassato loko…pe…  neva hoti na na hoti tathāgato paraṁ maraṇā, idameva saccaṁ moghamaññan”ti vadeyya katheyya bhaṇeyya dīpayeyya vohareyyāti—  na tāni uggayha vadeyya nāgo. </div>
</div>
<div class="q" id="p_24Mn_773"> <div class="p">
<span class="pN">773</span><span class="bold">Elambujaṁ kaṇḍakavārijaṁ yathā, jalena paṅkena canūpalittan</span>ti. Elaṁ vuccati udakaṁ, ambujaṁ vuccati padumaṁ, kaṇḍako vuccati kharadaṇḍo, vāri vuccati udakaṁ, vārijaṁ vuccati padumaṁ vārisambhavaṁ, jalaṁ vuccati udakaṁ, paṅko vuccati kaddamo. Yathā padumaṁ vārijaṁ vārisambhavaṁ jalena ca paṅkena ca na limpati na palimpati na upalimpati, alittaṁ asaṁlittaṁ anupalittanti—  elambujaṁ kaṇḍakavārijaṁ yathā jalena paṅkena canūpalittaṁ. </div>
</div>
<div class="q" id="p_24Mn_774"> <div class="p">
<span class="pN">774</span><span class="bold">Evaṁ munī santivādo agiddho, kāme ca loke ca anūpalitto</span>ti. <span class="bold">Evan</span>ti opammasaṁpaṭipādanaṁ. <span class="bold">Munī</span>ti. Monaṁ vuccati ñāṇaṁ…pe…  saṅgajālamaticca so muni. <span class="bold">Santivādo</span>ti santivādo muni tāṇavādo leṇavādo saraṇavādo abhayavādo accutavādo amatavādo nibbānavādoti—  evaṁ muni santivādo. <span class="bold">Agiddho</span>ti. <span class="bold">Gedho</span> vuccati taṇhā. Yo rāgo sārāgo…pe…  abhijjhā lobho akusalamūlaṁ. Yasseso gedho pahīno samucchinno vūpasanto paṭipassaddho abhabbuppattiko ñāṇagginā daḍḍho so vuccati agiddho. So rūpe agiddho, sadde…  gandhe…  rase…  phoṭṭhabbe…  kule…  gaṇe…  āvāse…  lābhe…  yase…  pasaṁsāya…  sukhe…  cīvare…  piṇḍapāte…  senāsane…  gilānapaccayabhesajjaparikkhāre…  kāmadhātuyā…  rūpadhātuyā…  arūpadhātuyā…  kāmabhave…  rūpabhave…  arūpabhave…  saññābhave…  asaññābhave…  nevasaññānāsaññābhave…  ekavokārabhave…  catuvokārabhave…  pañcavokārabhave…  atīte…  anāgate…  paccuppanne…  diṭṭhasutamutaviññātabbesu dhammesu agiddho agadhito amucchito anajjhosanno, vītagedho vigatagedho cattagedho vantagedho muttagedho pahīnagedho paṭinissaṭṭhagedho, vītarāgo vigatarāgo cattarāgo vantarāgo muttarāgo pahīnarāgo paṭinissaṭṭharāgo, nicchāto nibbuto sītibhūto sukhappaṭisaṁvedī brahmabhūtena attanā viharatīti—  evaṁ muni santivādo agiddho. </div>
</div>
<div class="q" id="p_24Mn_775"> <div class="p">
<span class="pN">775</span><span class="bold">Kāme ca loke ca anūpalitto</span>ti. <span class="bold">Kāmā</span>ti udānato dve kāmā—  vatthukāmā ca kilesakāmā ca…pe…  ime vuccanti vatthukāmā…pe…  ime vuccanti kilesakāmā. <span class="bold">Loke</span>ti apāyaloke manussaloke devaloke khandhaloke dhātuloke āyatanaloke. <span class="bold">Lepā</span>ti dve lepā—  taṇhālepo ca diṭṭhilepo ca…pe…  ayaṁ taṇhālepo…pe…  ayaṁ diṭṭhilepo. Muni taṇhālepaṁ pahāya diṭṭhilepaṁ paṭinissajjitvā kāme ca loke ca na limpati na palimpati na upalimpati, alitto apalitto anupalitto nikkhanto nissaṭo vippamutto visaññutto vimariyādikatena cetasā viharatīti—  evaṁ munī santivādo agiddho, kāme ca loke ca anūpalitto. </div>
</div>
<div class="q" id="p_24Mn_776"> <div class="p">
<span class="pN">776</span>Tenāha bhagavā—  </div>
</div>
<div class="q" id="p_24Mn_777"> <div class="p"> <table class="singleColumn"> <tr> <td> <div class="pN">777</div> <div class="G">“Yehi vivitto vicareyya loke,</div> </td> </tr> <tr> <td> <div class="G">Na tāni uggayha vadeyya nāgo;</div> </td> </tr> <tr> <td> <div class="G">Elambujaṁ kaṇḍakavārijaṁ yathā,</div> </td> </tr> <tr> <td> <div class="G">Jalena paṅkena canūpalittaṁ;</div> </td> </tr> <tr> <td> <div class="G">Evaṁ munī santivādo agiddho,</div> </td> </tr> <tr> <td> <div class="G">Kāme ca loke ca anūpalitto”ti.</div> </td> </tr> </table> </div>
</div>
<div class="q" id="p_24Mn_778"> <div class="divNumber">81.</div> <div class="p"> <table class="singleColumn"> <tr> <td> <div class="pN">778</div> <div class="G"><span class="bold">Na vedagū diṭṭhiyāyako na mutiyā,</span></div> </td> </tr> <tr> <td> <div class="G"><span class="bold">Sa mānameti na hi tammayo so;</span></div> </td> </tr> <tr> <td> <div class="G"><span class="bold">Na kammunā nopi sutena neyyo,</span></div> </td> </tr> <tr> <td> <div class="G"><span class="bold">Anūpanīto sa nivesanesu.</span></div> </td> </tr> </table> </div>
</div>
<div class="q" id="p_24Mn_779"> <div class="p">
<span class="pN">779</span><span class="bold">Na vedagū diṭṭhiyāyako na mutiyā, sa mānametī</span>ti. <span class="bold">Nā</span>ti paṭikkhepo. <span class="bold">Vedagū</span>ti. Vedo vuccati catūsu maggesu ñāṇaṁ, paññā paññindriyaṁ paññābalaṁ dhammavicayasambojjhaṅgo vīmaṁsā vipassanā sammādiṭṭhi. Tehi vedehi jātijarāmaraṇassa antagato antappatto, koṭigato koṭippatto, pariyantagato pariyantappatto, vosānagato vosānappatto, tāṇagato tāṇappatto, leṇagato leṇappatto, saraṇagato saraṇappatto, abhayagato abhayappatto, accutagato accutappatto, amatagato amatappatto, nibbānagato nibbānappatto, vedānaṁ vā antaṁ gatoti vedagū, vedehi vā antaṁ gatoti vedagū, sattannaṁ vā dhammānaṁ viditattā vedagū, sakkāyadiṭṭhi viditā hoti, vicikicchā viditā hoti, sīlabbataparāmāso vidito hoti, rāgo vidito hoti, doso vidito hoti, moho vidito hoti, māno vidito hoti, viditāssa honti pāpakā akusalā dhammā saṁkilesikā ponobhavikā sadarā dukkhavipākā āyatiṁ jātijarāmaraṇiyā. </div>
</div>
<div class="q" id="p_24Mn_780"> <div class="p"> <table class="singleColumn"> <tr> <td> <div class="pN">780</div> <div class="G">Vedāni viceyya kevalāni, <span class="gathaQuote">(sabhiyāti bhagavā)</span>
</div> </td> </tr> <tr> <td> <div class="G">Samaṇānaṁ yānīdhatthi brāhmaṇānaṁ;</div> </td> </tr> <tr> <td> <div class="G">Sabbavedanāsu vītarāgo,</div> </td> </tr> <tr> <td> <div class="G">Sabbaṁ vedamaticca vedagū soti.</div> </td> </tr> </table> </div>
</div>
<div class="q" id="p_24Mn_781"> <div class="p">
<span class="pN">781</span><span class="bold">Na diṭṭhiyā</span>ti tassa dvāsaṭṭhi diṭṭhigatāni pahīnāni samucchinnāni vūpasantāni paṭipassaddhāni abhabbuppattikāni ñāṇagginā daḍḍhāni. So diṭṭhiyā na yāyati na nīyati na vuyhati na saṁharīyati, napi taṁ diṭṭhigataṁ sārato pacceti na paccāgacchatīti—  na vedagū diṭṭhiyā. <span class="bold">Na mutiyā</span>ti mutarūpena vā parato ghosena vā mahājanasammutiyā vā mānaṁ neti na upeti na upagacchati na gaṇhāti na parāmasati nābhinivisatīti—  na vedagū diṭṭhiyāyako na mutiyā sa mānameti. </div>
</div>
<div class="q" id="p_24Mn_782"> <div class="p">
<span class="pN">782</span><span class="bold">Na hi tammayo so</span>ti na taṇhāvasena diṭṭhivasena tammayo hoti tapparamo tapparāyaṇo. Yato taṇhā ca diṭṭhi ca māno cassa pahīnā honti ucchinnamūlā tālāvatthukatā anabhāvaṁkatā āyatiṁ anuppādadhammā ettāvatā na tammayo hoti na tapparamo na tapparāyaṇoti—  sa mānameti na hi tammayo so. </div>
</div>
<div class="q" id="p_24Mn_783"> <div class="p">
<span class="pN">783</span><span class="bold">Na kammunā nopi sutena neyyo</span>ti. <span class="bold">Na kammunā</span>ti puññābhisaṅkhārena vā apuññābhisaṅkhārena vā āneñjābhisaṅkhārena vā na yāyati na nīyati na vuyhati na saṁharīyatīti—  na kammunā. <span class="bold">Nopi sutena neyyo</span>ti sutasuddhiyā vā parato ghosena vā mahājanasammutiyā vā na yāyati na nīyati na vuyhati na saṁharīyatīti—  na kammunā nopi sutena neyyo. </div>
</div>
<div class="q" id="p_24Mn_784"> <div class="p">
<span class="pN">784</span><span class="bold">Anūpanīto sa nivesanesū</span>ti. <span class="bold">Upayā</span>ti dve upayā—  taṇhūpayo ca diṭṭhūpayo ca…pe…  ayaṁ taṇhūpayo…pe…  ayaṁ diṭṭhūpayo. Tassa taṇhūpayo pahīno, diṭṭhūpayo paṭinissaṭṭho. Taṇhūpayassa pahīnattā, diṭṭhūpayassa paṭinissaṭṭhattā so nivesanesu anūpanīto anupalitto anupagato anajjhosito anadhimutto nikkhanto nissaṭo vippamutto visaññutto vimariyādikatena cetasā viharatīti—  anūpanīto sa nivesanesu. </div>
</div>
<div class="q" id="p_24Mn_785"> <div class="p">
<span class="pN">785</span>Tenāha bhagavā—  </div>
</div>
<div class="q" id="p_24Mn_786"> <div class="p"> <table class="singleColumn"> <tr> <td> <div class="pN">786</div> <div class="G">“Na vedagū diṭṭhiyāyako na mutiyā,</div> </td> </tr> <tr> <td> <div class="G">Sa mānameti na hi tammayo so;</div> </td> </tr> <tr> <td> <div class="G">Na kammunā nopi sutena neyyo,</div> </td> </tr> <tr> <td> <div class="G">Anūpanīto sa nivesanesū”ti.</div> </td> </tr> </table> </div>
</div>
<div class="q" id="p_24Mn_787"> <div class="divNumber">82.</div> <div class="p"> <table class="singleColumn"> <tr> <td> <div class="pN">787</div> <div class="G"><span class="bold">Saññāvirattassa na santi ganthā,</span></div> </td> </tr> <tr> <td> <div class="G"><span class="bold">Paññāvimuttassa na santi mohā;</span></div> </td> </tr> <tr> <td> <div class="G"><span class="bold">Saññañca diṭṭhiñca ye aggahesuṁ,</span></div> </td> </tr> <tr> <td> <div class="G"><span class="bold">Te ghaṭṭayantā vicaranti loke.</span></div> </td> </tr> </table> </div>
</div>
<div class="q" id="p_24Mn_788"> <div class="p">
<span class="pN">788</span><span class="bold">Saññāvirattassa na santi ganthā</span>ti. Yo samathapubbaṅgamaṁ ariyamaggaṁ bhāveti tassa ādito upādāya ganthā vikkhambhitā honti, arahatte patte arahato ganthā ca mohā ca nīvaraṇā ca kāmasaññā byāpādasaññā vihiṁsāsaññā diṭṭhisaññā ca pahīnā honti ucchinnamūlā tālāvatthukatā anabhāvaṁkatā āyatiṁ anuppādadhammāti—  saññāvirattassa na santi ganthā. </div>
</div>
<div class="q" id="p_24Mn_789"> <div class="p">
<span class="pN">789</span><span class="bold">Paññāvimuttassa na santi mohā</span>ti. Yo vipassanāpubbaṅgamaṁ ariyamaggaṁ bhāveti, tassa ādito upādāya mohā vikkhambhitā honti, arahatte patte arahato mohā ca ganthā ca nīvaraṇā ca kāmasaññā byāpādasaññā vihiṁsāsaññā diṭṭhisaññā ca pahīnā honti ucchinnamūlā tālāvatthukatā anabhāvaṁkatā āyatiṁ anuppādadhammāti—  paññāvimuttassa na santi mohā. </div>
</div>
<div class="q" id="p_24Mn_790"> <div class="p">
<span class="pN">790</span><span class="bold">Saññañca diṭṭhiñca ye aggahesuṁ, te ghaṭṭayantā vicaranti loke</span>ti. Ye saññaṁ gaṇhanti kāmasaññaṁ byāpādasaññaṁ vihiṁsāsaññaṁ te saññāvasena ghaṭṭenti saṅghaṭṭenti. Rājānopi rājūhi vivadanti, khattiyāpi khattiyehi vivadanti, brāhmaṇāpi brāhmaṇehi vivadanti, gahapatīpi gahapatīhi vivadanti, mātāpi puttena vivadati, puttopi mātarā vivadati, pitāpi puttena vivadati, puttopi pitarā vivadati, bhātāpi bhātarā vivadati, bhaginīpi bhaginiyā vivadati, bhātāpi bhaginiyā vivadati, bhaginīpi bhātarā vivadati, sahāyopi sahāyena vivadati. Te tattha kalahaviggahavivādamāpannā aññamaññaṁ pāṇīhipi upakkamanti, leḍḍūhipi upakkamanti, daṇḍehipi upakkamanti, satthehipi upakkamanti. Te tattha maraṇampi nigacchanti maraṇamattampi dukkhaṁ. Ye diṭṭhiṁ gaṇhanti “sassato loko”ti vā…pe…  “neva hoti na na hoti tathāgato paraṁ maraṇā”ti vā te diṭṭhivasena ghaṭṭenti saṅghaṭṭenti, satthārato satthāraṁ ghaṭṭenti, dhammakkhānato dhammakkhānaṁ ghaṭṭenti, gaṇato gaṇaṁ ghaṭṭenti, diṭṭhiyā diṭṭhiṁ ghaṭṭenti, paṭipadāya paṭipadaṁ ghaṭṭenti, maggato maggaṁ ghaṭṭenti. </div>
</div>
<div class="q" id="p_24Mn_791"> <div class="p">
<span class="pN">791</span>Atha vā te vivadanti, kalahaṁ karonti, bhaṇḍanaṁ karonti, viggahaṁ karonti, vivādaṁ karonti, medhagaṁ karonti—  “na tvaṁ imaṁ dhammavinayaṁ ājānāsi…pe…  nibbeṭhehi vā sace pahosī”ti. Tesaṁ abhisaṅkhārā appahīnā; abhisaṅkhārānaṁ appahīnattā gatiyā ghaṭṭenti, niraye ghaṭṭenti, tiracchānayoniyā ghaṭṭenti, pettivisaye ghaṭṭenti, manussaloke ghaṭṭenti, devaloke ghaṭṭenti, gatiyā gatiṁ…  upapattiyā upapattiṁ…  paṭisandhiyā paṭisandhiṁ…  bhavena bhavaṁ…  saṁsārena saṁsāraṁ…  vaṭṭena vaṭṭaṁ ghaṭṭenti saṅghaṭṭenti vadanti vicaranti viharanti iriyanti vattenti pālenti yapenti yāpenti. <span class="bold">Loke</span>ti apāyaloke…pe…  āyatanaloketi—  saññañca diṭṭhiñca ye aggahesuṁ te ghaṭṭayantā vicaranti loke. </div>
</div>
<div class="q" id="p_24Mn_792"> <div class="p">
<span class="pN">792</span>Tenāha bhagavā—  </div>
</div>
<div class="q" id="p_24Mn_793"> <div class="p"> <table class="singleColumn"> <tr> <td> <div class="pN">793</div> <div class="G">“Saññāvirattassa na santi ganthā,</div> </td> </tr> <tr> <td> <div class="G">Paññāvimuttassa na santi mohā;</div> </td> </tr> <tr> <td> <div class="G">Saññañca diṭṭhiñca ye aggahesuṁ,</div> </td> </tr> <tr> <td> <div class="G">Te ghaṭṭayantā vicaranti loke”ti.</div> </td> </tr> </table> </div>
</div>
<div class="CENTER" id="p_24Mn_794">
<span class="pN">794</span>Māgaṇḍiyasuttaniddeso navamo.</div>
</html>
