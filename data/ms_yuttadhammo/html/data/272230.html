<html>
<div class="i">17.4 Diṭṭhāvikammavagga</div>
<div class="h">Upālipañcaka</div>
<div class="h">Diṭṭhāvikammavagga</div>
<div class="q" id="p_5V_1992"> <div class="divNumber">425.</div> <div class="p">
<span class="pN">1992</span>“Kati nu kho, bhante, adhammikā diṭṭhāvikammā”ti? </div>
</div>
<div class="q" id="p_5V_1993"> <div class="p">
<span class="pN">1993</span>“Pañcime, upāli, adhammikā diṭṭhāvikammā. Katame pañca? Anāpattiyā diṭṭhiṁ āvi karoti, adesanāgāminiyā āpattiyā diṭṭhiṁ āvi karoti, desitāya āpattiyā diṭṭhiṁ āvi karoti, catūhi pañcahi diṭṭhiṁ āvi karoti, mano mānasena diṭṭhiṁ āvi karoti— ime kho, upāli, pañca adhammikā diṭṭhāvikammā. </div>
</div>
<div class="q" id="p_5V_1994"> <div class="p">
<span class="pN">1994</span>Pañcime, upāli, dhammikā diṭṭhāvikammā. Katame pañca? Āpattiyā diṭṭhiṁ āvi karoti, desanāgāminiyā āpattiyā diṭṭhiṁ āvi karoti, adesitāya āpattiyā diṭṭhiṁ āvi karoti, na catūhi pañcahi diṭṭhiṁ āvi karoti, na mano mānasena diṭṭhiṁ āvi karoti— ime kho, upāli, pañca dhammikā diṭṭhāvikammā. </div>
</div>
<div class="q" id="p_5V_1995"> <div class="p">
<span class="pN">1995</span>Aparepi, upāli, pañca adhammikā diṭṭhāvikammā. Katame pañca? Nānāsaṁvāsakassa santike diṭṭhiṁ āvi karoti, nānāsīmāya ṭhitassa santike diṭṭhiṁ āvi karoti, apakatattassa santike diṭṭhiṁ āvi karoti, catūhi pañcahi diṭṭhiṁ āvi karoti, mano mānasena diṭṭhiṁ āvi karoti— ime kho, upāli, pañca adhammikā diṭṭhāvikammā. </div>
</div>
<div class="q" id="p_5V_1996"> <div class="p">
<span class="pN">1996</span>Pañcime, upāli, dhammikā diṭṭhāvikammā. Katame pañca? Samānasaṁvāsakassa santike diṭṭhiṁ āvi karoti, samānasīmāya ṭhitassa santike diṭṭhiṁ āvi karoti, pakatattassa santike diṭṭhiṁ āvi karoti, na catūhi pañcahi diṭṭhiṁ āvi karoti, na mano mānasena diṭṭhiṁ āvi karoti— ime kho, upāli, pañca dhammikā diṭṭhāvikammā”ti. </div>
</div>
<div class="q" id="p_5V_1997"> <div class="divNumber">426.</div> <div class="p">
<span class="pN">1997</span>“Kati nu kho, bhante, adhammikā paṭiggahā”ti? </div>
</div>
<div class="q" id="p_5V_1998"> <div class="p">
<span class="pN">1998</span>“Pañcime, upāli, adhammikā paṭiggahā. Katame pañca? Kāyena diyyamānaṁ kāyena appaṭiggahitaṁ, kāyena diyyamānaṁ kāyappaṭibaddhena appaṭiggahitaṁ, kāyappaṭibaddhena diyyamānaṁ kāyena appaṭiggahitaṁ, kāyappaṭibaddhena diyyamānaṁ kāyappaṭibaddhena appaṭiggahitaṁ, nissaggiyena diyyamānaṁ kāyena vā kāyappaṭibaddhena vā appaṭiggahitaṁ— ime kho, upāli, pañca adhammikā paṭiggahā. </div>
</div>
<div class="q" id="p_5V_1999"> <div class="p">
<span class="pN">1999</span>Pañcime, upāli, dhammikā paṭiggahā. Katame pañca? Kāyena diyyamānaṁ kāyena paṭiggahitaṁ, kāyena diyyamānaṁ kāyappaṭibaddhena paṭiggahitaṁ, kāyappaṭibaddhena diyyamānaṁ kāyena paṭiggahitaṁ, kāyappaṭibaddhena diyyamānaṁ kāyappaṭibaddhena paṭiggahitaṁ, nissaggiyena diyyamānaṁ kāyena vā kāyappaṭibaddhena vā paṭiggahitaṁ— ime kho, upāli, pañca dhammikā paṭiggahā”ti. </div>
</div>
<div class="q" id="p_5V_2000"> <div class="divNumber">427.</div> <div class="p">
<span class="pN">2000</span>“Kati nu kho, bhante, anatirittā”ti? </div>
</div>
<div class="q" id="p_5V_2001"> <div class="p">
<span class="pN">2001</span>“Pañcime, upāli, anatirittā. Katame pañca? Akappiyakataṁ hoti, appaṭiggahitakataṁ hoti anuccāritakataṁ hoti, ahatthapāse kataṁ hoti, alametaṁ sabbanti avuttaṁ hoti— ime kho, upāli, pañca anatirittā. </div>
</div>
<div class="q" id="p_5V_2002"> <div class="p">
<span class="pN">2002</span>Pañcime, upāli, atirittā. Katame pañca? Kappiyakataṁ hoti, paṭiggahitakataṁ hoti, uccāritakataṁ hoti, hatthapāse kataṁ hoti, alametaṁ sabbanti vuttaṁ hoti— ime kho, upāli, pañca atirittā”ti. </div>
</div>
<div class="q" id="p_5V_2003"> <div class="divNumber">428.</div> <div class="p">
<span class="pN">2003</span>“Katihi nu kho, bhante, ākārehi pavāraṇā paññāyatī”ti? </div>
</div>
<div class="q" id="p_5V_2004"> <div class="p">
<span class="pN">2004</span>“Pañcahupāli, ākārehi pavāraṇā paññāyati. Katamehi pañcahi? Asanaṁ paññāyati, bhojanaṁ paññāyati, hatthapāse ṭhito abhiharati, paṭikkhepo paññāyati— imehi kho, upāli, pañcahākārehi pavāraṇā paññāyatī”ti. </div>
</div>
<div class="q" id="p_5V_2005"> <div class="divNumber">429.</div> <div class="p">
<span class="pN">2005</span>“Kati nu kho, bhante, adhammikā paṭiññātakaraṇā”ti? </div>
</div>
<div class="q" id="p_5V_2006"> <div class="p">
<span class="pN">2006</span>“Pañcime, upāli, adhammikā paṭiññātakaraṇā. Katame pañca? Bhikkhu pārājikaṁ ajjhāpanno hoti, pārājikena codiyamāno saṁghādisesaṁ ajjhāpanno paṭijānāti, taṁ saṁgho saṁghādisesena kāreti, adhammikaṁ paṭiññātakaraṇaṁ. Bhikkhu pārājikaṁ ajjhāpanno hoti, pārājikena codiyamāno pācittiyaṁ…pe… pāṭidesanīyaṁ… dukkaṭaṁ ajjhāpanno paṭijānāti, taṁ saṁgho dukkaṭena kāreti, adhammikaṁ paṭiññātakaraṇaṁ. Bhikkhu saṁghādisesaṁ…pe… pācittiyaṁ… pāṭidesanīyaṁ… dukkaṭaṁ ajjhāpanno hoti. Dukkaṭena codiyamāno pārājikaṁ ajjhāpanno paṭijānāti, taṁ saṁgho pārājikena kāreti, adhammikaṁ paṭiññātakaraṇaṁ. Bhikkhu dukkaṭaṁ ajjhāpanno hoti, dukkaṭena codiyamāno saṁghādisesaṁ…pe… pācittiyaṁ… pāṭidesanīyaṁ ajjhāpanno paṭijānāti, taṁ saṁgho pāṭidesanīyena kāreti— adhammikaṁ paṭiññātakaraṇaṁ. Ime kho, upāli, pañca adhammikā paṭiññātakaraṇā. </div>
</div>
<div class="q" id="p_5V_2007"> <div class="p">
<span class="pN">2007</span>Pañcime, upāli, dhammikā paṭiññātakaraṇā. Katame pañca? Bhikkhu pārājikaṁ ajjhāpanno hoti, pārājikena codiyamāno pārājikaṁ ajjhāpanno paṭijānāti, taṁ saṁgho pārājikena kāreti, dhammikaṁ paṭiññātakaraṇaṁ. Bhikkhu saṁghādisesaṁ…pe… pācittiyaṁ… pāṭidesanīyaṁ… dukkaṭaṁ ajjhāpanno hoti, dukkaṭena codiyamāno dukkaṭaṁ ajjhāpanno paṭijānāti, taṁ saṁgho dukkaṭena kāreti, dhammikaṁ paṭiññātakaraṇaṁ. Ime kho, upāli, pañca dhammikā paṭiññātakaraṇā”ti. </div>
</div>
<div class="q" id="p_5V_2008"> <div class="divNumber">430.</div> <div class="p">
<span class="pN">2008</span>“Katihi nu kho, bhante, aṅgehi samannāgatassa bhikkhuno okāsakammaṁ kārāpentassa nālaṁ okāsakammaṁ kātun”ti? </div>
</div>
<div class="q" id="p_5V_2009"> <div class="p">
<span class="pN">2009</span>“Pañcahupāli, aṅgehi samannāgatassa bhikkhuno okāsakammaṁ kārāpentassa nālaṁ okāsakammaṁ kātuṁ. Katamehi pañcahi? Alajjī ca hoti, bālo ca, apakatatto ca, cāvanādhippāyo vattā hoti, no vuṭṭhānādhippāyo— imehi kho, upāli, pañcahaṅgehi samannāgatassa bhikkhuno okāsakammaṁ kārāpentassa nālaṁ okāsakammaṁ kātuṁ. </div>
</div>
<div class="q" id="p_5V_2010"> <div class="p">
<span class="pN">2010</span>Pañcahupāli, aṅgehi samannāgatassa bhikkhuno okāsakammaṁ kārāpentassa alaṁ okāsakammaṁ kātuṁ. Katamehi pañcahi? Lajjī ca hoti, paṇḍito ca, pakatatto ca, vuṭṭhānādhippāyo vattā hoti, no cāvanādhippāyo— imehi kho, upāli, pañcahaṅgehi samannāgatassa bhikkhuno okāsakammaṁ kārāpentassa alaṁ okāsakammaṁ kātun”ti. </div>
</div>
<div class="q" id="p_5V_2011"> <div class="divNumber">431.</div> <div class="p">
<span class="pN">2011</span>“Katihi nu kho, bhante, aṅgehi samannāgatena bhikkhunā saddhiṁ vinayo na sākacchitabbo”ti? </div>
</div>
<div class="q" id="p_5V_2012"> <div class="p">
<span class="pN">2012</span>“Pañcahupāli, aṅgehi samannāgatena bhikkhunā saddhiṁ vinayo na sākacchitabbo. Katamehi pañcahi? Vatthuṁ na jānāti, nidānaṁ na jānāti, paññattiṁ na jānāti, padapaccābhaṭṭhaṁ na jānāti, anusandhivacanapathaṁ na jānāti— imehi kho, upāli, pañcahaṅgehi samannāgatena bhikkhunā saddhiṁ vinayo na sākacchitabbo. </div>
</div>
<div class="q" id="p_5V_2013"> <div class="p">
<span class="pN">2013</span>Pañcahupāli, aṅgehi samannāgatena bhikkhunā saddhiṁ vinayo sākacchitabbo. Katamehi pañcahi? Vatthuṁ jānāti, nidānaṁ jānāti, paññattiṁ jānāti, padapaccābhaṭṭhaṁ jānāti, anusandhivacanapathaṁ jānāti— imehi kho, upāli, pañcahaṅgehi samannāgatena bhikkhunā saddhiṁ vinayo sākacchitabbo”ti. </div>
</div>
<div class="q" id="p_5V_2014"> <div class="divNumber">432.</div> <div class="p">
<span class="pN">2014</span>“Kati nu kho, bhante, pañhāpucchā”ti? </div>
</div>
<div class="q" id="p_5V_2015"> <div class="p">
<span class="pN">2015</span>“Pañcimā, upāli, pañhāpucchā. Katamā pañca? Mandattā momūhattā pañhaṁ pucchati, pāpiccho icchāpakato pañhaṁ pucchati, paribhavā pañhaṁ pucchati, aññātukāmo pañhaṁ pucchati, sace me pañhaṁ puṭṭho sammadeva byākarissati iccetaṁ kusalaṁ no ce pañhaṁ puṭṭho sammadeva byākarissati ahamassa sammadeva byākarissāmīti pañhaṁ pucchati— imā kho, upāli, pañca pañhāpucchā”ti. </div>
</div>
<div class="q" id="p_5V_2016"> <div class="divNumber">433.</div> <div class="p">
<span class="pN">2016</span>“Kati nu kho, bhante, aññabyākaraṇā”ti? </div>
</div>
<div class="q" id="p_5V_2017"> <div class="p">
<span class="pN">2017</span>“Pañcime, upāli, aññabyākaraṇā. Katame pañca? Mandattā momūhattā aññaṁ byākaroti, pāpiccho icchāpakato aññaṁ byākaroti, ummādā cittakkhepā aññaṁ byākaroti, adhimānena aññaṁ byākaroti, bhūtaṁ aññaṁ byākaroti— ime kho, upāli, pañca aññabyākaraṇā”ti. </div>
</div>
<div class="q" id="p_5V_2018"> <div class="divNumber">434.</div> <div class="p">
<span class="pN">2018</span>“Kati nu kho, bhante, visuddhiyo”ti? </div>
</div>
<div class="q" id="p_5V_2019"> <div class="p">
<span class="pN">2019</span>“Pañcimā, upāli, visuddhiyo. Katamā pañca? Nidānaṁ uddisitvā avasesaṁ sutena sāvetabbaṁ ayaṁ paṭhamā visuddhi, nidānaṁ uddisitvā cattāri pārājikāni uddisitvā avasesaṁ sutena sāvetabbaṁ ayaṁ dutiyā visuddhi, nidānaṁ uddisitvā cattāri pārājikāni uddisitvā terasa saṁghādisese uddisitvā avasesaṁ sutena sāvetabbaṁ ayaṁ tatiyā visuddhi, nidānaṁ uddisitvā cattāri pārājikāni uddisitvā terasa saṁghādisese uddisitvā dve aniyate uddisitvā avasesaṁ sutena sāvetabbaṁ ayaṁ catutthā visuddhi, vitthāreneva pañcamī— imā kho, upāli, pañca visuddhiyo”ti. </div>
</div>
<div class="q" id="p_5V_2020"> <div class="divNumber">435.</div> <div class="p">
<span class="pN">2020</span>“Kati nu kho, bhante, bhojanā”ti? </div>
</div>
<div class="q" id="p_5V_2021"> <div class="p">
<span class="pN">2021</span>“Pañcime, upāli, bhojanā. Katame pañca? Odano, kummāso, sattu, maccho, maṁsaṁ— ime kho, upāli, pañca bhojanā”ti. </div>
</div>
<div class="CENTER" id="p_5V_2022">
<span class="pN">2022</span>Diṭṭhāvikammavaggo niṭṭhito catuttho.</div>
<div class="SUMMARY" id="p_5V_2023">
<span class="pN">2023</span><span class="firstLetter">T</span>assuddānaṁ</div>
<div class="q" id="p_5V_2024"> <div class="p"> <table class="singleColumn"> <tr> <td> <div class="pN">2024</div> <div class="G">Diṭṭhāvikammā apare,</div> </td> </tr> <tr> <td> <div class="G">paṭiggahānatirittā;</div> </td> </tr> <tr> <td> <div class="G">Pavāraṇā paṭiññātaṁ,</div> </td> </tr> <tr> <td> <div class="G">okāsaṁ sākacchena ca;</div> </td> </tr> <tr> <td> <div class="G">Pañhaṁ aññabyākaraṇā,</div> </td> </tr> <tr> <td> <div class="G">visuddhi cāpi bhojanāti.</div> </td> </tr> </table> </div>
</div>
</html>
