<html>
<div class="i"> Hetu</div>
<div class="h">Dassanenapahātabbattika</div>
<div class="h">Paṭiccavāra</div>
<div class="h">Paccayānuloma</div>
<div class="h">Vibhaṅgavāra</div>
<div class="h">Hetu</div>
<div class="q" id="p_37P1_790"> <div class="divNumber">1.</div> <div class="p">
<span class="pN">790</span>Dassanena pahātabbaṁ dhammaṁ paṭicca dassanena pahātabbo dhammo uppajjati hetupaccayā—  dassanena pahātabbaṁ ekaṁ khandhaṁ paṭicca tayo khandhā…pe…  dve khandhe paṭicca dve khandhā. (1) </div>
</div>
<div class="q" id="p_37P1_791"> <div class="p">
<span class="pN">791</span>Dassanena pahātabbaṁ dhammaṁ paṭicca nevadassanena nabhāvanāya pahātabbo dhammo uppajjati hetupaccayā—  dassanena pahātabbe khandhe paṭicca cittasamuṭṭhānaṁ rūpaṁ. (2) </div>
</div>
<div class="q" id="p_37P1_792"> <div class="p">
<span class="pN">792</span>Dassanena pahātabbaṁ dhammaṁ paṭicca dassanena pahātabbo ca nevadassanena nabhāvanāya pahātabbo ca dhammā uppajjanti hetupaccayā—  dassanena pahātabbaṁ ekaṁ khandhaṁ paṭicca tayo khandhā cittasamuṭṭhānañca rūpaṁ…pe…  dve khandhe paṭicca dve khandhā cittasamuṭṭhānañca rūpaṁ. (3) </div>
</div>
<div class="q" id="p_37P1_793"> <div class="divNumber">2.</div> <div class="p">
<span class="pN">793</span>Bhāvanāya pahātabbaṁ dhammaṁ paṭicca bhāvanāya pahātabbo dhammo uppajjati hetupaccayā—  bhāvanāya pahātabbaṁ ekaṁ khandhaṁ paṭicca tayo khandhā…pe…  dve khandhe paṭicca dve khandhā. (1) </div>
</div>
<div class="q" id="p_37P1_794"> <div class="p">
<span class="pN">794</span>Bhāvanāya pahātabbaṁ dhammaṁ paṭicca nevadassanena nabhāvanāya pahātabbo dhammo uppajjati hetupaccayā—  bhāvanāya pahātabbe khandhe paṭicca cittasamuṭṭhānaṁ rūpaṁ. (2) </div>
</div>
<div class="q" id="p_37P1_795"> <div class="p">
<span class="pN">795</span>Bhāvanāya pahātabbaṁ dhammaṁ paṭicca bhāvanāya pahātabbo ca nevadassanena nabhāvanāya pahātabbo ca dhammā uppajjanti hetupaccayā—  bhāvanāya pahātabbaṁ ekaṁ khandhaṁ paṭicca tayo khandhā cittasamuṭṭhānañca rūpaṁ…pe…  dve khandhe paṭicca dve khandhā cittasamuṭṭhānañca rūpaṁ. (3) </div>
</div>
<div class="q" id="p_37P1_796"> <div class="divNumber">3.</div> <div class="p">
<span class="pN">796</span>Nevadassanena nabhāvanāya pahātabbaṁ dhammaṁ paṭicca nevadassanena nabhāvanāya pahātabbo dhammo uppajjati hetupaccayā—  nevadassanena nabhāvanāya pahātabbaṁ ekaṁ khandhaṁ paṭicca tayo khandhā cittasamuṭṭhānañca rūpaṁ…pe…  dve khandhe paṭicca dve khandhā cittasamuṭṭhānañca rūpaṁ. Paṭisandhikkhaṇe nevadassanena nabhāvanāya pahātabbaṁ ekaṁ khandhaṁ paṭicca tayo khandhā kaṭattā ca rūpaṁ…pe…  dve khandhe paṭicca dve khandhā kaṭattā ca rūpaṁ, khandhe paṭicca vatthu, vatthuṁ paṭicca khandhā; ekaṁ mahābhūtaṁ paṭicca tayo mahābhūtā…pe…  dve mahābhūte paṭicca dve mahābhūtā, mahābhūte paṭicca cittasamuṭṭhānaṁ rūpaṁ kaṭattārūpaṁ upādārūpaṁ. (1) </div>
</div>
<div class="q" id="p_37P1_797"> <div class="divNumber">4.</div> <div class="p">
<span class="pN">797</span>Dassanena pahātabbañca nevadassanena nabhāvanāya pahātabbañca dhammaṁ paṭicca nevadassanena nabhāvanāya pahātabbo dhammo uppajjati hetupaccayā—  dassanena pahātabbe khandhe ca mahābhūte ca paṭicca cittasamuṭṭhānaṁ rūpaṁ. (1) </div>
</div>
<div class="q" id="p_37P1_798"> <div class="p">
<span class="pN">798</span>Bhāvanāya pahātabbañca nevadassanena nabhāvanāya pahātabbañca dhammaṁ paṭicca nevadassanena nabhāvanāya pahātabbo dhammo uppajjati hetupaccayā—  bhāvanāya pahātabbe khandhe ca mahābhūte ca paṭicca cittasamuṭṭhānaṁ rūpaṁ. (1) </div>
</div>
</html>
