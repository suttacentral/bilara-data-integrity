<html>
<div class="i">4.4 Revatīpetavatthu</div>
<div class="h">Mahāvagga</div>
<div class="h">Revatīpetavatthu</div>
<div class="q" id="p_19Pv_765"> <div class="divNumber">714.</div> <div class="p"> <table class="singleColumn"> <tr> <td> <div class="pN">765</div> <div class="G">“Uṭṭhehi revate supāpadhamme,</div> </td> </tr> <tr> <td> <div class="G">Apārutadvāre adānasīle;</div> </td> </tr> <tr> <td> <div class="G">Nessāma taṁ yattha thunanti duggatā,</div> </td> </tr> <tr> <td> <div class="G">Samappitā nerayikā dukhenā”ti.</div> </td> </tr> </table> </div>
</div>
<div class="q" id="p_19Pv_766"> <div class="divNumber">715.</div> <div class="p"> <table class="singleColumn"> <tr> <td> <div class="pN">766</div> <div class="G">Icceva vatvāna yamassa dūtā,</div> </td> </tr> <tr> <td> <div class="G">Te dve yakkhā lohitakkhā brahantā;</div> </td> </tr> <tr> <td> <div class="G">Paccekabāhāsu gahetvā revataṁ,</div> </td> </tr> <tr> <td> <div class="G">Pakkāmayuṁ devagaṇassa santike.</div> </td> </tr> </table> </div>
</div>
<div class="q" id="p_19Pv_767"> <div class="divNumber">716.</div> <div class="p"> <table class="singleColumn"> <tr> <td> <div class="pN">767</div> <div class="G">“Ādiccavaṇṇaṁ ruciraṁ pabhassaraṁ,</div> </td> </tr> <tr> <td> <div class="G">Byamhaṁ subhaṁ kañcanajālachannaṁ;</div> </td> </tr> <tr> <td> <div class="G">Kassetamākiṇṇajanaṁ vimānaṁ,</div> </td> </tr> <tr> <td> <div class="G">Suriyassa raṁsīriva jotamānaṁ.</div> </td> </tr> </table> </div>
</div>
<div class="q" id="p_19Pv_768"> <div class="divNumber">717.</div> <div class="p"> <table class="singleColumn"> <tr> <td> <div class="pN">768</div> <div class="G">Nārīgaṇā candanasāralittā,</div> </td> </tr> <tr> <td> <div class="G">Ubhato vimānaṁ upasobhayanti;</div> </td> </tr> <tr> <td> <div class="G">Taṁ dissati suriyasamānavaṇṇaṁ,</div> </td> </tr> <tr> <td> <div class="G">Ko modati saggapatto vimāne”ti.</div> </td> </tr> </table> </div>
</div>
<div class="q" id="p_19Pv_769"> <div class="divNumber">718.</div> <div class="p"> <table class="singleColumn"> <tr> <td> <div class="pN">769</div> <div class="G">“Bārāṇasiyaṁ nandiyo nāmāsi,</div> </td> </tr> <tr> <td> <div class="G">Upāsako amaccharī dānapati vadaññū;</div> </td> </tr> <tr> <td> <div class="G">Tassetamākiṇṇajanaṁ vimānaṁ,</div> </td> </tr> <tr> <td> <div class="G">Suriyassa raṁsīriva jotamānaṁ.</div> </td> </tr> </table> </div>
</div>
<div class="q" id="p_19Pv_770"> <div class="divNumber">719.</div> <div class="p"> <table class="singleColumn"> <tr> <td> <div class="pN">770</div> <div class="G">Nārīgaṇā candanasāralittā,</div> </td> </tr> <tr> <td> <div class="G">Ubhato vimānaṁ upasobhayanti;</div> </td> </tr> <tr> <td> <div class="G">Taṁ dissati suriyasamānavaṇṇaṁ,</div> </td> </tr> <tr> <td> <div class="G">So modati saggapatto vimāne”ti.</div> </td> </tr> </table> </div>
</div>
<div class="q" id="p_19Pv_771"> <div class="divNumber">720.</div> <div class="p"> <table class="singleColumn"> <tr> <td> <div class="pN">771</div> <div class="G">“Nandiyassāhaṁ bhariyā,</div> </td> </tr> <tr> <td> <div class="G">Agārinī sabbakulassa issarā;</div> </td> </tr> <tr> <td> <div class="G">Bhattu vimāne ramissāmi dānahaṁ,</div> </td> </tr> <tr> <td> <div class="G">Na patthaye nirayadassanāyā”ti.</div> </td> </tr> </table> </div>
</div>
<div class="q" id="p_19Pv_772"> <div class="divNumber">721.</div> <div class="p"> <table class="singleColumn"> <tr> <td> <div class="pN">772</div> <div class="G">“Eso te nirayo supāpadhamme,</div> </td> </tr> <tr> <td> <div class="G">Puññaṁ tayā akataṁ jīvaloke;</div> </td> </tr> <tr> <td> <div class="G">Na hi maccharī rosako pāpadhammo,</div> </td> </tr> <tr> <td> <div class="G">Saggūpagānaṁ labhati sahabyatan”ti.</div> </td> </tr> </table> </div>
</div>
<div class="q" id="p_19Pv_773"> <div class="divNumber">722.</div> <div class="p"> <table class="singleColumn"> <tr> <td> <div class="pN">773</div> <div class="G">“Kiṁ nu gūthañca muttañca,</div> </td> </tr> <tr> <td> <div class="G">asucī paṭidissati;</div> </td> </tr> <tr> <td> <div class="G">Duggandhaṁ kimidaṁ mīḷhaṁ,</div> </td> </tr> <tr> <td> <div class="G">kimetaṁ upavāyatī”ti.</div> </td> </tr> </table> </div>
</div>
<div class="q" id="p_19Pv_774"> <div class="divNumber">723.</div> <div class="p"> <table class="singleColumn"> <tr> <td> <div class="pN">774</div> <div class="G">“Esa saṁsavako nāma,</div> </td> </tr> <tr> <td> <div class="G">gambhīro sataporiso;</div> </td> </tr> <tr> <td> <div class="G">Yattha vassasahassāni,</div> </td> </tr> <tr> <td> <div class="G">tuvaṁ paccasi revate”ti.</div> </td> </tr> </table> </div>
</div>
<div class="q" id="p_19Pv_775"> <div class="divNumber">724.</div> <div class="p"> <table class="singleColumn"> <tr> <td> <div class="pN">775</div> <div class="G">“Kiṁ nu kāyena vācāya,</div> </td> </tr> <tr> <td> <div class="G">manasā dukkaṭaṁ kataṁ;</div> </td> </tr> <tr> <td> <div class="G">Kena saṁsavako laddho,</div> </td> </tr> <tr> <td> <div class="G">gambhīro sataporiso”ti.</div> </td> </tr> </table> </div>
</div>
<div class="q" id="p_19Pv_776"> <div class="divNumber">725.</div> <div class="p"> <table class="singleColumn"> <tr> <td> <div class="pN">776</div> <div class="G">“Samaṇe brāhmaṇe cāpi,</div> </td> </tr> <tr> <td> <div class="G">aññe vāpi vanibbake;</div> </td> </tr> <tr> <td> <div class="G">Musāvādena vañcesi,</div> </td> </tr> <tr> <td> <div class="G">taṁ pāpaṁ pakataṁ tayā.</div> </td> </tr> </table> </div>
</div>
<div class="q" id="p_19Pv_777"> <div class="divNumber">726.</div> <div class="p"> <table class="singleColumn"> <tr> <td> <div class="pN">777</div> <div class="G">Tena saṁsavako laddho,</div> </td> </tr> <tr> <td> <div class="G">gambhīro sataporiso;</div> </td> </tr> <tr> <td> <div class="G">Tattha vassasahassāni,</div> </td> </tr> <tr> <td> <div class="G">tuvaṁ paccasi revate.</div> </td> </tr> </table> </div>
</div>
<div class="q" id="p_19Pv_778"> <div class="divNumber">727.</div> <div class="p"> <table class="singleColumn"> <tr> <td> <div class="pN">778</div> <div class="G">Hatthepi chindanti athopi pāde,</div> </td> </tr> <tr> <td> <div class="G">Kaṇṇepi chindanti athopi nāsaṁ;</div> </td> </tr> <tr> <td> <div class="G">Athopi kākoḷagaṇā samecca,</div> </td> </tr> <tr> <td> <div class="G">Saṅgamma khādanti viphandamānan”ti.</div> </td> </tr> </table> </div>
</div>
<div class="q" id="p_19Pv_779"> <div class="divNumber">728.</div> <div class="p"> <table class="singleColumn"> <tr> <td> <div class="pN">779</div> <div class="G">“Sādhu kho maṁ paṭinetha,</div> </td> </tr> <tr> <td> <div class="G">kāhāmi kusalaṁ bahuṁ;</div> </td> </tr> <tr> <td> <div class="G">Dānena samacariyāya,</div> </td> </tr> <tr> <td> <div class="G">saṁyamena damena ca;</div> </td> </tr> <tr> <td> <div class="G">Yaṁ katvā sukhitā honti,</div> </td> </tr> <tr> <td> <div class="G">na ca pacchānutappare”ti.</div> </td> </tr> </table> </div>
</div>
<div class="q" id="p_19Pv_780"> <div class="divNumber">729.</div> <div class="p"> <table class="singleColumn"> <tr> <td> <div class="pN">780</div> <div class="G">“Pure tuvaṁ pamajjitvā,</div> </td> </tr> <tr> <td> <div class="G">idāni paridevasi;</div> </td> </tr> <tr> <td> <div class="G">Sayaṁ katānaṁ kammānaṁ,</div> </td> </tr> <tr> <td> <div class="G">vipākaṁ anubhossasī”ti.</div> </td> </tr> </table> </div>
</div>
<div class="q" id="p_19Pv_781"> <div class="divNumber">730.</div> <div class="p"> <table class="singleColumn"> <tr> <td> <div class="pN">781</div> <div class="G">“Ko devalokato manussalokaṁ,</div> </td> </tr> <tr> <td> <div class="G">Gantvāna puṭṭho me evaṁ vadeyya;</div> </td> </tr> <tr> <td> <div class="G">‘Nikkhittadaṇḍesu dadātha dānaṁ,</div> </td> </tr> <tr> <td> <div class="G">Acchādanaṁ seyya mathannapānaṁ;</div> </td> </tr> <tr> <td> <div class="G">Na hi maccharī rosako pāpadhammo,</div> </td> </tr> <tr> <td> <div class="G">Saggūpagānaṁ labhati sahabyataṁ’.</div> </td> </tr> </table> </div>
</div>
<div class="q" id="p_19Pv_782"> <div class="divNumber">731.</div> <div class="p"> <table class="singleColumn"> <tr> <td> <div class="pN">782</div> <div class="G">Sāhaṁ nūna ito gantvā,</div> </td> </tr> <tr> <td> <div class="G">yoniṁ laddhāna mānusiṁ;</div> </td> </tr> <tr> <td> <div class="G">Vadaññū sīlasampannā,</div> </td> </tr> <tr> <td> <div class="G">kāhāmi kusalaṁ bahuṁ;</div> </td> </tr> <tr> <td> <div class="G">Dānena samacariyāya,</div> </td> </tr> <tr> <td> <div class="G">saṁyamena damena ca.</div> </td> </tr> </table> </div>
</div>
<div class="q" id="p_19Pv_783"> <div class="divNumber">732.</div> <div class="p"> <table class="singleColumn"> <tr> <td> <div class="pN">783</div> <div class="G">Ārāmāni ca ropissaṁ,</div> </td> </tr> <tr> <td> <div class="G">dugge saṅkamanāni ca;</div> </td> </tr> <tr> <td> <div class="G">Papañca udapānañca,</div> </td> </tr> <tr> <td> <div class="G">vippasannena cetasā.</div> </td> </tr> </table> </div>
</div>
<div class="q" id="p_19Pv_784"> <div class="divNumber">733.</div> <div class="p"> <table class="singleColumn"> <tr> <td> <div class="pN">784</div> <div class="G">Cātuddasiṁ pañcadasiṁ,</div> </td> </tr> <tr> <td> <div class="G">yā ca pakkhassa aṭṭhamī;</div> </td> </tr> <tr> <td> <div class="G">Pāṭihāriyapakkhañca,</div> </td> </tr> <tr> <td> <div class="G">aṭṭhaṅgasusamāgataṁ.</div> </td> </tr> </table> </div>
</div>
<div class="q" id="p_19Pv_785"> <div class="divNumber">734.</div> <div class="p"> <table class="singleColumn"> <tr> <td> <div class="pN">785</div> <div class="G">Uposathaṁ upavasissaṁ,</div> </td> </tr> <tr> <td> <div class="G">sadā sīlesu saṁvutā;</div> </td> </tr> <tr> <td> <div class="G">Na ca dāne pamajjissaṁ,</div> </td> </tr> <tr> <td> <div class="G">sāmaṁ diṭṭhamidaṁ mayā”ti.</div> </td> </tr> </table> </div>
</div>
<div class="q" id="p_19Pv_786"> <div class="divNumber">735.</div> <div class="p"> <table class="singleColumn"> <tr> <td> <div class="pN">786</div> <div class="G">Iccevaṁ vippalapantiṁ,</div> </td> </tr> <tr> <td> <div class="G">phandamānaṁ tato tato;</div> </td> </tr> <tr> <td> <div class="G">Khipiṁsu niraye ghore,</div> </td> </tr> <tr> <td> <div class="G">uddhampādaṁ avaṁsiraṁ.</div> </td> </tr> </table> </div>
</div>
<div class="q" id="p_19Pv_787"> <div class="divNumber">736.</div> <div class="p"> <table class="singleColumn"> <tr> <td> <div class="pN">787</div> <div class="G">“Ahaṁ pure maccharinī ahosiṁ,</div> </td> </tr> <tr> <td> <div class="G">Paribhāsikā samaṇabrāhmaṇānaṁ;</div> </td> </tr> <tr> <td> <div class="G">Vitathena ca sāmikaṁ vañcayitvā,</div> </td> </tr> <tr> <td> <div class="G">Paccāmahaṁ niraye ghorarūpe”ti.</div> </td> </tr> </table> </div>
</div>
<div class="CENTER" id="p_19Pv_788">
<span class="pN">788</span>Revatīpetavatthu catutthaṁ.</div>
</html>
