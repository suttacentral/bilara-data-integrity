<html>
<div class="i">3.3 Tatiyavagga</div>
<div class="h">Khaggavisāṇasuttaniddesa</div>
<div class="h">Tatiyavagga</div>
<div class="q" id="p_25Cn_1420"> <div class="divNumber">141.</div> <div class="p"> <table class="singleColumn"> <tr> <td> <div class="pN">1420</div> <div class="G"><span class="bold">Diṭṭhīvisūkāni upātivatto,</span></div> </td> </tr> <tr> <td> <div class="G"><span class="bold">Patto niyāmaṁ paṭiladdhamaggo;</span></div> </td> </tr> <tr> <td> <div class="G"><span class="bold">Uppannañāṇomhi anaññaneyyo,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (1) </div> </td> </tr> </table> </div>
</div>
<div class="q" id="p_25Cn_1421"> <div class="p">
<span class="pN">1421</span><span class="bold">Diṭṭhīvisūkāni upātivatto</span>ti diṭṭhivisūkāni vuccanti vīsativatthukā sakkāyadiṭṭhī. Idha assutavā puthujjano ariyānaṁ adassāvī ariyadhammassa akovido ariyadhamme avinīto sappurisānaṁ adassāvī sappurisadhammassa akovido sappurisadhamme avinīto rūpaṁ attato samanupassati rūpavantaṁ vā attānaṁ attani vā rūpaṁ rūpasmiṁ vā attānaṁ, vedanaṁ…pe… saññaṁ… saṅkhāre… viññāṇaṁ attato samanupassati viññāṇavantaṁ vā attānaṁ attani vā viññāṇaṁ viññāṇasmiṁ vā attānaṁ. Yā evarūpā diṭṭhi diṭṭhigataṁ diṭṭhigahanaṁ diṭṭhikantāro diṭṭhivisūkāyikaṁ diṭṭhivipphanditaṁ diṭṭhisaṁyojanaṁ gāho paṭiggāho abhiniveso parāmāso kummaggo micchāpatho micchattaṁ titthāyatanaṁ vipariyesaggāho viparītaggāho vipallāsaggāho micchāgāho, ayāthāvakasmiṁ yāthāvakanti gāho, yāvatā dvāsaṭṭhi diṭṭhigatāni— imāni diṭṭhivisūkāni. <span class="bold">Diṭṭhīvisūkāni upātivatto</span>ti diṭṭhivisūkāni upātivatto atikkanto samatikkanto vītivattoti— diṭṭhīvisūkāni upātivatto. </div>
</div>
<div class="q" id="p_25Cn_1422"> <div class="p">
<span class="pN">1422</span><span class="bold">Patto niyāmaṁ paṭiladdhamaggo</span>ti niyāmā vuccanti cattāro maggā; ariyo aṭṭhaṅgiko maggo, seyyathidaṁ— sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi. Catūhi ariyamaggehi samannāgato niyāmaṁ patto sampatto adhigato phassito sacchikatoti— patto niyāmaṁ. <span class="bold">Paṭiladdhamaggo</span>ti laddhamaggo paṭiladdhamaggo adhigatamaggo phassitamaggo sacchikatamaggoti— patto niyāmaṁ paṭiladdhamaggo. </div>
</div>
<div class="q" id="p_25Cn_1423"> <div class="p">
<span class="pN">1423</span><span class="bold">Uppannañāṇomhi anaññaneyyo</span>ti tassa paccekasambuddhassa ñāṇaṁ uppannaṁ samuppannaṁ nibbattaṁ abhinibbattaṁ pātubhūtaṁ. “Sabbe saṅkhārā aniccā”ti ñāṇaṁ uppannaṁ samuppannaṁ nibbattaṁ abhinibbattaṁ pātubhūtaṁ, “sabbe saṅkhārā dukkhā”ti…pe… “sabbe dhammā anattā”ti… “yaṁ kiñci samudayadhammaṁ sabbaṁ taṁ nirodhadhamman”ti ñāṇaṁ uppannaṁ samuppannaṁ nibbattaṁ abhinibbattaṁ pātubhūtanti— uppannañāṇomhi. <span class="bold">Anaññaneyyo</span>ti so paccekasambuddho na paraneyyo na parappattiyo na parappaccayo na parapaṭibaddhagū, yathābhūtaṁ jānāti passati asammūḷho sampajāno paṭissato. “Sabbe saṅkhārā aniccā”ti na paraneyyo na parappattiyo na parappaccayo na parapaṭibaddhagū, yathābhūtaṁ jānāti passati asammūḷho sampajāno paṭissato. “Sabbe saṅkhārā dukkhā”ti…pe… “sabbe dhammā anattā”ti…pe… “yaṁ kiñci samudayadhammaṁ sabbaṁ taṁ nirodhadhamman”ti na paraneyyo na parappattiyo na parappaccayo na parapaṭibaddhagū, yathābhūtaṁ jānāti passati asammūḷho sampajāno paṭissatoti— uppannañāṇomhi anaññaneyyo, eko care khaggavisāṇakappo. Tenāha so paccekasambuddho— </div>
</div>
<div class="q" id="p_25Cn_1424"> <div class="p"> <table class="singleColumn"> <tr> <td> <div class="pN">1424</div> <div class="G">“Diṭṭhīvisūkāni upātivatto,</div> </td> </tr> <tr> <td> <div class="G">Patto niyāmaṁ paṭiladdhamaggo;</div> </td> </tr> <tr> <td> <div class="G">Uppannañāṇomhi anaññaneyyo,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1425"> <div class="divNumber">142.</div> <div class="p"> <table class="singleColumn"> <tr> <td> <div class="pN">1425</div> <div class="G"><span class="bold">Nillolupo nikkuho nippipāso,</span></div> </td> </tr> <tr> <td> <div class="G"><span class="bold">Nimmakkho niddhantakasāvamoho;</span></div> </td> </tr> <tr> <td> <div class="G"><span class="bold">Nirāsaso sabbaloke bhavitvā,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (2) </div> </td> </tr> </table> </div>
</div>
<div class="q" id="p_25Cn_1426"> <div class="p">
<span class="pN">1426</span><span class="bold">Nillolupo nikkuho nippipāso</span>ti <span class="bold">loluppaṁ</span> vuccati taṇhā. Yo rāgo sārāgo…pe… abhijjhā lobho akusalamūlaṁ. Sā loluppā taṇhā tassa paccekasambuddhassa pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. Tasmā paccekasambuddho nillolupo. </div>
</div>
<div class="q" id="p_25Cn_1427"> <div class="p">
<span class="pN">1427</span><span class="bold">Nikkuho</span>ti tīṇi kuhanavatthūni— paccayapaṭisevanasaṅkhātaṁ kuhanavatthu, iriyāpathasaṅkhātaṁ kuhanavatthu, sāmantajappanasaṅkhātaṁ kuhanavatthu. </div>
</div>
<div class="q" id="p_25Cn_1428"> <div class="p">
<span class="pN">1428</span>Katamaṁ paccayapaṭisevanasaṅkhātaṁ kuhanavatthu? Idha gahapatikā bhikkhuṁ nimantenti cīvarapiṇḍapātasenāsanagilānapaccayabhesajjaparikkhārehi, so pāpiccho icchāpakato atthiko cīvarapiṇḍapātasenāsanagilānapaccayabhesajjaparikkhārānaṁ bhiyyokamyataṁ upādāya cīvaraṁ paccakkhāti, piṇḍapātaṁ paccakkhāti, senāsanaṁ paccakkhāti, gilānapaccayabhesajjaparikkhāraṁ paccakkhāti. So evamāha— “kiṁ samaṇassa mahagghena cīvarena. Etaṁ sāruppaṁ yaṁ samaṇo susānā vā saṅkārakūṭā vā pāpaṇikā vā nantakāni uccinitvā saṅghāṭikaṁ karitvā dhāreyya. Kiṁ samaṇassa mahagghena piṇḍapātena. Etaṁ sāruppaṁ yaṁ samaṇo uñchācariyāya piṇḍiyālopena jīvikaṁ kappeyya. Kiṁ samaṇassa mahagghena senāsanena. Etaṁ sāruppaṁ yaṁ samaṇo rukkhamūliko vā assa sosāniko vā abbhokāsiko vā. Kiṁ samaṇassa mahagghena gilānapaccayabhesajjaparikkhārena. Etaṁ sāruppaṁ yaṁ samaṇo pūtimuttena vā haritakīkhaṇḍena vā osadhaṁ kareyyā”ti. Tadupādāya lūkhaṁ cīvaraṁ dhāreti lūkhaṁ piṇḍapātaṁ paribhuñjati lūkhaṁ senāsanaṁ paṭisevati lūkhaṁ gilānapaccayabhesajjaparikkhāraṁ paṭisevati. Tamenaṁ gahapatikā evaṁ jānanti— “ayaṁ samaṇo appiccho santuṭṭho pavivitto asaṁsaṭṭho āraddhavīriyo dhutavādo”ti. Bhiyyo bhiyyo nimantenti cīvarapiṇḍapātasenāsanagilānapaccayabhesajjaparikkhārehi. So evamāha— “tiṇṇaṁ sammukhībhāvā saddho kulaputto bahuṁ puññaṁ pasavati, saddhāya sammukhībhāvā saddho kulaputto bahuṁ puññaṁ pasavati, deyyadhammassa sammukhībhāvā saddho kulaputto bahuṁ puññaṁ pasavati, dakkhiṇeyyānaṁ sammukhībhāvā saddho kulaputto bahuṁ puññaṁ pasavati. Tumhākañcevāyaṁ saddhā atthi, deyyadhammo ca saṁvijjati, ahañca paṭiggāhako. Sacehaṁ na paṭiggahessāmi, evaṁ tumhe puññena paribāhirā bhavissatha. Na mayhaṁ iminā attho. Api ca tumhākaṁyeva anukampāya paṭiggaṇhāmī”ti. Tadupādāya bahumpi cīvaraṁ paṭiggaṇhāti, bahumpi piṇḍapātaṁ paṭiggaṇhāti, bahumpi senāsanaṁ paṭiggaṇhāti, bahumpi gilānapaccayabhesajjaparikkhāraṁ paṭiggaṇhāti. Yā evarūpā bhākuṭikā bhākuṭiyaṁ kuhanā kuhāyanā kuhitattaṁ— idaṁ paccayapaṭisevanasaṅkhātaṁ kuhanavatthu. </div>
</div>
<div class="q" id="p_25Cn_1429"> <div class="p">
<span class="pN">1429</span>Katamaṁ iriyāpathasaṅkhātaṁ kuhanavatthu? Idhekacco pāpiccho icchāpakato sambhāvanādhippāyo “evaṁ maṁ jano sambhāvessatī”ti gamanaṁ saṇṭhapeti ṭhānaṁ saṇṭhapeti nisajjaṁ saṇṭhapeti sayanaṁ saṇṭhapeti, paṇidhāya gacchati paṇidhāya tiṭṭhati paṇidhāya nisīdati paṇidhāya seyyaṁ kappeti samāhito viya gacchati samāhito viya tiṭṭhati samāhito viya nisīdati samāhito viya seyyaṁ kappeti, āpāthakajjhāyīva hoti. Yā evarūpā iriyāpathassa āṭhapanā ṭhapanā saṇṭhapanā bhākuṭikā bhākuṭiyaṁ kuhanā kuhāyanā kuhitattaṁ— idaṁ iriyāpathasaṅkhātaṁ kuhanavatthu. </div>
</div>
<div class="q" id="p_25Cn_1430"> <div class="p">
<span class="pN">1430</span>Katamaṁ sāmantajappanasaṅkhātaṁ kuhanavatthu? Idhekacco pāpiccho icchāpakato sambhāvanādhippāyo “evaṁ maṁ jano sambhāvessatī”ti ariyadhamme sannissitavācaṁ bhāsati. “Yo evarūpaṁ cīvaraṁ dhāreti so samaṇo mahesakkho”ti bhaṇati; “yo evarūpaṁ pattaṁ dhāreti…pe… lohathālakaṁ dhāreti… dhammakaraṇaṁ dhāreti… parissāvanaṁ dhāreti… kuñcikaṁ dhāreti… upāhanaṁ dhāreti… kāyabandhanaṁ dhāreti… āyogaṁ dhāreti so samaṇo mahesakkho”ti bhaṇati; “yassa evarūpo upajjhāyo so samaṇo mahesakkho”ti bhaṇati; “yassa evarūpo ācariyo…pe… evarūpā samānupajjhāyakā… samānācariyakā… mittā… sandiṭṭhā… sambhattā… sahāyā so samaṇo mahesakkho”ti bhaṇati; “yo evarūpe vihāre vasati… aḍḍhayoge vasati… pāsāde vasati… hammiye vasati… guhāyaṁ vasati… leṇe vasati… kuṭiyaṁ vasati… kūṭāgāre vasati… aṭṭe vasati… māḷe vasati… uddaṇḍe vasati… upaṭṭhānasālāyaṁ vasati… maṇḍape vasati… rukkhamūle vasati so samaṇo mahesakkho”ti bhaṇati. </div>
</div>
<div class="q" id="p_25Cn_1431"> <div class="p">
<span class="pN">1431</span>Atha vā korajikakorajiko bhākuṭikabhākuṭiko kuhakakuhako lapakalapako mukhasambhāviko “ayaṁ samaṇo imāsaṁ evarūpānaṁ santānaṁ vihārasamāpattīnaṁ lābhī”ti tādisaṁ gambhīraṁ gūḷhaṁ nipuṇaṁ paṭicchannaṁ lokuttaraṁ suññatāpaṭisaññuttaṁ kathaṁ katheti. Yā evarūpā bhākuṭikā bhākuṭiyaṁ kuhanā kuhāyanā kuhitattaṁ, idaṁ sāmantajappanasaṅkhātaṁ kuhanavatthu. Tassa paccekasambuddhassa imāni tīṇi kuhanavatthūni pahīnāni samucchinnāni vūpasantāni paṭippassaddhāni abhabbuppattikāni ñāṇagginā daḍḍhāni. Tasmā so paccekasambuddho nikkuho. </div>
</div>
<div class="q" id="p_25Cn_1432"> <div class="p">
<span class="pN">1432</span><span class="bold">Nippipāso</span>ti <span class="bold">pipāsā</span> vuccati taṇhā. Yo rāgo sārāgo…pe… abhijjhā lobho akusalamūlaṁ. Sā pipāsā taṇhā tassa paccekasambuddhassa pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. Tasmā paccekasambuddho nippipāsoti— nillolupo nikkuho nippipāso. </div>
</div>
<div class="q" id="p_25Cn_1433"> <div class="p">
<span class="pN">1433</span><span class="bold">Nimmakkho niddhantakasāvamoho</span>ti. <span class="bold">Makkho</span>ti yo makkho makkhāyanā makkhāyitattaṁ niṭṭhuriyaṁ niṭṭhuriyakammaṁ. <span class="bold">Kasāvo</span>ti rāgo kasāvo, doso kasāvo, moho kasāvo, kodho…pe… upanāho… makkho… paḷāso… sabbākusalābhisaṅkhārā kasāvā. <span class="bold">Moho</span>ti dukkhe aññāṇaṁ, dukkhasamudaye aññāṇaṁ, dukkhanirodhe aññāṇaṁ, dukkhanirodhagāminiyā paṭipadāya aññāṇaṁ, pubbante aññāṇaṁ, aparante aññāṇaṁ, pubbantāparante aññāṇaṁ, idappaccayatāpaṭiccasamuppannesu dhammesu aññāṇaṁ. Yaṁ evarūpaṁ aññāṇaṁ adassanaṁ anabhisamayo ananubodho appaṭivedho asaṅgāhanā apariyogāhanā asamapekkhanā apaccavekkhaṇā apaccakkhakammaṁ dummejjhaṁ bālyaṁ asampajaññaṁ moho pamoho sammoho avijjā avijjogho avijjāyogo avijjānusayo avijjāpariyuṭṭhānaṁ avijjālaṅgī moho akusalamūlaṁ. Tassa paccekasambuddhassa makkho ca kasāvo ca moho ca vantā saṁvantā niddhantā pahīnā samucchinnā vūpasantā paṭippassaddhā abhabbuppattikā ñāṇagginā daḍḍhāti. So paccekasambuddho nimmakkho niddhantakasāvamoho. </div>
</div>
<div class="q" id="p_25Cn_1434"> <div class="p">
<span class="pN">1434</span><span class="bold">Nirāsaso sabbaloke bhavitvā</span>ti <span class="bold">āsā</span> vuccati taṇhā. Yo rāgo sārāgo…pe… abhijjhā lobho akusalamūlaṁ. <span class="bold">Sabbaloke</span>ti sabbaapāyaloke sabbamanussaloke sabbadevaloke sabbakhandhaloke sabbadhātuloke sabbaāyatanaloke. <span class="bold">Nirāsaso sabbaloke bhavitvā</span>ti sabbaloke nirāsaso bhavitvā nittaṇho bhavitvā nippipāso bhavitvāti— nirāsaso sabbaloke bhavitvā, eko care khaggavisāṇakappo. Tenāha so paccekasambuddho— </div>
</div>
<div class="q" id="p_25Cn_1435"> <div class="p"> <table class="singleColumn"> <tr> <td> <div class="pN">1435</div> <div class="G">“Nillolupo nikkuho nippipāso,</div> </td> </tr> <tr> <td> <div class="G">Nimmakkho niddhantakasāvamoho;</div> </td> </tr> <tr> <td> <div class="G">Nirāsaso sabbaloke bhavitvā,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1436"> <div class="divNumber">143.</div> <div class="p"> <table class="singleColumn"> <tr> <td> <div class="pN">1436</div> <div class="G"><span class="bold">Pāpaṁ sahāyaṁ parivajjayetha,</span></div> </td> </tr> <tr> <td> <div class="G"><span class="bold">Anatthadassiṁ visame niviṭṭhaṁ;</span></div> </td> </tr> <tr> <td> <div class="G"><span class="bold">Sayaṁ na seve pasutaṁ pamattaṁ,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (3) </div> </td> </tr> </table> </div>
</div>
<div class="q" id="p_25Cn_1437"> <div class="p">
<span class="pN">1437</span><span class="bold">Pāpaṁ sahāyaṁ parivajjayethā</span>ti. Pāpasahāyo vuccati yo so sahāyo dasavatthukāya micchādiṭṭhiyā samannāgato— natthi dinnaṁ, natthi yiṭṭhaṁ, natthi hutaṁ, natthi sukatadukkaṭānaṁ kammānaṁ phalaṁ vipāko, natthi ayaṁ loko, natthi paro loko, natthi mātā, natthi pitā, natthi sattā opapātikā, natthi loke samaṇabrāhmaṇā sammaggatā sammāpaṭipannā ye imañca lokaṁ parañca lokaṁ sayaṁ abhiññā sacchikatvā pavedentīti. Ayaṁ pāpasahāyo. Pāpaṁ sahāyaṁ parivajjayethāti. Pāpaṁ sahāyaṁ vajjeyya parivajjeyyāti— pāpaṁ sahāyaṁ parivajjayetha. </div>
</div>
<div class="q" id="p_25Cn_1438"> <div class="p">
<span class="pN">1438</span><span class="bold">Anatthadassiṁ visame niviṭṭhan</span>ti anatthadassī vuccati yo so sahāyo dasavatthukāya micchādiṭṭhiyā samannāgato— natthi dinnaṁ, natthi yiṭṭhaṁ…pe… ye imañca lokaṁ parañca lokaṁ sayaṁ abhiññā sacchikatvā pavedentīti. <span class="bold">Visame niviṭṭhan</span>ti visame kāyakamme niviṭṭhaṁ, visame vacīkamme niviṭṭhaṁ, visame manokamme niviṭṭhaṁ, visame pāṇātipāte niviṭṭhaṁ, visame adinnādāne niviṭṭhaṁ, visame kāmesumicchācāre niviṭṭhaṁ, visame musāvāde niviṭṭhaṁ, visamāya pisuṇāya vācāya niviṭṭhaṁ, visamāya pharusāya vācāya niviṭṭhaṁ, visame samphappalāpe niviṭṭhaṁ, visamāya abhijjhāya niviṭṭhaṁ, visame byāpāde niviṭṭhaṁ, visamāya micchādiṭṭhiyā niviṭṭhaṁ, visamesu saṅkhāresu niviṭṭhaṁ visamesu pañcasu kāmaguṇesu niviṭṭhaṁ, visamesu pañcasu nīvaraṇesu niviṭṭhaṁ viniviṭṭhaṁ sattaṁ allīnaṁ upagataṁ ajjhositaṁ adhimuttanti— anatthadassiṁ visame niviṭṭhaṁ. </div>
</div>
<div class="q" id="p_25Cn_1439"> <div class="p">
<span class="pN">1439</span><span class="bold">Sayaṁ na seve pasutaṁ pamattan</span>ti. <span class="bold">Pasutan</span>ti yopi kāme esati gavesati pariyesati taccarito tabbahulo taggaruko tanninno tappoṇo tappabbhāro tadadhimutto tadadhipateyyo, sopi kāmappasuto. Yopi taṇhāvasena rūpe pariyesati, sadde…pe… gandhe… rase… phoṭṭhabbe pariyesati taccarito tabbahulo taggaruko tanninno tappoṇo tappabbhāro tadadhimutto tadadhipateyyo, sopi kāmappasuto. Yopi taṇhāvasena rūpe paṭilabhati, sadde…pe… gandhe… rase… phoṭṭhabbe paṭilabhati taccarito tabbahulo taggaruko tanninno tappoṇo tappabbhāro tadadhimutto tadadhipateyyo, sopi kāmappasuto. Yopi taṇhāvasena rūpe paribhuñjati, sadde…pe… gandhe… rase… phoṭṭhabbe paribhuñjati taccarito tabbahulo taggaruko tanninno tappoṇo tappabbhāro tadadhimutto tadadhipateyyo, sopi kāmappasuto. Yathā kalahakārako kalahappasuto, kammakārako kammappasuto, gocare caranto gocarappasuto, jhāyī jhānappasuto; evameva yo kāme esati gavesati pariyesati taccarito tabbahulo taggaruko tanninno tappoṇo tappabbhāro tadadhimutto tadadhipateyyo, sopi kāmappasuto. Yopi taṇhāvasena rūpe pariyesati…pe… yopi taṇhāvasena rūpe paṭilabhati…pe… yopi taṇhāvasena rūpe paribhuñjati, sadde…pe… gandhe… rase… phoṭṭhabbe paribhuñjati taccarito tabbahulo taggaruko tanninno tappoṇo tappabbhāro tadadhimutto tadadhipateyyo, sopi kāmappasuto. <span class="bold">Pamattan</span>ti. Pamādo vattabbo kāyaduccarite vā vacīduccarite vā manoduccarite vā pañcasu kāmaguṇesu vā cittassa vosaggo vosaggānuppadānaṁ kusalānaṁ dhammānaṁ bhāvanāya asakkaccakiriyatā asātaccakiriyatā anaṭṭhitakiriyatā olīnavuttitā nikkhittacchandatā nikkhittadhuratā anāsevanā abhāvanā abahulīkammaṁ anadhiṭṭhānaṁ ananuyogo, yo evarūpo pamādo pamajjanā pamajjitattaṁ— ayaṁ vuccati pamādo. </div>
</div>
<div class="q" id="p_25Cn_1440"> <div class="p">
<span class="pN">1440</span><span class="bold">Sayaṁ na seve pasutaṁ pamattan</span>ti pasutaṁ na seveyya pamattañca sayaṁ na seveyya sāmaṁ na seveyya na niseveyya na saṁseveyya na parisaṁseveyya na ācareyya na samācareyya na samādāya vatteyyāti— sayaṁ na seve pasutaṁ pamattaṁ, eko care khaggavisāṇakappo. Tenāha so paccekasambuddho— </div>
</div>
<div class="q" id="p_25Cn_1441"> <div class="p"> <table class="singleColumn"> <tr> <td> <div class="pN">1441</div> <div class="G">“Pāpaṁ sahāyaṁ parivajjayetha,</div> </td> </tr> <tr> <td> <div class="G">Anatthadassiṁ visame niviṭṭhaṁ;</div> </td> </tr> <tr> <td> <div class="G">Sayaṁ na seve pasutaṁ pamattaṁ,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1442"> <div class="divNumber">144.</div> <div class="p"> <table class="singleColumn"> <tr> <td> <div class="pN">1442</div> <div class="G"><span class="bold">Bahussutaṁ dhammadharaṁ bhajetha,</span></div> </td> </tr> <tr> <td> <div class="G"><span class="bold">Mittaṁ uḷāraṁ paṭibhānavantaṁ;</span></div> </td> </tr> <tr> <td> <div class="G"><span class="bold">Aññāya atthāni vineyya kaṅkhaṁ,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (4) </div> </td> </tr> </table> </div>
</div>
<div class="q" id="p_25Cn_1443"> <div class="p">
<span class="pN">1443</span><span class="bold">Bahussutaṁ dhammadharaṁ bhajethā</span>ti bahussuto hoti mitto sutadharo sutasannicayo. Ye te dhammā ādikalyāṇā majjhekalyāṇā pariyosānakalyāṇā sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ abhivadanti, tathārūpāssa dhammā bahussutā honti dhātā vacasā paricitā manasānupekkhitā diṭṭhiyā suppaṭividdhā. <span class="bold">Dhammadharan</span>ti dhammaṁ dhārentaṁ— suttaṁ geyyaṁ veyyākaraṇaṁ gāthaṁ udānaṁ itivuttakaṁ jātakaṁ abbhutadhammaṁ vedallaṁ. <span class="bold">Bahussutaṁ dhammadharaṁ bhajethā</span>ti bahussutañca dhammadharañca mittaṁ bhajeyya sambhajeyya seveyya niseveyya saṁseveyya paṭiseveyyāti— bahussutaṁ dhammadharaṁ bhajetha. </div>
</div>
<div class="q" id="p_25Cn_1444"> <div class="p">
<span class="pN">1444</span><span class="bold">Mittaṁ uḷāraṁ paṭibhānavantan</span>ti uḷāro hoti mitto sīlena samādhinā paññāya vimuttiyā vimuttiñāṇadassanena. <span class="bold">Paṭibhānavantan</span>ti tayo paṭibhānavanto— pariyattipaṭibhānavā, paripucchāpaṭibhānavā, adhigamapaṭibhānavā. Katamo pariyattipaṭibhānavā? Idhekaccassa buddhavacanaṁ pariyāputaṁ hoti suttaṁ geyyaṁ veyyākaraṇaṁ gāthā udānaṁ itivuttakaṁ jātakaṁ abbhutadhammaṁ vedallaṁ. Tassa pariyattiṁ nissāya paṭibhāti— ayaṁ pariyattipaṭibhānavā. </div>
</div>
<div class="q" id="p_25Cn_1445"> <div class="p">
<span class="pN">1445</span>Katamo paripucchāpaṭibhānavā? Idhekacco paripucchitopi hoti atthe ca ñāye ca lakkhaṇe ca kāraṇe ca ṭhānāṭhāne ca. Tassa paripucchaṁ nissāya paṭibhāti— ayaṁ paripucchāpaṭibhānavā. </div>
</div>
<div class="q" id="p_25Cn_1446"> <div class="p">
<span class="pN">1446</span>Katamo adhigamapaṭibhānavā? Idhekaccassa adhigatā honti cattāro satipaṭṭhānā cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo cattāro ariyamaggā cattāri sāmaññaphalāni catasso paṭisambhidāyo cha abhiññāyo. Tassa attho ñāto dhammo ñāto nirutti ñātā. Atthe ñāte attho paṭibhāti, dhamme ñāte dhammo paṭibhāti, niruttiyā ñātāya nirutti paṭibhāti. Imesu tīsu ñāṇaṁ paṭibhānapaṭisambhidā. So paccekasambuddho imāya paṭibhānapaṭisambhidāya upeto samupeto upāgato samupāgato upapanno samupapanno samannāgato. Tasmā paccekasambuddho paṭibhānavā. Yassa pariyatti natthi paripucchā natthi adhigamo natthi, kiṁ tassa paṭibhāyissatīti— mittaṁ uḷāraṁ paṭibhānavantaṁ. </div>
</div>
<div class="q" id="p_25Cn_1447"> <div class="p">
<span class="pN">1447</span><span class="bold">Aññāya atthāni vineyya kaṅkhan</span>ti attatthaṁ aññāya paratthaṁ aññāya ubhayatthaṁ aññāya diṭṭhadhammikatthaṁ aññāya samparāyikatthaṁ aññāya paramatthaṁ aññāya abhiññāya jānitvā tulayitvā tīrayitvā vibhāvayitvā vibhūtaṁ katvā kaṅkhaṁ vineyya paṭivineyya pajaheyya vinodeyya byantīkareyya anabhāvaṁ gameyyāti— aññāya atthāni vineyya kaṅkhaṁ, eko care khaggavisāṇakappo. Tenāha so paccekasambuddho— </div>
</div>
<div class="q" id="p_25Cn_1448"> <div class="p"> <table class="singleColumn"> <tr> <td> <div class="pN">1448</div> <div class="G">“Bahussutaṁ dhammadharaṁ bhajetha,</div> </td> </tr> <tr> <td> <div class="G">Mittaṁ uḷāraṁ paṭibhānavantaṁ;</div> </td> </tr> <tr> <td> <div class="G">Aññāya atthāni vineyya kaṅkhaṁ,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1449"> <div class="divNumber">145.</div> <div class="p"> <table class="singleColumn"> <tr> <td> <div class="pN">1449</div> <div class="G"><span class="bold">Khiḍḍaṁ ratiṁ kāmasukhañca loke,</span></div> </td> </tr> <tr> <td> <div class="G"><span class="bold">Analaṅkaritvā anapekkhamāno;</span></div> </td> </tr> <tr> <td> <div class="G"><span class="bold">Vibhūsaṭṭhānā virato saccavādī,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (5) </div> </td> </tr> </table> </div>
</div>
<div class="q" id="p_25Cn_1450"> <div class="p">
<span class="pN">1450</span><span class="bold">Khiḍḍaṁ ratiṁ kāmasukhañca loke</span>ti. <span class="bold">Khiḍḍā</span>ti dve khiḍḍā— kāyikā khiḍḍā ca vācasikā khiḍḍā ca…pe… ayaṁ kāyikā khiḍḍā…pe… ayaṁ vācasikā khiḍḍā. <span class="bold">Ratī</span>ti anukkaṇṭhitādhivacanametaṁ— ratīti. <span class="bold">Kāmasukhan</span>ti vuttañhetaṁ bhagavatā— “pañcime, bhikkhave, kāmaguṇā. Katame pañca? Cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā, sotaviññeyyā saddā…pe… ghānaviññeyyā gandhā… jivhāviññeyyā rasā… kāyaviññeyyā phoṭṭhabbā iṭṭhā kantā manāpā piyarūpā kāmūpasaṁhitā rajanīyā. Ime kho, bhikkhave, pañca kāmaguṇā. Yaṁ kho, bhikkhave, ime pañca kāmaguṇe paṭicca uppajjati sukhaṁ somanassaṁ, idaṁ vuccati kāmasukhaṁ”. <span class="bold">Loke</span>ti manussaloketi— khiḍḍaṁ ratiṁ kāmasukhañca loke. </div>
</div>
<div class="q" id="p_25Cn_1451"> <div class="p">
<span class="pN">1451</span><span class="bold">Analaṅkaritvā anapekkhamāno</span>ti khiḍḍañca ratiñca kāmasukhañca loke analaṅkaritvā anapekkho hutvā pajahitvā vinodetvā byantīkaritvā anabhāvaṁ gametvāti— analaṅkaritvā anapekkhamāno. </div>
</div>
<div class="q" id="p_25Cn_1452"> <div class="p">
<span class="pN">1452</span><span class="bold">Vibhūsaṭṭhānā virato saccavādī</span>ti. <span class="bold">Vibhūsā</span>ti dve vibhūsā— atthi agārikavibhūsā atthi anāgārikavibhūsā. Katamā agārikavibhūsā? Kesā ca massū ca mālāgandhañca vilepanañca ābharaṇañca pilandhanañca vatthañca pārupanañca veṭhanañca ucchādanaṁ parimaddanaṁ nhāpanaṁ sambāhanaṁ ādāsaṁ añjanaṁ mālāgandhavilepanaṁ mukhacuṇṇaṁ mukhalepanaṁ hatthabandhaṁ sikhābandhaṁ daṇḍaṁ nāḷikaṁ khaggaṁ chattaṁ citrupāhanaṁ uṇhīsaṁ maṇiṁ vāḷabījaniṁ odātāni vatthāni dīghadasāni iti vā— ayaṁ agārikavibhūsā. </div>
</div>
<div class="q" id="p_25Cn_1453"> <div class="p">
<span class="pN">1453</span>Katamā anāgārikavibhūsā? Cīvaramaṇḍanā pattamaṇḍanā senāsanamaṇḍanā imassa vā pūtikāyassa bāhirānaṁ vā parikkhārānaṁ maṇḍanā vibhūsanā keḷanā parikeḷanā gaddhikatā gaddhikattaṁ capalatā cāpalyaṁ— ayaṁ anāgārikavibhūsā. </div>
</div>
<div class="q" id="p_25Cn_1454"> <div class="p">
<span class="pN">1454</span><span class="bold">Saccavādī</span>ti so paccekasambuddho saccavādī saccasandho theto paccayiko avisaṁvādako lokassa, vibhūsaṭṭhānā ārato virato paṭivirato nikkhanto nissaṭo vippamutto visaññutto, vimariyādikatena cetasā viharatīti— vibhūsaṭṭhānā virato saccavādī, eko care khaggavisāṇakappo. Tenāha so paccekasambuddho— </div>
</div>
<div class="q" id="p_25Cn_1455"> <div class="p"> <table class="singleColumn"> <tr> <td> <div class="pN">1455</div> <div class="G">“Khiḍḍaṁ ratiṁ kāmasukhañca loke,</div> </td> </tr> <tr> <td> <div class="G">Analaṅkaritvā anapekkhamāno;</div> </td> </tr> <tr> <td> <div class="G">Vibhūsaṭṭhānā virato saccavādī,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1456"> <div class="divNumber">146.</div> <div class="p"> <table class="singleColumn"> <tr> <td> <div class="pN">1456</div> <div class="G"><span class="bold">Puttañca dāraṁ pitarañca mātaraṁ,</span></div> </td> </tr> <tr> <td> <div class="G"><span class="bold">Dhanāni dhaññāni ca bandhavāni;</span></div> </td> </tr> <tr> <td> <div class="G"><span class="bold">Hitvāna kāmāni yathodhikāni,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (6) </div> </td> </tr> </table> </div>
</div>
<div class="q" id="p_25Cn_1457"> <div class="p">
<span class="pN">1457</span><span class="bold">Puttañca dāraṁ pitarañca mātaran</span>ti. <span class="bold">Puttā</span>ti cattāro puttā— atrajo putto, khettajo putto, dinnako putto, antevāsiko putto. <span class="bold">Dārā</span> vuccanti bhariyāyo. <span class="bold">Pitā</span>ti yo so janako. <span class="bold">Mātā</span>ti yā sā janikāti— puttañca dāraṁ pitarañca mātaraṁ. </div>
</div>
<div class="q" id="p_25Cn_1458"> <div class="p">
<span class="pN">1458</span><span class="bold">Dhanāni dhaññāni ca bandhavānī</span>ti dhanāni vuccanti hiraññaṁ suvaṇṇaṁ muttā maṇi veḷuriyo saṅkho silā pavāḷaṁ rajataṁ jātarūpaṁ lohitaṅgo masāragallaṁ. Dhaññāni vuccanti pubbaṇṇaṁ aparaṇṇaṁ. <span class="bold">Pubbaṇṇaṁ</span> nāma sāli vīhi yavo godhumo kaṅgu varako kudrūsako. <span class="bold">Aparaṇṇaṁ</span> nāma sūpeyyaṁ. <span class="bold">Bandhavānī</span>ti cattāro bandhavā— ñātibandhavāpi bandhu, gottabandhavāpi bandhu, mittabandhavāpi bandhu, sippabandhavāpi bandhūti— dhanāni dhaññāni ca bandhavāni. </div>
</div>
<div class="q" id="p_25Cn_1459"> <div class="p">
<span class="pN">1459</span><span class="bold">Hitvāna kāmāni yathodhikānī</span>ti. <span class="bold">Kāmā</span>ti uddānato dve kāmā— vatthukāmā ca kilesakāmā ca…pe… ime vuccanti vatthukāmā…pe… ime vuccanti kilesakāmā. <span class="bold">Hitvāna kāmānī</span>ti vatthukāme parijānitvā, kilesakāme pahāya pajahitvā vinodetvā byantīkaritvā anabhāvaṁ gametvā. <span class="bold">Hitvāna kāmāni yathodhikānī</span>ti sotāpattimaggena ye kilesā pahīnā, te kilese na puneti na pacceti na paccāgacchati; sakadāgāmimaggena ye kilesā pahīnā…pe… anāgāmimaggena ye kilesā pahīnā… arahattamaggena ye kilesā pahīnā, te kilese na puneti na pacceti na paccāgacchatīti— hitvāna kāmāni yathodhikāni, eko care khaggavisāṇakappo. Tenāha so paccekasambuddho— </div>
</div>
<div class="q" id="p_25Cn_1460"> <div class="p"> <table class="singleColumn"> <tr> <td> <div class="pN">1460</div> <div class="G">“Puttañca dāraṁ pitarañca mātaraṁ,</div> </td> </tr> <tr> <td> <div class="G">Dhanāni dhaññāni ca bandhavāni;</div> </td> </tr> <tr> <td> <div class="G">Hitvāna kāmāni yathodhikāni,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1461"> <div class="divNumber">147.</div> <div class="p"> <table class="singleColumn"> <tr> <td> <div class="pN">1461</div> <div class="G"><span class="bold">Saṅgo eso parittamettha sokhyaṁ,</span></div> </td> </tr> <tr> <td> <div class="G"><span class="bold">Appassādo dukkhamettha bhiyyo;</span></div> </td> </tr> <tr> <td> <div class="G">
<span class="bold">Gaḷo eso iti ñatvā matimā</span>, </div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (7) </div> </td> </tr> </table> </div>
</div>
<div class="q" id="p_25Cn_1462"> <div class="p">
<span class="pN">1462</span><span class="bold">Saṅgo eso parittamettha sokhyan</span>ti saṅgoti vā baḷisanti vā āmisanti vā laggananti vā palibodhoti vā, pañcannetaṁ kāmaguṇānaṁ adhivacanaṁ. <span class="bold">Parittamettha sokhyan</span>ti vuttañhetaṁ bhagavatā— “pañcime, bhikkhave, kāmaguṇā. Katame pañca? Cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā…pe… kāyaviññeyyā phoṭṭhabbā iṭṭhā kantā manāpā piyarūpā kāmūpasaṁhitā rajanīyā. Ime kho, bhikkhave, pañca kāmaguṇā. Yaṁ kho, bhikkhave, ime pañca kāmaguṇe paṭicca uppajjati sukhaṁ somanassaṁ, idaṁ vuccati kāmasukhaṁ. Appakaṁ etaṁ sukhaṁ, parittakaṁ etaṁ sukhaṁ, thokakaṁ etaṁ sukhaṁ, omakaṁ etaṁ sukhaṁ, lāmakaṁ etaṁ sukhaṁ, chatukkaṁ etaṁ sukhan”ti— saṅgo eso parittamettha sokhyaṁ. </div>
</div>
<div class="q" id="p_25Cn_1463"> <div class="p">
<span class="pN">1463</span><span class="bold">Appassādo dukkhamettha bhiyyo</span>ti appassādā kāmā vuttā bhagavatā bahudukkhā bahupāyāsā; ādīnavo ettha bhiyyo. Aṭṭhikaṅkalūpamā kāmā vuttā bhagavatā, maṁsapesūpamā kāmā vuttā bhagavatā, tiṇukkūpamā kāmā vuttā bhagavatā, aṅgārakāsūpamā kāmā vuttā bhagavatā, supinakūpamā kāmā vuttā bhagavatā, yācitakūpamā kāmā vuttā bhagavatā, rukkhaphalūpamā kāmā vuttā bhagavatā, asisūnūpamā kāmā vuttā bhagavatā, sattisūlūpamā kāmā vuttā bhagavatā, sappasirūpamā kāmā vuttā bhagavatā bahudukkhā bahupāyāsā, ādīnavo ettha bhiyyoti— appassādo dukkhamettha bhiyyo. </div>
</div>
<div class="q" id="p_25Cn_1464"> <div class="p">
<span class="pN">1464</span><span class="bold">Gaḷo eso iti ñatvā matimā</span>ti gaḷoti vā baḷisanti vā āmisanti vā laggananti vā bandhananti vā palibodhoti vā, pañcannetaṁ kāmaguṇānaṁ adhivacanaṁ. <span class="bold">Itī</span>ti padasandhi padasaṁsaggo padapāripūrī akkharasamavāyo byañjanasiliṭṭhatā padānupubbatāpetaṁ itīti. <span class="bold">Matimā</span>ti paṇḍito paññavā buddhimā ñāṇī vibhāvī medhāvī. <span class="bold">Gaḷo eso iti ñatvā matimā</span>ti matimā gaḷoti ñatvā baḷisanti ñatvā āmisanti ñatvā laggananti ñatvā bandhananti ñatvā palibodhoti ñatvā jānitvā tulayitvā tīrayitvā vibhāvayitvā vibhūtaṁ katvāti— gaḷo eso iti ñatvā matimā, eko care khaggavisāṇakappo. Tenāha so paccekasambuddho— </div>
</div>
<div class="q" id="p_25Cn_1465"> <div class="p"> <table class="singleColumn"> <tr> <td> <div class="pN">1465</div> <div class="G">“Saṅgo eso parittamettha sokhyaṁ,</div> </td> </tr> <tr> <td> <div class="G">Appassādo dukkhamettha bhiyyo;</div> </td> </tr> <tr> <td> <div class="G">Gaḷo eso iti ñatvā matimā,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1466"> <div class="divNumber">148.</div> <div class="p"> <table class="singleColumn"> <tr> <td> <div class="pN">1466</div> <div class="G"><span class="bold">Sandālayitvāna saṁyojanāni,</span></div> </td> </tr> <tr> <td> <div class="G"><span class="bold">Jālaṁva bhetvā salilambucārī;</span></div> </td> </tr> <tr> <td> <div class="G"><span class="bold">Aggīva daḍḍhaṁ anivattamāno,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (8) </div> </td> </tr> </table> </div>
</div>
<div class="q" id="p_25Cn_1467"> <div class="p">
<span class="pN">1467</span><span class="bold">Sandālayitvāna saṁyojanānī</span>ti dasa saṁyojanāni— kāmarāgasaṁyojanaṁ, paṭighasaṁyojanaṁ, mānasaṁyojanaṁ, diṭṭhisaṁyojanaṁ, vicikicchāsaṁyojanaṁ, sīlabbataparāmāsasaṁyojanaṁ, bhavarāgasaṁyojanaṁ, issāsaṁyojanaṁ, macchariyasaṁyojanaṁ, avijjāsaṁyojanaṁ. <span class="bold">Sandālayitvāna saṁyojanānī</span>ti dasa saṁyojanāni dālayitvā sandālayitvā pajahitvā vinodetvā byantīkaritvā anabhāvaṁ gametvāti— sandālayitvāna saṁyojanāni. </div>
</div>
<div class="q" id="p_25Cn_1468"> <div class="p">
<span class="pN">1468</span><span class="bold">Jālaṁva bhetvā salilambucārī</span>ti jālaṁ vuccati suttajālaṁ. Salilaṁ vuccati udakaṁ. Ambucārī vuccati maccho. Yathā maccho jālaṁ bhinditvā pabhinditvā dālayitvā padālayitvā sampadālayitvā carati viharati iriyati vatteti pāleti yapeti yāpeti, evameva dve jālā— taṇhājālañca diṭṭhijālañca…pe… idaṁ taṇhājālaṁ…pe… idaṁ diṭṭhijālaṁ. Tassa paccekasambuddhassa taṇhājālaṁ pahīnaṁ, diṭṭhijālaṁ paṭinissaṭṭhaṁ. Taṇhājālassa pahīnattā diṭṭhijālassa paṭinissaṭṭhattā so paccekasambuddho rūpe na sajjati sadde na sajjati gandhe na sajjati…pe… diṭṭhasutamutaviññātabbesu dhammesu na sajjati na gaṇhāti na bajjhati na palibajjhati, nikkhanto nissaṭo vippamutto visaññutto vimariyādikatena cetasā viharatīti— jālaṁva bhetvā salilambucārī. </div>
</div>
<div class="q" id="p_25Cn_1469"> <div class="p">
<span class="pN">1469</span><span class="bold">Aggīva daḍḍhaṁ anivattamāno</span>ti yathā aggi tiṇakaṭṭhupādānaṁ dahanto gacchati anivattanto, evameva tassa paccekasambuddhassa sotāpattimaggena ye kilesā pahīnā te kilese na puneti na pacceti na paccāgacchati, sakadāgāmimaggena…pe… anāgāmimaggena… arahattamaggena ye kilesā pahīnā te kilese na puneti na pacceti na paccāgacchatīti— aggīva daḍḍhaṁ anivattamāno, eko care khaggavisāṇakappo. Tenāha so paccekasambuddho— </div>
</div>
<div class="q" id="p_25Cn_1470"> <div class="p"> <table class="singleColumn"> <tr> <td> <div class="pN">1470</div> <div class="G">“Sandālayitvāna saṁyojanāni,</div> </td> </tr> <tr> <td> <div class="G">Jālaṁva bhetvā salilambucārī;</div> </td> </tr> <tr> <td> <div class="G">Aggīva daḍḍhaṁ anivattamāno,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1471"> <div class="divNumber">149.</div> <div class="p"> <table class="singleColumn"> <tr> <td> <div class="pN">1471</div> <div class="G"><span class="bold">Okkhittacakkhu na ca pādalolo,</span></div> </td> </tr> <tr> <td> <div class="G"><span class="bold">Guttindriyo rakkhitamānasāno;</span></div> </td> </tr> <tr> <td> <div class="G">
<span class="bold">Anavassuto apariḍayhamāno</span>, </div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (9) </div> </td> </tr> </table> </div>
</div>
<div class="q" id="p_25Cn_1472"> <div class="p">
<span class="pN">1472</span><span class="bold">Okkhittacakkhu na ca pādalolo</span>ti kathaṁ khittacakkhu hoti? Idhekacco bhikkhu cakkhulolo cakkhuloliyena samannāgato hoti. Adiṭṭhaṁ dakkhitabbaṁ diṭṭhaṁ samatikkamitabbanti— ārāmena ārāmaṁ uyyānena uyyānaṁ gāmena gāmaṁ nigamena nigamaṁ nagarena nagaraṁ raṭṭhena raṭṭhaṁ janapadena janapadaṁ dīghacārikaṁ anavaṭṭhitacārikaṁ anuyutto hoti rūpadassanāya. Evaṁ khittacakkhu hoti. </div>
</div>
<div class="q" id="p_25Cn_1473"> <div class="p">
<span class="pN">1473</span>Atha vā bhikkhu antaragharaṁ paviṭṭho vīthiṁ paṭipanno asaṁvuto gacchati. Hatthiṁ olokento assaṁ olokento rathaṁ olokento pattiṁ olokento kumārake olokento kumārikāyo olokento itthiyo olokento purise olokento antarāpaṇaṁ olokento gharamukhāni olokento uddhaṁ olokento adho olokento disāvidisaṁ vipekkhamāno gacchati. Evampi khittacakkhu hoti. </div>
</div>
<div class="q" id="p_25Cn_1474"> <div class="p">
<span class="pN">1474</span>Atha vā bhikkhu cakkhunā rūpaṁ disvā nimittaggāhī hoti anubyañjanaggāhī. Yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya na paṭipajjati, na rakkhati cakkhundriyaṁ, cakkhundriye na saṁvaraṁ āpajjati. Evampi khittacakkhu hoti. </div>
</div>
<div class="q" id="p_25Cn_1475"> <div class="p">
<span class="pN">1475</span>Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṁ visūkadassanaṁ anuyuttā viharanti, seyyathidaṁ— naccaṁ gītaṁ vāditaṁ pekkhaṁ akkhānaṁ pāṇissaraṁ vetāḷaṁ kumbhathūṇaṁ sobhanakaṁ caṇḍālaṁ vaṁsaṁ dhovanaṁ hatthiyuddhaṁ assayuddhaṁ mahiṁsayuddhaṁ usabhayuddhaṁ ajayuddhaṁ meṇḍayuddhaṁ kukkuṭayuddhaṁ vaṭṭakayuddhaṁ daṇḍayuddhaṁ muṭṭhiyuddhaṁ nibbuddhaṁ uyyodhikaṁ balaggaṁ senābyūhaṁ anīkadassanaṁ iti vā. Iti evarūpaṁ visūkadassanaṁ anuyutto hoti. Evampi khittacakkhu hoti. </div>
</div>
<div class="q" id="p_25Cn_1476"> <div class="p">
<span class="pN">1476</span>Kathaṁ okkhittacakkhu hoti? Idhekacco bhikkhu na cakkhulolo na cakkhuloliyena samannāgato hoti. Adiṭṭhaṁ dakkhitabbaṁ diṭṭhaṁ samatikkamitabbanti— na ārāmena ārāmaṁ na uyyānena uyyānaṁ na gāmena gāmaṁ na nigamena nigamaṁ na nagarena nagaraṁ na raṭṭhena raṭṭhaṁ na janapadena janapadaṁ dīghacārikaṁ anavaṭṭhitacārikaṁ anuyutto hoti rūpadassanāya. Evaṁ okkhittacakkhu hoti. </div>
</div>
<div class="q" id="p_25Cn_1477"> <div class="p">
<span class="pN">1477</span>Atha vā bhikkhu antaragharaṁ paviṭṭho vīthiṁ paṭipanno saṁvuto gacchati. Na hatthiṁ olokento na assaṁ olokento na rathaṁ olokento na pattiṁ olokento na kumārake olokento na kumārikāyo olokento na itthiyo olokento na purise olokento na antarāpaṇaṁ olokento na gharamukhāni olokento na uddhaṁ olokento na adho olokento na disāvidisaṁ vipekkhamāno gacchati. Evampi okkhittacakkhu hoti. </div>
</div>
<div class="q" id="p_25Cn_1478"> <div class="p">
<span class="pN">1478</span>Atha vā bhikkhu cakkhunā rūpaṁ disvā na nimittaggāhī hoti nānubyañjanaggāhī. Yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya paṭipajjati, rakkhati cakkhundriyaṁ, cakkhundriye saṁvaraṁ āpajjati. Evampi okkhittacakkhu hoti. </div>
</div>
<div class="q" id="p_25Cn_1479"> <div class="p">
<span class="pN">1479</span>Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpaṁ visūkadassanaṁ anuyuttā viharanti, seyyathidaṁ— naccaṁ gītaṁ vāditaṁ…pe… anīkadassanaṁ iti vā. Iti evarūpā visūkadassanā paṭivirato. Evampi okkhittacakkhu hoti. </div>
</div>
<div class="q" id="p_25Cn_1480"> <div class="p">
<span class="pN">1480</span><span class="bold">Na ca pādalolo</span>ti kathaṁ pādalolo hoti? Idhekacco bhikkhu pādalolo pādaloliyena samannāgato hoti— ārāmena ārāmaṁ uyyānena uyyānaṁ gāmena gāmaṁ nigamena nigamaṁ nagarena nagaraṁ raṭṭhena raṭṭhaṁ janapadena janapadaṁ dīghacārikaṁ anavaṭṭhitacārikaṁ anuyutto hoti. Evampi pādalolo hoti. </div>
</div>
<div class="q" id="p_25Cn_1481"> <div class="p">
<span class="pN">1481</span>Atha vā bhikkhu antosaṁghārāme pādalolo pādaloliyena samannāgato hoti, na atthahetu na kāraṇahetu uddhato avūpasantacitto pariveṇato pariveṇaṁ gacchati, vihārato vihāraṁ gacchati, aḍḍhayogato aḍḍhayogaṁ gacchati, pāsādato pāsādaṁ gacchati, hammiyato hammiyaṁ gacchati, guhato guhaṁ gacchati, leṇato leṇaṁ gacchati, kuṭiyā kuṭiṁ gacchati, kūṭāgārato kūṭāgāraṁ gacchati, aṭṭato aṭṭaṁ gacchati, māḷato māḷaṁ gacchati, uddaṇḍato uddaṇḍaṁ gacchati, upaṭṭhānasālato upaṭṭhānasālaṁ gacchati, maṇḍapato maṇḍapaṁ gacchati, rukkhamūlato rukkhamūlaṁ gacchati, yattha vā pana bhikkhū nisīdanti vā gacchanti vā, tattha ekassa vā dutiyo hoti, dvinnaṁ vā tatiyo hoti, tiṇṇaṁ vā catuttho hoti. Tattha bahuṁ samphappalāpaṁ palapati, seyyathidaṁ— rājakathaṁ corakathaṁ…pe… iti bhavābhavakathaṁ katheti. Evampi pādalolo hoti. </div>
</div>
<div class="q" id="p_25Cn_1482"> <div class="p">
<span class="pN">1482</span><span class="bold">Na ca pādalolo</span>ti so paccekasambuddho pādaloliyā ārato virato paṭivirato nikkhanto nissaṭo vippamutto visaññutto vimariyādikatena cetasā paṭisallānārāmo hoti paṭisallānarato ajjhattaṁ cetosamathamanuyutto anirākatajjhāno vipassanāya samannāgato brūhetā suññāgāraṁ jhāyī jhānarato ekattamanuyutto sadatthagarukoti— okkhittacakkhu na ca pādalolo. </div>
</div>
<div class="q" id="p_25Cn_1483"> <div class="p">
<span class="pN">1483</span><span class="bold">Guttindriyo rakkhitamānasāno</span>ti. <span class="bold">Guttindriyo</span>ti so paccekasambuddho cakkhunā rūpaṁ disvā na nimittaggāhī hoti nānubyañjanaggāhī. Yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya paṭipajjati, rakkhati cakkhundriyaṁ, cakkhundriye saṁvaraṁ āpajjati. Sotena saddaṁ sutvā…pe… ghānena gandhaṁ ghāyitvā… jivhāya rasaṁ sāyitvā… kāyena phoṭṭhabbaṁ phusitvā… manasā dhammaṁ viññāya na nimittaggāhī hoti nānubyañjanaggāhī. Yatvādhikaraṇamenaṁ manindriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya paṭipajjati, rakkhati manindriyaṁ, manindriye saṁvaraṁ āpajjatīti— guttindriyo. <span class="bold">Rakkhitamānasāno</span>ti gopitamānasānoti— guttindriyo rakkhitamānasāno. </div>
</div>
<div class="q" id="p_25Cn_1484"> <div class="p">
<span class="pN">1484</span><span class="bold">Anavassuto pariḍayhamāno</span>ti vuttañhetaṁ āyasmatā mahāmoggallānena— “avassutapariyāyañca vo, āvuso, desessāmi anavassutapariyāyañca. Taṁ suṇātha, sādhukaṁ manasi karotha, bhāsissāmī”ti. “Evamāvuso”ti kho te bhikkhū āyasmato mahāmoggallānassa paccassosuṁ. Āyasmā mahāmoggallāno etadavoca— </div>
</div>
<div class="q" id="p_25Cn_1485"> <div class="p">
<span class="pN">1485</span>“Kathañcāvuso, avassuto hoti? Idhāvuso, bhikkhu cakkhunā rūpaṁ disvā piyarūpe rūpe adhimuccati, appiyarūpe rūpe byāpajjati, anupaṭṭhitakāyassati ca viharati parittacetaso. Tañca cetovimuttiṁ paññāvimuttiṁ yathābhūtaṁ nappajānāti, yatthassa te uppannā pāpakā akusalā dhammā aparisesā nirujjhanti. Sotena saddaṁ sutvā…pe… manasā dhammaṁ viññāya piyarūpe dhamme adhimuccati, appiyarūpe dhamme byāpajjati, anupaṭṭhitakāyassati ca viharati parittacetaso. Tañca cetovimuttiṁ paññāvimuttiṁ yathābhūtaṁ nappajānāti, yatthassa te uppannā pāpakā akusalā dhammā aparisesā nirujjhanti. Ayaṁ vuccatāvuso, bhikkhu avassuto cakkhuviññeyyesu rūpesu…pe… avassuto manoviññeyyesu dhammesu. Evaṁvihāriñcāvuso, bhikkhuṁ cakkhuto cepi naṁ māro upasaṅkamati, labhetheva māro otāraṁ labhetha māro ārammaṇaṁ, sotato cepi naṁ…pe… manato cepi naṁ māro upasaṅkamati, labhetheva māro otāraṁ labhetha māro ārammaṇaṁ. </div>
</div>
<div class="q" id="p_25Cn_1486"> <div class="p">
<span class="pN">1486</span>Seyyathāpi, āvuso, naḷāgāraṁ vā tiṇāgāraṁ vā sukkhaṁ koḷāpaṁ terovassikaṁ. Puratthimāya cepi naṁ disāya puriso ādittāya tiṇukkāya upasaṅkameyya, labhetheva aggi otāraṁ labhetha aggi ārammaṇaṁ; pacchimāya cepi naṁ disāya…pe… uttarāya cepi naṁ disāya… dakkhiṇāya cepi naṁ disāya… heṭṭhimato cepi naṁ disāya… uparimato cepi naṁ disāya… yato kutoci cepi naṁ puriso ādittāya tiṇukkāya upasaṅkameyya, labhetheva aggi otāraṁ labhetha aggi ārammaṇaṁ. Evameva kho, āvuso, evaṁvihāriṁ bhikkhuṁ cakkhuto cepi naṁ māro upasaṅkamati, labhetheva māro otāraṁ labhetha māro ārammaṇaṁ, sotato cepi naṁ…pe… manato cepi naṁ māro upasaṅkamati, labhetheva māro otāraṁ labhetha māro ārammaṇaṁ. </div>
</div>
<div class="q" id="p_25Cn_1487"> <div class="p">
<span class="pN">1487</span>Evaṁvihāriñcāvuso, bhikkhuṁ rūpā adhibhaṁsu, na bhikkhu rūpe adhibhosi; saddā bhikkhuṁ adhibhaṁsu, na bhikkhu sadde adhibhosi; gandhā bhikkhuṁ adhibhaṁsu, na bhikkhu gandhe adhibhosi; rasā bhikkhuṁ adhibhaṁsu, na bhikkhu rase adhibhosi; phoṭṭhabbā bhikkhuṁ adhibhaṁsu, na bhikkhu phoṭṭhabbe adhibhosi; dhammā bhikkhuṁ adhibhaṁsu, na bhikkhu dhamme adhibhosi. Ayaṁ vuccatāvuso, bhikkhu rūpādhibhūto saddādhibhūto gandhādhibhūto rasādhibhūto phoṭṭhabbādhibhūto dhammādhibhūto adhibhū anadhibhūto adhibhaṁsu naṁ pāpakā akusalā dhammā saṁkilesikā ponobhavikā sadarā dukkhavipākā āyatiṁ jātijarāmaraṇiyā. Evaṁ kho, āvuso, avassuto hoti. </div>
</div>
<div class="q" id="p_25Cn_1488"> <div class="p">
<span class="pN">1488</span>Kathañcāvuso, anavassuto hoti? Idhāvuso, bhikkhu cakkhunā rūpaṁ disvā piyarūpe rūpe nādhimuccati, appiyarūpe rūpe na byāpajjati, upaṭṭhitakāyassati ca viharati appamāṇacetaso. Tañca cetovimuttiṁ paññāvimuttiṁ yathābhūtaṁ pajānāti, yatthassa te uppannā pāpakā akusalā dhammā aparisesā nirujjhanti; sotena saddaṁ sutvā…pe… manasā dhammaṁ viññāya piyarūpe dhamme nādhimuccati, appiyarūpe dhamme na byāpajjati, upaṭṭhitakāyassati ca viharati appamāṇacetaso. Tañca cetovimuttiṁ paññāvimuttiṁ yathābhūtaṁ pajānāti, yatthassa te uppannā pāpakā akusalā dhammā aparisesā nirujjhanti. Ayaṁ vuccatāvuso, bhikkhu anavassuto cakkhuviññeyyesu rūpesu…pe… anavassuto manoviññeyyesu dhammesu. Evaṁvihāriñcāvuso, bhikkhuṁ cakkhuto cepi naṁ māro upasaṅkamati, neva labhetha māro otāraṁ, na labhetha māro ārammaṇaṁ; sotato cepi naṁ…pe… manato cepi naṁ māro upasaṅkamati, neva labhetha māro otāraṁ, na labhetha māro ārammaṇaṁ. </div>
</div>
<div class="q" id="p_25Cn_1489"> <div class="p">
<span class="pN">1489</span>Seyyathāpi, āvuso, kūṭāgārā vā kūṭāgārasālā vā bahalamattikā addāvalepanā puratthimāya cepi naṁ disāya puriso ādittāya tiṇukkāya upasaṅkameyya, neva labhetha aggi otāraṁ, na labhetha aggi ārammaṇaṁ; pacchimāya cepi naṁ disāya… uttarāya cepi naṁ disāya… dakkhiṇāya cepi naṁ disāya… heṭṭhimato cepi naṁ disāya… uparimato cepi naṁ disāya… yato kutoci cepi naṁ puriso ādittāya tiṇukkāya upasaṅkameyya, neva labhetha aggi otāraṁ na labhetha aggi ārammaṇaṁ. Evameva kho, āvuso, evaṁvihāriṁ bhikkhuṁ cakkhuto cepi naṁ māro upasaṅkamati, neva labhetha māro otāraṁ na labhetha māro ārammaṇaṁ; sotato cepi naṁ…pe… manato cepi naṁ māro upasaṅkamati neva labhetha māro otāraṁ na labhetha māro ārammaṇaṁ. </div>
</div>
<div class="q" id="p_25Cn_1490"> <div class="p">
<span class="pN">1490</span>Evaṁvihārī cāvuso, bhikkhu rūpe adhibhosi, na rūpā bhikkhuṁ adhibhaṁsu; sadde bhikkhu adhibhosi, na saddā bhikkhuṁ adhibhaṁsu; gandhe bhikkhu adhibhosi, na gandhā bhikkhuṁ adhibhaṁsu; rase bhikkhu adhibhosi, na rasā bhikkhuṁ adhibhaṁsu; phoṭṭhabbe bhikkhu adhibhosi, na phoṭṭhabbā bhikkhuṁ adhibhaṁsu; dhamme bhikkhu adhibhosi, na dhammā bhikkhuṁ adhibhaṁsu. Ayaṁ vuccatāvuso, bhikkhu rūpādhibhū saddādhibhū gandhādhibhū rasādhibhū phoṭṭhabbādhibhū dhammādhibhū adhibhū anadhibhūto. Adhibhosi te pāpake akusale dhamme saṁkilesike ponobhavike sadare dukkhavipāke āyatiṁ jātijarāmaraṇiye. Evaṁ kho, āvuso, anavassuto hotī”ti— anavassuto. </div>
</div>
<div class="q" id="p_25Cn_1491"> <div class="p">
<span class="pN">1491</span><span class="bold">Apariḍayhamāno</span>ti rāgajena pariḷāhena apariḍayhamāno, dosajena pariḷāhena apariḍayhamāno, mohajena pariḷāhena apariḍayhamānoti— anavassuto apariḍayhamāno, eko care khaggavisāṇakappo. Tenāha so paccekasambuddho— </div>
</div>
<div class="q" id="p_25Cn_1492"> <div class="p"> <table class="singleColumn"> <tr> <td> <div class="pN">1492</div> <div class="G">“Okkhittacakkhu na ca pādalolo,</div> </td> </tr> <tr> <td> <div class="G">Guttindriyo rakkhitamānasāno;</div> </td> </tr> <tr> <td> <div class="G">Anavassuto apariḍayhamāno,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1493"> <div class="divNumber">150.</div> <div class="p"> <table class="singleColumn"> <tr> <td> <div class="pN">1493</div> <div class="G"><span class="bold">Ohārayitvā gihibyañjanāni,</span></div> </td> </tr> <tr> <td> <div class="G"><span class="bold">Sañchannapatto yathā pārichattako;</span></div> </td> </tr> <tr> <td> <div class="G"><span class="bold">Kāsāyavattho abhinikkhamitvā,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (10) </div> </td> </tr> </table> </div>
</div>
<div class="q" id="p_25Cn_1494"> <div class="p">
<span class="pN">1494</span><span class="bold">Ohārayitvā gihibyañjanānī</span>ti gihibyañjanāni vuccanti kesā ca massū ca…pe… dīghadasāni iti vā. <span class="bold">Ohārayitvā gihibyañjanānī</span>ti gihibyañjanāni oropayitvā samoropayitvā nikkhipitvā paṭippassambhitvāti— ohārayitvā gihibyañjanāni. </div>
</div>
<div class="q" id="p_25Cn_1495"> <div class="p">
<span class="pN">1495</span><span class="bold">Sañchannapatto yathā pārichattako</span>ti yathā so pārichattako koviḷāro bahalapattapalāso sandacchāyo, evameva so paccekasambuddho paripuṇṇapattacīvaradharoti— sañchannapatto yathā pārichattako. </div>
</div>
<div class="q" id="p_25Cn_1496"> <div class="p">
<span class="pN">1496</span><span class="bold">Kāsāyavattho abhinikkhamitvā</span>ti so paccekasambuddho sabbaṁ gharāvāsapalibodhaṁ chinditvā puttadārapalibodhaṁ chinditvā ñātipalibodhaṁ chinditvā mittāmaccapalibodhaṁ chinditvā sannidhipalibodhaṁ chinditvā kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajitvā akiñcanabhāvaṁ upagantvā eko carati viharati iriyati vatteti pāleti yapeti yāpetīti— kāsāyavattho abhinikkhamitvā, eko care khaggavisāṇakappo. Tenāha so paccekasambuddho— </div>
</div>
<div class="q" id="p_25Cn_1497"> <div class="p"> <table class="singleColumn"> <tr> <td> <div class="pN">1497</div> <div class="G">“Ohārayitvā gihibyañjanāni,</div> </td> </tr> <tr> <td> <div class="G">Sañchannapatto yathā pārichattako;</div> </td> </tr> <tr> <td> <div class="G">Kāsāyavattho abhinikkhamitvā,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="CENTER" id="p_25Cn_1498">
<span class="pN">1498</span>Tatiyo vaggo.</div>
</html>
