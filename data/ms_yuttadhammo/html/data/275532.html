<html>
<div class="i">1.1.10 Yogasutta</div>
<div class="h">Paṭhamapaṇṇāsaka</div>
<div class="h">Bhaṇḍagāmavagga</div>
<div class="h">Yogasutta</div>
<div class="q" id="p_15A4_59"> <div class="divNumber">10.</div> <div class="p">
<span class="pN">59</span>“Cattārome, bhikkhave, yogā. Katame cattāro? Kāmayogo, bhavayogo, diṭṭhiyogo, avijjāyogo. Katamo ca, bhikkhave, kāmayogo? Idha, bhikkhave, ekacco kāmānaṁ samudayañca atthaṅgamañca assādañca ādīnavañca nissaraṇañca yathābhūtaṁ nappajānāti. Tassa kāmānaṁ samudayañca atthaṅgamañca assādañca ādīnavañca nissaraṇañca yathābhūtaṁ appajānato yo kāmesu kāmarāgo kāmanandī kāmasneho kāmamucchā kāmapipāsā kāmapariḷāho kāmajjhosānaṁ kāmataṇhā sānuseti. Ayaṁ vuccati, bhikkhave, kāmayogo. Iti kāmayogo. </div>
</div>
<div class="q" id="p_15A4_60"> <div class="p">
<span class="pN">60</span>Bhavayogo ca kathaṁ hoti? Idha, bhikkhave, ekacco bhavānaṁ samudayañca atthaṅgamañca assādañca ādīnavañca nissaraṇañca yathābhūtaṁ nappajānāti. Tassa bhavānaṁ samudayañca atthaṅgamañca assādañca ādīnavañca nissaraṇañca yathābhūtaṁ appajānato yo bhavesu bhavarāgo bhavanandī bhavasneho bhavamucchā bhavapipāsā bhavapariḷāho bhavajjhosānaṁ bhavataṇhā sānuseti. Ayaṁ vuccati, bhikkhave, bhavayogo. Iti kāmayogo bhavayogo. </div>
</div>
<div class="q" id="p_15A4_61"> <div class="p">
<span class="pN">61</span>Diṭṭhiyogo ca kathaṁ hoti? Idha, bhikkhave, ekacco diṭṭhīnaṁ samudayañca atthaṅgamañca assādañca ādīnavañca nissaraṇañca yathābhūtaṁ nappajānāti. Tassa diṭṭhīnaṁ samudayañca atthaṅgamañca assādañca ādīnavañca nissaraṇañca yathābhūtaṁ appajānato yo diṭṭhīsu diṭṭhirāgo diṭṭhinandī diṭṭhisneho diṭṭhimucchā diṭṭhipipāsā diṭṭhipariḷāho diṭṭhijjhosānaṁ diṭṭhitaṇhā sānuseti. Ayaṁ vuccati, bhikkhave, diṭṭhiyogo. Iti kāmayogo bhavayogo diṭṭhiyogo. </div>
</div>
<div class="q" id="p_15A4_62"> <div class="p">
<span class="pN">62</span>Avijjāyogo ca kathaṁ hoti? Idha, bhikkhave, ekacco channaṁ phassāyatanānaṁ samudayañca atthaṅgamañca assādañca ādīnavañca nissaraṇañca yathābhūtaṁ nappajānāti. Tassa channaṁ phassāyatanānaṁ samudayañca atthaṅgamañca assādañca ādīnavañca nissaraṇañca yathābhūtaṁ appajānato yā chasu phassāyatanesu avijjā aññāṇaṁ sānuseti. Ayaṁ vuccati, bhikkhave, avijjāyogo. Iti kāmayogo bhavayogo diṭṭhiyogo avijjāyogo, saṁyutto pāpakehi akusalehi dhammehi saṁkilesikehi ponobhavikehi sadarehi dukkhavipākehi āyatiṁ jātijarāmaraṇikehi. Tasmā ayogakkhemīti vuccati. Ime kho, bhikkhave, cattāro yogā. </div>
</div>
<div class="q" id="p_15A4_63"> <div class="p">
<span class="pN">63</span>Cattārome, bhikkhave, visaṁyogā. Katame cattāro? Kāmayogavisaṁyogo, bhavayogavisaṁyogo, diṭṭhiyogavisaṁyogo, avijjāyogavisaṁyogo. Katamo ca, bhikkhave, kāmayogavisaṁyogo? Idha, bhikkhave, ekacco kāmānaṁ samudayañca atthaṅgamañca assādañca ādīnavañca nissaraṇañca yathābhūtaṁ pajānāti. Tassa kāmānaṁ samudayañca atthaṅgamañca assādañca ādīnavañca nissaraṇañca yathābhūtaṁ pajānato yo kāmesu kāmarāgo kāmanandī kāmasneho kāmamucchā kāmapipāsā kāmapariḷāho kāmajjhosānaṁ kāmataṇhā sā nānuseti. Ayaṁ vuccati, bhikkhave, kāmayogavisaṁyogo. Iti kāmayogavisaṁyogo. </div>
</div>
<div class="q" id="p_15A4_64"> <div class="p">
<span class="pN">64</span>Bhavayogavisaṁyogo ca kathaṁ hoti? Idha, bhikkhave, ekacco bhavānaṁ samudayañca atthaṅgamañca assādañca ādīnavañca nissaraṇañca yathābhūtaṁ pajānāti. Tassa bhavānaṁ samudayañca atthaṅgamañca assādañca ādīnavañca nissaraṇañca yathābhūtaṁ pajānato yo bhavesu bhavarāgo bhavanandī bhavasneho bhavamucchā bhavapipāsā bhavapariḷāho bhavajjhosānaṁ bhavataṇhā sā nānuseti. Ayaṁ vuccati, bhikkhave, bhavayogavisaṁyogo. Iti kāmayogavisaṁyogo bhavayogavisaṁyogo. </div>
</div>
<div class="q" id="p_15A4_65"> <div class="p">
<span class="pN">65</span>Diṭṭhiyogavisaṁyogo ca kathaṁ hoti? Idha, bhikkhave, ekacco diṭṭhīnaṁ samudayañca atthaṅgamañca assādañca ādīnavañca nissaraṇañca yathābhūtaṁ pajānāti. Tassa diṭṭhīnaṁ samudayañca atthaṅgamañca assādañca ādīnavañca nissaraṇañca yathābhūtaṁ pajānato yo diṭṭhīsu diṭṭhirāgo diṭṭhinandī diṭṭhisneho diṭṭhimucchā diṭṭhipipāsā diṭṭhipariḷāho diṭṭhijjhosānaṁ diṭṭhitaṇhā sā nānuseti. Ayaṁ vuccati, bhikkhave, diṭṭhiyogavisaṁyogo. Iti kāmayogavisaṁyogo bhavayogavisaṁyogo diṭṭhiyogavisaṁyogo. </div>
</div>
<div class="q" id="p_15A4_66"> <div class="p">
<span class="pN">66</span>Avijjāyogavisaṁyogo ca kathaṁ hoti? Idha, bhikkhave, ekacco channaṁ phassāyatanānaṁ samudayañca atthaṅgamañca assādañca ādīnavañca nissaraṇañca yathābhūtaṁ pajānāti. Tassa channaṁ phassāyatanānaṁ samudayañca atthaṅgamañca assādañca ādīnavañca nissaraṇañca yathābhūtaṁ pajānato yā chasu phassāyatanesu avijjā aññāṇaṁ sā nānuseti. Ayaṁ vuccati, bhikkhave, avijjāyogavisaṁyogo. Iti kāmayogavisaṁyogo bhavayogavisaṁyogo diṭṭhiyogavisaṁyogo avijjāyogavisaṁyogo, visaṁyutto pāpakehi akusalehi dhammehi saṁkilesikehi ponobhavikehi sadarehi dukkhavipākehi āyatiṁ jātijarāmaraṇikehi. Tasmā yogakkhemīti vuccati. Ime kho, bhikkhave, cattāro visaṁyogāti. </div>
</div>
<div class="q" id="p_15A4_67"> <div class="p"> <table class="singleColumn"> <tr> <td> <div class="pN">67</div> <div class="G">Kāmayogena saṁyuttā,</div> </td> </tr> <tr> <td> <div class="G">bhavayogena cūbhayaṁ;</div> </td> </tr> <tr> <td> <div class="G">Diṭṭhiyogena saṁyuttā,</div> </td> </tr> <tr> <td> <div class="G">avijjāya purakkhatā.</div> </td> </tr> </table> </div>
</div>
<div class="q" id="p_15A4_68"> <div class="p"> <table class="singleColumn"> <tr> <td> <div class="pN">68</div> <div class="G">Sattā gacchanti saṁsāraṁ,</div> </td> </tr> <tr> <td> <div class="G">jātimaraṇagāmino;</div> </td> </tr> <tr> <td> <div class="G">Ye ca kāme pariññāya,</div> </td> </tr> <tr> <td> <div class="G">bhavayogañca sabbaso.</div> </td> </tr> </table> </div>
</div>
<div class="q" id="p_15A4_69"> <div class="p"> <table class="singleColumn"> <tr> <td> <div class="pN">69</div> <div class="G">Diṭṭhiyogaṁ samūhacca,</div> </td> </tr> <tr> <td> <div class="G">avijjañca virājayaṁ;</div> </td> </tr> <tr> <td> <div class="G">Sabbayogavisaṁyuttā,</div> </td> </tr> <tr> <td> <div class="G">te ve yogātigā munī”ti.</div> </td> </tr> </table> </div>
</div>
<div class="CENTER" id="p_15A4_70">
<span class="pN">70</span>Dasamaṁ.</div>
<div class="CENTER" id="p_15A4_71">
<span class="pN">71</span>Bhaṇḍagāmavaggo paṭhamo.</div>
<div class="SUMMARY" id="p_15A4_72">
<span class="pN">72</span><span class="firstLetter">T</span>assuddānaṁ</div>
<div class="q" id="p_15A4_73"> <div class="p"> <table class="singleColumn"> <tr> <td> <div class="pN">73</div> <div class="G">Anubuddhaṁ papatitaṁ dve,</div> </td> </tr> <tr> <td> <div class="G">Khatā anusotapañcamaṁ;</div> </td> </tr> <tr> <td> <div class="G">Appassuto ca sobhanaṁ,</div> </td> </tr> <tr> <td> <div class="G">Vesārajjaṁ taṇhāyogena te dasāti.</div> </td> </tr> </table> </div>
</div>
</html>
