<html>
<div class="i">6.2.9 Senāsanaggāhāpakasammuti</div>
<div class="h">Senāsanakkhandhaka</div>
<div class="h">Dutiyabhāṇavāra</div>
<div class="h">Senāsanaggāhāpakasammuti</div>
<div class="q" id="p_4V_1366"> <div class="divNumber">317.</div> <div class="p">
<span class="pN">1366</span>Atha kho bhikkhūnaṁ etadahosi—  “kena nu kho senāsanaṁ gāhetabban”ti? Bhagavato etamatthaṁ ārocesuṁ…pe…  “anujānāmi, bhikkhave, pañcahaṅgehi samannāgataṁ bhikkhuṁ senāsanaggāhāpakaṁ sammannituṁ—  yo na chandāgatiṁ gaccheyya, na dosāgatiṁ gaccheyya, na mohāgatiṁ gaccheyya, na bhayāgatiṁ gaccheyya, gahitāgahitañca jāneyya. Evañca pana, bhikkhave, sammannitabbo—  </div>
</div>
<div class="q" id="p_4V_1367"> <div class="p">
<span class="pN">1367</span>Paṭhamaṁ bhikkhu yācitabbo, yācitvā byattena bhikkhunā paṭibalena saṁgho ñāpetabbo—  </div>
</div>
<div class="q" id="p_4V_1368"> <div class="p">
<span class="pN">1368</span>‘Suṇātu me, bhante, saṁgho. Yadi saṁghassa pattakallaṁ, saṁgho itthannāmaṁ bhikkhuṁ senāsanaggāhāpakaṁ sammanneyya. Esā ñatti. </div>
</div>
<div class="q" id="p_4V_1369"> <div class="p">
<span class="pN">1369</span>Suṇātu me, bhante, saṁgho. Saṁgho itthannāmaṁ bhikkhuṁ senāsanaggāhāpakaṁ sammannati. Yassāyasmato khamati itthannāmassa bhikkhuno senāsanaggāhāpakassa sammuti, so tuṇhassa; yassa nakkhamati, so bhāseyya. </div>
</div>
<div class="q" id="p_4V_1370"> <div class="p">
<span class="pN">1370</span>Sammato saṁghena itthannāmo bhikkhu senāsanaggāhāpako. Khamati saṁghassa, tasmā tuṇhī, evametaṁ dhārayāmī’”ti. </div>
</div>
<div class="q" id="p_4V_1371"> <div class="divNumber">318.</div> <div class="p">
<span class="pN">1371</span>Atha kho senāsanaggāhāpakānaṁ bhikkhūnaṁ etadahosi—  “kathaṁ nu kho senāsanaṁ gāhetabban”ti? Bhagavato etamatthaṁ ārocesuṁ. “Anujānāmi, bhikkhave, paṭhamaṁ bhikkhū gaṇetuṁ, bhikkhū gaṇetvā seyyā gaṇetuṁ, seyyā gaṇetvā seyyaggena gāhetun”ti. Seyyaggena gāhentā seyyā ussārayiṁsu…pe…  “anujānāmi, bhikkhave, vihāraggena gāhetun”ti. Vihāraggena gāhentā vihārā ussārayiṁsu…pe…  “anujānāmi, bhikkhave, pariveṇaggena gāhetun”ti. Pariveṇaggena gāhentā pariveṇā ussārayiṁsu…pe…  “anujānāmi, bhikkhave, anubhāgampi dātuṁ. Gahite anubhāge añño bhikkhu āgacchati, akāmā na dātabbo”ti. </div>
</div>
<div class="q" id="p_4V_1372"> <div class="p">
<span class="pN">1372</span>Tena kho pana samayena bhikkhū nissīme ṭhitassa senāsanaṁ gāhenti. Bhagavato etamatthaṁ ārocesuṁ. “Na, bhikkhave, nissīme ṭhitassa senāsanaṁ gāhetabbaṁ. Yo gāheyya, āpatti dukkaṭassā”ti. </div>
</div>
<div class="q" id="p_4V_1373"> <div class="p">
<span class="pN">1373</span>Tena kho pana samayena bhikkhū senāsanaṁ gahetvā sabbakālaṁ paṭibāhanti. Bhagavato etamatthaṁ ārocesuṁ. “Na, bhikkhave, senāsanaṁ gahetvā sabbakālaṁ paṭibāhitabbaṁ. Yo paṭibāheyya, āpatti dukkaṭassa. Anujānāmi, bhikkhave, vassānaṁ temāsaṁ paṭibāhituṁ, utukālaṁ pana na paṭibāhitun”ti. </div>
</div>
<div class="q" id="p_4V_1374"> <div class="p">
<span class="pN">1374</span>Atha kho bhikkhūnaṁ etadahosi—  “kati nu kho senāsanaggāhā”ti? Bhagavato etamatthaṁ ārocesuṁ. “Tayo me, bhikkhave, senāsanaggāhā—  purimako, pacchimako, antarāmuttako. Aparajjugatāya āsāḷhiyā purimako gāhetabbo. Māsagatāya āsāḷhiyā pacchimako gāhetabbo. Aparajjugatāya pavāraṇāya āyatiṁ vassāvāsatthāya antarāmuttako gāhetabbo. Ime kho, bhikkhave, tayo senāsanaggāhā”ti. </div>
</div>
<div class="CENTER" id="p_4V_1375">
<span class="pN">1375</span>Dutiyabhāṇavāro niṭṭhito.</div>
</html>
