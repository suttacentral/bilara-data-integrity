<html>
<div class="i">4.7 Aḍḍhakāsitherīapadāna</div>
<div class="h">Khattiyāvagga</div>
<div class="h">Aḍḍhakāsitherīapadāna</div>
<div class="q" id="p_20Ap2_1384"> <div class="divNumber">168.</div> <div class="p"> <table class="singleColumn"> <tr> <td> <div class="pN">1384</div> <div class="G">“Imamhi bhaddake kappe,</div> </td> </tr> <tr> <td> <div class="G">brahmabandhu mahāyaso;</div> </td> </tr> <tr> <td> <div class="G">Kassapo nāma gottena,</div> </td> </tr> <tr> <td> <div class="G">uppajji vadataṁ varo.</div> </td> </tr> </table> </div>
</div>
<div class="q" id="p_20Ap2_1385"> <div class="divNumber">169.</div> <div class="p"> <table class="singleColumn"> <tr> <td> <div class="pN">1385</div> <div class="G">Tadāhaṁ pabbajitvāna,</div> </td> </tr> <tr> <td> <div class="G">tassa buddhassa sāsane;</div> </td> </tr> <tr> <td> <div class="G">Saṁvutā pātimokkhamhi,</div> </td> </tr> <tr> <td> <div class="G">indriyesu ca pañcasu.</div> </td> </tr> </table> </div>
</div>
<div class="q" id="p_20Ap2_1386"> <div class="divNumber">170.</div> <div class="p"> <table class="singleColumn"> <tr> <td> <div class="pN">1386</div> <div class="G">Mattaññunī ca asane,</div> </td> </tr> <tr> <td> <div class="G">yuttā jāgariyepi ca;</div> </td> </tr> <tr> <td> <div class="G">Vasantī yuttayogāhaṁ,</div> </td> </tr> <tr> <td> <div class="G">bhikkhuniṁ vigatāsavaṁ.</div> </td> </tr> </table> </div>
</div>
<div class="q" id="p_20Ap2_1387"> <div class="divNumber">171.</div> <div class="p"> <table class="singleColumn"> <tr> <td> <div class="pN">1387</div> <div class="G">Akkosiṁ duṭṭhacittāhaṁ,</div> </td> </tr> <tr> <td> <div class="G">gaṇiketi bhaṇiṁ tadā;</div> </td> </tr> <tr> <td> <div class="G">Tena pāpena kammena,</div> </td> </tr> <tr> <td> <div class="G">nirayamhi apaccisaṁ.</div> </td> </tr> </table> </div>
</div>
<div class="q" id="p_20Ap2_1388"> <div class="divNumber">172.</div> <div class="p"> <table class="singleColumn"> <tr> <td> <div class="pN">1388</div> <div class="G">Tena kammāvasesena,</div> </td> </tr> <tr> <td> <div class="G">ajāyiṁ gaṇikākule;</div> </td> </tr> <tr> <td> <div class="G">Bahusova parādhīnā,</div> </td> </tr> <tr> <td> <div class="G">pacchimāya ca jātiyaṁ.</div> </td> </tr> </table> </div>
</div>
<div class="q" id="p_20Ap2_1389"> <div class="divNumber">173.</div> <div class="p"> <table class="singleColumn"> <tr> <td> <div class="pN">1389</div> <div class="G">Kāsīsu seṭṭhikulajā,</div> </td> </tr> <tr> <td> <div class="G">brahmacārībalenahaṁ;</div> </td> </tr> <tr> <td> <div class="G">Accharā viya devesu,</div> </td> </tr> <tr> <td> <div class="G">ahosiṁ rūpasampadā.</div> </td> </tr> </table> </div>
</div>
<div class="q" id="p_20Ap2_1390"> <div class="divNumber">174.</div> <div class="p"> <table class="singleColumn"> <tr> <td> <div class="pN">1390</div> <div class="G">Disvāna dassanīyaṁ maṁ,</div> </td> </tr> <tr> <td> <div class="G">giribbajapuruttame;</div> </td> </tr> <tr> <td> <div class="G">Gaṇikatte nivesesuṁ,</div> </td> </tr> <tr> <td> <div class="G">akkosanabalena me.</div> </td> </tr> </table> </div>
</div>
<div class="q" id="p_20Ap2_1391"> <div class="divNumber">175.</div> <div class="p"> <table class="singleColumn"> <tr> <td> <div class="pN">1391</div> <div class="G">Sāhaṁ sutvāna saddhammaṁ,</div> </td> </tr> <tr> <td> <div class="G">buddhaseṭṭhena desitaṁ;</div> </td> </tr> <tr> <td> <div class="G">Pubbavāsanasampannā,</div> </td> </tr> <tr> <td> <div class="G">pabbajiṁ anagāriyaṁ.</div> </td> </tr> </table> </div>
</div>
<div class="q" id="p_20Ap2_1392"> <div class="divNumber">176.</div> <div class="p"> <table class="singleColumn"> <tr> <td> <div class="pN">1392</div> <div class="G">Tadūpasampadatthāya,</div> </td> </tr> <tr> <td> <div class="G">gacchantī jinasantikaṁ;</div> </td> </tr> <tr> <td> <div class="G">Magge dhutte ṭhite sutvā,</div> </td> </tr> <tr> <td> <div class="G">labhiṁ dūtopasampadaṁ.</div> </td> </tr> </table> </div>
</div>
<div class="q" id="p_20Ap2_1393"> <div class="divNumber">177.</div> <div class="p"> <table class="singleColumn"> <tr> <td> <div class="pN">1393</div> <div class="G">Sabbakammaṁ parikkhīṇaṁ,</div> </td> </tr> <tr> <td> <div class="G">puññaṁ pāpaṁ tatheva ca;</div> </td> </tr> <tr> <td> <div class="G">Sabbasaṁsāramuttiṇṇā,</div> </td> </tr> <tr> <td> <div class="G">gaṇikattañca khepitaṁ.</div> </td> </tr> </table> </div>
</div>
<div class="q" id="p_20Ap2_1394"> <div class="divNumber">178.</div> <div class="p"> <table class="singleColumn"> <tr> <td> <div class="pN">1394</div> <div class="G">Iddhīsu ca vasī homi,</div> </td> </tr> <tr> <td> <div class="G">dibbāya sotadhātuyā;</div> </td> </tr> <tr> <td> <div class="G">Cetopariyañāṇassa,</div> </td> </tr> <tr> <td> <div class="G">vasī homi mahāmune.</div> </td> </tr> </table> </div>
</div>
<div class="q" id="p_20Ap2_1395"> <div class="divNumber">179.</div> <div class="p"> <table class="singleColumn"> <tr> <td> <div class="pN">1395</div> <div class="G">Pubbenivāsaṁ jānāmi,</div> </td> </tr> <tr> <td> <div class="G">dibbacakkhu visodhitaṁ;</div> </td> </tr> <tr> <td> <div class="G">Sabbāsavā parikkhīṇā,</div> </td> </tr> <tr> <td> <div class="G">natthi dāni punabbhavo.</div> </td> </tr> </table> </div>
</div>
<div class="q" id="p_20Ap2_1396"> <div class="divNumber">180.</div> <div class="p"> <table class="singleColumn"> <tr> <td> <div class="pN">1396</div> <div class="G">Atthadhammaniruttīsu,</div> </td> </tr> <tr> <td> <div class="G">paṭibhāne tatheva ca;</div> </td> </tr> <tr> <td> <div class="G">Ñāṇaṁ mama mahāvīra,</div> </td> </tr> <tr> <td> <div class="G">uppannaṁ tava santike.</div> </td> </tr> </table> </div>
</div>
<div class="q" id="p_20Ap2_1397"> <div class="divNumber">181.</div> <div class="p"> <table class="singleColumn"> <tr> <td> <div class="pN">1397</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">viharāmi anāsavā.</div> </td> </tr> </table> </div>
</div>
<div class="q" id="p_20Ap2_1398"> <div class="divNumber">182.</div> <div class="p"> <table class="singleColumn"> <tr> <td> <div class="pN">1398</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap2_1399"> <div class="divNumber">183.</div> <div class="p"> <table class="singleColumn"> <tr> <td> <div class="pN">1399</div> <div class="G">Paṭisambhidā catasso,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap2_1400"> <div class="p">
<span class="pN">1400</span>Itthaṁ sudaṁ aḍḍhakāsi bhikkhunī imā gāthāyo abhāsitthāti. </div>
</div>
<div class="CENTER" id="p_20Ap2_1401">
<span class="pN">1401</span>Aḍḍhakāsitheriyāpadānaṁ sattamaṁ.</div>
</html>
