<html>
<div class="i">2.2.11 Adhikaraṇakupitasikkhāpada</div>
<div class="h">Bhikkhunivibhaṅga</div>
<div class="h">Saṁghādisesakaṇḍa</div>
<div class="h">Adhikaraṇakupitasikkhāpada</div>
<div class="q" id="p_2V_2344"> <div class="divNumber">715.</div> <div class="p">
<span class="pN">2344</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena caṇḍakāḷī bhikkhunī kismiñcideva adhikaraṇe paccākatā kupitā anattamanā evaṁ vadeti—  “chandagāminiyo ca bhikkhuniyo, dosagāminiyo ca bhikkhuniyo, mohagāminiyo ca bhikkhuniyo, bhayagāminiyo ca bhikkhuniyo”ti. </div>
</div>
<div class="q" id="p_2V_2345"> <div class="p">
<span class="pN">2345</span>Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā caṇḍakāḷī kismiñcideva adhikaraṇe paccākatā kupitā anattamanā evaṁ vakkhati—  ‘chandagāminiyo ca bhikkhuniyo…pe…  bhayagāminiyo ca bhikkhuniyo’”ti…pe…  “saccaṁ kira, bhikkhave, caṇḍakāḷī bhikkhunī kismiñcideva adhikaraṇe paccākatā kupitā anattamanā evaṁ vadeti—  ‘chandagāminiyo ca bhikkhuniyo…pe…  bhayagāminiyo ca bhikkhuniyo’”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, caṇḍakāḷī bhikkhunī kismiñcideva adhikaraṇe paccākatā kupitā anattamanā evaṁ vakkhati—  ‘chandagāminiyo ca bhikkhuniyo…pe…  bhayagāminiyo ca bhikkhuniyo’ti. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_2346"> <div class="divNumber">716.</div> <div class="p">
<span class="pN">2346</span><span class="bold">“Yā pana bhikkhunī kismiñcideva adhikaraṇe paccākatā kupitā anattamanā evaṁ vadeyya—  ‘chandagāminiyo ca bhikkhuniyo, dosagāminiyo ca bhikkhuniyo, mohagāminiyo ca bhikkhuniyo, bhayagāminiyo ca bhikkhuniyo’ti, sā bhikkhunī bhikkhunīhi evamassa vacanīyā—  ‘māyye, kismiñcideva adhikaraṇe paccākatā kupitā anattamanā evaṁ avaca—  chandagāminiyo ca bhikkhuniyo dosagāminiyo ca bhikkhuniyo mohagāminiyo ca bhikkhuniyo bhayagāminiyo ca bhikkhuniyoti. Ayyā kho chandāpi gaccheyya, dosāpi gaccheyya, mohāpi gaccheyya, bhayāpi gaccheyyā’ti. Evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṁ samanubhāsitabbā tassa paṭinissaggāya. Yāvatatiyañce samanubhāsīyamānā taṁ paṭinissajjeyya, iccetaṁ kusalaṁ; no ce paṭinissajjeyya, ayampi bhikkhunī yāvatatiyakaṁ dhammaṁ āpannā nissāraṇīyaṁ saṁghādisesan”</span>ti. (<span class="italic">11</span>:<span class="bold">19</span>) </div>
</div>
<div class="q" id="p_2V_2347"> <div class="divNumber">717.</div> <div class="p">
<span class="pN">2347</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2348"> <div class="p">
<span class="pN">2348</span><span class="bold">Kismiñcideva adhikaraṇe</span>ti adhikaraṇaṁ nāma cattāri adhikaraṇāni—  vivādādhikaraṇaṁ, anuvādādhikaraṇaṁ, āpattādhikaraṇaṁ, kiccādhikaraṇaṁ. </div>
</div>
<div class="q" id="p_2V_2349"> <div class="p">
<span class="pN">2349</span><span class="bold">Paccākatā</span> nāma parājitā vuccati. </div>
</div>
<div class="q" id="p_2V_2350"> <div class="p">
<span class="pN">2350</span><span class="bold">Kupitā anattamanā</span>ti anabhiraddhā āhatacittā khilajātā. </div>
</div>
<div class="q" id="p_2V_2351"> <div class="p">
<span class="pN">2351</span><span class="bold">Evaṁ vadeyyā</span>ti—  “chandagāminiyo ca bhikkhuniyo…pe…  bhayagāminiyo ca bhikkhuniyo”ti. </div>
</div>
<div class="q" id="p_2V_2352"> <div class="p">
<span class="pN">2352</span><span class="bold">Sā bhikkhunī</span>ti yā sā evaṁvādinī bhikkhunī. </div>
</div>
<div class="q" id="p_2V_2353"> <div class="p">
<span class="pN">2353</span><span class="bold">Bhikkhunīhī</span>ti aññāhi bhikkhunīhi. </div>
</div>
<div class="q" id="p_2V_2354"> <div class="p">
<span class="pN">2354</span>Yā passanti yā suṇanti tāhi vattabbā—  “māyye, kismiñcideva adhikaraṇe paccākatā kupitā anattamanā evaṁ avaca—  ‘chandagāminiyo ca bhikkhuniyo…pe…  bhayagāminiyo ca bhikkhuniyo’ti. Ayyā kho chandāpi gaccheyya…pe…  bhayāpi gaccheyyā”ti. Dutiyampi vattabbā. Tatiyampi vattabbā. Sace paṭinissajjati, iccetaṁ kusalaṁ; no ce paṭinissajjati, āpatti dukkaṭassa. Sutvā na vadanti, āpatti dukkaṭassa. Sā bhikkhunī saṁghamajjhampi ākaḍḍhitvā vattabbā—  “māyye, kismiñcideva adhikaraṇe paccākatā kupitā anattamanā evaṁ avaca—  ‘chandagāminiyo ca bhikkhuniyo…pe…  bhayagāminiyo ca bhikkhuniyo’ti. Ayyā kho chandāpi gaccheyya…pe…  bhayāpi gaccheyyā”ti. Dutiyampi vattabbā. Tatiyampi vattabbā. Sace paṭinissajjati, iccetaṁ kusalaṁ; no ce paṭinissajjati, āpatti dukkaṭassa. Sā bhikkhunī samanubhāsitabbā. “Evañca pana, bhikkhave, samanubhāsitabbā. Byattāya bhikkhuniyā paṭibalāya saṁgho ñāpetabbo—  </div>
</div>
<div class="q" id="p_2V_2355"> <div class="divNumber">718.</div> <div class="p">
<span class="pN">2355</span>‘Suṇātu me, ayye, saṁgho. Ayaṁ itthannāmā bhikkhunī kismiñcideva adhikaraṇe paccākatā kupitā anattamanā evaṁ vadeti—  <span class="smallFont">“</span>chandagāminiyo ca bhikkhuniyo…pe…  bhayagāminiyo ca bhikkhuniyo<span class="smallFont">”</span>ti. Sā taṁ vatthuṁ na paṭinissajjati. Yadi saṁghassa pattakallaṁ, saṁgho itthannāmaṁ bhikkhuniṁ samanubhāseyya tassa vatthussa paṭinissaggāya. Esā ñatti. </div>
</div>
<div class="q" id="p_2V_2356"> <div class="p">
<span class="pN">2356</span>Suṇātu me, ayye, saṁgho. Ayaṁ itthannāmā bhikkhunī kismiñcideva adhikaraṇe paccākatā kupitā anattamanā evaṁ vadeti—  <span class="smallFont">“</span>chandagāminiyo ca bhikkhuniyo…pe…  bhayagāminiyo ca bhikkhuniyo<span class="smallFont">”</span>ti. Sā taṁ vatthuṁ na paṭinissajjati. Saṁgho itthannāmaṁ bhikkhuniṁ samanubhāsati tassa vatthussa paṭinissaggāya. Yassā ayyāya khamati itthannāmāya bhikkhuniyā samanubhāsanā tassa vatthussa paṭinissaggāya, sā tuṇhassa; yassā nakkhamati, sā bhāseyya. </div>
</div>
<div class="q" id="p_2V_2357"> <div class="p">
<span class="pN">2357</span>Dutiyampi etamatthaṁ vadāmi…pe…  tatiyampi etamatthaṁ vadāmi…pe… . </div>
</div>
<div class="q" id="p_2V_2358"> <div class="p">
<span class="pN">2358</span>Samanubhaṭṭhā saṁghena itthannāmā bhikkhunī tassa vatthussa paṭinissaggāya. Khamati saṁghassa, tasmā tuṇhī, evametaṁ dhārayāmī’”ti. </div>
</div>
<div class="q" id="p_2V_2359"> <div class="p">
<span class="pN">2359</span>Ñattiyā dukkaṭaṁ. Dvīhi kammavācāhi thullaccayā. Kammavācāpariyosāne āpatti saṁghādisesassa. Saṁghādisesaṁ ajjhāpajjantiyā ñattiyā dukkaṭaṁ. Dvīhi kammavācāhi thullaccayā paṭippassambhanti. </div>
</div>
<div class="q" id="p_2V_2360"> <div class="p">
<span class="pN">2360</span><span class="bold">Ayampī</span>ti purimāyo upādāya vuccati. </div>
</div>
<div class="q" id="p_2V_2361"> <div class="p">
<span class="pN">2361</span><span class="bold">Yāvatatiyakan</span>ti yāvatatiyaṁ samanubhāsanāya āpajjati, na saha vatthujjhācārā. </div>
</div>
<div class="q" id="p_2V_2362"> <div class="p">
<span class="pN">2362</span><span class="bold">Nissāraṇīyan</span>ti saṁghamhā nissārīyati. </div>
</div>
<div class="q" id="p_2V_2363"> <div class="p">
<span class="pN">2363</span><span class="bold">Saṁghādiseso</span>ti…pe…  tenapi vuccati saṁghādisesoti. </div>
</div>
<div class="q" id="p_2V_2364"> <div class="divNumber">719.</div> <div class="p">
<span class="pN">2364</span>Dhammakamme dhammakammasaññā na paṭinissajjati, āpatti saṁghādisesassa. Dhammakamme vematikā na paṭinissajjati, āpatti saṁghādisesassa. Dhammakamme adhammakammasaññā na paṭinissajjati, āpatti saṁghādisesassa. </div>
</div>
<div class="q" id="p_2V_2365"> <div class="p">
<span class="pN">2365</span>Adhammakamme dhammakammasaññā, āpatti dukkaṭassa. Adhammakamme vematikā, āpatti dukkaṭassa. Adhammakamme adhammakammasaññā āpatti dukkaṭassa. </div>
</div>
<div class="q" id="p_2V_2366"> <div class="divNumber">720.</div> <div class="p">
<span class="pN">2366</span>Anāpatti—  asamanubhāsantiyā, paṭinissajjantiyā, ummattikāya, ādikammikāyāti. </div>
</div>
<div class="CENTER" id="p_2V_2367">
<span class="pN">2367</span>Aṭṭhamasaṁghādisesasikkhāpadaṁ niṭṭhitaṁ.</div>
</html>
