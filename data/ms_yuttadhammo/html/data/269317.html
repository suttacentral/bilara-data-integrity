<html>
<div class="i">8.1.8 Ādittajātaka</div>
<div class="h">Aṭṭhakanipāta</div>
<div class="h">Kaccānivagga</div>
<div class="h">Ādittajātaka</div>
<div class="q" id="p_22J_1748"> <div class="divNumber">69.</div> <div class="p"> <table class="singleColumn"> <tr> <td> <div class="pN">1748</div> <div class="G">“Ādittasmiṁ agārasmiṁ,</div> </td> </tr> <tr> <td> <div class="G">yaṁ nīharati bhājanaṁ;</div> </td> </tr> <tr> <td> <div class="G">Taṁ tassa hoti atthāya,</div> </td> </tr> <tr> <td> <div class="G">no ca yaṁ tattha ḍayhati.</div> </td> </tr> </table> </div>
</div>
<div class="q" id="p_22J_1749"> <div class="divNumber">70.</div> <div class="p"> <table class="singleColumn"> <tr> <td> <div class="pN">1749</div> <div class="G">Evamādīpito loko,</div> </td> </tr> <tr> <td> <div class="G">jarāya maraṇena ca;</div> </td> </tr> <tr> <td> <div class="G">Nīharetheva dānena,</div> </td> </tr> <tr> <td> <div class="G">dinnaṁ hoti sunīhataṁ”.</div> </td> </tr> </table> </div>
</div>
<div class="q" id="p_22J_1750"> <div class="divNumber">71.</div> <div class="p"> <table class="singleColumn"> <tr> <td> <div class="pN">1750</div> <div class="G">“Yo dhammaladdhassa dadāti dānaṁ,</div> </td> </tr> <tr> <td> <div class="G">Uṭṭhānaviriyādhigatassa jantu;</div> </td> </tr> <tr> <td> <div class="G">Atikkamma so vetaraṇiṁ yamassa,</div> </td> </tr> <tr> <td> <div class="G">Dibbāni ṭhānāni upeti macco.</div> </td> </tr> </table> </div>
</div>
<div class="q" id="p_22J_1751"> <div class="divNumber">72.</div> <div class="p"> <table class="singleColumn"> <tr> <td> <div class="pN">1751</div> <div class="G">Dānañca yuddhañca samānamāhu,</div> </td> </tr> <tr> <td> <div class="G">Appāpi santā bahuke jinanti;</div> </td> </tr> <tr> <td> <div class="G">Appampi ce saddahāno dadāti,</div> </td> </tr> <tr> <td> <div class="G">Teneva so hoti sukhī parattha.</div> </td> </tr> </table> </div>
</div>
<div class="q" id="p_22J_1752"> <div class="divNumber">73.</div> <div class="p"> <table class="singleColumn"> <tr> <td> <div class="pN">1752</div> <div class="G">Viceyya dānaṁ sugatappasatthaṁ,</div> </td> </tr> <tr> <td> <div class="G">Ye dakkhiṇeyyā idha jīvaloke;</div> </td> </tr> <tr> <td> <div class="G">Etesu dinnāni mahapphalāni,</div> </td> </tr> <tr> <td> <div class="G">Bījāni vuttāni yathā sukhette.</div> </td> </tr> </table> </div>
</div>
<div class="q" id="p_22J_1753"> <div class="divNumber">74.</div> <div class="p"> <table class="singleColumn"> <tr> <td> <div class="pN">1753</div> <div class="G">Yo pāṇabhūtāni aheṭhayaṁ caraṁ,</div> </td> </tr> <tr> <td> <div class="G">Parūpavādā na karoti pāpaṁ;</div> </td> </tr> <tr> <td> <div class="G">Bhīruṁ pasaṁsanti na tattha sūraṁ,</div> </td> </tr> <tr> <td> <div class="G">Bhayā hi santo na karonti pāpaṁ.</div> </td> </tr> </table> </div>
</div>
<div class="q" id="p_22J_1754"> <div class="divNumber">75.</div> <div class="p"> <table class="singleColumn"> <tr> <td> <div class="pN">1754</div> <div class="G">Hīnena brahmacariyena,</div> </td> </tr> <tr> <td> <div class="G">khattiye upapajjati;</div> </td> </tr> <tr> <td> <div class="G">Majjhimena ca devattaṁ,</div> </td> </tr> <tr> <td> <div class="G">uttamena visujjhati.</div> </td> </tr> </table> </div>
</div>
<div class="q" id="p_22J_1755"> <div class="divNumber">76.</div> <div class="p"> <table class="singleColumn"> <tr> <td> <div class="pN">1755</div> <div class="G">Addhā hi dānaṁ bahudhā pasatthaṁ,</div> </td> </tr> <tr> <td> <div class="G">Dānā ca kho dhammapadaṁva seyyo;</div> </td> </tr> <tr> <td> <div class="G">Pubbeva hi pubbatareva santo,</div> </td> </tr> <tr> <td> <div class="G">Nibbānamevajjhagamuṁ sapaññā”ti.</div> </td> </tr> </table> </div>
</div>
<div class="CENTER" id="p_22J_1756">
<span class="pN">1756</span>Ādittajātakaṁ aṭṭhamaṁ.</div>
</html>
