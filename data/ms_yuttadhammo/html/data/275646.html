<html>
<div class="i">3.3.4 Dutiyanānākaraṇasutta</div>
<div class="h">Tatiyapaṇṇāsaka</div>
<div class="h">Bhayavagga</div>
<div class="h">Dutiyanānākaraṇasutta</div>
<div class="q" id="p_15A4_801"> <div class="divNumber">124.</div> <div class="p">
<span class="pN">801</span>“Cattārome, bhikkhave, puggalā santo saṁvijjamānā lokasmiṁ. Katame cattāro? Idha, bhikkhave, ekacco puggalo vivicceva kāmehi…pe…  paṭhamaṁ jhānaṁ upasampajja viharati. So yadeva tattha hoti rūpagataṁ vedanāgataṁ saññāgataṁ saṅkhāragataṁ viññāṇagataṁ, te dhamme aniccato dukkhato rogato gaṇḍato sallato aghato ābādhato parato palokato suññato anattato samanupassati. So kāyassa bhedā paraṁ maraṇā suddhāvāsānaṁ devānaṁ sahabyataṁ upapajjati. Ayaṁ, bhikkhave, upapatti asādhāraṇā puthujjanehi. </div>
</div>
<div class="q" id="p_15A4_802"> <div class="p">
<span class="pN">802</span>Puna caparaṁ, bhikkhave, idhekacco puggalo vitakkavicārānaṁ vūpasamā…pe…  dutiyaṁ jhānaṁ…pe…  tatiyaṁ jhānaṁ…pe…  catutthaṁ jhānaṁ upasampajja viharati. So yadeva tattha hoti rūpagataṁ vedanāgataṁ saññāgataṁ saṅkhāragataṁ viññāṇagataṁ, te dhamme aniccato dukkhato rogato gaṇḍato sallato aghato ābādhato parato palokato suññato anattato samanupassati. So kāyassa bhedā paraṁ maraṇā suddhāvāsānaṁ devānaṁ sahabyataṁ upapajjati. Ayaṁ, bhikkhave, upapatti asādhāraṇā puthujjanehi. Ime kho, bhikkhave, cattāro puggalā santo saṁvijjamānā lokasmin”ti. </div>
</div>
<div class="CENTER" id="p_15A4_803">
<span class="pN">803</span>Catutthaṁ.</div>
</html>
