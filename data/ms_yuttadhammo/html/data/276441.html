<html>
<div class="i">1.5.1.2 Omasavādasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Musāvādavagga
</div>
<div class="h">
Omasavādasikkhāpada
</div>
<div class="q" id="p_2V_29">
<div class="divNumber">
12.
</div>
<div class="p">
<span class="pN">29</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena chabbaggiyā bhikkhū pesalehi bhikkhūhi saddhiṁ bhaṇḍantā pesale bhikkhū omasanti—  jātiyāpi, nāmenapi, gottenapi, kammenapi, sippenapi, ābādhenapi, liṅgenapi, kilesenapi, āpattiyāpi; hīnenapi akkosena khuṁsenti vambhenti. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū pesalehi bhikkhūhi saddhiṁ bhaṇḍantā pesale bhikkhū omasissanti—  jātiyāpi, nāmenapi, gottenapi, kammenapi, sippenapi, ābādhenapi, liṅgenapi, kilesenapi, āpattiyāpi; hīnenapi akkosena khuṁsessanti vambhessantī”ti.
</div>
</div>
<div class="q" id="p_2V_30">
<div class="p">
<span class="pN">30</span>Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṁ ārocesuṁ…pe…  “saccaṁ kira tumhe, bhikkhave, pesalehi bhikkhūhi saddhiṁ bhaṇḍantā pesale bhikkhū omasatha—  jātiyāpi…pe…  hīnenapi akkosena khuṁsetha vambhethā”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, pesalehi bhikkhūhi saddhiṁ bhaṇḍantā pesale bhikkhū omasissatha—  jātiyāpi…pe…  hīnenapi akkosena khuṁsessatha vambhessatha. Netaṁ, moghapurisā, appasannānaṁ vā pasādāya…pe…  vigarahitvā…pe…  dhammiṁ kathaṁ katvā bhikkhū āmantesi— 
</div>
</div>
<div class="q" id="p_2V_31">
<div class="divNumber">
13.
</div>
<div class="p">
<span class="pN">31</span>“Bhūtapubbaṁ, bhikkhave, takkasilāyaṁ aññatarassa brāhmaṇassa nandivisālo nāma balībaddo ahosi. Atha kho, bhikkhave, nandivisālo balībaddo taṁ brāhmaṇaṁ etadavoca—  ‘gaccha tvaṁ, brāhmaṇa, seṭṭhinā saddhiṁ sahassena abbhutaṁ karohi—  mayhaṁ balībaddo sakaṭasataṁ atibaddhaṁ pavaṭṭessatī’ti. Atha kho, bhikkhave, so brāhmaṇo seṭṭhinā saddhiṁ sahassena abbhutaṁ akāsi—  mayhaṁ balībaddo sakaṭasataṁ atibaddhaṁ pavaṭṭessatīti. Atha kho, bhikkhave, so brāhmaṇo sakaṭasataṁ atibandhitvā nandivisālaṁ balībaddaṁ yuñjitvā etadavoca—  ‘gaccha, kūṭa, vahassu, kūṭā’ti. Atha kho, bhikkhave, nandivisālo balībaddo tattheva aṭṭhāsi. Atha kho, bhikkhave, so brāhmaṇo sahassena parājito pajjhāyi. Atha kho, bhikkhave, nandivisālo balībaddo taṁ brāhmaṇaṁ etadavoca—  ‘kissa tvaṁ, brāhmaṇa, pajjhāyasī’ti? ‘Tathā hi panāhaṁ, bho, tayā sahassena parājito’ti. ‘Kissa pana maṁ tvaṁ, brāhmaṇa, akūṭaṁ kūṭavādena pāpesi? Gaccha tvaṁ, brāhmaṇa, seṭṭhinā saddhiṁ dvīhi sahassehi abbhutaṁ karohi—  <span class="smallFont">“</span>mayhaṁ balībaddo sakaṭasataṁ atibaddhaṁ pavaṭṭessatī<span class="smallFont">”</span>’ti. ‘Mā ca maṁ akūṭaṁ kūṭavādena pāpesī’ti. Atha kho, bhikkhave, so brāhmaṇo seṭṭhinā saddhiṁ dvīhi sahassehi abbhutaṁ akāsi—  ‘mayhaṁ balībaddo sakaṭasataṁ atibaddhaṁ pavaṭṭessatī’ti. Atha kho, bhikkhave, so brāhmaṇo sakaṭasataṁ atibandhitvā nandivisālaṁ balībaddaṁ yuñjitvā etadavoca—  ‘gaccha, bhadra, vahassu, bhadrā’ti. Atha kho, bhikkhave, nandivisālo balībaddo sakaṭasataṁ atibaddhaṁ pavaṭṭesi.
</div>
</div>
<div class="q" id="p_2V_32">
<div class="p">
<table class="singleColumn">
	<tbody>
		<tr>
			<td>
			<div class="pN">
			32
			</div>
			<div class="G">
			Manāpameva bhāseyya,
			</div>
			</td>
		</tr>
		<tr>
			<td>
			<div class="G">
			nāmanāpaṁ kudācanaṁ;
			</div>
			</td>
		</tr>
		<tr>
			<td>
			<div class="G">
			Manāpaṁ bhāsamānassa,
			</div>
			</td>
		</tr>
		<tr>
			<td>
			<div class="G">
			garuṁ bhāraṁ udabbahi;
			</div>
			</td>
		</tr>
		<tr>
			<td>
			<div class="G">
			Dhanañca naṁ alābhesi,
			</div>
			</td>
		</tr>
		<tr>
			<td>
			<div class="G">
			tena cattamano ahūti.
			</div>
			</td>
		</tr>
	</tbody>
</table>
</div>
</div>
<div class="q" id="p_2V_33">
<div class="p">
<span class="pN">33</span>Tadāpi me, bhikkhave, amanāpā khuṁsanā vambhanā. Kimaṅgaṁ pana etarahi manāpā bhavissati khuṁsanā vambhanā? Netaṁ, bhikkhave, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_34">
<div class="divNumber">
14.
</div>
<div class="p">
<span class="pN">34</span><span class="bold">“Omasavāde pācittiyan”</span>ti. (<span class="italic">2</span>:<span class="bold">51</span>)
</div>
</div>
<div class="q" id="p_2V_35">
<div class="divNumber">
15.
</div>
<div class="p">
<span class="pN">35</span><span class="bold">Omasavādo</span> nāma dasahi ākārehi omasati—  jātiyāpi, nāmenapi, gottenapi, kammenapi, sippenapi, ābādhenapi, liṅgenapi, kilesenapi, āpattiyāpi, akkosenapi.
</div>
</div>
<div class="q" id="p_2V_36">
<div class="p">
<span class="pN">36</span><span class="bold">Jāti</span> nāma dve jātiyo—  hīnā ca jāti ukkaṭṭhā ca jāti. <span class="bold">Hīnā</span> nāma jāti—  caṇḍālajāti, venajāti, nesādajāti, rathakārajāti, pukkusajāti. Esā hīnā nāma jāti. <span class="bold">Ukkaṭṭhā</span> nāma jāti—  khattiyajāti, brāhmaṇajāti. Esā ukkaṭṭhā nāma jāti.
</div>
</div>
<div class="q" id="p_2V_37">
<div class="p">
<span class="pN">37</span><span class="bold">Nāmaṁ</span> nāma dve nāmāni—  hīnañca nāmaṁ ukkaṭṭhañca nāmaṁ. <span class="bold">Hīnaṁ</span> nāma nāmaṁ—  avakaṇṇakaṁ, javakaṇṇakaṁ, dhaniṭṭhakaṁ, saviṭṭhakaṁ, kulavaḍḍhakaṁ, tesu tesu vā pana janapadesu oññātaṁ avaññātaṁ hīḷitaṁ paribhūtaṁ acittīkataṁ, etaṁ hīnaṁ nāma nāmaṁ. <span class="bold">Ukkaṭṭhaṁ</span> nāma nāmaṁ—  buddhappaṭisaṁyuttaṁ, dhammappaṭisaṁyuttaṁ, saṁghappaṭisaṁyuttaṁ, tesu tesu vā pana janapadesu anoññātaṁ anavaññātaṁ ahīḷitaṁ aparibhūtaṁ cittīkataṁ, etaṁ ukkaṭṭhaṁ nāma nāmaṁ.
</div>
</div>
<div class="q" id="p_2V_38">
<div class="p">
<span class="pN">38</span><span class="bold">Gottaṁ</span> nāma dve gottāni—  hīnañca gottaṁ ukkaṭṭhañca gottaṁ. <span class="bold">Hīnaṁ</span> nāma gottaṁ—  kosiyagottaṁ, bhāradvājagottaṁ, tesu tesu vā pana janapadesu oññātaṁ avaññātaṁ hīḷitaṁ paribhūtaṁ acittīkataṁ, etaṁ hīnaṁ nāma gottaṁ. <span class="bold">Ukkaṭṭhaṁ</span> nāma gottaṁ—  gotamagottaṁ, moggallānagottaṁ, kaccānagottaṁ, vāsiṭṭhagottaṁ, tesu tesu vā pana janapadesu anoññātaṁ anavaññātaṁ ahīḷitaṁ aparibhūtaṁ cittīkataṁ, etaṁ ukkaṭṭhaṁ nāma gottaṁ.
</div>
</div>
<div class="q" id="p_2V_39">
<div class="p">
<span class="pN">39</span><span class="bold">Kammaṁ</span> nāma dve kammāni—  hīnañca kammaṁ ukkaṭṭhañca kammaṁ. <span class="bold">Hīnaṁ</span> nāma kammaṁ—  koṭṭhakakammaṁ, pupphachaḍḍakakammaṁ, tesu tesu vā pana janapadesu oññātaṁ avaññātaṁ hīḷitaṁ paribhūtaṁ acittīkataṁ, etaṁ hīnaṁ nāma kammaṁ. <span class="bold">Ukkaṭṭhaṁ</span> nāma kammaṁ—  kasi, vaṇijjā, gorakkhā, tesu tesu vā pana janapadesu anoññātaṁ anavaññātaṁ ahīḷitaṁ aparibhūtaṁ cittīkataṁ. Etaṁ ukkaṭṭhaṁ nāma kammaṁ.
</div>
</div>
<div class="q" id="p_2V_40">
<div class="p">
<span class="pN">40</span><span class="bold">Sippaṁ</span> nāma dve sippāni—  hīnañca sippaṁ ukkaṭṭhañca sippaṁ. <span class="bold">Hīnaṁ</span> nāma sippaṁ—  naḷakārasippaṁ, kumbhakārasippaṁ, pesakārasippaṁ, cammakārasippaṁ, nahāpitasippaṁ, tesu tesu vā pana janapadesu oññātaṁ avaññātaṁ hīḷitaṁ paribhūtaṁ acittīkataṁ. Etaṁ hīnaṁ nāma sippaṁ. <span class="bold">Ukkaṭṭhaṁ</span> nāma sippaṁ—  muddā, gaṇanā, lekhā, tesu tesu vā pana janapadesu anoññātaṁ anavaññātaṁ ahīḷitaṁ aparibhūtaṁ cittīkataṁ, etaṁ ukkaṭṭhaṁ nāma sippaṁ.
</div>
</div>
<div class="q" id="p_2V_41">
<div class="p">
<span class="pN">41</span>Sabbepi <span class="bold">ābādhā</span> hīnā, api ca madhumeho ābādho ukkaṭṭho.
</div>
</div>
<div class="q" id="p_2V_42">
<div class="p">
<span class="pN">42</span><span class="bold">Liṅgaṁ</span> nāma dve liṅgāni—  hīnañca liṅgaṁ ukkaṭṭhañca liṅgaṁ. <span class="bold">Hīnaṁ</span> nāma liṅgaṁ—  atidīghaṁ, atirassaṁ, atikaṇhaṁ, accodātaṁ, etaṁ hīnaṁ nāma liṅgaṁ. <span class="bold">Ukkaṭṭhaṁ</span> nāma liṅgaṁ—  nātidīghaṁ, nātirassaṁ, nātikaṇhaṁ, nāccodātaṁ. Etaṁ ukkaṭṭhaṁ nāma liṅgaṁ.
</div>
</div>
<div class="q" id="p_2V_43">
<div class="p">
<span class="pN">43</span>Sabbepi <span class="bold">kilesā</span> hīnā.
</div>
</div>
<div class="q" id="p_2V_44">
<div class="p">
<span class="pN">44</span>Sabbāpi <span class="bold">āpattiyo</span> hīnā. Api ca sotāpattisamāpatti ukkaṭṭhā.
</div>
</div>
<div class="q" id="p_2V_45">
<div class="p">
<span class="pN">45</span><span class="bold">Akkoso</span> nāma dve akkosā—  hīno ca akkoso ukkaṭṭho ca akkoso. <span class="bold">Hīno</span> nāma akkoso—  oṭṭhosi, meṇḍosi, goṇosi, gadrabhosi, tiracchānagatosi, nerayikosi; natthi tuyhaṁ sugati, duggatiyeva tuyhaṁ pāṭikaṅkhāti, yakārena vā bhakārena vā, kāṭakoṭacikāya vā, eso hīno nāma akkoso. <span class="bold">Ukkaṭṭho</span> nāma akkoso—  paṇḍitosi, byattosi, medhāvīsi, bahussutosi, dhammakathikosi, natthi tuyhaṁ duggati, sugatiyeva tuyhaṁ pāṭikaṅkhāti, eso ukkaṭṭho nāma akkoso.
</div>
</div>
<div class="q" id="p_2V_46">
<div class="divNumber">
16.
</div>
<div class="p">
<span class="pN">46</span>Upasampanno upasampannaṁ khuṁsetukāmo vambhetukāmo maṅkukattukāmo hīnena hīnaṁ vadeti, caṇḍālaṁ venaṁ nesādaṁ rathakāraṁ pukkusaṁ—  “caṇḍālosi, venosi, nesādosi, rathakārosi, pukkusosī”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_47">
<div class="p">
<span class="pN">47</span>Upasampanno upasampannaṁ khuṁsetukāmo vambhetukāmo maṅkukattukāmo hīnena ukkaṭṭhaṁ vadeti, khattiyaṁ brāhmaṇaṁ—  “caṇḍālosi, venosi, nesādosi, rathakārosi, pukkusosī”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_48">
<div class="p">
<span class="pN">48</span>Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena hīnaṁ vadeti, caṇḍālaṁ venaṁ nesādaṁ rathakāraṁ pukkusaṁ—  “khattiyosi, brāhmaṇosī”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_49">
<div class="p">
<span class="pN">49</span>Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena ukkaṭṭhaṁ vadeti, khattiyaṁ brāhmaṇaṁ—  “khattiyosi, brāhmaṇosī”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_50">
<div class="divNumber">
17.
</div>
<div class="p">
<span class="pN">50</span>Upasampanno upasampannaṁ khuṁsetukāmo vambhetukāmo maṅkukattukāmo hīnena hīnaṁ vadeti, avakaṇṇakaṁ javakaṇṇakaṁ dhaniṭṭhakaṁ saviṭṭhakaṁ kulavaḍḍhakaṁ—  “avakaṇṇakosi, javakaṇṇakosi, dhaniṭṭhakosi, saviṭṭhakosi, kulavaḍḍhakosī”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_51">
<div class="p">
<span class="pN">51</span>Upasampanno upasampannaṁ khuṁsetukāmo vambhetukāmo maṅkukattukāmo hīnena ukkaṭṭhaṁ vadeti, buddharakkhitaṁ dhammarakkhitaṁ saṁgharakkhitaṁ—  “avakaṇṇakosi, javakaṇṇakosi, dhaniṭṭhakosi, saviṭṭhakosi, kulavaḍḍhakosī”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_52">
<div class="p">
<span class="pN">52</span>Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena hīnaṁ vadeti, avakaṇṇakaṁ javakaṇṇakaṁ dhaniṭṭhakaṁ saviṭṭhakaṁ kulavaḍḍhakaṁ—  “buddharakkhitosi, dhammarakkhitosi, saṁgharakkhitosī”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_53">
<div class="p">
<span class="pN">53</span>Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena ukkaṭṭhaṁ vadeti, buddharakkhitaṁ dhammarakkhitaṁ saṁgharakkhitaṁ—  “buddharakkhitosi, dhammarakkhitosi, saṁgharakkhitosī”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_54">
<div class="divNumber">
18.
</div>
<div class="p">
<span class="pN">54</span>Upasampanno upasampannaṁ khuṁsetukāmo vambhetukāmo maṅkukattukāmo hīnena hīnaṁ vadeti, kosiyaṁ bhāradvājaṁ—  “kosiyosi, bhāradvājosī”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_55">
<div class="p">
<span class="pN">55</span>Upasampanno upasampannaṁ khuṁsetukāmo vambhetukāmo maṅkukattukāmo hīnena ukkaṭṭhaṁ vadeti, gotamaṁ moggallānaṁ kaccānaṁ vāsiṭṭhaṁ—  “kosiyosi, bhāradvājosī”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_56">
<div class="p">
<span class="pN">56</span>Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena hīnaṁ vadeti, kosiyaṁ bhāradvājaṁ—  “gotamosi, moggallānosi, kaccānosi, vāsiṭṭhosī”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_57">
<div class="p">
<span class="pN">57</span>Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena ukkaṭṭhaṁ vadeti, gotamaṁ moggallānaṁ kaccānaṁ vāsiṭṭhaṁ—  “gotamosi, moggallānosi, kaccānosi, vāsiṭṭhosī”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_58">
<div class="divNumber">
19.
</div>
<div class="p">
<span class="pN">58</span>Upasampanno upasampannaṁ khuṁsetukāmo vambhetukāmo maṅkukattukāmo hīnena hīnaṁ vadeti, koṭṭhakaṁ pupphachaḍḍakaṁ—  “koṭṭhakosi, pupphachaḍḍakosī”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_59">
<div class="p">
<span class="pN">59</span>Upasampanno upasampannaṁ khuṁsetukāmo vambhetukāmo maṅkukattukāmo hīnena ukkaṭṭhaṁ vadeti, kassakaṁ vāṇijaṁ gorakkhaṁ—  “koṭṭhakosi, pupphachaḍḍakosī”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_60">
<div class="p">
<span class="pN">60</span>Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena hīnaṁ vadeti, koṭṭhakaṁ pupphachaḍḍakaṁ—  “kassakosi, vāṇijosi, gorakkhosī”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_61">
<div class="p">
<span class="pN">61</span>Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena ukkaṭṭhaṁ vadeti, kassakaṁ vāṇijaṁ gorakkhaṁ—  “kassakosi, vāṇijosi, gorakkhosī”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_62">
<div class="divNumber">
20.
</div>
<div class="p">
<span class="pN">62</span>Upasampanno upasampannaṁ khuṁsetukāmo vambhetukāmo maṅkukattukāmo hīnena hīnaṁ vadeti, naḷakāraṁ kumbhakāraṁ pesakāraṁ cammakāraṁ nahāpitaṁ—  “naḷakārosi, kumbhakārosi, pesakārosi, cammakārosi, nahāpitosī”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_63">
<div class="p">
<span class="pN">63</span>Upasampanno upasampannaṁ khuṁsetukāmo vambhetukāmo maṅkukattukāmo hīnena ukkaṭṭhaṁ vadeti, muddikaṁ gaṇakaṁ lekhakaṁ—  “naḷakārosi, kumbhakārosi, pesakārosi, cammakārosi, nahāpitosī”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_64">
<div class="p">
<span class="pN">64</span>Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena hīnaṁ vadeti, naḷakāraṁ kumbhakāraṁ pesakāraṁ cammakāraṁ nahāpitaṁ—  “muddikosi, gaṇakosi, lekhakosī”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_65">
<div class="p">
<span class="pN">65</span>Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena ukkaṭṭhaṁ vadeti, muddikaṁ gaṇakaṁ lekhakaṁ—  “muddikosi, gaṇakosi, lekhakosī”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_66">
<div class="divNumber">
21.
</div>
<div class="p">
<span class="pN">66</span>Upasampanno upasampannaṁ khuṁsetukāmo vambhetukāmo maṅkukattukāmo hīnena hīnaṁ vadeti, kuṭṭhikaṁ gaṇḍikaṁ kilāsikaṁ sosikaṁ apamārikaṁ—  “kuṭṭhikosi, gaṇḍikosi, kilāsikosi, sosikosi, apamārikosī”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_67">
<div class="p">
<span class="pN">67</span>Upasampanno upasampannaṁ khuṁsetukāmo vambhetukāmo maṅkukattukāmo hīnena ukkaṭṭhaṁ vadeti, madhumehikaṁ—  “kuṭṭhikosi, gaṇḍikosi, kilāsikosi, sosikosi, apamārikosī”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_68">
<div class="p">
<span class="pN">68</span>Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena hīnaṁ vadeti, kuṭṭhikaṁ gaṇḍikaṁ kilāsikaṁ sosikaṁ apamārikaṁ—  “madhumehikosī”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_69">
<div class="p">
<span class="pN">69</span>Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena ukkaṭṭhaṁ vadeti, madhumehikaṁ—  “madhumehikosī”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_70">
<div class="divNumber">
22.
</div>
<div class="p">
<span class="pN">70</span>Upasampanno upasampannaṁ khuṁsetukāmo vambhetukāmo maṅkukattukāmo hīnena hīnaṁ vadeti, atidīghaṁ atirassaṁ atikaṇhaṁ accodātaṁ—  “atidīghosi, atirassosi, atikaṇhosi, accodātosī”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_71">
<div class="p">
<span class="pN">71</span>Upasampanno upasampannaṁ khuṁsetukāmo vambhetukāmo maṅkukattukāmo hīnena ukkaṭṭhaṁ vadeti, nātidīghaṁ nātirassaṁ nātikaṇhaṁ nāccodātaṁ—  “atidīghosi, atirassosi, atikaṇhosi, accodātosī”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_72">
<div class="p">
<span class="pN">72</span>Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena hīnaṁ vadeti, atidīghaṁ atirassaṁ atikaṇhaṁ accodātaṁ—  “nātidīghosi, nātirassosi, nātikaṇhosi, nāccodātosī”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_73">
<div class="p">
<span class="pN">73</span>Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena ukkaṭṭhaṁ vadeti, nātidīghaṁ nātirassaṁ nātikaṇhaṁ nāccodātaṁ—  “nātidīghosi, nātirassosi, nātikaṇhosi, nāccodātosī”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_74">
<div class="divNumber">
23.
</div>
<div class="p">
<span class="pN">74</span>Upasampanno upasampannaṁ khuṁsetukāmo vambhetukāmo maṅkukattukāmo hīnena hīnaṁ vadeti, rāgapariyuṭṭhitaṁ dosapariyuṭṭhitaṁ mohapariyuṭṭhitaṁ—  “rāgapariyuṭṭhitosi, dosapariyuṭṭhitosi, mohapariyuṭṭhitosī”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_75">
<div class="p">
<span class="pN">75</span>Upasampanno upasampannaṁ khuṁsetukāmo vambhetukāmo maṅkukattukāmo hīnena ukkaṭṭhaṁ vadeti, vītarāgaṁ vītadosaṁ vītamohaṁ—  “rāgapariyuṭṭhitosi, dosapariyuṭṭhitosi, mohapariyuṭṭhitosī”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_76">
<div class="p">
<span class="pN">76</span>Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena hīnaṁ vadeti, rāgapariyuṭṭhitaṁ dosapariyuṭṭhitaṁ mohapariyuṭṭhitaṁ—  “vītarāgosi, vītadososi, vītamohosī”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_77">
<div class="p">
<span class="pN">77</span>Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena ukkaṭṭhaṁ vadeti, vītarāgaṁ vītadosaṁ vītamohaṁ—  “vītarāgosi, vītadososi, vītamohosī”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_78">
<div class="divNumber">
24.
</div>
<div class="p">
<span class="pN">78</span>Upasampanno upasampannaṁ khuṁsetukāmo vambhetukāmo maṅkukattukāmo hīnena hīnaṁ vadeti, pārājikaṁ ajjhāpannaṁ saṁghādisesaṁ ajjhāpannaṁ thullaccayaṁ ajjhāpannaṁ pācittiyaṁ ajjhāpannaṁ pāṭidesanīyaṁ ajjhāpannaṁ dukkaṭaṁ ajjhāpannaṁ dubbhāsitaṁ ajjhāpannaṁ—  “pārājikaṁ ajjhāpannosi, saṁghādisesaṁ ajjhāpannosi, thullaccayaṁ ajjhāpannosi, pācittiyaṁ ajjhāpannosi, pāṭidesanīyaṁ ajjhāpannosi, dukkaṭaṁ ajjhāpannosi, dubbhāsitaṁ ajjhāpannosī”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_79">
<div class="p">
<span class="pN">79</span>Upasampanno upasampannaṁ khuṁsetukāmo vambhetukāmo maṅkukattukāmo hīnena ukkaṭṭhaṁ vadeti, sotāpannaṁ—  “pārājikaṁ ajjhāpannosi…pe…  dubbhāsitaṁ ajjhāpannosī”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_80">
<div class="p">
<span class="pN">80</span>Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena hīnaṁ vadeti, pārājikaṁ ajjhāpannaṁ…pe…  dubbhāsitaṁ ajjhāpannaṁ—  “sotāpannosī”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_81">
<div class="p">
<span class="pN">81</span>Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena ukkaṭṭhaṁ vadeti, sotāpannaṁ—  “sotāpannosī”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_82">
<div class="divNumber">
25.
</div>
<div class="p">
<span class="pN">82</span>Upasampanno upasampannaṁ khuṁsetukāmo vambhetukāmo maṅkukattukāmo hīnena hīnaṁ vadeti, oṭṭhaṁ meṇḍaṁ goṇaṁ gadrabhaṁ tiracchānagataṁ nerayikaṁ—  “oṭṭhosi, meṇḍosi, goṇosi, gadrabhosi, tiracchānagatosi, nerayikosi, natthi tuyhaṁ sugati, duggati yeva tuyhaṁ pāṭikaṅkhā”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_83">
<div class="p">
<span class="pN">83</span>Upasampanno upasampannaṁ khuṁsetukāmo vambhetukāmo maṅkukattukāmo hīnena ukkaṭṭhaṁ vadeti, paṇḍitaṁ byattaṁ medhāviṁ bahussutaṁ dhammakathikaṁ—  “oṭṭhosi, meṇḍosi, goṇosi, gadrabhosi, tiracchānagatosi, nerayikosi, natthi tuyhaṁ sugati, duggatiyeva tuyhaṁ pāṭikaṅkhā”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_84">
<div class="p">
<span class="pN">84</span>Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena hīnaṁ vadeti, oṭṭhaṁ meṇḍaṁ goṇaṁ gadrabhaṁ tiracchānagataṁ nerayikaṁ—  “paṇḍitosi, byattosi, medhāvīsi, bahussutosi, dhammakathikosi, natthi tuyhaṁ duggati, sugatiyeva tuyhaṁ pāṭikaṅkhā”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_85">
<div class="p">
<span class="pN">85</span>Upasampanno upasampannaṁ khuṁsetukāmo vambhetukāmo maṅkukattukāmo ukkaṭṭhena ukkaṭṭhaṁ vadeti, paṇḍitaṁ byattaṁ medhāviṁ bahussutaṁ dhammakathikaṁ—  “paṇḍitosi, byattosi, medhāvīsi, bahussutosi, dhammakathikosi, natthi tuyhaṁ duggati, sugati yeva tuyhaṁ pāṭikaṅkhā”ti bhaṇati, āpatti vācāya, vācāya pācittiyassa.
</div>
</div>
<div class="q" id="p_2V_86">
<div class="divNumber">
26.
</div>
<div class="p">
<span class="pN">86</span>Upasampanno upasampannaṁ khuṁsetukāmo vambhetukāmo maṅkukattukāmo evaṁ vadeti, “santi idhekacce caṇḍālā venā nesādā rathakārā pukkusā”ti bhaṇati, āpatti vācāya, vācāya dukkaṭassa.
</div>
</div>
<div class="q" id="p_2V_87">
<div class="p">
<span class="pN">87</span>Upasampanno upasampannaṁ khuṁsetukāmo vambhetukāmo maṅkukattukāmo evaṁ vadeti, “santi idhekacce khattiyā, brāhmaṇā”ti bhaṇati, āpatti vācāya, vācāya dukkaṭassa.
</div>
</div>
<div class="q" id="p_2V_88">
<div class="divNumber">
27.
</div>
<div class="p">
<span class="pN">88</span>Upasampanno upasampannaṁ khuṁsetukāmo vambhetukāmo maṅkukattukāmo evaṁ vadeti, “santi idhekacce avakaṇṇakā javakaṇṇakā dhaniṭṭhakā saviṭṭhakā kulavaḍḍhakā”ti bhaṇati…pe… . “Santi idhekacce buddharakkhitā dhammarakkhitā saṁgharakkhitā”ti bhaṇati…pe… . “Santi idhekacce kosiyā bhāradvājā”ti bhaṇati…pe… . “Santi idhekacce gotamā moggallānā kaccānā vāsiṭṭhā”ti bhaṇati…pe… . “Santi idhekacce koṭṭhakā pupphachaḍḍakā”ti bhaṇati…pe… . “Santi idhekacce kassakā vāṇijā gorakkhā”ti bhaṇati…pe… . “Santi idhekacce naḷakārā kumbhakārā pesakārā cammakārā nahāpitā”ti bhaṇati…pe… . “Santi idhekacce muddikā gaṇakā lekhakā”ti bhaṇati…pe… . “Santi idhekacce kuṭṭhikā gaṇḍikā kilāsikā sosikā apamārikā”ti bhaṇati…pe… . “Santi idhekacce madhumehikā”ti bhaṇati…pe… . “Santi idhekacce atidīghā atirassā atikaṇhā accodātā”ti bhaṇati…pe… . “Santi idhekacce nātidīghā nātirassā nātikaṇhā nāccodātā”ti bhaṇati…pe… . “Santi idhekacce rāgapariyuṭṭhitā dosapariyuṭṭhitā mohapariyuṭṭhitā”ti bhaṇati…pe… . “Santi idhekacce vītarāgā vītadosā vītamohā”ti bhaṇati…pe… . “Santi idhekacce pārājikaṁ ajjhāpannā…pe…  dubbhāsitaṁ ajjhāpannā”ti bhaṇati…pe… . “Santi idhekacce sotāpannā”ti bhaṇati…pe… . “Santi idhekacce oṭṭhā meṇḍā goṇā gadrabhā tiracchānagatā nerayikā, natthi tesaṁ sugati, duggatiyeva tesaṁ pāṭikaṅkhā”ti bhaṇati, āpatti vācāya, vācāya dukkaṭassa.
</div>
</div>
<div class="q" id="p_2V_89">
<div class="divNumber">
28.
</div>
<div class="p">
<span class="pN">89</span>Upasampanno upasampannaṁ khuṁsetukāmo vambhetukāmo maṅkukattukāmo evaṁ vadeti, “santi idhekacce paṇḍitā byattā, medhāvī bahussutā dhammakathikā, natthi tesaṁ duggati, sugatiyeva tesaṁ pāṭikaṅkhā”ti bhaṇati, āpatti vācāya, vācāya dukkaṭassa.
</div>
</div>
<div class="q" id="p_2V_90">
<div class="divNumber">
29.
</div>
<div class="p">
<span class="pN">90</span>Upasampanno upasampannaṁ khuṁsetukāmo vambhetukāmo maṅkukattukāmo evaṁ vadeti, “ye nūna caṇḍālā venā nesādā rathakārā pukkusā”ti bhaṇati, āpatti vācāya, vācāya dukkaṭassa…pe… .
</div>
</div>
<div class="q" id="p_2V_91">
<div class="p">
<span class="pN">91</span>Upasampanno upasampannaṁ khuṁsetukāmo vambhetukāmo maṅkukattukāmo evaṁ vadeti, “ye nūna paṇḍitā byattā medhāvī bahussutā dhammakathikā”ti bhaṇati, āpatti vācāya, vācāya dukkaṭassa.
</div>
</div>
<div class="q" id="p_2V_92">
<div class="divNumber">
30.
</div>
<div class="p">
<span class="pN">92</span>Upasampanno upasampannaṁ khuṁsetukāmo vambhetukāmo maṅkukattukāmo evaṁ vadeti, “na mayaṁ caṇḍālā venā nesādā rathakārā pukkusā”ti bhaṇati…pe… . “Na mayaṁ paṇḍitā byattā medhāvī bahussutā dhammakathikā, natthamhākaṁ duggati, sugatiyeva amhākaṁ pāṭikaṅkhā”ti bhaṇati. Āpatti vācāya, vācāya dukkaṭassa.
</div>
</div>
<div class="q" id="p_2V_93">
<div class="divNumber">
31.
</div>
<div class="p">
<span class="pN">93</span>Upasampanno anupasampannaṁ khuṁsetukāmo vambhetukāmo maṅkukattukāmo hīnena hīnaṁ vadeti…pe…  hīnena ukkaṭṭhaṁ vadeti…pe…  ukkaṭṭhena hīnaṁ vadeti…pe…  ukkaṭṭhena ukkaṭṭhaṁ vadeti, paṇḍitaṁ byattaṁ medhāviṁ bahussutaṁ dhammakathikaṁ—  “paṇḍitosi, byattosi, medhāvīsi, bahussutosi, dhammakathikosi, natthi tuyhaṁ duggati, sugatiyeva tuyhaṁ pāṭikaṅkhā”ti bhaṇati, āpatti vācāya, vācāya dukkaṭassa.
</div>
</div>
<div class="q" id="p_2V_94">
<div class="p">
<span class="pN">94</span>Upasampanno anupasampannaṁ khuṁsetukāmo vambhetukāmo maṅkukattukāmo evaṁ vadeti, “santi idhekacce caṇḍālā venā nesādā rathakārā pukkusā”ti bhaṇati…pe… . “Santi idhekacce paṇḍitā byattā medhāvī bahussutā dhammakathikā, natthi tesaṁ duggati, sugatiyeva tesaṁ pāṭikaṅkhā”ti bhaṇati, āpatti vācāya, vācāya dukkaṭassa.
</div>
</div>
<div class="q" id="p_2V_95">
<div class="p">
<span class="pN">95</span>Upasampanno anupasampannaṁ khuṁsetukāmo vambhetukāmo maṅkukattukāmo evaṁ vadeti, “ye nūna caṇḍālā venā nesādā rathakārā pukkusā”ti bhaṇati…pe… . “Ye nūna paṇḍitā byattā medhāvī bahussutā dhammakathikā”ti bhaṇati, āpatti vācāya, vācāya dukkaṭassa.
</div>
</div>
<div class="q" id="p_2V_96">
<div class="p">
<span class="pN">96</span>Upasampanno anupasampannaṁ khuṁsetukāmo vambhetukāmo maṅkukattukāmo evaṁ vadeti, “na mayaṁ caṇḍālā venā nesādā rathakārā pukkusā”ti bhaṇati…pe… . “Na mayaṁ paṇḍitā byattā medhāvī bahussutā dhammakathikā, natthamhākaṁ duggati, sugatiyeva amhākaṁ pāṭikaṅkhā”ti bhaṇati. Āpatti vācāya, vācāya dukkaṭassa.
</div>
</div>
<div class="q" id="p_2V_97">
<div class="divNumber">
32.
</div>
<div class="p">
<span class="pN">97</span>Upasampanno upasampannaṁ na khuṁsetukāmo na vambhetukāmo na maṅkukattukāmo, davakamyatā hīnena hīnaṁ vadeti, caṇḍālaṁ venaṁ nesādaṁ rathakāraṁ pukkusaṁ—  “caṇḍālosi, venosi, nesādosi, rathakārosi, pukkusosī”ti bhaṇati, āpatti vācāya, vācāya dubbhāsitassa.
</div>
</div>
<div class="q" id="p_2V_98">
<div class="p">
<span class="pN">98</span>Upasampanno upasampannaṁ na khuṁsetukāmo na vambhetukāmo na maṅkukattukāmo, davakamyatā hīnena ukkaṭṭhaṁ vadeti, khattiyaṁ brāhmaṇaṁ—  “caṇḍālosi, venosi, nesādosi, rathakārosi, pukkusosī”ti bhaṇati, āpatti vācāya, vācāya dubbhāsitassa.
</div>
</div>
<div class="q" id="p_2V_99">
<div class="p">
<span class="pN">99</span>Upasampanno upasampannaṁ na khuṁsetukāmo na vambhetukāmo na maṅkukattukāmo, davakamyatā ukkaṭṭhena hīnaṁ vadeti, caṇḍālaṁ venaṁ nesādaṁ rathakāraṁ pukkusaṁ—  “khattiyosi, brāhmaṇosī”ti bhaṇati, āpatti vācāya, vācāya dubbhāsitassa.
</div>
</div>
<div class="q" id="p_2V_100">
<div class="p">
<span class="pN">100</span>Upasampanno upasampannaṁ na khuṁsetukāmo na vambhetukāmo na maṅkukattukāmo, davakamyatā ukkaṭṭhena ukkaṭṭhaṁ vadeti, khattiyaṁ brāhmaṇaṁ—  “khattiyosi, brāhmaṇosī”ti bhaṇati, āpatti vācāya, vācāya dubbhāsitassa.
</div>
</div>
<div class="q" id="p_2V_101">
<div class="p">
<span class="pN">101</span>Upasampanno upasampannaṁ na khuṁsetukāmo na vambhetukāmo na maṅkukattukāmo, davakamyatā hīnena hīnaṁ vadeti…pe…  hīnena ukkaṭṭhaṁ vadeti…pe…  ukkaṭṭhena hīnaṁ vadeti…pe…  ukkaṭṭhena ukkaṭṭhaṁ vadeti, paṇḍitaṁ byattaṁ medhāviṁ bahussutaṁ dhammakathikaṁ—  “paṇḍitosi, byattosi, medhāvīsi, bahussutosi, dhammakathikosi, natthi tuyhaṁ duggati, sugatiyeva tuyhaṁ pāṭikaṅkhā”ti bhaṇati, āpatti vācāya, vācāya dubbhāsitassa.
</div>
</div>
<div class="q" id="p_2V_102">
<div class="divNumber">
33.
</div>
<div class="p">
<span class="pN">102</span>Upasampanno upasampannaṁ na khuṁsetukāmo na vambhetukāmo na maṅkukattukāmo, davakamyatā evaṁ vadeti, “santi idhekacce caṇḍālā venā nesādā rathakārā pukkusā”ti bhaṇati…pe… . “Santi idhekacce paṇḍitā byattā medhāvī bahussutā dhammakathikā, natthi tesaṁ duggati, sugatiyeva tesaṁ pāṭikaṅkhā”ti bhaṇati, āpatti vācāya, vācāya dubbhāsitassa.
</div>
</div>
<div class="q" id="p_2V_103">
<div class="p">
<span class="pN">103</span>Upasampanno upasampannaṁ na khuṁsetukāmo na vambhetukāmo na maṅkukattukāmo, davakamyatā evaṁ vadeti, “ye nūna caṇḍālā venā nesādā rathakārā pukkusā”ti bhaṇati…pe… . “Ye nūna paṇḍitā byattā medhāvī bahussutā dhammakathikā”ti bhaṇati, āpatti vācāya, vācāya dubbhāsitassa.
</div>
</div>
<div class="q" id="p_2V_104">
<div class="p">
<span class="pN">104</span>Upasampanno upasampannaṁ na khuṁsetukāmo na vambhetukāmo na maṅkukattukāmo, davakamyatā evaṁ vadeti, “na mayaṁ caṇḍālā venā nesādā rathakārā pukkusā”ti bhaṇati…pe… . “Na mayaṁ paṇḍitā byattā medhāvī bahussutā dhammakathikā, natthamhākaṁ duggati, sugatiyeva amhākaṁ pāṭikaṅkhā”ti bhaṇati. Āpatti vācāya, vācāya dubbhāsitassa.
</div>
</div>
<div class="q" id="p_2V_105">
<div class="divNumber">
34.
</div>
<div class="p">
<span class="pN">105</span>Upasampanno anupasampannaṁ na khuṁsetukāmo na vambhetukāmo na maṅkukattukāmo, davakamyatā hīnena hīnaṁ vadeti…pe…  hīnena ukkaṭṭhaṁ vadeti…pe…  ukkaṭṭhena hīnaṁ vadeti…pe…  ukkaṭṭhena ukkaṭṭhaṁ vadeti, paṇḍitaṁ byattaṁ medhāviṁ bahussutaṁ dhammakathikaṁ—  “paṇḍitosi, byattosi, medhāvīsi, bahussutosi dhammakathikosi, natthi tuyhaṁ duggati, sugatiyeva tuyhaṁ pāṭikaṅkhā”ti bhaṇati, āpatti vācāya, vācāya dubbhāsitassa.
</div>
</div>
<div class="q" id="p_2V_106">
<div class="p">
<span class="pN">106</span>Upasampanno anupasampannaṁ na khuṁsetukāmo na vambhetukāmo na maṅkukattukāmo, davakamyatā evaṁ vadeti, “santi idhekacce caṇḍālā venā nesādā rathakārā pukkusā”ti bhaṇati…pe… . “Santi idhekacce paṇḍitā byattā medhāvī bahussutā dhammakathikā, natthi tesaṁ duggati, sugatiyeva tesaṁ pāṭikaṅkhā”ti bhaṇati, āpatti vācāya, vācāya dubbhāsitassa.
</div>
</div>
<div class="q" id="p_2V_107">
<div class="p">
<span class="pN">107</span>Upasampanno anupasampannaṁ na khuṁsetukāmo na vambhetukāmo na maṅkukattukāmo, davakamyatā evaṁ vadeti, “ye nūna caṇḍālā venā nesādā rathakārā pukkusā”ti bhaṇati…pe… . “Ye nūna paṇḍitā byattā medhāvī bahussutā dhammakathikā”ti bhaṇati, āpatti vācāya, vācāya dubbhāsitassa.
</div>
</div>
<div class="q" id="p_2V_108">
<div class="p">
<span class="pN">108</span>Upasampanno anupasampannaṁ na khuṁsetukāmo na vambhetukāmo na maṅkukattukāmo, davakamyatā evaṁ vadeti, “na mayaṁ caṇḍālā venā nesādā rathakārā pukkusā”ti bhaṇati…pe… . “Na mayaṁ paṇḍitā byattā medhāvī bahussutā dhammakathikā, natthamhākaṁ duggati, sugatiyeva amhākaṁ pāṭikaṅkhā”ti bhaṇati, āpatti vācāya, vācāya dubbhāsitassa.
</div>
</div>
<div class="q" id="p_2V_109">
<div class="divNumber">
35.
</div>
<div class="p">
<span class="pN">109</span>Anāpatti—  atthapurekkhārassa, dhammapurekkhārassa, anusāsanipurekkhārassa, ummattakassa, khittacittassa, vedanāṭṭassa, ādikammikassāti.
</div>
</div>
<div class="CENTER" id="p_2V_110">
<span class="pN">110</span>Omasavādasikkhāpadaṁ niṭṭhitaṁ dutiyaṁ.
</div>
</html>
