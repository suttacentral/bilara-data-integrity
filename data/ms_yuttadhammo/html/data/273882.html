<html>
<div class="i">11.3.2 Dubbaṇṇiyasutta</div>
<div class="h">Sakkasaṁyutta</div>
<div class="h">Tatiyavagga</div>
<div class="h">Dubbaṇṇiyasutta</div>
<div class="q" id="p_12S1_1686"> <div class="divNumber">268.</div> <div class="p">
<span class="pN">1686</span>Sāvatthiyaṁ jetavane. Tatra kho…pe…  etadavoca—  “bhūtapubbaṁ, bhikkhave, aññataro yakkho dubbaṇṇo okoṭimako sakkassa devānamindassa āsane nisinno ahosi. Tatra sudaṁ, bhikkhave, devā tāvatiṁsā ujjhāyanti khiyyanti vipācenti—  ‘acchariyaṁ vata bho, abbhutaṁ vata bho. Ayaṁ yakkho dubbaṇṇo okoṭimako sakkassa devānamindassa āsane nisinno’ti. Yathā yathā kho, bhikkhave, devā tāvatiṁsā ujjhāyanti khiyyanti vipācenti tathā tathā so yakkho abhirūpataro ceva hoti dassanīyataro ca pāsādikataro ca. </div>
</div>
<div class="q" id="p_12S1_1687"> <div class="p">
<span class="pN">1687</span>Atha kho, bhikkhave, devā tāvatiṁsā yena sakko devānamindo tenupasaṅkamiṁsu; upasaṅkamitvā sakkaṁ devānamindaṁ etadavocuṁ—  ‘idha te, mārisa, aññataro yakkho dubbaṇṇo okoṭimako sakkassa devānamindassa āsane nisinno. Tatra sudaṁ, mārisa, devā tāvatiṁsā ujjhāyanti khiyyanti vipācenti—  <span class="smallFont">“</span>acchariyaṁ vata bho, abbhutaṁ vata bho. Ayaṁ yakkho dubbaṇṇo okoṭimako sakkassa devānamindassa āsane nisinno<span class="smallFont">”</span>ti. Yathā yathā kho, mārisa, devā ujjhāyanti khiyyanti vipācenti tathā tathā so yakkho abhirūpataro ceva hoti dassanīyataro ca pāsādikataro cāti. So hi nūna, mārisa, kodhabhakkho yakkho bhavissatī’ti. </div>
</div>
<div class="q" id="p_12S1_1688"> <div class="p">
<span class="pN">1688</span>Atha kho, bhikkhave, sakko devānamindo yena so kodhabhakkho yakkho tenupasaṅkami; upasaṅkamitvā ekaṁsaṁ uttarāsaṅgaṁ karitvā dakkhiṇajāṇumaṇḍalaṁ pathaviyaṁ nihantvā yena so kodhabhakkho yakkho tenañjaliṁ paṇāmetvā tikkhattuṁ nāmaṁ sāveti—  ‘sakkohaṁ, mārisa, devānamindo, sakkohaṁ, mārisa, devānamindo’ti. Yathā yathā kho, bhikkhave, sakko devānamindo nāmaṁ sāvesi tathā tathā so yakkho dubbaṇṇataro ceva ahosi okoṭimakataro ca. Dubbaṇṇataro ceva hutvā okoṭimakataro ca tatthevantaradhāyīti. Atha kho, bhikkhave, sakko devānamindo sake āsane nisīditvā deve tāvatiṁse anunayamāno tāyaṁ velāyaṁ imā gāthāyo abhāsi—  </div>
</div>
<div class="q" id="p_12S1_1689"> <div class="p"> <table class="singleColumn"> <tr> <td> <div class="pN">1689</div> <div class="G">‘Na sūpahatacittomhi,</div> </td> </tr> <tr> <td> <div class="G">nāvattena suvānayo;</div> </td> </tr> <tr> <td> <div class="G">Na vo cirāhaṁ kujjhāmi,</div> </td> </tr> <tr> <td> <div class="G">kodho mayi nāvatiṭṭhati.</div> </td> </tr> </table> </div>
</div>
<div class="q" id="p_12S1_1690"> <div class="p"> <table class="singleColumn"> <tr> <td> <div class="pN">1690</div> <div class="G">Kuddhāhaṁ na pharusaṁ brūmi,</div> </td> </tr> <tr> <td> <div class="G">Na ca dhammāni kittaye;</div> </td> </tr> <tr> <td> <div class="G">Sanniggaṇhāmi attānaṁ,</div> </td> </tr> <tr> <td> <div class="G">Sampassaṁ atthamattano’”ti.</div> </td> </tr> </table> </div>
</div>
</html>
