<html>
<div class="i">1.5.3.3 Bhikkhunupassayasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Ovādavagga
</div>
<div class="h">
Bhikkhunupassayasikkhāpada
</div>
<div class="q" id="p_2V_531">
<div class="divNumber">
158.
</div>
<div class="p">
<span class="pN">531</span>Tena samayena buddho bhagavā sakkesu viharati kapilavatthusmiṁ nigrodhārāme. Tena kho pana samayena chabbaggiyā bhikkhū bhikkhunupassayaṁ upasaṅkamitvā chabbaggiyā bhikkhuniyo ovadanti. Bhikkhuniyo chabbaggiyā bhikkhuniyo etadavocuṁ— “ethāyye, ovādaṁ gamissāmā”ti. “Yampi mayaṁ, ayye, gaccheyyāma ovādassa kāraṇā, ayyā chabbaggiyā idheva āgantvā amhe ovadantī”ti. Bhikkhuniyo ujjhāyanti khiyyanti vipācenti— “kathañhi nāma chabbaggiyā bhikkhū bhikkhunupassayaṁ upasaṅkamitvā bhikkhuniyo ovadissantī”ti. Atha kho tā bhikkhuniyo bhikkhūnaṁ etamatthaṁ ārocesuṁ.
</div>
</div>
<div class="q" id="p_2V_532">
<div class="p">
<span class="pN">532</span>Ye te bhikkhū appicchā…pe… te ujjhāyanti khiyyanti vipācenti— “kathañhi nāma chabbaggiyā bhikkhū bhikkhunupassayaṁ upasaṅkamitvā bhikkhuniyo ovadissantī”ti…pe… “saccaṁ kira tumhe, bhikkhave, bhikkhunupassayaṁ upasaṅkamitvā bhikkhuniyo ovadathā”ti? “Saccaṁ, bhagavā”ti. Vigarahi buddho bhagavā…pe… kathañhi nāma tumhe, moghapurisā, bhikkhunupassayaṁ upasaṅkamitvā bhikkhuniyo ovadissatha. Netaṁ, moghapurisā, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_533">
<div class="p">
<span class="pN">533</span><span class="bold">“Yo pana bhikkhu bhikkhunupassayaṁ upasaṅkamitvā bhikkhuniyo ovadeyya, pācittiyan”</span>ti.
</div>
</div>
<div class="q" id="p_2V_534">
<div class="p">
<span class="pN">534</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_535">
<div class="divNumber">
159.
</div>
<div class="p">
<span class="pN">535</span>Tena kho pana samayena mahāpajāpati gotamī gilānā hoti. Therā bhikkhū yena mahāpajāpati gotamī tenupasaṅkamiṁsu; upasaṅkamitvā mahāpajāpatiṁ gotamiṁ etadavocuṁ— “kacci, gotami, khamanīyaṁ, kacci yāpanīyan”ti? “Na me, ayyā, khamanīyaṁ na yāpanīyaṁ”. “Iṅghayyā, dhammaṁ desethā”ti. “Na, bhagini, kappati bhikkhunupassayaṁ upasaṅkamitvā bhikkhuniyo dhammaṁ desetun”ti kukkuccāyantā na desesuṁ. Atha kho bhagavā pubbaṇhasamayaṁ nivāsetvā pattacīvaramādāya yena mahāpajāpati gotamī tenupasaṅkami; upasaṅkamitvā paññatte āsane nisīdi. Nisajja kho bhagavā mahāpajāpatiṁ gotamiṁ etadavoca— “kacci, gotami, khamanīyaṁ, kacci yāpanīyan”ti? “Pubbe me, bhante, therā bhikkhū āgantvā dhammaṁ desenti. Tena me phāsu hoti. Idāni pana— ‘bhagavatā paṭikkhittan’ti, kukkuccāyantā na desenti. Tena me na phāsu hotī”ti. Atha kho bhagavā mahāpajāpatiṁ gotamiṁ dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi— “anujānāmi, bhikkhave, bhikkhunupassayaṁ upasaṅkamitvā gilānaṁ bhikkhuniṁ ovadituṁ. Evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_536">
<div class="divNumber">
160.
</div>
<div class="p">
<span class="pN">536</span><span class="bold">“Yo pana bhikkhu bhikkhunupassayaṁ upasaṅkamitvā bhikkhuniyo ovadeyya, aññatra samayā, pācittiyaṁ. Tatthāyaṁ samayo. Gilānā hoti bhikkhunī— ayaṁ tattha samayo”</span>ti. (<span class="italic">23</span>:<span class="bold">72</span>)
</div>
</div>
<div class="q" id="p_2V_537">
<div class="divNumber">
161.
</div>
<div class="p">
<span class="pN">537</span><span class="bold">Yo panā</span>ti yo yādiso…pe… <span class="bold">bhikkhū</span>ti…pe… ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_538">
<div class="p">
<span class="pN">538</span><span class="bold">Bhikkhunupassayo</span> nāma yattha bhikkhuniyo ekarattampi vasanti.
</div>
</div>
<div class="q" id="p_2V_539">
<div class="p">
<span class="pN">539</span><span class="bold">Upasaṅkamitvā</span>ti tattha gantvā.
</div>
</div>
<div class="q" id="p_2V_540">
<div class="p">
<span class="pN">540</span><span class="bold">Bhikkhunī</span> nāma ubhatosaṁghe upasampannā.
</div>
</div>
<div class="q" id="p_2V_541">
<div class="p">
<span class="pN">541</span><span class="bold">Ovadeyyā</span>ti aṭṭhahi garudhammehi ovadati, āpatti pācittiyassa.
</div>
</div>
<div class="q" id="p_2V_542">
<div class="p">
<span class="pN">542</span><span class="bold">Aññatra samayā</span>ti ṭhapetvā samayaṁ.
</div>
</div>
<div class="q" id="p_2V_543">
<div class="p">
<span class="pN">543</span><span class="bold">Gilānā</span> nāma bhikkhunī na sakkoti ovādāya vā saṁvāsāya vā gantuṁ.
</div>
</div>
<div class="q" id="p_2V_544">
<div class="divNumber">
162.
</div>
<div class="p">
<span class="pN">544</span>Upasampannāya upasampannasaññī bhikkhunupassayaṁ upasaṅkamitvā aññatra samayā ovadati, āpatti pācittiyassa. Upasampannāya vematiko bhikkhunupassayaṁ upasaṅkamitvā aññatra samayā ovadati, āpatti pācittiyassa. Upasampannāya anupasampannasaññī bhikkhunupassayaṁ upasaṅkamitvā aññatra samayā ovadati, āpatti pācittiyassa.
</div>
</div>
<div class="q" id="p_2V_545">
<div class="p">
<span class="pN">545</span>Aññena dhammena ovadati, āpatti dukkaṭassa. Ekatoupasampannāya ovadati, āpatti dukkaṭassa. Anupasampannāya upasampannasaññī, āpatti dukkaṭassa. Anupasampannāya vematiko, āpatti dukkaṭassa. Anupasampannāya anupasampannasaññī, anāpatti.
</div>
</div>
<div class="q" id="p_2V_546">
<div class="divNumber">
163.
</div>
<div class="p">
<span class="pN">546</span>Anāpatti— samaye, uddesaṁ dento, paripucchaṁ dento, “osārehi ayyā”ti vuccamāno osāreti, pañhaṁ pucchati, pañhaṁ puṭṭho katheti, aññassatthāya bhaṇantaṁ bhikkhuniyo suṇanti, sikkhamānāya sāmaṇeriyā, ummattakassa, ādikammikassāti.
</div>
</div>
<div class="CENTER" id="p_2V_547">
<span class="pN">547</span>Bhikkhunupassayasikkhāpadaṁ niṭṭhitaṁ tatiyaṁ.
</div>
</html>
