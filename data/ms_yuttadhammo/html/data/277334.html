<html>
<div class="i">1.1.2.4.2 Kosiyavagga</div>
<div class="h">Bhikkhuvibhaṅga</div>
<div class="h">Paṭhamabhāga</div>
<div class="h">Katāpattivāra</div>
<div class="h">Nissaggiyakaṇḍa</div>
<div class="h">Kosiyavagga</div>
<div class="q" id="p_5V_363"> <div class="divNumber">163.</div> <div class="p">
<span class="pN">363</span>Kosiyamissakaṁ santhataṁ kārāpento dve āpattiyo āpajjati. Kārāpeti, payoge dukkaṭaṁ; kārāpite nissaggiyaṁ pācittiyaṁ. (1) </div>
</div>
<div class="q" id="p_5V_364"> <div class="p">
<span class="pN">364</span>Suddhakāḷakānaṁ eḷakalomānaṁ santhataṁ kārāpento dve āpattiyo āpajjati. Kārāpeti, payoge dukkaṭaṁ; kārāpite nissaggiyaṁ pācittiyaṁ. (2) </div>
</div>
<div class="q" id="p_5V_365"> <div class="p">
<span class="pN">365</span>Anādiyitvā tulaṁ odātānaṁ tulaṁ gocariyānaṁ navaṁ santhataṁ kārāpento dve āpattiyo āpajjati. Kārāpeti, payoge dukkaṭaṁ; kārāpite nissaggiyaṁ pācittiyaṁ. (3) </div>
</div>
<div class="q" id="p_5V_366"> <div class="p">
<span class="pN">366</span>Anuvassaṁ santhataṁ kārāpento dve āpattiyo āpajjati. Kārāpeti, payoge dukkaṭaṁ; kārāpite nissaggiyaṁ pācittiyaṁ. (4) </div>
</div>
<div class="q" id="p_5V_367"> <div class="p">
<span class="pN">367</span>Anādiyitvā purāṇasanthatassa sāmantā sugatavidatthiṁ navaṁ nisīdanasanthataṁ kārāpento dve āpattiyo āpajjati. Kārāpeti, payoge dukkaṭaṁ; kārāpite nissaggiyaṁ pācittiyaṁ. (5) </div>
</div>
<div class="q" id="p_5V_368"> <div class="p">
<span class="pN">368</span>Eḷakalomāni paṭiggahetvā tiyojanaṁ atikkāmento dve āpattiyo āpajjati. Paṭhamaṁ pādaṁ tiyojanaṁ atikkāmeti, āpatti dukkaṭassa; dutiyaṁ pādaṁ atikkāmeti, nissaggiyaṁ pācittiyaṁ. (6) </div>
</div>
<div class="q" id="p_5V_369"> <div class="p">
<span class="pN">369</span>Aññātikāya bhikkhuniyā eḷakalomāni dhovāpento dve āpattiyo āpajjati. Dhovāpeti, payoge dukkaṭaṁ; dhovāpite nissaggiyaṁ pācittiyaṁ. (7) </div>
</div>
<div class="q" id="p_5V_370"> <div class="p">
<span class="pN">370</span>Rūpiyaṁ paṭiggaṇhanto dve āpattiyo āpajjati. Gaṇhāti, payoge dukkaṭaṁ; gahite nissaggiyaṁ pācittiyaṁ. (8) </div>
</div>
<div class="q" id="p_5V_371"> <div class="p">
<span class="pN">371</span>Nānappakārakaṁ rūpiyasaṁvohāraṁ samāpajjanto dve āpattiyo āpajjati. Samāpajjati, payoge dukkaṭaṁ; samāpanne nissaggiyaṁ pācittiyaṁ. (9) </div>
</div>
<div class="q" id="p_5V_372"> <div class="p">
<span class="pN">372</span>Nānappakārakaṁ kayavikkayaṁ samāpajjanto dve āpattiyo āpajjati. Samāpajjati, payoge dukkaṭaṁ; samāpanne nissaggiyaṁ pācittiyaṁ. (10) </div>
</div>
<div class="CENTER" id="p_5V_373">
<span class="pN">373</span>Kosiyavaggo dutiyo.</div>
</html>
