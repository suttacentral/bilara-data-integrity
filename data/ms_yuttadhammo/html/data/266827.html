<html>
<div class="i">3.6 Pilindavacchasutta</div>
<div class="h">Nandavagga</div>
<div class="h">Pilindavacchasutta</div>
<div class="q" id="p_18Ud_203"> <div class="divNumber">26.</div> <div class="p">
<span class="pN">203</span>Evaṁ me sutaṁ— ekaṁ samayaṁ bhagavā rājagahe viharati veḷuvane kalandakanivāpe. Tena kho pana samayena āyasmā pilindavaccho bhikkhū vasalavādena samudācarati. Atha kho sambahulā bhikkhū yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ— “āyasmā, bhante, pilindavaccho bhikkhū vasalavādena samudācaratī”ti. </div>
</div>
<div class="q" id="p_18Ud_204"> <div class="p">
<span class="pN">204</span>Atha kho bhagavā aññataraṁ bhikkhuṁ āmantesi— “ehi tvaṁ, bhikkhu, mama vacanena pilindavacchaṁ bhikkhuṁ āmantehi— ‘satthā taṁ, āvuso pilindavaccha, āmantetī’”ti. “Evaṁ, bhante”ti kho so bhikkhu bhagavato paṭissutvā yenāyasmā pilindavaccho tenupasaṅkami; upasaṅkamitvā āyasmantaṁ pilindavacchaṁ etadavoca— “satthā taṁ, āvuso pilindavaccha, āmantetī”ti. </div>
</div>
<div class="q" id="p_18Ud_205"> <div class="p">
<span class="pN">205</span>“Evamāvuso”ti kho āyasmā pilindavaccho tassa bhikkhuno paṭissutvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinnaṁ kho āyasmantaṁ pilindavacchaṁ bhagavā etadavoca— “saccaṁ kira tvaṁ, vaccha, bhikkhū vasalavādena samudācarasī”ti? “Evaṁ, bhante”ti. </div>
</div>
<div class="q" id="p_18Ud_206"> <div class="p">
<span class="pN">206</span>Atha kho bhagavā āyasmato pilindavacchassa pubbenivāsaṁ manasi karitvā bhikkhū āmantesi— “mā kho tumhe, bhikkhave, vacchassa bhikkhuno ujjhāyittha. Na, bhikkhave, vaccho dosantaro bhikkhū vasalavādena samudācarati. Vacchassa, bhikkhave, bhikkhuno pañca jātisatāni abbokiṇṇāni brāhmaṇakule paccājātāni. So tassa vasalavādo dīgharattaṁ samudāciṇṇo. Tenāyaṁ vaccho bhikkhū vasalavādena samudācaratī”ti. </div>
</div>
<div class="q" id="p_18Ud_207"> <div class="p">
<span class="pN">207</span>Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi— </div>
</div>
<div class="q" id="p_18Ud_208"> <div class="p"> <table class="singleColumn"> <tr> <td> <div class="pN">208</div> <div class="G">“Yamhi na māyā vasatī na māno,</div> </td> </tr> <tr> <td> <div class="G">Yo vītalobho amamo nirāso;</div> </td> </tr> <tr> <td> <div class="G">Paṇunnakodho abhinibbutatto,</div> </td> </tr> <tr> <td> <div class="G">So brāhmaṇo so samaṇo sa bhikkhū”ti. (30)</div> </td> </tr> </table> </div>
</div>
<div class="CENTER" id="p_18Ud_209">
<span class="pN">209</span>Chaṭṭhaṁ.</div>
</html>
