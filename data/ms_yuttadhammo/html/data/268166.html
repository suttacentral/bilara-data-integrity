<html>
<div class="i">1.4.8 Saṁghasāmaggīsutta</div>
<div class="h">Paṭhamapaṇṇāsaka</div>
<div class="h">Upālivagga</div>
<div class="h">Saṁghasāmaggīsutta</div>
<div class="q" id="p_17A10_282"> <div class="divNumber">38.</div> <div class="p">
<span class="pN">282</span>“‘Saṁghasāmaggī, saṁghasāmaggī’ti, bhante, vuccati. Kittāvatā nu kho, bhante, saṁgho samaggo hotī”ti? “Idhupāli, bhikkhū adhammaṁ adhammoti dīpenti, dhammaṁ dhammoti dīpenti, avinayaṁ avinayoti dīpenti, vinayaṁ vinayoti dīpenti, abhāsitaṁ alapitaṁ tathāgatena abhāsitaṁ alapitaṁ tathāgatenāti dīpenti, bhāsitaṁ lapitaṁ tathāgatena bhāsitaṁ lapitaṁ tathāgatenāti dīpenti, anāciṇṇaṁ tathāgatena anāciṇṇaṁ tathāgatenāti dīpenti, āciṇṇaṁ tathāgatena āciṇṇaṁ tathāgatenāti dīpenti, apaññattaṁ tathāgatena apaññattaṁ tathāgatenāti dīpenti, paññattaṁ tathāgatena paññattaṁ tathāgatenāti dīpenti. Te imehi dasahi vatthūhi na avakassanti na apakassanti na āveni kammāni karonti na āveni pātimokkhaṁ uddisanti. Ettāvatā kho, upāli, saṁgho samaggo hotī”ti. </div>
</div>
<div class="CENTER" id="p_17A10_283">
<span class="pN">283</span>Aṭṭhamaṁ.</div>
</html>
