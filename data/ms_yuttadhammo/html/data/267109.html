<html>
<div class="i">6.1 Pañcasatamattātherīgāthā</div>
<div class="h">Chakkanipāta</div>
<div class="h">Pañcasatamattātherīgāthā</div>
<div class="q" id="p_19Th2_182"> <div class="divNumber">127.</div> <div class="p"> <table class="singleColumn"> <tr> <td> <div class="pN">182</div> <div class="G">“Yassa maggaṁ na jānāsi,</div> </td> </tr> <tr> <td> <div class="G">āgatassa gatassa vā;</div> </td> </tr> <tr> <td> <div class="G">Taṁ kuto cāgataṁ sattaṁ,</div> </td> </tr> <tr> <td> <div class="G">‘mama putto’ti rodasi.</div> </td> </tr> </table> </div>
</div>
<div class="q" id="p_19Th2_183"> <div class="divNumber">128.</div> <div class="p"> <table class="singleColumn"> <tr> <td> <div class="pN">183</div> <div class="G">Maggañca khossa jānāsi,</div> </td> </tr> <tr> <td> <div class="G">āgatassa gatassa vā;</div> </td> </tr> <tr> <td> <div class="G">Na naṁ samanusocesi,</div> </td> </tr> <tr> <td> <div class="G">evaṁdhammā hi pāṇino.</div> </td> </tr> </table> </div>
</div>
<div class="q" id="p_19Th2_184"> <div class="divNumber">129.</div> <div class="p"> <table class="singleColumn"> <tr> <td> <div class="pN">184</div> <div class="G">Ayācito tatāgacchi,</div> </td> </tr> <tr> <td> <div class="G">nānuññāto ito gato;</div> </td> </tr> <tr> <td> <div class="G">Kutoci nūna āgantvā,</div> </td> </tr> <tr> <td> <div class="G">vasitvā katipāhakaṁ;</div> </td> </tr> <tr> <td> <div class="G">Itopi aññena gato,</div> </td> </tr> <tr> <td> <div class="G">tatopaññena gacchati.</div> </td> </tr> </table> </div>
</div>
<div class="q" id="p_19Th2_185"> <div class="divNumber">130.</div> <div class="p"> <table class="singleColumn"> <tr> <td> <div class="pN">185</div> <div class="G">Peto manussarūpena,</div> </td> </tr> <tr> <td> <div class="G">saṁsaranto gamissati;</div> </td> </tr> <tr> <td> <div class="G">Yathāgato tathā gato,</div> </td> </tr> <tr> <td> <div class="G">kā tattha paridevanā”.</div> </td> </tr> </table> </div>
</div>
<div class="q" id="p_19Th2_186"> <div class="divNumber">131.</div> <div class="p"> <table class="singleColumn"> <tr> <td> <div class="pN">186</div> <div class="G">“Abbahī vata me sallaṁ,</div> </td> </tr> <tr> <td> <div class="G">duddasaṁ hadayassitaṁ;</div> </td> </tr> <tr> <td> <div class="G">Yā me sokaparetāya,</div> </td> </tr> <tr> <td> <div class="G">puttasokaṁ byapānudi.</div> </td> </tr> </table> </div>
</div>
<div class="q" id="p_19Th2_187"> <div class="divNumber">132.</div> <div class="p"> <table class="singleColumn"> <tr> <td> <div class="pN">187</div> <div class="G">Sājja abbūḷhasallāhaṁ,</div> </td> </tr> <tr> <td> <div class="G">Nicchātā parinibbutā;</div> </td> </tr> <tr> <td> <div class="G">Buddhaṁ dhammañca saṁghañca,</div> </td> </tr> <tr> <td> <div class="G">Upemi saraṇaṁ muniṁ”.</div> </td> </tr> </table> </div>
</div>
<div class="q" id="p_19Th2_188"> <div class="p">
<span class="pN">188</span>Itthaṁ sudaṁ pañcasatamattā therī bhikkhuniyo…pe…. </div>
</div>
</html>
