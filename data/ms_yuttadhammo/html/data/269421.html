<html>
<div class="i">18.1.3 Mahābodhijātaka</div>
<div class="h">Paṇṇāsanipāta</div>
<div class="h">Niḷinikāvagga</div>
<div class="h">Mahābodhijātaka</div>
<div class="q" id="p_23J_380"> <div class="divNumber">124.</div> <div class="p"> <table class="singleColumn"> <tr> <td> <div class="pN">380</div> <div class="G">“Kiṁ nu daṇḍaṁ kimajinaṁ,</div> </td> </tr> <tr> <td> <div class="G">kiṁ chattaṁ kimupāhanaṁ;</div> </td> </tr> <tr> <td> <div class="G">Kimaṅkusañca pattañca,</div> </td> </tr> <tr> <td> <div class="G">saṅghāṭiñcāpi brāhmaṇa;</div> </td> </tr> <tr> <td> <div class="G">Taramānarūpohāsi,</div> </td> </tr> <tr> <td> <div class="G">kiṁ nu patthayase disaṁ”.</div> </td> </tr> </table> </div>
</div>
<div class="q" id="p_23J_381"> <div class="divNumber">125.</div> <div class="p"> <table class="singleColumn"> <tr> <td> <div class="pN">381</div> <div class="G">“Dvādasetāni vassāni,</div> </td> </tr> <tr> <td> <div class="G">vusitāni tavantike;</div> </td> </tr> <tr> <td> <div class="G">Nābhijānāmi soṇena,</div> </td> </tr> <tr> <td> <div class="G">piṅgalenābhikūjitaṁ.</div> </td> </tr> </table> </div>
</div>
<div class="q" id="p_23J_382"> <div class="divNumber">126.</div> <div class="p"> <table class="singleColumn"> <tr> <td> <div class="pN">382</div> <div class="G">Svāyaṁ dittova nadati,</div> </td> </tr> <tr> <td> <div class="G">sukkadāṭhaṁ vidaṁsayaṁ;</div> </td> </tr> <tr> <td> <div class="G">Tava sutvā sabhariyassa,</div> </td> </tr> <tr> <td> <div class="G">vītasaddhassa maṁ pati”.</div> </td> </tr> </table> </div>
</div>
<div class="q" id="p_23J_383"> <div class="divNumber">127.</div> <div class="p"> <table class="singleColumn"> <tr> <td> <div class="pN">383</div> <div class="G">“Ahu esa kato doso,</div> </td> </tr> <tr> <td> <div class="G">yathā bhāsasi brāhmaṇa;</div> </td> </tr> <tr> <td> <div class="G">Esa bhiyyo pasīdāmi,</div> </td> </tr> <tr> <td> <div class="G">vasa brāhmaṇa māgamā”.</div> </td> </tr> </table> </div>
</div>
<div class="q" id="p_23J_384"> <div class="divNumber">128.</div> <div class="p"> <table class="singleColumn"> <tr> <td> <div class="pN">384</div> <div class="G">“Sabbaseto pure āsi,</div> </td> </tr> <tr> <td> <div class="G">tatopi sabalo ahu;</div> </td> </tr> <tr> <td> <div class="G">Sabbalohitako dāni,</div> </td> </tr> <tr> <td> <div class="G">kālo pakkamituṁ mama.</div> </td> </tr> </table> </div>
</div>
<div class="q" id="p_23J_385"> <div class="divNumber">129.</div> <div class="p"> <table class="singleColumn"> <tr> <td> <div class="pN">385</div> <div class="G">Abbhantaraṁ pure āsi,</div> </td> </tr> <tr> <td> <div class="G">tato majjhe tato bahi;</div> </td> </tr> <tr> <td> <div class="G">Purā niddhamanā hoti,</div> </td> </tr> <tr> <td> <div class="G">sayameva vajāmahaṁ.</div> </td> </tr> </table> </div>
</div>
<div class="q" id="p_23J_386"> <div class="divNumber">130.</div> <div class="p"> <table class="singleColumn"> <tr> <td> <div class="pN">386</div> <div class="G">Vītasaddhaṁ na seveyya,</div> </td> </tr> <tr> <td> <div class="G">udapānaṁvanodakaṁ;</div> </td> </tr> <tr> <td> <div class="G">Sacepi naṁ anukhaṇe,</div> </td> </tr> <tr> <td> <div class="G">vāri kaddamagandhikaṁ.</div> </td> </tr> </table> </div>
</div>
<div class="q" id="p_23J_387"> <div class="divNumber">131.</div> <div class="p"> <table class="singleColumn"> <tr> <td> <div class="pN">387</div> <div class="G">Pasannameva seveyya,</div> </td> </tr> <tr> <td> <div class="G">appasannaṁ vivajjaye;</div> </td> </tr> <tr> <td> <div class="G">Pasannaṁ payirupāseyya,</div> </td> </tr> <tr> <td> <div class="G">rahadaṁ vudakatthiko.</div> </td> </tr> </table> </div>
</div>
<div class="q" id="p_23J_388"> <div class="divNumber">132.</div> <div class="p"> <table class="singleColumn"> <tr> <td> <div class="pN">388</div> <div class="G">Bhaje bhajantaṁ purisaṁ,</div> </td> </tr> <tr> <td> <div class="G">abhajantaṁ na bhajjaye;</div> </td> </tr> <tr> <td> <div class="G">Asappurisadhammo so,</div> </td> </tr> <tr> <td> <div class="G">yo bhajantaṁ na bhajjati.</div> </td> </tr> </table> </div>
</div>
<div class="q" id="p_23J_389"> <div class="divNumber">133.</div> <div class="p"> <table class="singleColumn"> <tr> <td> <div class="pN">389</div> <div class="G">Yo bhajantaṁ na bhajati,</div> </td> </tr> <tr> <td> <div class="G">sevamānaṁ na sevati;</div> </td> </tr> <tr> <td> <div class="G">Sa ve manussapāpiṭṭho,</div> </td> </tr> <tr> <td> <div class="G">migo sākhassito yathā.</div> </td> </tr> </table> </div>
</div>
<div class="q" id="p_23J_390"> <div class="divNumber">134.</div> <div class="p"> <table class="singleColumn"> <tr> <td> <div class="pN">390</div> <div class="G">Accābhikkhaṇasaṁsaggā,</div> </td> </tr> <tr> <td> <div class="G">asamosaraṇena ca;</div> </td> </tr> <tr> <td> <div class="G">Etena mittā jīranti,</div> </td> </tr> <tr> <td> <div class="G">akāle yācanāya ca.</div> </td> </tr> </table> </div>
</div>
<div class="q" id="p_23J_391"> <div class="divNumber">135.</div> <div class="p"> <table class="singleColumn"> <tr> <td> <div class="pN">391</div> <div class="G">Tasmā nābhikkhaṇaṁ gacche,</div> </td> </tr> <tr> <td> <div class="G">na ca gacche cirāciraṁ;</div> </td> </tr> <tr> <td> <div class="G">Kālena yācaṁ yāceyya,</div> </td> </tr> <tr> <td> <div class="G">evaṁ mittā na jīyare.</div> </td> </tr> </table> </div>
</div>
<div class="q" id="p_23J_392"> <div class="divNumber">136.</div> <div class="p"> <table class="singleColumn"> <tr> <td> <div class="pN">392</div> <div class="G">Aticiraṁ nivāsena,</div> </td> </tr> <tr> <td> <div class="G">piyo bhavati appiyo;</div> </td> </tr> <tr> <td> <div class="G">Āmanta kho taṁ gacchāma,</div> </td> </tr> <tr> <td> <div class="G">purā te homa appiyā”.</div> </td> </tr> </table> </div>
</div>
<div class="q" id="p_23J_393"> <div class="divNumber">137.</div> <div class="p"> <table class="singleColumn"> <tr> <td> <div class="pN">393</div> <div class="G">“Evañce yācamānānaṁ,</div> </td> </tr> <tr> <td> <div class="G">Añjaliṁ nāvabujjhasi;</div> </td> </tr> <tr> <td> <div class="G">Paricārakānaṁ sataṁ,</div> </td> </tr> <tr> <td> <div class="G">Vacanaṁ na karosi no;</div> </td> </tr> <tr> <td> <div class="G">Evaṁ taṁ abhiyācāma,</div> </td> </tr> <tr> <td> <div class="G">Puna kayirāsi pariyāyaṁ”.</div> </td> </tr> </table> </div>
</div>
<div class="q" id="p_23J_394"> <div class="divNumber">138.</div> <div class="p"> <table class="singleColumn"> <tr> <td> <div class="pN">394</div> <div class="G">“Evañce no viharataṁ,</div> </td> </tr> <tr> <td> <div class="G">Antarāyo na hessati;</div> </td> </tr> <tr> <td> <div class="G">Tuyhaṁ vāpi mahārāja,</div> </td> </tr> <tr> <td> <div class="G">Mayhaṁ vā raṭṭhavaddhana;</div> </td> </tr> <tr> <td> <div class="G">Appeva nāma passema,</div> </td> </tr> <tr> <td> <div class="G">Ahorattānamaccaye.</div> </td> </tr> </table> </div>
</div>
<div class="q" id="p_23J_395"> <div class="divNumber">139.</div> <div class="p"> <table class="singleColumn"> <tr> <td> <div class="pN">395</div> <div class="G">Udīraṇā ce saṅgatyā,</div> </td> </tr> <tr> <td> <div class="G">bhāvāya manuvattati;</div> </td> </tr> <tr> <td> <div class="G">Akāmā akaraṇīyaṁ vā,</div> </td> </tr> <tr> <td> <div class="G">karaṇīyaṁ vāpi kubbati;</div> </td> </tr> <tr> <td> <div class="G">Akāmākaraṇīyamhi,</div> </td> </tr> <tr> <td> <div class="G">kvidha pāpena lippati.</div> </td> </tr> </table> </div>
</div>
<div class="q" id="p_23J_396"> <div class="divNumber">140.</div> <div class="p"> <table class="singleColumn"> <tr> <td> <div class="pN">396</div> <div class="G">So ce attho ca dhammo ca,</div> </td> </tr> <tr> <td> <div class="G">kalyāṇo na ca pāpako;</div> </td> </tr> <tr> <td> <div class="G">Bhoto ce vacanaṁ saccaṁ,</div> </td> </tr> <tr> <td> <div class="G">suhato vānaro mayā.</div> </td> </tr> </table> </div>
</div>
<div class="q" id="p_23J_397"> <div class="divNumber">141.</div> <div class="p"> <table class="singleColumn"> <tr> <td> <div class="pN">397</div> <div class="G">Attano ce hi vādassa,</div> </td> </tr> <tr> <td> <div class="G">aparādhaṁ vijāniyā;</div> </td> </tr> <tr> <td> <div class="G">Na maṁ tvaṁ garaheyyāsi,</div> </td> </tr> <tr> <td> <div class="G">bhoto vādo hi tādiso.</div> </td> </tr> </table> </div>
</div>
<div class="q" id="p_23J_398"> <div class="divNumber">142.</div> <div class="p"> <table class="singleColumn"> <tr> <td> <div class="pN">398</div> <div class="G">Issaro sabbalokassa,</div> </td> </tr> <tr> <td> <div class="G">sace kappeti jīvitaṁ;</div> </td> </tr> <tr> <td> <div class="G">Iddhiṁ byasanabhāvañca,</div> </td> </tr> <tr> <td> <div class="G">kammaṁ kalyāṇapāpakaṁ;</div> </td> </tr> <tr> <td> <div class="G">Niddesakārī puriso,</div> </td> </tr> <tr> <td> <div class="G">issaro tena lippati.</div> </td> </tr> </table> </div>
</div>
<div class="q" id="p_23J_399"> <div class="divNumber">143.</div> <div class="p"> <table class="singleColumn"> <tr> <td> <div class="pN">399</div> <div class="G">So ce attho ca dhammo ca,</div> </td> </tr> <tr> <td> <div class="G">kalyāṇo na ca pāpako;</div> </td> </tr> <tr> <td> <div class="G">Bhoto ce vacanaṁ saccaṁ,</div> </td> </tr> <tr> <td> <div class="G">suhato vānaro mayā.</div> </td> </tr> </table> </div>
</div>
<div class="q" id="p_23J_400"> <div class="divNumber">144.</div> <div class="p"> <table class="singleColumn"> <tr> <td> <div class="pN">400</div> <div class="G">Attano ce hi vādassa,</div> </td> </tr> <tr> <td> <div class="G">aparādhaṁ vijāniyā;</div> </td> </tr> <tr> <td> <div class="G">Na maṁ tvaṁ garaheyyāsi,</div> </td> </tr> <tr> <td> <div class="G">bhoto vādo hi tādiso.</div> </td> </tr> </table> </div>
</div>
<div class="q" id="p_23J_401"> <div class="divNumber">145.</div> <div class="p"> <table class="singleColumn"> <tr> <td> <div class="pN">401</div> <div class="G">Sace pubbekatahetu,</div> </td> </tr> <tr> <td> <div class="G">sukhadukkhaṁ nigacchati;</div> </td> </tr> <tr> <td> <div class="G">Porāṇakaṁ kataṁ pāpaṁ,</div> </td> </tr> <tr> <td> <div class="G">tameso muccate iṇaṁ;</div> </td> </tr> <tr> <td> <div class="G">Porāṇakaiṇamokkho,</div> </td> </tr> <tr> <td> <div class="G">kvidha pāpena lippati.</div> </td> </tr> </table> </div>
</div>
<div class="q" id="p_23J_402"> <div class="divNumber">146.</div> <div class="p"> <table class="singleColumn"> <tr> <td> <div class="pN">402</div> <div class="G">So ce attho ca dhammo ca,</div> </td> </tr> <tr> <td> <div class="G">kalyāṇo na ca pāpako;</div> </td> </tr> <tr> <td> <div class="G">Bhoto ce vacanaṁ saccaṁ,</div> </td> </tr> <tr> <td> <div class="G">suhato vānaro mayā.</div> </td> </tr> </table> </div>
</div>
<div class="q" id="p_23J_403"> <div class="divNumber">147.</div> <div class="p"> <table class="singleColumn"> <tr> <td> <div class="pN">403</div> <div class="G">Attano ce hi vādassa,</div> </td> </tr> <tr> <td> <div class="G">aparādhaṁ vijāniyā;</div> </td> </tr> <tr> <td> <div class="G">Na maṁ tvaṁ garaheyyāsi,</div> </td> </tr> <tr> <td> <div class="G">bhoto vādo hi tādiso.</div> </td> </tr> </table> </div>
</div>
<div class="q" id="p_23J_404"> <div class="divNumber">148.</div> <div class="p"> <table class="singleColumn"> <tr> <td> <div class="pN">404</div> <div class="G">Catunnaṁyevupādāya,</div> </td> </tr> <tr> <td> <div class="G">rūpaṁ sambhoti pāṇinaṁ;</div> </td> </tr> <tr> <td> <div class="G">Yato ca rūpaṁ sambhoti,</div> </td> </tr> <tr> <td> <div class="G">tatthevānupagacchati;</div> </td> </tr> <tr> <td> <div class="G">Idheva jīvati jīvo,</div> </td> </tr> <tr> <td> <div class="G">pecca pecca vinassati.</div> </td> </tr> </table> </div>
</div>
<div class="q" id="p_23J_405"> <div class="divNumber">149.</div> <div class="p"> <table class="singleColumn"> <tr> <td> <div class="pN">405</div> <div class="G">Ucchijjati ayaṁ loko,</div> </td> </tr> <tr> <td> <div class="G">ye bālā ye ca paṇḍitā;</div> </td> </tr> <tr> <td> <div class="G">Ucchijjamāne lokasmiṁ,</div> </td> </tr> <tr> <td> <div class="G">kvidha pāpena lippati.</div> </td> </tr> </table> </div>
</div>
<div class="q" id="p_23J_406"> <div class="divNumber">150.</div> <div class="p"> <table class="singleColumn"> <tr> <td> <div class="pN">406</div> <div class="G">So ce attho ca dhammo ca,</div> </td> </tr> <tr> <td> <div class="G">kalyāṇo na ca pāpako;</div> </td> </tr> <tr> <td> <div class="G">Bhoto ce vacanaṁ saccaṁ,</div> </td> </tr> <tr> <td> <div class="G">suhato vānaro mayā.</div> </td> </tr> </table> </div>
</div>
<div class="q" id="p_23J_407"> <div class="divNumber">151.</div> <div class="p"> <table class="singleColumn"> <tr> <td> <div class="pN">407</div> <div class="G">Attano ce hi vādassa,</div> </td> </tr> <tr> <td> <div class="G">aparādhaṁ vijāniyā;</div> </td> </tr> <tr> <td> <div class="G">Na maṁ tvaṁ garaheyyāsi,</div> </td> </tr> <tr> <td> <div class="G">bhoto vādo hi tādiso.</div> </td> </tr> </table> </div>
</div>
<div class="q" id="p_23J_408"> <div class="divNumber">152.</div> <div class="p"> <table class="singleColumn"> <tr> <td> <div class="pN">408</div> <div class="G">Āhu khattavidā loke,</div> </td> </tr> <tr> <td> <div class="G">bālā paṇḍitamānino;</div> </td> </tr> <tr> <td> <div class="G">‘Mātaraṁ pitaraṁ haññe,</div> </td> </tr> <tr> <td> <div class="G">atho jeṭṭhampi bhātaraṁ;</div> </td> </tr> <tr> <td> <div class="G">Haneyya puttadāre ca,</div> </td> </tr> <tr> <td> <div class="G">attho ce tādiso siyā’.</div> </td> </tr> </table> </div>
</div>
<div class="q" id="p_23J_409"> <div class="divNumber">153.</div> <div class="p"> <table class="singleColumn"> <tr> <td> <div class="pN">409</div> <div class="G">Yassa rukkhassa chāyāya,</div> </td> </tr> <tr> <td> <div class="G">nisīdeyya sayeyya vā;</div> </td> </tr> <tr> <td> <div class="G">Na tassa sākhaṁ bhañjeyya,</div> </td> </tr> <tr> <td> <div class="G">mittadubbho hi pāpako.</div> </td> </tr> </table> </div>
</div>
<div class="q" id="p_23J_410"> <div class="divNumber">154.</div> <div class="p"> <table class="singleColumn"> <tr> <td> <div class="pN">410</div> <div class="G">Atha atthe samuppanne,</div> </td> </tr> <tr> <td> <div class="G">samūlamapi abbahe;</div> </td> </tr> <tr> <td> <div class="G">Attho me sambalenāpi,</div> </td> </tr> <tr> <td> <div class="G">suhato vānaro mayā.</div> </td> </tr> </table> </div>
</div>
<div class="q" id="p_23J_411"> <div class="divNumber">155.</div> <div class="p"> <table class="singleColumn"> <tr> <td> <div class="pN">411</div> <div class="G">So ce attho ca dhammo ca,</div> </td> </tr> <tr> <td> <div class="G">kalyāṇo na ca pāpako;</div> </td> </tr> <tr> <td> <div class="G">Bhoto ce vacanaṁ saccaṁ,</div> </td> </tr> <tr> <td> <div class="G">suhato vānaro mayā.</div> </td> </tr> </table> </div>
</div>
<div class="q" id="p_23J_412"> <div class="divNumber">156.</div> <div class="p"> <table class="singleColumn"> <tr> <td> <div class="pN">412</div> <div class="G">Attano ce hi vādassa,</div> </td> </tr> <tr> <td> <div class="G">aparādhaṁ vijāniyā;</div> </td> </tr> <tr> <td> <div class="G">Na maṁ tvaṁ garaheyyāsi,</div> </td> </tr> <tr> <td> <div class="G">bhoto vādo hi tādiso.</div> </td> </tr> </table> </div>
</div>
<div class="q" id="p_23J_413"> <div class="divNumber">157.</div> <div class="p"> <table class="singleColumn"> <tr> <td> <div class="pN">413</div> <div class="G">Ahetuvādo puriso,</div> </td> </tr> <tr> <td> <div class="G">yo ca issarakuttiko;</div> </td> </tr> <tr> <td> <div class="G">Pubbekatī ca ucchedī,</div> </td> </tr> <tr> <td> <div class="G">yo ca khattavido naro.</div> </td> </tr> </table> </div>
</div>
<div class="q" id="p_23J_414"> <div class="divNumber">158.</div> <div class="p"> <table class="singleColumn"> <tr> <td> <div class="pN">414</div> <div class="G">Ete asappurisā loke,</div> </td> </tr> <tr> <td> <div class="G">bālā paṇḍitamānino;</div> </td> </tr> <tr> <td> <div class="G">Kareyya tādiso pāpaṁ,</div> </td> </tr> <tr> <td> <div class="G">atho aññampi kāraye;</div> </td> </tr> <tr> <td> <div class="G">Asappurisasaṁsaggo,</div> </td> </tr> <tr> <td> <div class="G">dukkhanto kaṭukudrayo.</div> </td> </tr> </table> </div>
</div>
<div class="q" id="p_23J_415"> <div class="divNumber">159.</div> <div class="p"> <table class="singleColumn"> <tr> <td> <div class="pN">415</div> <div class="G">Urabbharūpena vakassu pubbe,</div> </td> </tr> <tr> <td> <div class="G">Asaṁkito ajayūthaṁ upeti;</div> </td> </tr> <tr> <td> <div class="G">Hantvā uraṇiṁ ajikaṁ ajañca,</div> </td> </tr> <tr> <td> <div class="G">Utrāsayitvā yena kāmaṁ paleti.</div> </td> </tr> </table> </div>
</div>
<div class="q" id="p_23J_416"> <div class="divNumber">160.</div> <div class="p"> <table class="singleColumn"> <tr> <td> <div class="pN">416</div> <div class="G">Tathāvidheke samaṇabrāhmaṇāse,</div> </td> </tr> <tr> <td> <div class="G">Chadanaṁ katvā vañcayanti manusse;</div> </td> </tr> <tr> <td> <div class="G">Anāsakā thaṇḍilaseyyakā ca,</div> </td> </tr> <tr> <td> <div class="G">Rajojallaṁ ukkuṭikappadhānaṁ;</div> </td> </tr> <tr> <td> <div class="G">Pariyāyabhattañca apānakattā,</div> </td> </tr> <tr> <td> <div class="G">Pāpācārā arahanto vadānā.</div> </td> </tr> </table> </div>
</div>
<div class="q" id="p_23J_417"> <div class="divNumber">161.</div> <div class="p"> <table class="singleColumn"> <tr> <td> <div class="pN">417</div> <div class="G">Ete asappurisā loke,</div> </td> </tr> <tr> <td> <div class="G">bālā paṇḍitamānino;</div> </td> </tr> <tr> <td> <div class="G">Kareyya tādiso pāpaṁ,</div> </td> </tr> <tr> <td> <div class="G">atho aññampi kāraye;</div> </td> </tr> <tr> <td> <div class="G">Asappurisasaṁsaggo,</div> </td> </tr> <tr> <td> <div class="G">dukkhanto kaṭukudrayo.</div> </td> </tr> </table> </div>
</div>
<div class="q" id="p_23J_418"> <div class="divNumber">162.</div> <div class="p"> <table class="singleColumn"> <tr> <td> <div class="pN">418</div> <div class="G">Yamāhu natthi vīriyanti,</div> </td> </tr> <tr> <td> <div class="G">ahetuñca pavadanti ye;</div> </td> </tr> <tr> <td> <div class="G">Parakāraṁ attakārañca,</div> </td> </tr> <tr> <td> <div class="G">ye tucchaṁ samavaṇṇayuṁ.</div> </td> </tr> </table> </div>
</div>
<div class="q" id="p_23J_419"> <div class="divNumber">163.</div> <div class="p"> <table class="singleColumn"> <tr> <td> <div class="pN">419</div> <div class="G">Ete asappurisā loke,</div> </td> </tr> <tr> <td> <div class="G">bālā paṇḍitamānino;</div> </td> </tr> <tr> <td> <div class="G">Kareyya tādiso pāpaṁ,</div> </td> </tr> <tr> <td> <div class="G">atho aññampi kāraye;</div> </td> </tr> <tr> <td> <div class="G">Asappurisasaṁsaggo,</div> </td> </tr> <tr> <td> <div class="G">dukkhanto kaṭukudrayo.</div> </td> </tr> </table> </div>
</div>
<div class="q" id="p_23J_420"> <div class="divNumber">164.</div> <div class="p"> <table class="singleColumn"> <tr> <td> <div class="pN">420</div> <div class="G">Sace hi vīriyaṁ nāssa,</div> </td> </tr> <tr> <td> <div class="G">kammaṁ kalyāṇapāpakaṁ;</div> </td> </tr> <tr> <td> <div class="G">Na bhare vaḍḍhakiṁ rājā,</div> </td> </tr> <tr> <td> <div class="G">napi yantāni kāraye.</div> </td> </tr> </table> </div>
</div>
<div class="q" id="p_23J_421"> <div class="divNumber">165.</div> <div class="p"> <table class="singleColumn"> <tr> <td> <div class="pN">421</div> <div class="G">Yasmā ca vīriyaṁ atthi,</div> </td> </tr> <tr> <td> <div class="G">kammaṁ kalyāṇapāpakaṁ;</div> </td> </tr> <tr> <td> <div class="G">Tasmā yantāni kāreti,</div> </td> </tr> <tr> <td> <div class="G">rājā bharati vaḍḍhakiṁ.</div> </td> </tr> </table> </div>
</div>
<div class="q" id="p_23J_422"> <div class="divNumber">166.</div> <div class="p"> <table class="singleColumn"> <tr> <td> <div class="pN">422</div> <div class="G">Yadi vassasataṁ devo,</div> </td> </tr> <tr> <td> <div class="G">na vasse na himaṁ pate;</div> </td> </tr> <tr> <td> <div class="G">Ucchijjeyya ayaṁ loko,</div> </td> </tr> <tr> <td> <div class="G">vinasseyya ayaṁ pajā.</div> </td> </tr> </table> </div>
</div>
<div class="q" id="p_23J_423"> <div class="divNumber">167.</div> <div class="p"> <table class="singleColumn"> <tr> <td> <div class="pN">423</div> <div class="G">Yasmā ca vassatī devo,</div> </td> </tr> <tr> <td> <div class="G">himañcānuphusāyati;</div> </td> </tr> <tr> <td> <div class="G">Tasmā sassāni paccanti,</div> </td> </tr> <tr> <td> <div class="G">raṭṭhañca pālite ciraṁ.</div> </td> </tr> </table> </div>
</div>
<div class="q" id="p_23J_424"> <div class="divNumber">168.</div> <div class="p"> <table class="singleColumn"> <tr> <td> <div class="pN">424</div> <div class="G">Gavañce taramānānaṁ,</div> </td> </tr> <tr> <td> <div class="G">jimhaṁ gacchati puṅgavo;</div> </td> </tr> <tr> <td> <div class="G">Sabbā tā jimhaṁ gacchanti,</div> </td> </tr> <tr> <td> <div class="G">nette jimhaṁ gate sati.</div> </td> </tr> </table> </div>
</div>
<div class="q" id="p_23J_425"> <div class="divNumber">169.</div> <div class="p"> <table class="singleColumn"> <tr> <td> <div class="pN">425</div> <div class="G">Evameva manussesu,</div> </td> </tr> <tr> <td> <div class="G">yo hoti seṭṭhasammato;</div> </td> </tr> <tr> <td> <div class="G">So ce adhammaṁ carati,</div> </td> </tr> <tr> <td> <div class="G">pageva itarā pajā;</div> </td> </tr> <tr> <td> <div class="G">Sabbaṁ raṭṭhaṁ dukhaṁ seti,</div> </td> </tr> <tr> <td> <div class="G">rājā ce hoti adhammiko.</div> </td> </tr> </table> </div>
</div>
<div class="q" id="p_23J_426"> <div class="divNumber">170.</div> <div class="p"> <table class="singleColumn"> <tr> <td> <div class="pN">426</div> <div class="G">Gavañce taramānānaṁ,</div> </td> </tr> <tr> <td> <div class="G">ujuṁ gacchati puṅgavo;</div> </td> </tr> <tr> <td> <div class="G">Sabbā gāvī ujuṁ yanti,</div> </td> </tr> <tr> <td> <div class="G">nette ujuṁ gate sati.</div> </td> </tr> </table> </div>
</div>
<div class="q" id="p_23J_427"> <div class="divNumber">171.</div> <div class="p"> <table class="singleColumn"> <tr> <td> <div class="pN">427</div> <div class="G">Evameva manussesu,</div> </td> </tr> <tr> <td> <div class="G">yo hoti seṭṭhasammato;</div> </td> </tr> <tr> <td> <div class="G">So sace dhammaṁ carati,</div> </td> </tr> <tr> <td> <div class="G">pageva itarā pajā;</div> </td> </tr> <tr> <td> <div class="G">Sabbaṁ raṭṭhaṁ sukhaṁ seti,</div> </td> </tr> <tr> <td> <div class="G">rājā ce hoti dhammiko.</div> </td> </tr> </table> </div>
</div>
<div class="q" id="p_23J_428"> <div class="divNumber">172.</div> <div class="p"> <table class="singleColumn"> <tr> <td> <div class="pN">428</div> <div class="G">Mahārukkhassa phalino,</div> </td> </tr> <tr> <td> <div class="G">āmaṁ chindati yo phalaṁ;</div> </td> </tr> <tr> <td> <div class="G">Rasañcassa na jānāti,</div> </td> </tr> <tr> <td> <div class="G">bījañcassa vinassati.</div> </td> </tr> </table> </div>
</div>
<div class="q" id="p_23J_429"> <div class="divNumber">173.</div> <div class="p"> <table class="singleColumn"> <tr> <td> <div class="pN">429</div> <div class="G">Mahārukkhūpamaṁ raṭṭhaṁ,</div> </td> </tr> <tr> <td> <div class="G">adhammena pasāsati;</div> </td> </tr> <tr> <td> <div class="G">Rasañcassa na jānāti,</div> </td> </tr> <tr> <td> <div class="G">raṭṭhañcassa vinassati.</div> </td> </tr> </table> </div>
</div>
<div class="q" id="p_23J_430"> <div class="divNumber">174.</div> <div class="p"> <table class="singleColumn"> <tr> <td> <div class="pN">430</div> <div class="G">Mahārukkhassa phalino,</div> </td> </tr> <tr> <td> <div class="G">pakkaṁ chindati yo phalaṁ;</div> </td> </tr> <tr> <td> <div class="G">Rasañcassa vijānāti,</div> </td> </tr> <tr> <td> <div class="G">bījañcassa na nassati.</div> </td> </tr> </table> </div>
</div>
<div class="q" id="p_23J_431"> <div class="divNumber">175.</div> <div class="p"> <table class="singleColumn"> <tr> <td> <div class="pN">431</div> <div class="G">Mahārukkhūpamaṁ raṭṭhaṁ,</div> </td> </tr> <tr> <td> <div class="G">dhammena yo pasāsati;</div> </td> </tr> <tr> <td> <div class="G">Rasañcassa vijānāti,</div> </td> </tr> <tr> <td> <div class="G">raṭṭhañcassa na nassati.</div> </td> </tr> </table> </div>
</div>
<div class="q" id="p_23J_432"> <div class="divNumber">176.</div> <div class="p"> <table class="singleColumn"> <tr> <td> <div class="pN">432</div> <div class="G">Yo ca rājā janapadaṁ,</div> </td> </tr> <tr> <td> <div class="G">adhammena pasāsati;</div> </td> </tr> <tr> <td> <div class="G">Sabbosadhīhi so rājā,</div> </td> </tr> <tr> <td> <div class="G">viruddho hoti khattiyo.</div> </td> </tr> </table> </div>
</div>
<div class="q" id="p_23J_433"> <div class="divNumber">177.</div> <div class="p"> <table class="singleColumn"> <tr> <td> <div class="pN">433</div> <div class="G">Tatheva negame hiṁsaṁ,</div> </td> </tr> <tr> <td> <div class="G">ye yuttā kayavikkaye;</div> </td> </tr> <tr> <td> <div class="G">Ojadānabalīkāre,</div> </td> </tr> <tr> <td> <div class="G">sa kosena virujjhati.</div> </td> </tr> </table> </div>
</div>
<div class="q" id="p_23J_434"> <div class="divNumber">178.</div> <div class="p"> <table class="singleColumn"> <tr> <td> <div class="pN">434</div> <div class="G">Pahāravarakhettaññū,</div> </td> </tr> <tr> <td> <div class="G">saṅgāme katanissame;</div> </td> </tr> <tr> <td> <div class="G">Ussite hiṁsayaṁ rājā,</div> </td> </tr> <tr> <td> <div class="G">sa balena virujjhati.</div> </td> </tr> </table> </div>
</div>
<div class="q" id="p_23J_435"> <div class="divNumber">179.</div> <div class="p"> <table class="singleColumn"> <tr> <td> <div class="pN">435</div> <div class="G">Tatheva isayo hiṁsaṁ,</div> </td> </tr> <tr> <td> <div class="G">saññate brahmacārino;</div> </td> </tr> <tr> <td> <div class="G">Adhammacārī khattiyo,</div> </td> </tr> <tr> <td> <div class="G">so saggena virujjhati.</div> </td> </tr> </table> </div>
</div>
<div class="q" id="p_23J_436"> <div class="divNumber">180.</div> <div class="p"> <table class="singleColumn"> <tr> <td> <div class="pN">436</div> <div class="G">Yo ca rājā adhammaṭṭho,</div> </td> </tr> <tr> <td> <div class="G">bhariyaṁ hanti adūsikaṁ;</div> </td> </tr> <tr> <td> <div class="G">Luddaṁ pasavate ṭhānaṁ,</div> </td> </tr> <tr> <td> <div class="G">puttehi ca virujjhati.</div> </td> </tr> </table> </div>
</div>
<div class="q" id="p_23J_437"> <div class="divNumber">181.</div> <div class="p"> <table class="singleColumn"> <tr> <td> <div class="pN">437</div> <div class="G">Dhammaṁ care jānapade,</div> </td> </tr> <tr> <td> <div class="G">negamesu balesu ca;</div> </td> </tr> <tr> <td> <div class="G">Isayo ca na hiṁseyya,</div> </td> </tr> <tr> <td> <div class="G">puttadāre samaṁ care.</div> </td> </tr> </table> </div>
</div>
<div class="q" id="p_23J_438"> <div class="divNumber">182.</div> <div class="p"> <table class="singleColumn"> <tr> <td> <div class="pN">438</div> <div class="G">Sa tādiso bhūmipati,</div> </td> </tr> <tr> <td> <div class="G">Raṭṭhapālo akodhano;</div> </td> </tr> <tr> <td> <div class="G">Sapatte sampakampeti,</div> </td> </tr> <tr> <td> <div class="G">Indova asurādhipo”ti. (3401)</div> </td> </tr> </table> </div>
</div>
<div class="CENTER" id="p_23J_439">
<span class="pN">439</span>Mahābodhijātakaṁ tatiyaṁ.</div>
<div class="ENDH3" id="p_23J_440">
<span class="pN">440</span>Paṇṇāsanipātaṁ niṭṭhitaṁ.</div>
<div class="SUMMARY" id="p_23J_441">
<span class="pN">441</span><span class="firstLetter">T</span>assuddānaṁ</div>
<div class="q" id="p_23J_442"> <div class="p"> <table class="singleColumn"> <tr> <td> <div class="pN">442</div> <div class="G">Saniḷīnikamavhayano paṭhamo,</div> </td> </tr> <tr> <td> <div class="G">Dutiyo pana saummadantivaro;</div> </td> </tr> <tr> <td> <div class="G">Tatiyo pana bodhisirīvhayano,</div> </td> </tr> <tr> <td> <div class="G">Kathitā pana tīṇi jinena subhāti.</div> </td> </tr> </table> </div>
</div>
</html>
