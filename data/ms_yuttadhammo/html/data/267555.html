<html>
<div class="i">43.1 Sakiṁsammajjakattheraapadāna</div>
<div class="h">Sakiṁsammajjakavagga</div>
<div class="h">Sakiṁsammajjakattheraapadāna</div>
<div class="q" id="p_20Ap1_5470"> <div class="divNumber">1.</div> <div class="p"> <table class="singleColumn"> <tr> <td> <div class="pN">5470</div> <div class="G">“Vipassino bhagavato,</div> </td> </tr> <tr> <td> <div class="G">pāṭaliṁ bodhimuttamaṁ;</div> </td> </tr> <tr> <td> <div class="G">Disvāva taṁ pādapaggaṁ,</div> </td> </tr> <tr> <td> <div class="G">tattha cittaṁ pasādayiṁ.</div> </td> </tr> </table> </div>
</div>
<div class="q" id="p_20Ap1_5471"> <div class="divNumber">2.</div> <div class="p"> <table class="singleColumn"> <tr> <td> <div class="pN">5471</div> <div class="G">Sammajjaniṁ gahetvāna,</div> </td> </tr> <tr> <td> <div class="G">bodhiṁ sammajji tāvade;</div> </td> </tr> <tr> <td> <div class="G">Sammajjitvāna taṁ bodhiṁ,</div> </td> </tr> <tr> <td> <div class="G">avandiṁ pāṭaliṁ ahaṁ.</div> </td> </tr> </table> </div>
</div>
<div class="q" id="p_20Ap1_5472"> <div class="divNumber">3.</div> <div class="p"> <table class="singleColumn"> <tr> <td> <div class="pN">5472</div> <div class="G">Tattha cittaṁ pasādetvā,</div> </td> </tr> <tr> <td> <div class="G">sire katvāna añjaliṁ;</div> </td> </tr> <tr> <td> <div class="G">Namassamāno taṁ bodhiṁ,</div> </td> </tr> <tr> <td> <div class="G">gañchiṁ paṭikuṭiṁ ahaṁ.</div> </td> </tr> </table> </div>
</div>
<div class="q" id="p_20Ap1_5473"> <div class="divNumber">4.</div> <div class="p"> <table class="singleColumn"> <tr> <td> <div class="pN">5473</div> <div class="G">Tādimaggena gacchāmi,</div> </td> </tr> <tr> <td> <div class="G">saranto bodhimuttamaṁ;</div> </td> </tr> <tr> <td> <div class="G">Ajagaro maṁ pīḷesi,</div> </td> </tr> <tr> <td> <div class="G">ghorarūpo mahabbalo.</div> </td> </tr> </table> </div>
</div>
<div class="q" id="p_20Ap1_5474"> <div class="divNumber">5.</div> <div class="p"> <table class="singleColumn"> <tr> <td> <div class="pN">5474</div> <div class="G">Āsanne me kataṁ kammaṁ,</div> </td> </tr> <tr> <td> <div class="G">phalena tosayī mamaṁ;</div> </td> </tr> <tr> <td> <div class="G">Kaḷevaraṁ me gilati,</div> </td> </tr> <tr> <td> <div class="G">devaloke ramāmahaṁ.</div> </td> </tr> </table> </div>
</div>
<div class="q" id="p_20Ap1_5475"> <div class="divNumber">6.</div> <div class="p"> <table class="singleColumn"> <tr> <td> <div class="pN">5475</div> <div class="G">Anāvilaṁ mama cittaṁ,</div> </td> </tr> <tr> <td> <div class="G">visuddhaṁ paṇḍaraṁ sadā;</div> </td> </tr> <tr> <td> <div class="G">Sokasallaṁ na jānāmi,</div> </td> </tr> <tr> <td> <div class="G">cittasantāpanaṁ mama.</div> </td> </tr> </table> </div>
</div>
<div class="q" id="p_20Ap1_5476"> <div class="divNumber">7.</div> <div class="p"> <table class="singleColumn"> <tr> <td> <div class="pN">5476</div> <div class="G">Kuṭṭhaṁ gaṇḍo kilāso ca,</div> </td> </tr> <tr> <td> <div class="G">apamāro vitacchikā;</div> </td> </tr> <tr> <td> <div class="G">Daddu kaṇḍu ca me natthi,</div> </td> </tr> <tr> <td> <div class="G">phalaṁ sammajjanāyidaṁ.</div> </td> </tr> </table> </div>
</div>
<div class="q" id="p_20Ap1_5477"> <div class="divNumber">8.</div> <div class="p"> <table class="singleColumn"> <tr> <td> <div class="pN">5477</div> <div class="G">Soko ca paridevo ca,</div> </td> </tr> <tr> <td> <div class="G">hadaye me na vijjati;</div> </td> </tr> <tr> <td> <div class="G">Abhantaṁ ujukaṁ cittaṁ,</div> </td> </tr> <tr> <td> <div class="G">phalaṁ sammajjanāyidaṁ.</div> </td> </tr> </table> </div>
</div>
<div class="q" id="p_20Ap1_5478"> <div class="divNumber">9.</div> <div class="p"> <table class="singleColumn"> <tr> <td> <div class="pN">5478</div> <div class="G">Samādhīsu na majjāmi,</div> </td> </tr> <tr> <td> <div class="G">visadaṁ hoti mānasaṁ;</div> </td> </tr> <tr> <td> <div class="G">Yaṁ yaṁ samādhimicchāmi,</div> </td> </tr> <tr> <td> <div class="G">so so sampajjate mamaṁ.</div> </td> </tr> </table> </div>
</div>
<div class="q" id="p_20Ap1_5479"> <div class="divNumber">10.</div> <div class="p"> <table class="singleColumn"> <tr> <td> <div class="pN">5479</div> <div class="G">Rajanīye na rajjāmi,</div> </td> </tr> <tr> <td> <div class="G">atho dussaniyesu ca;</div> </td> </tr> <tr> <td> <div class="G">Mohanīye na muyhāmi,</div> </td> </tr> <tr> <td> <div class="G">phalaṁ sammajjanāyidaṁ.</div> </td> </tr> </table> </div>
</div>
<div class="q" id="p_20Ap1_5480"> <div class="divNumber">11.</div> <div class="p"> <table class="singleColumn"> <tr> <td> <div class="pN">5480</div> <div class="G">Ekanavutito kappe,</div> </td> </tr> <tr> <td> <div class="G">yaṁ kammamakariṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">phalaṁ sammajjanāyidaṁ.</div> </td> </tr> </table> </div>
</div>
<div class="q" id="p_20Ap1_5481"> <div class="divNumber">12.</div> <div class="p"> <table class="singleColumn"> <tr> <td> <div class="pN">5481</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">bhavā sabbe samūhatā;</div> </td> </tr> <tr> <td> <div class="G">Nāgova bandhanaṁ chetvā,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_5482"> <div class="divNumber">13.</div> <div class="p"> <table class="singleColumn"> <tr> <td> <div class="pN">5482</div> <div class="G">Svāgataṁ vata me āsi,</div> </td> </tr> <tr> <td> <div class="G">mama buddhassa santike;</div> </td> </tr> <tr> <td> <div class="G">Tisso vijjā anuppattā,</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_5483"> <div class="divNumber">14.</div> <div class="p"> <table class="singleColumn"> <tr> <td> <div class="pN">5483</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_5484"> <div class="p">
<span class="pN">5484</span>Itthaṁ sudaṁ āyasmā sakiṁsammajjako thero imā gāthāyo abhāsitthāti. </div>
</div>
<div class="CENTER" id="p_20Ap1_5485">
<span class="pN">5485</span>Sakiṁsammajjakattherassāpadānaṁ paṭhamaṁ.</div>
</html>
