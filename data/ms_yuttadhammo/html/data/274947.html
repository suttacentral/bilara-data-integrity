<html>
<div class="i">11.5.1 Paṭhamaabhisandasutta</div>
<div class="h">Sotāpattisaṁyutta</div>
<div class="h">Sagāthakapuññābhisandavagga</div>
<div class="h">Paṭhamaabhisandasutta</div>
<div class="q" id="p_14S5_2045"> <div class="divNumber">1037.</div> <div class="p">
<span class="pN">2045</span>“Cattārome, bhikkhave, puññābhisandā, kusalābhisandā, sukhassāhārā. Katame cattāro? Idha, bhikkhave, ariyasāvako buddhe aveccappasādena samannāgato hoti—  itipi so bhagavā…pe…  satthā devamanussānaṁ buddho bhagavāti. Ayaṁ paṭhamo puññābhisando, kusalābhisando, sukhassāhāro. </div>
</div>
<div class="q" id="p_14S5_2046"> <div class="p">
<span class="pN">2046</span>Puna caparaṁ, bhikkhave, ariyasāvako dhamme…pe…  saṁghe…pe… . </div>
</div>
<div class="q" id="p_14S5_2047"> <div class="p">
<span class="pN">2047</span>Puna caparaṁ, bhikkhave, ariyasāvako ariyakantehi sīlehi samannāgato hoti akhaṇḍehi…pe…  samādhisaṁvattanikehi. Ayaṁ catuttho puññābhisando, kusalābhisando, sukhassāhāro. Ime kho, bhikkhave, cattāro puññābhisandā, kusalābhisandā, sukhassāhārā. </div>
</div>
<div class="q" id="p_14S5_2048"> <div class="p">
<span class="pN">2048</span>Imehi kho, bhikkhave, catūhi puññābhisandehi kusalābhisandehi samannāgatassa ariyasāvakassa na sukaraṁ puññassa pamāṇaṁ gaṇetuṁ—  ‘ettako puññābhisando, kusalābhisando, sukhassāhāro’ti. Atha kho asaṅkhyeyyo appameyyo mahāpuññakkhandhotveva saṅkhyaṁ gacchati. </div>
</div>
<div class="q" id="p_14S5_2049"> <div class="p">
<span class="pN">2049</span>Seyyathāpi, bhikkhave, mahāsamudde na sukaraṁ udakassa pamāṇaṁ gaṇetuṁ—  ‘ettakāni udakāḷhakānī’ti vā ‘ettakāni udakāḷhakasatānī’ti vā ‘ettakāni udakāḷhakasahassānī’ti vā ‘ettakāni udakāḷhakasatasahassānī’ti vāti. Atha kho asaṅkhyeyyo appameyyo mahāudakakkhandhotveva saṅkhyaṁ gacchati. Evameva kho, bhikkhave, imehi catūhi puññābhisandehi kusalābhisandehi samannāgatassa ariyasāvakassa na sukaraṁ puññassa pamāṇaṁ gaṇetuṁ—  ‘ettako puññābhisando, kusalābhisando, sukhassāhāro’ti. Atha kho asaṅkhyeyyo appameyyo mahāpuññakkhandhotveva saṅkhyaṁ gacchatī”ti. </div>
</div>
<div class="q" id="p_14S5_2050"> <div class="p">
<span class="pN">2050</span>Idamavoca bhagavā. Idaṁ vatvāna sugato athāparaṁ etadavoca satthā—  </div>
</div>
<div class="q" id="p_14S5_2051"> <div class="p"> <table class="singleColumn"> <tr> <td> <div class="pN">2051</div> <div class="G">“Mahodadhiṁ aparimitaṁ mahāsaraṁ,</div> </td> </tr> <tr> <td> <div class="G">Bahubheravaṁ ratanagaṇānamālayaṁ;</div> </td> </tr> <tr> <td> <div class="G">Najjo yathā naragaṇasaṅghasevitā,</div> </td> </tr> <tr> <td> <div class="G">Puthū savantī upayanti sāgaraṁ.</div> </td> </tr> </table> </div>
</div>
<div class="q" id="p_14S5_2052"> <div class="p"> <table class="singleColumn"> <tr> <td> <div class="pN">2052</div> <div class="G">Evaṁ naraṁ annapānavatthadadaṁ,</div> </td> </tr> <tr> <td> <div class="G">Seyyāni paccattharaṇassa dāyakaṁ;</div> </td> </tr> <tr> <td> <div class="G">Puññassa dhārā upayanti paṇḍitaṁ,</div> </td> </tr> <tr> <td> <div class="G">Najjo yathā vārivahāva sāgaran”ti.</div> </td> </tr> </table> </div>
</div>
<div class="CENTER" id="p_14S5_2053">
<span class="pN">2053</span>Paṭhamaṁ.</div>
</html>
