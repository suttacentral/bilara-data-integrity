<html>
<div class="i">40.4 Madhudāyakattheraapadāna</div>
<div class="h">Pilindavacchavagga</div>
<div class="h">Madhudāyakattheraapadāna</div>
<div class="q" id="p_20Ap1_4637"> <div class="divNumber">333.</div> <div class="p"> <table class="singleColumn"> <tr> <td> <div class="pN">4637</div> <div class="G">“Sindhuyā nadiyā tīre,</div> </td> </tr> <tr> <td> <div class="G">sukato assamo mama;</div> </td> </tr> <tr> <td> <div class="G">Tattha vācemahaṁ sisse,</div> </td> </tr> <tr> <td> <div class="G">itihāsaṁ salakkhaṇaṁ.</div> </td> </tr> </table> </div>
</div>
<div class="q" id="p_20Ap1_4638"> <div class="divNumber">334.</div> <div class="p"> <table class="singleColumn"> <tr> <td> <div class="pN">4638</div> <div class="G">Dhammakāmā vinītā te,</div> </td> </tr> <tr> <td> <div class="G">sotukāmā susāsanaṁ;</div> </td> </tr> <tr> <td> <div class="G">Chaḷaṅge pāramippattā,</div> </td> </tr> <tr> <td> <div class="G">sindhukūle vasanti te.</div> </td> </tr> </table> </div>
</div>
<div class="q" id="p_20Ap1_4639"> <div class="divNumber">335.</div> <div class="p"> <table class="singleColumn"> <tr> <td> <div class="pN">4639</div> <div class="G">Uppātagamane ceva,</div> </td> </tr> <tr> <td> <div class="G">lakkhaṇesu ca kovidā;</div> </td> </tr> <tr> <td> <div class="G">Uttamatthaṁ gavesantā,</div> </td> </tr> <tr> <td> <div class="G">vasanti vipine tadā.</div> </td> </tr> </table> </div>
</div>
<div class="q" id="p_20Ap1_4640"> <div class="divNumber">336.</div> <div class="p"> <table class="singleColumn"> <tr> <td> <div class="pN">4640</div> <div class="G">Sumedho nāma sambuddho,</div> </td> </tr> <tr> <td> <div class="G">loke uppajji tāvade;</div> </td> </tr> <tr> <td> <div class="G">Amhākaṁ anukampanto,</div> </td> </tr> <tr> <td> <div class="G">upāgacchi vināyako.</div> </td> </tr> </table> </div>
</div>
<div class="q" id="p_20Ap1_4641"> <div class="divNumber">337.</div> <div class="p"> <table class="singleColumn"> <tr> <td> <div class="pN">4641</div> <div class="G">Upāgataṁ mahāvīraṁ,</div> </td> </tr> <tr> <td> <div class="G">sumedhaṁ lokanāyakaṁ;</div> </td> </tr> <tr> <td> <div class="G">Tiṇasanthārakaṁ katvā,</div> </td> </tr> <tr> <td> <div class="G">lokajeṭṭhassadāsahaṁ.</div> </td> </tr> </table> </div>
</div>
<div class="q" id="p_20Ap1_4642"> <div class="divNumber">338.</div> <div class="p"> <table class="singleColumn"> <tr> <td> <div class="pN">4642</div> <div class="G">Vipināto madhuṁ gayha,</div> </td> </tr> <tr> <td> <div class="G">buddhaseṭṭhassadāsahaṁ;</div> </td> </tr> <tr> <td> <div class="G">Sambuddho paribhuñjitvā,</div> </td> </tr> <tr> <td> <div class="G">idaṁ vacanamabravi.</div> </td> </tr> </table> </div>
</div>
<div class="q" id="p_20Ap1_4643"> <div class="divNumber">339.</div> <div class="p"> <table class="singleColumn"> <tr> <td> <div class="pN">4643</div> <div class="G">‘Yo taṁ adāsi madhuṁ me,</div> </td> </tr> <tr> <td> <div class="G">pasanno sehi pāṇibhi;</div> </td> </tr> <tr> <td> <div class="G">Tamahaṁ kittayissāmi,</div> </td> </tr> <tr> <td> <div class="G">suṇātha mama bhāsato.</div> </td> </tr> </table> </div>
</div>
<div class="q" id="p_20Ap1_4644"> <div class="divNumber">340.</div> <div class="p"> <table class="singleColumn"> <tr> <td> <div class="pN">4644</div> <div class="G">Iminā madhudānena,</div> </td> </tr> <tr> <td> <div class="G">tiṇasanthārakena ca;</div> </td> </tr> <tr> <td> <div class="G">Tiṁsa kappasahassāni,</div> </td> </tr> <tr> <td> <div class="G">devaloke ramissati.</div> </td> </tr> </table> </div>
</div>
<div class="q" id="p_20Ap1_4645"> <div class="divNumber">341.</div> <div class="p"> <table class="singleColumn"> <tr> <td> <div class="pN">4645</div> <div class="G">Tiṁsa kappasahassamhi,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_4646"> <div class="divNumber">342.</div> <div class="p"> <table class="singleColumn"> <tr> <td> <div class="pN">4646</div> <div class="G">Tassa dhammesu dāyādo,</div> </td> </tr> <tr> <td> <div class="G">oraso dhammanimmito;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">nibbāyissatināsavo’.</div> </td> </tr> </table> </div>
</div>
<div class="q" id="p_20Ap1_4647"> <div class="divNumber">343.</div> <div class="p"> <table class="singleColumn"> <tr> <td> <div class="pN">4647</div> <div class="G">Devalokā idhāgantvā,</div> </td> </tr> <tr> <td> <div class="G">mātukucchiṁ upāgate;</div> </td> </tr> <tr> <td> <div class="G">Madhuvassaṁ pavassittha,</div> </td> </tr> <tr> <td> <div class="G">chādayaṁ madhunā mahiṁ.</div> </td> </tr> </table> </div>
</div>
<div class="q" id="p_20Ap1_4648"> <div class="divNumber">344.</div> <div class="p"> <table class="singleColumn"> <tr> <td> <div class="pN">4648</div> <div class="G">Mayi nikkhantamattamhi,</div> </td> </tr> <tr> <td> <div class="G">kucchiyā ca suduttarā;</div> </td> </tr> <tr> <td> <div class="G">Tatrāpi madhuvassaṁ me,</div> </td> </tr> <tr> <td> <div class="G">vassate niccakālikaṁ.</div> </td> </tr> </table> </div>
</div>
<div class="q" id="p_20Ap1_4649"> <div class="divNumber">345.</div> <div class="p"> <table class="singleColumn"> <tr> <td> <div class="pN">4649</div> <div class="G">Agārā abhinikkhamma,</div> </td> </tr> <tr> <td> <div class="G">pabbajiṁ anagāriyaṁ;</div> </td> </tr> <tr> <td> <div class="G">Lābhī annassa pānassa,</div> </td> </tr> <tr> <td> <div class="G">madhudānassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_4650"> <div class="divNumber">346.</div> <div class="p"> <table class="singleColumn"> <tr> <td> <div class="pN">4650</div> <div class="G">Sabbakāmasamiddhohaṁ,</div> </td> </tr> <tr> <td> <div class="G">bhavitvā devamānuse;</div> </td> </tr> <tr> <td> <div class="G">Teneva madhudānena,</div> </td> </tr> <tr> <td> <div class="G">pattomhi āsavakkhayaṁ.</div> </td> </tr> </table> </div>
</div>
<div class="q" id="p_20Ap1_4651"> <div class="divNumber">347.</div> <div class="p"> <table class="singleColumn"> <tr> <td> <div class="pN">4651</div> <div class="G">Vuṭṭhamhi deve caturaṅgule tiṇe,</div> </td> </tr> <tr> <td> <div class="G">Sampupphite dharaṇīruhe sañchanne;</div> </td> </tr> <tr> <td> <div class="G">Suññe ghare maṇḍaparukkhamūlake,</div> </td> </tr> <tr> <td> <div class="G">Vasāmi niccaṁ sukhito anāsavo.</div> </td> </tr> </table> </div>
</div>
<div class="q" id="p_20Ap1_4652"> <div class="divNumber">348.</div> <div class="p"> <table class="singleColumn"> <tr> <td> <div class="pN">4652</div> <div class="G">Majjhe mahante hīne ca,</div> </td> </tr> <tr> <td> <div class="G">bhave sabbe atikkamiṁ;</div> </td> </tr> <tr> <td> <div class="G">Ajja me āsavā khīṇā,</div> </td> </tr> <tr> <td> <div class="G">natthi dāni punabbhavo.</div> </td> </tr> </table> </div>
</div>
<div class="q" id="p_20Ap1_4653"> <div class="divNumber">349.</div> <div class="p"> <table class="singleColumn"> <tr> <td> <div class="pN">4653</div> <div class="G">Tiṁsakappasahassamhi,</div> </td> </tr> <tr> <td> <div class="G">yaṁ dānamadadiṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">madhudānassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_4654"> <div class="divNumber">350.</div> <div class="p"> <table class="singleColumn"> <tr> <td> <div class="pN">4654</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">bhavā sabbe samūhatā;</div> </td> </tr> <tr> <td> <div class="G">Sabbāsavā parikkhīṇā,</div> </td> </tr> <tr> <td> <div class="G">natthi dāni punabbhavo.</div> </td> </tr> </table> </div>
</div>
<div class="q" id="p_20Ap1_4655"> <div class="divNumber">351.</div> <div class="p"> <table class="singleColumn"> <tr> <td> <div class="pN">4655</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_4656"> <div class="divNumber">352.</div> <div class="p"> <table class="singleColumn"> <tr> <td> <div class="pN">4656</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_4657"> <div class="p">
<span class="pN">4657</span>Itthaṁ sudaṁ āyasmā madhudāyako thero imā gāthāyo abhāsitthāti. </div>
</div>
<div class="CENTER" id="p_20Ap1_4658">
<span class="pN">4658</span>Madhudāyakattherassāpadānaṁ catutthaṁ.</div>
</html>
