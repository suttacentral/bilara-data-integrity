<html>
<div class="i">2.4.1.7 Āmakadhaññasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Lasuṇavagga</div>
<div class="h">Āmakadhaññasikkhāpada</div>
<div class="q" id="p_2V_2623"> <div class="divNumber">820.</div> <div class="p">
<span class="pN">2623</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena bhikkhuniyo sassakāle āmakadhaññaṁ viññāpetvā nagaraṁ atiharanti dvāraṭṭhāne— “dethāyye, bhāgan”ti. Palibundhetvā muñciṁsu. </div>
</div>
<div class="q" id="p_2V_2624"> <div class="p">
<span class="pN">2624</span>Atha kho tā bhikkhuniyo upassayaṁ gantvā bhikkhunīnaṁ etamatthaṁ ārocesuṁ. Yā tā bhikkhuniyo appicchā…pe… tā ujjhāyanti khiyyanti vipācenti— “kathañhi nāma bhikkhuniyo āmakadhaññaṁ viññāpessantī”ti…pe… “saccaṁ kira, bhikkhave, bhikkhuniyo āmakadhaññaṁ viññāpentī”ti? “Saccaṁ, bhagavā”ti. Vigarahi buddho bhagavā…pe… kathañhi nāma, bhikkhave, bhikkhuniyo āmakadhaññaṁ viññāpessanti. Netaṁ, bhikkhave, appasannānaṁ vā pasādāya…pe… evañca pana, bhikkhave, bhikkhuniyo imaṁ sikkhāpadaṁ uddisantu— </div>
</div>
<div class="q" id="p_2V_2625"> <div class="divNumber">821.</div> <div class="p">
<span class="pN">2625</span><span class="bold">“Yā pana bhikkhunī āmakadhaññaṁ viññatvā vā viññāpetvā vā bhajjitvā vā bhajjāpetvā vā koṭṭetvā vā koṭṭāpetvā vā pacitvā vā pacāpetvā vā bhuñjeyya, pācittiyan”</span>ti. (<span class="italic">7</span>:<span class="bold">62</span>) </div>
</div>
<div class="q" id="p_2V_2626"> <div class="divNumber">822.</div> <div class="p">
<span class="pN">2626</span><span class="bold">Yā panā</span>ti yā yādisā…pe… <span class="bold">bhikkhunī</span>ti…pe… ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2627"> <div class="p">
<span class="pN">2627</span><span class="bold">Āmakadhaññaṁ</span> nāma sāli vīhi yavo godhumo kaṅgu varako kudrusako. </div>
</div>
<div class="q" id="p_2V_2628"> <div class="p">
<span class="pN">2628</span><span class="bold">Viññatvā</span>ti sayaṁ viññatvā. <span class="bold">Viññāpetvā</span>ti aññaṁ viññāpetvā. </div>
</div>
<div class="q" id="p_2V_2629"> <div class="p">
<span class="pN">2629</span><span class="bold">Bhajjitvā</span>ti sayaṁ bhajjitvā. <span class="bold">Bhajjāpetvā</span>ti aññaṁ bhajjāpetvā. </div>
</div>
<div class="q" id="p_2V_2630"> <div class="p">
<span class="pN">2630</span><span class="bold">Koṭṭetvā</span>ti sayaṁ koṭṭetvā. <span class="bold">Koṭṭāpetvā</span>ti aññaṁ koṭṭāpetvā. </div>
</div>
<div class="q" id="p_2V_2631"> <div class="p">
<span class="pN">2631</span><span class="bold">Pacitvā</span>ti sayaṁ pacitvā. <span class="bold">Pacāpetvā</span>ti aññaṁ pacāpetvā. </div>
</div>
<div class="q" id="p_2V_2632"> <div class="p">
<span class="pN">2632</span>“Bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti pācittiyassa. </div>
</div>
<div class="q" id="p_2V_2633"> <div class="divNumber">823.</div> <div class="p">
<span class="pN">2633</span>Anāpatti— ābādhapaccayā, aparaṇṇaṁ viññāpeti, ummattikāya, ādikammikāyāti. </div>
</div>
<div class="CENTER" id="p_2V_2634">
<span class="pN">2634</span>Sattamasikkhāpadaṁ niṭṭhitaṁ.</div>
</html>
