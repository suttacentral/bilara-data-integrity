<html>
<div class="i">3.3.6 Avuṭṭhikasutta</div>
<div class="h">Tikanipāta</div>
<div class="h">Tatiyavagga</div>
<div class="h">Avuṭṭhikasutta</div>
<div class="q" id="p_18It_487"> <div class="divNumber">75.</div> <div class="p">
<span class="pN">487</span>Vuttañhetaṁ bhagavatā vuttamarahatāti me sutaṁ— </div>
</div>
<div class="q" id="p_18It_488"> <div class="p">
<span class="pN">488</span>“Tayome, bhikkhave, puggalā santo saṁvijjamānā lokasmiṁ. Katame tayo? Avuṭṭhikasamo, padesavassī, sabbatthābhivassī. </div>
</div>
<div class="q" id="p_18It_489"> <div class="p">
<span class="pN">489</span>Kathañca, bhikkhave, puggalo avuṭṭhikasamo hoti? Idha, bhikkhave, ekacco puggalo sabbesaññeva na dātā hoti, samaṇabrāhmaṇakapaṇaddhikavanibbakayācakānaṁ annaṁ pānaṁ vatthaṁ yānaṁ mālāgandhavilepanaṁ seyyāvasathapadīpeyyaṁ. Evaṁ kho, bhikkhave, puggalo avuṭṭhikasamo hoti. </div>
</div>
<div class="q" id="p_18It_490"> <div class="p">
<span class="pN">490</span>Kathañca, bhikkhave, puggalo padesavassī hoti? Idha, bhikkhave, ekacco puggalo ekaccānaṁ dātā hoti, ekaccānaṁ na dātā hoti samaṇabrāhmaṇakapaṇaddhikavanibbakayācakānaṁ annaṁ pānaṁ vatthaṁ yānaṁ mālāgandhavilepanaṁ seyyāvasathapadīpeyyaṁ. Evaṁ kho, bhikkhave, puggalo padesavassī hoti. </div>
</div>
<div class="q" id="p_18It_491"> <div class="p">
<span class="pN">491</span>Kathañca, bhikkhave, puggalo sabbatthābhivassī hoti? Idha, bhikkhave, ekacco puggalo sabbesaṁva deti, samaṇabrāhmaṇakapaṇaddhikavanibbakayācakānaṁ annaṁ pānaṁ vatthaṁ yānaṁ mālāgandhavilepanaṁ seyyāvasathapadīpeyyaṁ. Evaṁ kho, bhikkhave, puggalo sabbatthābhivassī hoti. Ime kho, bhikkhave, tayo puggalā santo saṁvijjamānā lokasmin”ti. Etamatthaṁ bhagavā avoca. Tatthetaṁ iti vuccati— </div>
</div>
<div class="q" id="p_18It_492"> <div class="p"> <table class="singleColumn"> <tr> <td> <div class="pN">492</div> <div class="G">“Na samaṇe na brāhmaṇe,</div> </td> </tr> <tr> <td> <div class="G">Na kapaṇaddhikavanibbake;</div> </td> </tr> <tr> <td> <div class="G">Laddhāna saṁvibhājeti,</div> </td> </tr> <tr> <td> <div class="G">Annaṁ pānañca bhojanaṁ;</div> </td> </tr> <tr> <td> <div class="G">Taṁ ve avuṭṭhikasamoti,</div> </td> </tr> <tr> <td> <div class="G">Āhu naṁ purisādhamaṁ.</div> </td> </tr> </table> </div>
</div>
<div class="q" id="p_18It_493"> <div class="p"> <table class="singleColumn"> <tr> <td> <div class="pN">493</div> <div class="G">Ekaccānaṁ na dadāti,</div> </td> </tr> <tr> <td> <div class="G">ekaccānaṁ pavecchati;</div> </td> </tr> <tr> <td> <div class="G">Taṁ ve padesavassīti,</div> </td> </tr> <tr> <td> <div class="G">āhu medhāvino janā.</div> </td> </tr> </table> </div>
</div>
<div class="q" id="p_18It_494"> <div class="p"> <table class="singleColumn"> <tr> <td> <div class="pN">494</div> <div class="G">Subhikkhavāco puriso,</div> </td> </tr> <tr> <td> <div class="G">sabbabhūtānukampako;</div> </td> </tr> <tr> <td> <div class="G">Āmodamāno pakireti,</div> </td> </tr> <tr> <td> <div class="G">detha dethāti bhāsati.</div> </td> </tr> </table> </div>
</div>
<div class="q" id="p_18It_495"> <div class="p"> <table class="singleColumn"> <tr> <td> <div class="pN">495</div> <div class="G">Yathāpi megho thanayitvā,</div> </td> </tr> <tr> <td> <div class="G">gajjayitvā pavassati;</div> </td> </tr> <tr> <td> <div class="G">Thalaṁ ninnañca pūreti,</div> </td> </tr> <tr> <td> <div class="G">abhisandantova vārinā.</div> </td> </tr> </table> </div>
</div>
<div class="q" id="p_18It_496"> <div class="p"> <table class="singleColumn"> <tr> <td> <div class="pN">496</div> <div class="G">Evamevaṁ idhekacco,</div> </td> </tr> <tr> <td> <div class="G">puggalo hoti tādiso;</div> </td> </tr> <tr> <td> <div class="G">Dhammena saṁharitvāna,</div> </td> </tr> <tr> <td> <div class="G">uṭṭhānādhigataṁ dhanaṁ;</div> </td> </tr> <tr> <td> <div class="G">Tappeti annapānena,</div> </td> </tr> <tr> <td> <div class="G">sammā patte vanibbake”ti.</div> </td> </tr> </table> </div>
</div>
<div class="q" id="p_18It_497"> <div class="p">
<span class="pN">497</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_498">
<span class="pN">498</span>Chaṭṭhaṁ.</div>
</html>
