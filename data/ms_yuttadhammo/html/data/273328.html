<html>
<div class="i">1.2.4 Aṭṭhārasavatta</div>
<div class="h">Kammakkhandhaka</div>
<div class="h">Niyassakamma</div>
<div class="h">Aṭṭhārasavatta</div>
<div class="q" id="p_4V_100"> <div class="divNumber">16.</div> <div class="p">
<span class="pN">100</span>Niyassakammakatena, bhikkhave, bhikkhunā sammā vattitabbaṁ. Tatrāyaṁ sammāvattanā—  na upasampādetabbaṁ, na nissayo dātabbo, na sāmaṇero upaṭṭhāpetabbo, na bhikkhunovādakasammuti sāditabbā, sammatenapi bhikkhuniyo na ovaditabbā. Yāya āpattiyā saṁghena niyassakammaṁ kataṁ hoti sā āpatti na āpajjitabbā, aññā vā tādisikā, tato vā pāpiṭṭhatarā; kammaṁ na garahitabbaṁ, kammikā na garahitabbā. Na pakatattassa bhikkhuno uposatho ṭhapetabbo, na pavāraṇā ṭhapetabbā, na savacanīyaṁ kātabbaṁ, na anuvādo paṭṭhapetabbo, na okāso kārāpetabbo, na codetabbo, na sāretabbo, na bhikkhūhi sampayojetabban”ti. </div>
</div>
<div class="CENTER" id="p_4V_101">
<span class="pN">101</span>Niyassakamme aṭṭhārasavattaṁ niṭṭhitaṁ.</div>
<div class="q" id="p_4V_102"> <div class="divNumber">17.</div> <div class="p">
<span class="pN">102</span>Atha kho saṁgho seyyasakassa bhikkhuno niyassakammaṁ akāsi—  nissāya te vatthabbanti. So saṁghena niyassakammakato kalyāṇamitte sevamāno bhajamāno payirupāsamāno uddisāpento paripucchanto bahussuto hoti, āgatāgamo dhammadharo vinayadharo mātikādharo paṇḍito viyatto medhāvī lajjī kukkuccako sikkhākāmo. Sammā vattati, lomaṁ pāteti, netthāraṁ vattati, bhikkhū upasaṅkamitvā evaṁ vadeti—  “ahaṁ, āvuso, saṁghena niyassakammakato sammā vattāmi, lomaṁ pātemi, netthāraṁ vattāmi. Kathaṁ nu kho mayā paṭipajjitabban”ti? Bhikkhū bhagavato etamatthaṁ ārocesuṁ…pe… . “Tena hi, bhikkhave, saṁgho seyyasakassa bhikkhuno niyassakammaṁ paṭippassambhetu. </div>
</div>
</html>
