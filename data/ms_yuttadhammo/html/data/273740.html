<html>
<div class="i">3.2.5 Dutiyasaṅgāmasutta</div>
<div class="h">Kosalasaṁyutta</div>
<div class="h">Dutiyavagga</div>
<div class="h">Dutiyasaṅgāmasutta</div>
<div class="q" id="p_12S1_663"> <div class="divNumber">126.</div> <div class="p">
<span class="pN">663</span>Atha kho rājā māgadho ajātasattu vedehiputto caturaṅginiṁ senaṁ sannayhitvā rājānaṁ pasenadiṁ kosalaṁ abbhuyyāsi yena kāsi. Assosi kho rājā pasenadi kosalo—  “rājā kira māgadho ajātasattu vedehiputto caturaṅginiṁ senaṁ sannayhitvā mamaṁ abbhuyyāto yena kāsī”ti. Atha kho rājā pasenadi kosalo caturaṅginiṁ senaṁ sannayhitvā rājānaṁ māgadhaṁ ajātasattuṁ vedehiputtaṁ paccuyyāsi yena kāsi. Atha kho rājā ca māgadho ajātasattu vedehiputto rājā ca pasenadi kosalo saṅgāmesuṁ. Tasmiṁ kho pana saṅgāme rājā pasenadi kosalo rājānaṁ māgadhaṁ ajātasattuṁ vedehiputtaṁ parājesi, jīvaggāhañca naṁ aggahesi. Atha kho rañño pasenadissa kosalassa etadahosi—  “kiñcāpi kho myāyaṁ rājā māgadho ajātasattu vedehiputto adubbhantassa dubbhati, atha ca pana me bhāgineyyo hoti. Yannūnāhaṁ rañño māgadhassa ajātasattuno vedehiputtassa sabbaṁ hatthikāyaṁ pariyādiyitvā sabbaṁ assakāyaṁ pariyādiyitvā sabbaṁ rathakāyaṁ pariyādiyitvā sabbaṁ pattikāyaṁ pariyādiyitvā jīvantameva naṁ osajjeyyan”ti. </div>
</div>
<div class="q" id="p_12S1_664"> <div class="p">
<span class="pN">664</span>Atha kho rājā pasenadi kosalo rañño māgadhassa ajātasattuno vedehiputtassa sabbaṁ hatthikāyaṁ pariyādiyitvā sabbaṁ assakāyaṁ pariyādiyitvā sabbaṁ rathakāyaṁ pariyādiyitvā sabbaṁ pattikāyaṁ pariyādiyitvā jīvantameva naṁ osajji. </div>
</div>
<div class="q" id="p_12S1_665"> <div class="p">
<span class="pN">665</span>Atha kho sambahulā bhikkhū pubbaṇhasamayaṁ nivāsetvā pattacīvaramādāya sāvatthiṁ piṇḍāya pavisiṁsu. Sāvatthiyaṁ piṇḍāya caritvā pacchābhattaṁ piṇḍapātapaṭikkantā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ—  </div>
</div>
<div class="q" id="p_12S1_666"> <div class="p">
<span class="pN">666</span>“Idha, bhante, rājā māgadho ajātasattu vedehiputto caturaṅginiṁ senaṁ sannayhitvā rājānaṁ pasenadiṁ kosalaṁ abbhuyyāsi yena kāsi. Assosi kho, bhante, rājā pasenadi kosalo—  ‘rājā kira māgadho ajātasattu vedehiputto caturaṅginiṁ senaṁ sannayhitvā mamaṁ abbhuyyāto yena kāsī’ti. Atha kho, bhante, rājā pasenadi kosalo caturaṅginiṁ senaṁ sannayhitvā rājānaṁ māgadhaṁ ajātasattuṁ vedehiputtaṁ paccuyyāsi yena kāsi. Atha kho, bhante, rājā ca māgadho ajātasattu vedehiputto rājā ca pasenadi kosalo saṅgāmesuṁ. Tasmiṁ kho pana, bhante, saṅgāme rājā pasenadi kosalo rājānaṁ māgadhaṁ ajātasattuṁ vedehiputtaṁ parājesi, jīvaggāhañca naṁ aggahesi. Atha kho, bhante, rañño pasenadissa kosalassa etadahosi—  ‘kiñcāpi kho myāyaṁ rājā māgadho ajātasattu vedehiputto adubbhantassa dubbhati, atha ca pana me bhāgineyyo hoti. Yannūnāhaṁ rañño māgadhassa ajātasattuno vedehiputtassa sabbaṁ hatthikāyaṁ pariyādiyitvā sabbaṁ assakāyaṁ sabbaṁ rathakāyaṁ sabbaṁ pattikāyaṁ pariyādiyitvā jīvantameva naṁ osajjeyyan’”ti. </div>
</div>
<div class="q" id="p_12S1_667"> <div class="p">
<span class="pN">667</span>“Atha kho, bhante, rājā pasenadi kosalo rañño māgadhassa ajātasattuno vedehiputtassa sabbaṁ hatthikāyaṁ pariyādiyitvā sabbaṁ assakāyaṁ pariyādiyitvā sabbaṁ rathakāyaṁ pariyādiyitvā sabbaṁ pattikāyaṁ pariyādiyitvā jīvantameva naṁ osajjī”ti. </div>
</div>
<div class="q" id="p_12S1_668"> <div class="p">
<span class="pN">668</span>Atha kho bhagavā etamatthaṁ viditvā tāyaṁ velāyaṁ imā gāthāyo abhāsi—  </div>
</div>
<div class="q" id="p_12S1_669"> <div class="p"> <table class="singleColumn"> <tr> <td> <div class="pN">669</div> <div class="G">“Vilumpateva puriso,</div> </td> </tr> <tr> <td> <div class="G">yāvassa upakappati;</div> </td> </tr> <tr> <td> <div class="G">Yadā caññe vilumpanti,</div> </td> </tr> <tr> <td> <div class="G">so vilutto viluppati.</div> </td> </tr> </table> </div>
</div>
<div class="q" id="p_12S1_670"> <div class="p"> <table class="singleColumn"> <tr> <td> <div class="pN">670</div> <div class="G">Ṭhānañhi maññati bālo,</div> </td> </tr> <tr> <td> <div class="G">yāva pāpaṁ na paccati;</div> </td> </tr> <tr> <td> <div class="G">Yadā ca paccati pāpaṁ,</div> </td> </tr> <tr> <td> <div class="G">atha dukkhaṁ nigacchati.</div> </td> </tr> </table> </div>
</div>
<div class="q" id="p_12S1_671"> <div class="p"> <table class="singleColumn"> <tr> <td> <div class="pN">671</div> <div class="G">Hantā labhati hantāraṁ,</div> </td> </tr> <tr> <td> <div class="G">jetāraṁ labhate jayaṁ;</div> </td> </tr> <tr> <td> <div class="G">Akkosako ca akkosaṁ,</div> </td> </tr> <tr> <td> <div class="G">rosetārañca rosako;</div> </td> </tr> <tr> <td> <div class="G">Atha kammavivaṭṭena,</div> </td> </tr> <tr> <td> <div class="G">so vilutto viluppatī”ti.</div> </td> </tr> </table> </div>
</div>
</html>
