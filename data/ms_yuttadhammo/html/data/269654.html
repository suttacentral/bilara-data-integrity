<html>
<div class="i">3.4.5 Vāyāmakaraṇapañha</div>
<div class="h">Milindapañha</div>
<div class="h">Nibbānavagga</div>
<div class="h">Vāyāmakaraṇapañha</div>
<div class="q" id="p_28Mi_331"> <div class="divNumber">67.</div> <div class="p">
<span class="pN">331</span>Rājā āha—  “bhante nāgasena, tumhe bhaṇatha—  ‘kinti imaṁ dukkhaṁ nirujjheyya, aññañca dukkhaṁ nuppajjeyyāti. Etadatthā, mahārāja, amhākaṁ pabbajjā’ti. Kiṁ paṭikacceva vāyamitena, nanu sampatte kāle vāyamitabban”ti? Thero āha—  “sampatte kāle, mahārāja, vāyāmo akiccakaro bhavati, paṭikacceva vāyāmo kiccakaro bhavatī”ti. </div>
</div>
<div class="q" id="p_28Mi_332"> <div class="p">
<span class="pN">332</span>“Opammaṁ karohī”ti. “Taṁ kiṁ maññasi, mahārāja, yadā tvaṁ pipāsito bhaveyyāsi, tadā tvaṁ udapānaṁ khaṇāpeyyāsi, taḷākaṁ khaṇāpeyyāsi ‘pānīyaṁ pivissāmī’”ti? “Na hi, bhante”ti. “Evameva kho, mahārāja, sampatte kāle vāyāmo akiccakaro bhavati, paṭikacceva vāyāmo kiccakaro bhavatī”ti. </div>
</div>
<div class="q" id="p_28Mi_333"> <div class="p">
<span class="pN">333</span>“Bhiyyo opammaṁ karohī”ti. “Taṁ kiṁ maññasi, mahārāja, yadā tvaṁ bubhukkhito bhaveyyāsi, tadā tvaṁ khettaṁ kasāpeyyāsi, sāliṁ ropāpeyyāsi, dhaññaṁ atiharāpeyyāsi ‘bhattaṁ bhuñjissāmī’”ti? “Na hi, bhante”ti. “Evameva kho, mahārāja, sampatte kāle vāyāmo akiccakaro bhavati, paṭikacceva vāyāmo kiccakaro bhavatī”ti. </div>
</div>
<div class="q" id="p_28Mi_334"> <div class="p">
<span class="pN">334</span>“Bhiyyo opammaṁ karohī”ti. “Taṁ kiṁ maññasi, mahārāja, yadā te saṅgāmo paccupaṭṭhito bhaveyya, tadā tvaṁ parikhaṁ khaṇāpeyyāsi, pākāraṁ kārāpeyyāsi, gopuraṁ kārāpeyyāsi, aṭṭālakaṁ kārāpeyyāsi, dhaññaṁ atiharāpeyyāsi, tadā tvaṁ hatthismiṁ sikkheyyāsi, assasmiṁ sikkheyyāsi, rathasmiṁ sikkheyyāsi, dhanusmiṁ sikkheyyāsi, tharusmiṁ sikkheyyāsī”ti? “Na hi, bhante”ti. “Evameva kho, mahārāja, sampatte kāle vāyāmo akiccakaro bhavati, paṭikacceva vāyāmo kiccakaro bhavati. Bhāsitampetaṁ, mahārāja bhagavatā—  </div>
</div>
<div class="q" id="p_28Mi_335"> <div class="p"> <table class="singleColumn"> <tr> <td> <div class="pN">335</div> <div class="G">‘Paṭikacceva taṁ kayirā,</div> </td> </tr> <tr> <td> <div class="G">yaṁ jaññā hitamattano;</div> </td> </tr> <tr> <td> <div class="G">Na sākaṭikacintāya,</div> </td> </tr> <tr> <td> <div class="G">mantā dhīro parakkame.</div> </td> </tr> </table> </div>
</div>
<div class="q" id="p_28Mi_336"> <div class="p"> <table class="singleColumn"> <tr> <td> <div class="pN">336</div> <div class="G">Yathā sākaṭiko maṭṭhaṁ,</div> </td> </tr> <tr> <td> <div class="G">samaṁ hitvā mahāpathaṁ;</div> </td> </tr> <tr> <td> <div class="G">Visamaṁ maggamāruyha,</div> </td> </tr> <tr> <td> <div class="G">akkhacchinnova jhāyati.</div> </td> </tr> </table> </div>
</div>
<div class="q" id="p_28Mi_337"> <div class="p"> <table class="singleColumn"> <tr> <td> <div class="pN">337</div> <div class="G">Evaṁ dhammā apakkamma,</div> </td> </tr> <tr> <td> <div class="G">adhammamanuvattiya;</div> </td> </tr> <tr> <td> <div class="G">Mando maccu mukhaṁ patto,</div> </td> </tr> <tr> <td> <div class="G">akkhacchinnova jhāyatī’”ti.</div> </td> </tr> </table> </div>
</div>
<div class="q" id="p_28Mi_338"> <div class="p">
<span class="pN">338</span>“Kallosi, bhante nāgasenā”ti. </div>
</div>
<div class="CENTER" id="p_28Mi_339">
<span class="pN">339</span>Vāyāmakaraṇapañho pañcamo.</div>
</html>
