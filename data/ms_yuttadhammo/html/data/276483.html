<html>
<div class="i">1.5.5.4 Rahopaṭicchannasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Acelakavagga
</div>
<div class="h">
Rahopaṭicchannasikkhāpada
</div>
<div class="q" id="p_2V_906">
<div class="divNumber">
284.
</div>
<div class="p">
<span class="pN">906</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena āyasmā upanando sakyaputto sahāyakassa gharaṁ gantvā tassa pajāpatiyā saddhiṁ raho paṭicchanne āsane nisajjaṁ kappesi. Atha kho so puriso ujjhāyati khiyyati vipāceti—  “kathañhi nāma ayyo upanando mayhaṁ pajāpatiyā saddhiṁ raho paṭicchanne āsane nisajjaṁ kappessatī”ti.
</div>
</div>
<div class="q" id="p_2V_907">
<div class="p">
<span class="pN">907</span>Assosuṁ kho bhikkhū tassa purisassa ujjhāyantassa khiyyantassa vipācentassa. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma āyasmā upanando sakyaputto mātugāmena saddhiṁ raho paṭicchanne āsane nisajjaṁ kappessatī”ti…pe…  “saccaṁ kira tvaṁ, upananda, mātugāmena saddhiṁ raho paṭicchanne āsane nisajjaṁ kappesī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tvaṁ, moghapurisa, mātugāmena saddhiṁ raho paṭicchanne āsane nisajjaṁ kappessasi. Netaṁ, moghapurisa, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_908">
<div class="divNumber">
285.
</div>
<div class="p">
<span class="pN">908</span><span class="bold">“Yo pana bhikkhu mātugāmena saddhiṁ raho paṭicchanne āsane nisajjaṁ kappeyya, pācittiyan”</span>ti. (<span class="italic">44</span>:<span class="bold">93</span>)
</div>
</div>
<div class="q" id="p_2V_909">
<div class="divNumber">
286.
</div>
<div class="p">
<span class="pN">909</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_910">
<div class="p">
<span class="pN">910</span><span class="bold">Mātugāmo</span> nāma manussitthī, na yakkhī na petī na tiracchānagatā, antamaso tadahujātāpi dārikā, pageva mahattarī.
</div>
</div>
<div class="q" id="p_2V_911">
<div class="p">
<span class="pN">911</span><span class="bold">Saddhin</span>ti ekato.
</div>
</div>
<div class="q" id="p_2V_912">
<div class="p">
<span class="pN">912</span><span class="bold">Raho</span> nāma cakkhussa raho sotassa raho. Cakkhussa raho nāma na sakkā hoti akkhiṁ vā nikhaṇīyamāne bhamukaṁ vā ukkhipīyamāne sīsaṁ vā ukkhipīyamāne passituṁ. Sotassa raho nāma na sakkā hoti pakatikathā sotuṁ.
</div>
</div>
<div class="q" id="p_2V_913">
<div class="p">
<span class="pN">913</span><span class="bold">Paṭicchannaṁ</span> nāma āsanaṁ kuṭṭena vā kavāṭena vā kilañjena vā sāṇipākārena vā rukkhena vā thambhena vā kotthaḷiyā vā, yena kenaci paṭicchannaṁ hoti.
</div>
</div>
<div class="q" id="p_2V_914">
<div class="p">
<span class="pN">914</span><span class="bold">Nisajjaṁ kappeyyā</span>ti mātugāme nisinne bhikkhu upanisinno vā hoti upanipanno vā, āpatti pācittiyassa. Bhikkhu nisinne mātugāmo upanisinno vā hoti upanipanno vā, āpatti pācittiyassa. Ubho vā nisinnā honti ubho vā nipannā, āpatti pācittiyassa.
</div>
</div>
<div class="q" id="p_2V_915">
<div class="divNumber">
287.
</div>
<div class="p">
<span class="pN">915</span>Mātugāme mātugāmasaññī raho paṭicchanne āsane nisajjaṁ kappeti, āpatti pācittiyassa. Mātugāme vematiko raho paṭicchanne āsane nisajjaṁ kappeti, āpatti pācittiyassa. Mātugāme amātugāmasaññī raho paṭicchanne āsane nisajjaṁ kappeti, āpatti pācittiyassa.
</div>
</div>
<div class="q" id="p_2V_916">
<div class="p">
<span class="pN">916</span>Yakkhiyā vā petiyā vā paṇḍakena vā tiracchānagatāya vā manussaviggahitthiyā vā saddhiṁ raho paṭicchanne āsane nisajjaṁ kappeti, āpatti dukkaṭassa. Amātugāme mātugāmasaññī, āpatti dukkaṭassa. Amātugāme vematiko, āpatti dukkaṭassa. Amātugāme amātugāmasaññī, anāpatti.
</div>
</div>
<div class="q" id="p_2V_917">
<div class="divNumber">
288.
</div>
<div class="p">
<span class="pN">917</span>Anāpatti—  yo koci viññū puriso dutiyo hoti, tiṭṭhati na nisīdati, arahopekkho, aññavihito nisīdati, ummattakassa, ādikammikassāti.
</div>
</div>
<div class="CENTER" id="p_2V_918">
<span class="pN">918</span>Rahopaṭicchannasikkhāpadaṁ niṭṭhitaṁ catutthaṁ.
</div>
</html>
