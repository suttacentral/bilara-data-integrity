<html>
<div class="i">4.3.5 Caṇḍālasutta</div>
<div class="h">Catutthapaṇṇāsaka</div>
<div class="h">Upāsakavagga</div>
<div class="h">Caṇḍālasutta</div>
<div class="q" id="p_16A5_1020"> <div class="divNumber">175.</div> <div class="p">
<span class="pN">1020</span>“Pañcahi, bhikkhave, dhammehi samannāgato upāsako upāsakacaṇḍālo ca hoti upāsakamalañca upāsakapatikuṭṭho ca. Katamehi pañcahi? Assaddho hoti; dussīlo hoti; kotūhalamaṅgaliko hoti, maṅgalaṁ pacceti no kammaṁ; ito ca bahiddhā dakkhiṇeyyaṁ gavesati; tattha ca pubbakāraṁ karoti. Imehi kho, bhikkhave, pañcahi dhammehi samannāgato upāsako upāsakacaṇḍālo ca hoti upāsakamalañca upāsakapatikuṭṭho ca. </div>
</div>
<div class="q" id="p_16A5_1021"> <div class="p">
<span class="pN">1021</span>Pañcahi, bhikkhave, dhammehi samannāgato upāsako upāsakaratanañca hoti upāsakapadumañca upāsakapuṇḍarīkañca. Katamehi pañcahi? Saddho hoti; sīlavā hoti; akotūhalamaṅgaliko hoti, kammaṁ pacceti no maṅgalaṁ; na ito bahiddhā dakkhiṇeyyaṁ gavesati; idha ca pubbakāraṁ karoti. Imehi kho, bhikkhave, pañcahi dhammehi samannāgato upāsako upāsakaratanañca hoti upāsakapadumañca upāsakapuṇḍarīkañcā”ti. </div>
</div>
<div class="CENTER" id="p_16A5_1022">
<span class="pN">1022</span>Pañcamaṁ.</div>
</html>
