<html>
<div class="i">7.2.3 Devahitasutta</div>
<div class="h">Brāhmaṇasaṁyutta</div>
<div class="h">Upāsakavagga</div>
<div class="h">Devahitasutta</div>
<div class="q" id="p_12S1_1237"> <div class="divNumber">199.</div> <div class="p">
<span class="pN">1237</span>Sāvatthinidānaṁ. Tena kho pana samayena bhagavā vātehābādhiko hoti; āyasmā ca upavāṇo bhagavato upaṭṭhāko hoti. Atha kho bhagavā āyasmantaṁ upavāṇaṁ āmantesi— “iṅgha me tvaṁ, upavāṇa, uṇhodakaṁ jānāhī”ti. “Evaṁ, bhante”ti kho āyasmā upavāṇo bhagavato paṭissutvā nivāsetvā pattacīvaramādāya yena devahitassa brāhmaṇassa nivesanaṁ tenupasaṅkami; upasaṅkamitvā tuṇhībhūto ekamantaṁ aṭṭhāsi. Addasā kho devahito brāhmaṇo āyasmantaṁ upavāṇaṁ tuṇhībhūtaṁ ekamantaṁ ṭhitaṁ. Disvāna āyasmantaṁ upavāṇaṁ gāthāya ajjhabhāsi— </div>
</div>
<div class="q" id="p_12S1_1238"> <div class="p"> <table class="singleColumn"> <tr> <td> <div class="pN">1238</div> <div class="G">“Tuṇhībhūto bhavaṁ tiṭṭhaṁ,</div> </td> </tr> <tr> <td> <div class="G">muṇḍo saṅghāṭipāruto;</div> </td> </tr> <tr> <td> <div class="G">Kiṁ patthayāno kiṁ esaṁ,</div> </td> </tr> <tr> <td> <div class="G">kiṁ nu yācitumāgato”ti.</div> </td> </tr> </table> </div>
</div>
<div class="q" id="p_12S1_1239"> <div class="p"> <table class="singleColumn"> <tr> <td> <div class="pN">1239</div> <div class="G">“Arahaṁ sugato loke,</div> </td> </tr> <tr> <td> <div class="G">vātehābādhiko muni;</div> </td> </tr> <tr> <td> <div class="G">Sace uṇhodakaṁ atthi,</div> </td> </tr> <tr> <td> <div class="G">munino dehi brāhmaṇa.</div> </td> </tr> </table> </div>
</div>
<div class="q" id="p_12S1_1240"> <div class="p"> <table class="singleColumn"> <tr> <td> <div class="pN">1240</div> <div class="G">Pūjito pūjaneyyānaṁ,</div> </td> </tr> <tr> <td> <div class="G">sakkareyyāna sakkato;</div> </td> </tr> <tr> <td> <div class="G">Apacito apaceyyānaṁ,</div> </td> </tr> <tr> <td> <div class="G">tassa icchāmi hātave”ti.</div> </td> </tr> </table> </div>
</div>
<div class="q" id="p_12S1_1241"> <div class="p">
<span class="pN">1241</span>Atha kho devahito brāhmaṇo uṇhodakassa kājaṁ purisena gāhāpetvā phāṇitassa ca puṭaṁ āyasmato upavāṇassa pādāsi. Atha kho āyasmā upavāṇo yena bhagavā tenupasaṅkami; upasaṅkamitvā bhagavantaṁ uṇhodakena nhāpetvā uṇhodakena phāṇitaṁ āloletvā bhagavato pādāsi. Atha kho bhagavato ābādho paṭippassambhi. </div>
</div>
<div class="q" id="p_12S1_1242"> <div class="p">
<span class="pN">1242</span>Atha kho devahito brāhmaṇo yena bhagavā tenupasaṅkami; upasaṅkamitvā bhagavatā saddhiṁ sammodi. Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho devahito brāhmaṇo bhagavantaṁ gāthāya ajjhabhāsi— </div>
</div>
<div class="q" id="p_12S1_1243"> <div class="p"> <table class="singleColumn"> <tr> <td> <div class="pN">1243</div> <div class="G">“Kattha dajjā deyyadhammaṁ,</div> </td> </tr> <tr> <td> <div class="G">kattha dinnaṁ mahapphalaṁ;</div> </td> </tr> <tr> <td> <div class="G">Kathañhi yajamānassa,</div> </td> </tr> <tr> <td> <div class="G">kathaṁ ijjhati dakkhiṇā”ti.</div> </td> </tr> </table> </div>
</div>
<div class="q" id="p_12S1_1244"> <div class="p"> <table class="singleColumn"> <tr> <td> <div class="pN">1244</div> <div class="G">“Pubbenivāsaṁ yo vedī,</div> </td> </tr> <tr> <td> <div class="G">saggāpāyañca passati;</div> </td> </tr> <tr> <td> <div class="G">Atho jātikkhayaṁ patto,</div> </td> </tr> <tr> <td> <div class="G">abhiññāvosito muni.</div> </td> </tr> </table> </div>
</div>
<div class="q" id="p_12S1_1245"> <div class="p"> <table class="singleColumn"> <tr> <td> <div class="pN">1245</div> <div class="G">Ettha dajjā deyyadhammaṁ,</div> </td> </tr> <tr> <td> <div class="G">ettha dinnaṁ mahapphalaṁ;</div> </td> </tr> <tr> <td> <div class="G">Evañhi yajamānassa,</div> </td> </tr> <tr> <td> <div class="G">evaṁ ijjhati dakkhiṇā”ti.</div> </td> </tr> </table> </div>
</div>
<div class="q" id="p_12S1_1246"> <div class="p">
<span class="pN">1246</span>Evaṁ vutte, devahito brāhmaṇo bhagavantaṁ etadavoca— “abhikkantaṁ, bho gotama…pe… upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti. </div>
</div>
</html>
