<html>
<div class="i">2.4.9.4 Itthālaṅkārasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Chattupāhanavagga</div>
<div class="h">Itthālaṅkārasikkhāpada</div>
<div class="q" id="p_2V_3462"> <div class="divNumber">1194.</div> <div class="p">
<span class="pN">3462</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena chabbaggiyā bhikkhuniyo itthālaṅkāraṁ dhārenti. Manussā ujjhāyanti khiyyanti vipācenti—  “kathañhi nāma bhikkhuniyo itthālaṅkāraṁ dhāressanti, seyyathāpi gihiniyo kāmabhoginiyo”ti. </div>
</div>
<div class="q" id="p_2V_3463"> <div class="p">
<span class="pN">3463</span>Assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma chabbaggiyā bhikkhuniyo itthālaṅkāraṁ dhāressantī”ti…pe…  “saccaṁ kira, bhikkhave, chabbaggiyā bhikkhuniyo itthālaṅkāraṁ dhārentī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, chabbaggiyā bhikkhuniyo itthālaṅkāraṁ dhāressanti. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_3464"> <div class="divNumber">1195.</div> <div class="p">
<span class="pN">3464</span><span class="bold">“Yā pana bhikkhunī itthālaṅkāraṁ dhāreyya, pācittiyan”</span>ti. (<span class="italic">87</span>:<span class="bold">142</span>) </div>
</div>
<div class="q" id="p_2V_3465"> <div class="divNumber">1196.</div> <div class="p">
<span class="pN">3465</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_3466"> <div class="p">
<span class="pN">3466</span><span class="bold">Itthālaṅkāro</span> nāma sīsūpago gīvūpago hatthūpago pādūpago kaṭūpago. <span class="bold">Dhāreyyā</span>ti sakimpi dhāreti, āpatti pācittiyassa. </div>
</div>
<div class="q" id="p_2V_3467"> <div class="divNumber">1197.</div> <div class="p">
<span class="pN">3467</span>Anāpatti—  ābādhappaccayā, ummattikāya, ādikammikāyāti. </div>
</div>
<div class="CENTER" id="p_2V_3468">
<span class="pN">3468</span>Catutthasikkhāpadaṁ niṭṭhitaṁ.</div>
</html>
