<html>
<div class="i">2.1.8 Hemakamāṇavapucchāniddesa</div>
<div class="h">Pārāyanavagganiddesa</div>
<div class="h">Pucchāniddesa</div>
<div class="h">Hemakamāṇavapucchāniddesa</div>
<div class="q" id="p_25Cn_668"> <div class="divNumber">53.</div> <div class="p"> <table class="singleColumn"> <tr> <td> <div class="pN">668</div> <div class="G"><span class="bold">Ye me pubbe viyākaṁsu, <span class="gathaQuote">(iccāyasmā hemako)</span></span></div> </td> </tr> <tr> <td> <div class="G"><span class="bold">Huraṁ gotamasāsanā;</span></div> </td> </tr> <tr> <td> <div class="G"><span class="bold">Iccāsi iti bhavissati,</span></div> </td> </tr> <tr> <td> <div class="G"><span class="bold">Sabbaṁ taṁ itihītihaṁ;</span></div> </td> </tr> <tr> <td> <div class="G"><span class="bold">Sabbaṁ taṁ takkavaḍḍhanaṁ,</span></div> </td> </tr> <tr> <td> <div class="G">
<span class="bold">Nāhaṁ tattha abhiramiṁ.</span> (1) </div> </td> </tr> </table> </div>
</div>
<div class="q" id="p_25Cn_669"> <div class="p">
<span class="pN">669</span><span class="bold">Ye me pubbe viyākaṁsū</span>ti yo ca bāvarī brāhmaṇo ye caññe tassa ācariyā, te sakaṁ diṭṭhiṁ sakaṁ khantiṁ sakaṁ ruciṁ sakaṁ laddhiṁ sakaṁ ajjhāsayaṁ sakaṁ adhippāyaṁ byākaṁsu ācikkhiṁsu desayiṁsu paññapiṁsu paṭṭhapiṁsu vivariṁsu vibhajiṁsu uttānīakaṁsu pakāsesunti— ye me pubbe viyākaṁsu. <span class="bold">Iccāyasmā hemako</span>ti. <span class="bold">Iccā</span>ti padasandhi…pe… padānupubbatāpetaṁ— iccāti. <span class="bold">Āyasmā</span>ti piyavacanaṁ…pe…. <span class="bold">Hemako</span>ti tassa brāhmaṇassa nāmaṁ…pe… abhilāpoti— iccāyasmā hemako. </div>
</div>
<div class="q" id="p_25Cn_670"> <div class="p">
<span class="pN">670</span><span class="bold">Huraṁ gotamasāsanā</span>ti huraṁ gotamasāsanā paraṁ gotamasāsanā pure gotamasāsanā paṭhamataraṁ gotamasāsanā buddhasāsanā jinasāsanā tathāgatasāsanā arahantasāsanāti— huraṁ gotamasāsanā. </div>
</div>
<div class="q" id="p_25Cn_671"> <div class="p">
<span class="pN">671</span><span class="bold">Iccāsi iti bhavissatī</span>ti evaṁ kira āsi, evaṁ kira bhavissatīti— iccāsi iti bhavissati. </div>
</div>
<div class="q" id="p_25Cn_672"> <div class="p">
<span class="pN">672</span><span class="bold">Sabbaṁ taṁ itihītihan</span>ti sabbaṁ taṁ itihītihaṁ itikirāya paraṁparāya piṭakasampadāya takkahetu nayahetu ākāraparivitakkena diṭṭhinijjhānakkhantiyā na sāmaṁ sayamabhiññātaṁ na attapaccakkhadhammaṁ kathayiṁsūti— sabbaṁ taṁ itihītihaṁ. </div>
</div>
<div class="q" id="p_25Cn_673"> <div class="p">
<span class="pN">673</span><span class="bold">Sabbaṁ taṁ takkavaḍḍhanan</span>ti sabbaṁ taṁ takkavaḍḍhanaṁ vitakkavaḍḍhanaṁ saṅkappavaḍḍhanaṁ kāmavitakkavaḍḍhanaṁ byāpādavitakkavaḍḍhanaṁ vihiṁsāvitakkavaḍḍhanaṁ ñātivitakkavaḍḍhanaṁ janapadavitakkavaḍḍhanaṁ amarāvitakkavaḍḍhanaṁ parānudayatāpaṭisaṁyuttavitakkavaḍḍhanaṁ lābhasakkārasilokapaṭisaṁyuttavitakkavaḍḍhanaṁ anavaññattipaṭisaṁyuttavitakkavaḍḍhananti— sabbaṁ taṁ takkavaḍḍhanaṁ. </div>
</div>
<div class="q" id="p_25Cn_674"> <div class="p">
<span class="pN">674</span><span class="bold">Nāhaṁ tattha abhiramin</span>ti nāhaṁ tattha abhiramiṁ na vindiṁ nādhigacchiṁ na paṭilabhinti— nāhaṁ tattha abhiramiṁ. Tenāha so brāhmaṇo— </div>
</div>
<div class="q" id="p_25Cn_675"> <div class="p"> <table class="singleColumn"> <tr> <td> <div class="pN">675</div> <div class="G">“Ye me pubbe viyākaṁsu, <span class="gathaQuote">(iccāyasmā hemako)</span>
</div> </td> </tr> <tr> <td> <div class="G">Huraṁ gotamasāsanā;</div> </td> </tr> <tr> <td> <div class="G">Iccāsi iti bhavissati,</div> </td> </tr> <tr> <td> <div class="G">Sabbaṁ taṁ itihītihaṁ;</div> </td> </tr> <tr> <td> <div class="G">Sabbaṁ taṁ takkavaḍḍhanaṁ,</div> </td> </tr> <tr> <td> <div class="G">Nāhaṁ tattha abhiramin”ti.</div> </td> </tr> </table> </div>
</div>
<div class="q" id="p_25Cn_676"> <div class="divNumber">54.</div> <div class="p"> <table class="singleColumn"> <tr> <td> <div class="pN">676</div> <div class="G"><span class="bold">Tvañca me dhammamakkhāhi,</span></div> </td> </tr> <tr> <td> <div class="G"><span class="bold">Taṇhānigghātanaṁ muni;</span></div> </td> </tr> <tr> <td> <div class="G"><span class="bold">Yaṁ viditvā sato caraṁ,</span></div> </td> </tr> <tr> <td> <div class="G">
<span class="bold">Tare loke visattikaṁ.</span> (2) </div> </td> </tr> </table> </div>
</div>
<div class="q" id="p_25Cn_677"> <div class="p">
<span class="pN">677</span><span class="bold">Tvañca me dhammamakkhāhī</span>ti. <span class="bold">Tvan</span>ti bhagavantaṁ bhaṇati. <span class="bold">Dhammamakkhāhī</span>ti. <span class="bold">Dhamman</span>ti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ, cattāro satipaṭṭhāne cattāro sammappadhāne cattāro iddhipāde pañcindriyāni pañca balāni satta bojjhaṅge ariyaṁ aṭṭhaṅgikaṁ maggaṁ nibbānañca nibbānagāminiñca paṭipadaṁ akkhāhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti— tvañca me dhammamakkhāhi. </div>
</div>
<div class="q" id="p_25Cn_678"> <div class="p">
<span class="pN">678</span><span class="bold">Taṇhānigghātanaṁ munī</span>ti. <span class="bold">Taṇhā</span>ti— rūpataṇhā…pe… dhammataṇhā. Taṇhānigghātanaṁ taṇhāpahānaṁ taṇhāvūpasamaṁ taṇhāpaṭinissaggaṁ taṇhāpaṭippassaddhiṁ amataṁ nibbānaṁ. <span class="bold">Munī</span>ti monaṁ vuccati ñāṇaṁ…pe… saṅgajālamaticca so munīti— taṇhānigghātanaṁ muni. </div>
</div>
<div class="q" id="p_25Cn_679"> <div class="p">
<span class="pN">679</span><span class="bold">Yaṁ viditvā sato caran</span>ti yaṁ viditaṁ katvā tulayitvā tīrayitvā vibhāvayitvā vibhūtaṁ katvā. “Sabbe saṅkhārā aniccā”ti viditaṁ katvā tulayitvā tīrayitvā vibhāvayitvā vibhūtaṁ katvā, “sabbe saṅkhārā dukkhā”ti…pe… “sabbe dhammā anattā”ti…pe… “yaṁ kiñci samudayadhammaṁ sabbaṁ taṁ nirodhadhamman”ti viditaṁ katvā tulayitvā tīrayitvā vibhāvayitvā vibhūtaṁ katvā. <span class="bold">Sato</span>ti catūhi kāraṇehi sato— kāye kāyānupassanāsatipaṭṭhānaṁ bhāvento sato…pe… so vuccati sato. <span class="bold">Caran</span>ti caranto viharanto iriyanto vattento pālento yapento yāpentoti— yaṁ viditvā sato caraṁ. </div>
</div>
<div class="q" id="p_25Cn_680"> <div class="p">
<span class="pN">680</span><span class="bold">Tare loke visattikan</span>ti visattikā vuccati taṇhā. Yo rāgo sārāgo…pe… abhijjhā lobho akusalamūlaṁ. <span class="bold">Visattikā</span>ti kenaṭṭhena visattikā…pe… visaṭā vitthatāti visattikā. <span class="bold">Loke</span>ti apāyaloke manussaloke devaloke khandhaloke dhātuloke āyatanaloke. <span class="bold">Tare loke visattikan</span>ti loke vesā visattikā loke vetaṁ visattikaṁ sato tareyyaṁ uttareyyaṁ patareyyaṁ samatikkameyyaṁ vītivatteyyanti— tare loke visattikaṁ. Tenāha so brāhmaṇo— </div>
</div>
<div class="q" id="p_25Cn_681"> <div class="p"> <table class="singleColumn"> <tr> <td> <div class="pN">681</div> <div class="G">“Tvañca me dhammamakkhāhi,</div> </td> </tr> <tr> <td> <div class="G">taṇhānigghātanaṁ muni;</div> </td> </tr> <tr> <td> <div class="G">Yaṁ viditvā sato caraṁ,</div> </td> </tr> <tr> <td> <div class="G">tare loke visattikan”ti.</div> </td> </tr> </table> </div>
</div>
<div class="q" id="p_25Cn_682"> <div class="divNumber">55.</div> <div class="p"> <table class="singleColumn"> <tr> <td> <div class="pN">682</div> <div class="G"><span class="bold">Idha diṭṭhasutamutaviññātesu,</span></div> </td> </tr> <tr> <td> <div class="G"><span class="bold">Piyarūpesu hemaka;</span></div> </td> </tr> <tr> <td> <div class="G"><span class="bold">Chandarāgavinodanaṁ,</span></div> </td> </tr> <tr> <td> <div class="G">
<span class="bold">Nibbānapadamaccutaṁ.</span> (3) </div> </td> </tr> </table> </div>
</div>
<div class="q" id="p_25Cn_683"> <div class="p">
<span class="pN">683</span><span class="bold">Idha diṭṭhasutamutaviññātesū</span>ti. <span class="bold">Diṭṭhan</span>ti cakkhunā diṭṭhaṁ; <span class="bold">sutan</span>ti sotena sutaṁ; <span class="bold">mutan</span>ti ghānena ghāyitaṁ jivhāya sāyitaṁ kāyena phuṭṭhaṁ; <span class="bold">viññātan</span>ti manasā viññātanti— idha diṭṭhasutamutaviññātesu. </div>
</div>
<div class="q" id="p_25Cn_684"> <div class="p">
<span class="pN">684</span><span class="bold">Piyarūpesu hemakā</span>ti kiñca loke piyarūpaṁ sātarūpaṁ? Cakkhu loke piyarūpaṁ sātarūpaṁ, sotaṁ loke…pe… ghānaṁ loke… jivhā loke… kāyo loke… mano loke piyarūpaṁ sātarūpaṁ; rūpā loke piyarūpaṁ sātarūpaṁ, saddā loke… gandhā loke… rasā loke… phoṭṭhabbā loke… dhammā loke piyarūpaṁ sātarūpaṁ; cakkhuviññāṇaṁ loke piyarūpaṁ sātarūpaṁ, sotaviññāṇaṁ loke piyarūpaṁ sātarūpaṁ, ghānaviññāṇaṁ loke… jivhāviññāṇaṁ loke… kāyaviññāṇaṁ loke… manoviññāṇaṁ loke piyarūpaṁ sātarūpaṁ, cakkhusamphasso loke… sotasamphasso loke… ghānasamphasso loke… jivhāsamphasso loke… kāyasamphasso loke… manosamphasso loke piyarūpaṁ sātarūpaṁ; cakkhusamphassajā vedanā loke piyarūpaṁ sātarūpaṁ… sotasamphassajā vedanā… ghānasamphassajā vedanā… jivhāsamphassajā vedanā… kāyasamphassajā vedanā… manosamphassajā vedanā loke piyarūpaṁ sātarūpaṁ; rūpasaññā loke… saddasaññā loke… gandhasaññā loke… rasasaññā loke… phoṭṭhabbasaññā loke… dhammasaññā loke piyarūpaṁ sātarūpaṁ, rūpasañcetanā loke… saddasañcetanā loke… gandhasañcetanā loke… rasasañcetanā loke… phoṭṭhabbasañcetanā loke… dhammasañcetanā loke piyarūpaṁ sātarūpaṁ; rūpataṇhā loke… saddataṇhā loke… gandhataṇhā loke… rasataṇhā loke… phoṭṭhabbataṇhā loke… dhammataṇhā loke piyarūpaṁ sātarūpaṁ; rūpavitakko loke… saddavitakko loke… gandhavitakko loke… rasavitakko loke… phoṭṭhabbavitakko loke… dhammavitakko loke piyarūpaṁ sātarūpaṁ; rūpavicāro loke piyarūpaṁ sātarūpaṁ, saddavicāro loke… gandhavicāro loke… rasavicāro loke… phoṭṭhabbavicāro loke… dhammavicāro loke piyarūpaṁ sātarūpanti— piyarūpesu hemaka. </div>
</div>
<div class="q" id="p_25Cn_685"> <div class="p">
<span class="pN">685</span><span class="bold">Chandarāgavinodanan</span>ti. <span class="bold">Chandarāgo</span>ti yo kāmesu kāmacchando kāmarāgo kāmanandī kāmataṇhā kāmasineho kāmapariḷāho kāmamucchā kāmajjhosānaṁ kāmogho kāmayogo kāmupādānaṁ kāmacchandanīvaraṇaṁ. <span class="bold">Chandarāgavinodanan</span>ti chandarāgappahānaṁ chandarāgavūpasamaṁ chandarāgapaṭinissaggaṁ chandarāgapaṭippassaddhaṁ amataṁ nibbānanti— chandarāgavinodanaṁ. </div>
</div>
<div class="q" id="p_25Cn_686"> <div class="p">
<span class="pN">686</span><span class="bold">Nibbānapadamaccutan</span>ti nibbānapadaṁ tāṇapadaṁ leṇapadaṁ saraṇapadaṁ abhayapadaṁ. <span class="bold">Accutan</span>ti niccaṁ dhuvaṁ sassataṁ avipariṇāmadhammanti— nibbānapadamaccutaṁ. Tenāha bhagavā— </div>
</div>
<div class="q" id="p_25Cn_687"> <div class="p"> <table class="singleColumn"> <tr> <td> <div class="pN">687</div> <div class="G">“Idha diṭṭhasutamutaviññātesu,</div> </td> </tr> <tr> <td> <div class="G">Piyarūpesu hemaka;</div> </td> </tr> <tr> <td> <div class="G">Chandarāgavinodanaṁ,</div> </td> </tr> <tr> <td> <div class="G">Nibbānapadamaccutan”ti.</div> </td> </tr> </table> </div>
</div>
<div class="q" id="p_25Cn_688"> <div class="divNumber">56.</div> <div class="p"> <table class="singleColumn"> <tr> <td> <div class="pN">688</div> <div class="G"><span class="bold">Etadaññāya ye satā,</span></div> </td> </tr> <tr> <td> <div class="G"><span class="bold">diṭṭhadhammābhinibbutā;</span></div> </td> </tr> <tr> <td> <div class="G"><span class="bold">Upasantā ca te sadā,</span></div> </td> </tr> <tr> <td> <div class="G">
<span class="bold">tiṇṇā loke visattikaṁ.</span> (4) </div> </td> </tr> </table> </div>
</div>
<div class="q" id="p_25Cn_689"> <div class="p">
<span class="pN">689</span><span class="bold">Etadaññāya ye satā</span>ti. <span class="bold">Etan</span>ti amataṁ nibbānaṁ. Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. <span class="bold">Aññāyā</span>ti aññāya jānitvā tulayitvā tīrayitvā vibhāvayitvā vibhūtaṁ katvā. “Sabbe saṅkhārā aniccā”ti aññāya jānitvā tulayitvā tīrayitvā vibhāvayitvā vibhūtaṁ katvā. “Sabbe saṅkhārā dukkhā”ti… “sabbe dhammā anattā”ti…pe… “yaṁ kiñci samudayadhammaṁ sabbaṁ taṁ nirodhadhamman”ti aññāya jānitvā tulayitvā tīrayitvā vibhāvayitvā vibhūtaṁ katvā. <span class="bold">Ye</span>ti arahanto khīṇāsavā. <span class="bold">Satā</span>ti catūhi kāraṇehi satā— kāye kāyānupassanāsatipaṭṭhānaṁ bhāvitattā satā…pe… te vuccanti satāti— etadaññāya ye satā. </div>
</div>
<div class="q" id="p_25Cn_690"> <div class="p">
<span class="pN">690</span><span class="bold">Diṭṭhadhammābhinibbutā</span>ti. <span class="bold">Diṭṭhadhammā</span>ti diṭṭhadhammā ñātadhammā tulitadhammā tīritadhammā vibhūtadhammā vibhāvitadhammā. “Sabbe saṅkhārā aniccā”ti diṭṭhadhammā…pe… “yaṁ kiñci samudayadhammaṁ sabbaṁ taṁ nirodhadhamman”ti diṭṭhadhammā ñātadhammā tulitadhammā tīritadhammā vibhūtadhammā vibhāvitadhammā. <span class="bold">Abhinibbutā</span>ti rāgassa nibbāpitattā nibbutā, dosassa nibbāpitattā nibbutā, mohassa nibbāpitattā nibbutā, kodhassa…pe… upanāhassa… sabbākusalābhisaṅkhārānaṁ santattā samitattā vūpasamitattā nijjhātattā nibbutattā vigatattā paṭippassaddhattā santā upasantā vūpasantā nibbutā paṭippassaddhāti— diṭṭhadhammābhinibbutā. </div>
</div>
<div class="q" id="p_25Cn_691"> <div class="p">
<span class="pN">691</span><span class="bold">Upasantā ca te sadā</span>ti. <span class="bold">Upasantā</span>ti rāgassa upasamitattā nibbāpitattā upasantā…pe… dosassa… mohassa… kodhassa… upanāhassa…pe… sabbākusalābhisaṅkhārānaṁ santattā samitattā vūpasamitattā nijjhātattā nibbutattā vigatattā paṭippassaddhattā santā upasantā vūpasantā nibbutā paṭippassaddhāti upasantā. <span class="bold">Te</span>ti arahanto khīṇāsavā. <span class="bold">Sadā</span>ti sadā sabbakālaṁ niccakālaṁ dhuvakālaṁ satataṁ samitaṁ abbokiṇṇaṁ poṅkhānupoṅkhaṁ udakūmikajātaṁ avīcisantatisahitaṁ phassitaṁ purebhattaṁ pacchābhattaṁ purimayāmaṁ majjhimayāmaṁ pacchimayāmaṁ kāḷe juṇhe vasse hemante gimhe purime vayokhandhe majjhime vayokhandhe pacchime vayokhandheti— upasantā ca te sadā. </div>
</div>
<div class="q" id="p_25Cn_692"> <div class="p">
<span class="pN">692</span><span class="bold">Tiṇṇā loke visattikan</span>ti visattikā vuccati taṇhā. Yo rāgo sārāgo…pe… abhijjhā lobho akusalamūlaṁ. <span class="bold">Visattikā</span>ti kenaṭṭhena visattikā…pe… visaṭā vitthatāti visattikā. <span class="bold">Loke</span>ti apāyaloke…pe… āyatanaloke. <span class="bold">Tiṇṇā loke visattikan</span>ti loke vesā visattikā loke vetaṁ visattikaṁ tiṇṇā uttiṇṇā nitthiṇṇā atikkantā samatikkantā vītivattāti— tiṇṇā loke visattikaṁ. Tenāha bhagavā— </div>
</div>
<div class="q" id="p_25Cn_693"> <div class="p"> <table class="singleColumn"> <tr> <td> <div class="pN">693</div> <div class="G">“Etadaññāya ye satā,</div> </td> </tr> <tr> <td> <div class="G">diṭṭhadhammābhinibbutā;</div> </td> </tr> <tr> <td> <div class="G">Upasantā ca te sadā,</div> </td> </tr> <tr> <td> <div class="G">tiṇṇā loke visattikan”ti.</div> </td> </tr> </table> </div>
</div>
<div class="q" id="p_25Cn_694"> <div class="p">
<span class="pN">694</span>Saha gāthāpariyosānā…pe… satthā me, bhante, bhagavā, sāvakohamasmīti. </div>
</div>
<div class="CENTER" id="p_25Cn_695">
<span class="pN">695</span>Hemakamāṇavapucchāniddeso aṭṭhamo.</div>
</html>
