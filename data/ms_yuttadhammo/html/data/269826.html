<html>
<div class="i">7.4.10 Hatthiṅgapañha</div>
<div class="h">Opammakathāpañha</div>
<div class="h">Upacikāvagga</div>
<div class="h">Hatthiṅgapañha</div>
<div class="q" id="p_28Mi_1877"> <div class="divNumber">264.</div> <div class="p">
<span class="pN">1877</span>“Bhante nāgasena, ‘hatthissa pañca aṅgāni gahetabbānī’ti yaṁ vadesi, katamāni tāni pañca aṅgāni gahetabbānī”ti? “Yathā, mahārāja, hatthī nāma caranto yeva pathaviṁ dāleti; evameva kho, mahārāja, yoginā yogāvacarena kāyaṁ sammasamāneneva sabbe kilesā dāletabbā. Idaṁ, mahārāja, hatthissa paṭhamaṁ aṅgaṁ gahetabbaṁ. </div>
</div>
<div class="q" id="p_28Mi_1878"> <div class="p">
<span class="pN">1878</span>Puna caparaṁ, mahārāja, hatthī sabbakāyeneva apaloketi, ujukaṁyeva pekkhati, na disāvidisā viloketi; evameva kho, mahārāja, yoginā yogāvacarena sabbakāyena apalokinā bhavitabbaṁ, na disāvidisā viloketabbā, na uddhaṁ ulloketabbaṁ, na adho oloketabbaṁ, yugamattapekkhinā bhavitabbaṁ. Idaṁ, mahārāja, hatthissa dutiyaṁ aṅgaṁ gahetabbaṁ. </div>
</div>
<div class="q" id="p_28Mi_1879"> <div class="p">
<span class="pN">1879</span>Puna caparaṁ, mahārāja, hatthī anibaddhasayano gocarāyamanugantvā na tameva desaṁ vāsatthamupagacchati, na dhuvappatiṭṭhālayo; evameva kho, mahārāja, yoginā yogāvacarena anibaddhasayanena bhavitabbaṁ, nirālayena piṇḍāya gantabbaṁ, yadi passati vipassako manuññaṁ patirūpaṁ ruciradese bhavaṁ maṇḍapaṁ vā rukkhamūlaṁ vā guhaṁ vā pabbhāraṁ vā, tattheva vāsamupagantabbaṁ, dhuvappatiṭṭhālayo na kātabbo. Idaṁ, mahārāja, hatthissa tatiyaṁ aṅgaṁ gahetabbaṁ. </div>
</div>
<div class="q" id="p_28Mi_1880"> <div class="p">
<span class="pN">1880</span>Puna caparaṁ, mahārāja, hatthī udakaṁ ogāhitvā sucivimalasītalasalilaparipuṇṇaṁ kumuduppalapadumapuṇḍarīkasañchannaṁ mahatimahantaṁ padumasaraṁ ogāhitvā kīḷati gajavarakīḷaṁ; evameva kho, mahārāja, yoginā yogāvacarena sucivimalavippasannamanāviladhammavaravāripuṇṇaṁ vimuttikusumasañchannaṁ mahāsatipaṭṭhānapokkharaṇiṁ ogāhitvā ñāṇena saṅkhārā odhunitabbā vidhunitabbā, yogāvacarakīḷā kīḷitabbā. Idaṁ, mahārāja, hatthissa catutthaṁ aṅgaṁ gahetabbaṁ. </div>
</div>
<div class="q" id="p_28Mi_1881"> <div class="p">
<span class="pN">1881</span>Puna caparaṁ, mahārāja, hatthī sato pādaṁ uddharati, sato pādaṁ nikkhipati; evameva kho, mahārāja, yoginā yogāvacarena satena sampajānena pādaṁ uddharitabbaṁ, satena sampajānena pādaṁ nikkhipitabbaṁ, abhikkamapaṭikkame samiñjanapasāraṇe sabbattha satena sampajānena bhavitabbaṁ. Idaṁ, mahārāja, hatthissa pañcamaṁ aṅgaṁ gahetabbaṁ. Bhāsitampetaṁ, mahārāja, bhagavatā devātidevena saṁyuttanikāyavare—  </div>
</div>
<div class="q" id="p_28Mi_1882"> <div class="p"> <table class="singleColumn"> <tr> <td> <div class="pN">1882</div> <div class="G">‘Kāyena saṁvaro sādhu,</div> </td> </tr> <tr> <td> <div class="G">sādhu vācāya saṁvaro;</div> </td> </tr> <tr> <td> <div class="G">Manasā saṁvaro sādhu,</div> </td> </tr> <tr> <td> <div class="G">sādhu sabbattha saṁvaro;</div> </td> </tr> <tr> <td> <div class="G">Sabbattha saṁvuto lajjī,</div> </td> </tr> <tr> <td> <div class="G">rakkhitoti pavuccatī’”ti.</div> </td> </tr> </table> </div>
</div>
<div class="CENTER" id="p_28Mi_1883">
<span class="pN">1883</span>Hatthiṅgapañho dasamo.</div>
<div class="ENDH3" id="p_28Mi_1884">
<span class="pN">1884</span>Upacikāvaggo catuttho.</div>
<div class="SUMMARY" id="p_28Mi_1885">
<span class="pN">1885</span><span class="firstLetter">T</span>assuddānaṁ</div>
<div class="q" id="p_28Mi_1886"> <div class="p"> <table class="singleColumn"> <tr> <td> <div class="pN">1886</div> <div class="G">Upacikā biḷāro ca,</div> </td> </tr> <tr> <td> <div class="G">Undūro vicchikena ca;</div> </td> </tr> <tr> <td> <div class="G">Nakulo siṅgālo migo,</div> </td> </tr> <tr> <td> <div class="G">Gorūpo varāho hatthinā dasāti.</div> </td> </tr> </table> </div>
</div>
</html>
