<html>
<div class="i">1.5.8.8 Upassutisikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Sahadhammikavagga
</div>
<div class="h">
Upassutisikkhāpada
</div>
<div class="q" id="p_2V_1391">
<div class="divNumber">
469.
</div>
<div class="p">
<span class="pN">1391</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena chabbaggiyā bhikkhū pesalehi bhikkhūhi saddhiṁ bhaṇḍanti. Pesalā bhikkhū evaṁ vadanti— “alajjino ime, āvuso, chabbaggiyā bhikkhū. Na sakkā imehi saha bhaṇḍitun”ti. Chabbaggiyā bhikkhū evaṁ vadanti— “kissa tumhe, āvuso, amhe alajjivādena pāpethā”ti? “Kahaṁ pana tumhe, āvuso, assutthā”ti? “Mayaṁ āyasmantānaṁ upassutiṁ tiṭṭhamhā”ti.
</div>
</div>
<div class="q" id="p_2V_1392">
<div class="p">
<span class="pN">1392</span>Ye te bhikkhū appicchā…pe… te ujjhāyanti khiyyanti vipācenti— “kathañhi nāma chabbaggiyā bhikkhū bhikkhūnaṁ bhaṇḍanajātānaṁ kalahajātānaṁ vivādāpannānaṁ upassutiṁ tiṭṭhissantī”ti…pe… “saccaṁ kira tumhe, bhikkhave, bhikkhūnaṁ bhaṇḍanajātānaṁ kalahajātānaṁ vivādāpannānaṁ upassutiṁ tiṭṭhathā”ti? “Saccaṁ, bhagavā”ti. Vigarahi buddho bhagavā…pe… kathañhi nāma tumhe, moghapurisā, bhikkhūnaṁ bhaṇḍanajātānaṁ kalahajātānaṁ vivādāpannānaṁ upassutiṁ tiṭṭhissatha. Netaṁ, moghapurisā, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_1393">
<div class="divNumber">
470.
</div>
<div class="p">
<span class="pN">1393</span><span class="bold">“Yo pana bhikkhu bhikkhūnaṁ bhaṇḍanajātānaṁ kalahajātānaṁ vivādāpannānaṁ upassutiṁ tiṭṭheyya— ‘yaṁ ime bhaṇissanti taṁ sossāmī’ti etadeva paccayaṁ karitvā anaññaṁ, pācittiyan”</span>ti. (<span class="italic">78</span>:<span class="bold">127</span>)
</div>
</div>
<div class="q" id="p_2V_1394">
<div class="divNumber">
471.
</div>
<div class="p">
<span class="pN">1394</span><span class="bold">Yo panā</span>ti yo yādiso…pe… <span class="bold">bhikkhū</span>ti…pe… ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_1395">
<div class="p">
<span class="pN">1395</span><span class="bold">Bhikkhūnan</span>ti aññesaṁ bhikkhūnaṁ.
</div>
</div>
<div class="q" id="p_2V_1396">
<div class="p">
<span class="pN">1396</span><span class="bold">Bhaṇḍanajātānaṁ kalahajātānaṁ vivādāpannānan</span>ti adhikaraṇajātānaṁ.
</div>
</div>
<div class="q" id="p_2V_1397">
<div class="p">
<span class="pN">1397</span><span class="bold">Upassutiṁ tiṭṭheyyā</span>ti “imesaṁ sutvā codessāmi sāressāmi paṭicodessāmi paṭisāressāmi maṅkū karissāmī”ti gacchati, āpatti dukkaṭassa. Yattha ṭhito suṇāti, āpatti pācittiyassa. Pacchato gacchanto turito gacchati sossāmīti, āpatti dukkaṭassa. Yattha ṭhito suṇāti, āpatti pācittiyassa. Purato gacchanto ohiyyati sossāmīti, āpatti dukkaṭassa. Yattha ṭhito suṇāti, āpatti pācittiyassa. Bhikkhussa ṭhitokāsaṁ vā nisinnokāsaṁ vā nipannokāsaṁ vā āgantvā mantentaṁ ukkāsitabbaṁ, vijānāpetabbaṁ, no ce ukkāseyya vā vijānāpeyya vā, āpatti pācittiyassa.
</div>
</div>
<div class="q" id="p_2V_1398">
<div class="p">
<span class="pN">1398</span><span class="bold">Etadeva paccayaṁ karitvā anaññan</span>ti na añño koci paccayo hoti upassutiṁ tiṭṭhituṁ.
</div>
</div>
<div class="q" id="p_2V_1399">
<div class="divNumber">
472.
</div>
<div class="p">
<span class="pN">1399</span>Upasampanne upasampannasaññī upassutiṁ tiṭṭhati, āpatti pācittiyassa. Upasampanne vematiko upassutiṁ tiṭṭhati, āpatti pācittiyassa. Upasampanne anupasampannasaññī upassutiṁ tiṭṭhati, āpatti pācittiyassa.
</div>
</div>
<div class="q" id="p_2V_1400">
<div class="p">
<span class="pN">1400</span>Anupasampannassa upassutiṁ tiṭṭhati, āpatti dukkaṭassa. Anupasampanne upasampannasaññī, āpatti dukkaṭassa. Anupasampanne vematiko, āpatti dukkaṭassa. Anupasampanne anupasampannasaññī, āpatti dukkaṭassa.
</div>
</div>
<div class="q" id="p_2V_1401">
<div class="divNumber">
473.
</div>
<div class="p">
<span class="pN">1401</span>Anāpatti— “imesaṁ sutvā oramissāmi viramissāmi vūpasamissāmi attānaṁ parimocessāmī”ti gacchati, ummattakassa, ādikammikassāti.
</div>
</div>
<div class="CENTER" id="p_2V_1402">
<span class="pN">1402</span>Upassutisikkhāpadaṁ niṭṭhitaṁ aṭṭhamaṁ.
</div>
</html>
