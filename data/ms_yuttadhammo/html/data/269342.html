<html>
<div class="i">10.1.11 Maṭṭhakuṇḍalījātaka</div>
<div class="h">Dasakanipāta</div>
<div class="h">Catudvāravagga</div>
<div class="h">Maṭṭhakuṇḍalījātaka</div>
<div class="q" id="p_22J_2033"> <div class="divNumber">115.</div> <div class="p"> <table class="singleColumn"> <tr> <td> <div class="pN">2033</div> <div class="G">“Alaṅkato maṭṭhakuṇḍalī,</div> </td> </tr> <tr> <td> <div class="G">Māladhārī haricandanussado;</div> </td> </tr> <tr> <td> <div class="G">Bāhā paggayha kandasi,</div> </td> </tr> <tr> <td> <div class="G">Vanamajjhe kiṁ dukkhito tuvaṁ”.</div> </td> </tr> </table> </div>
</div>
<div class="q" id="p_22J_2034"> <div class="divNumber">116.</div> <div class="p"> <table class="singleColumn"> <tr> <td> <div class="pN">2034</div> <div class="G">“Sovaṇṇamayo pabhassaro,</div> </td> </tr> <tr> <td> <div class="G">Uppanno rathapañjaro mama;</div> </td> </tr> <tr> <td> <div class="G">Tassa cakkayugaṁ na vindāmi,</div> </td> </tr> <tr> <td> <div class="G">Tena dukkhena jahāmi jīvitaṁ”.</div> </td> </tr> </table> </div>
</div>
<div class="q" id="p_22J_2035"> <div class="divNumber">117.</div> <div class="p"> <table class="singleColumn"> <tr> <td> <div class="pN">2035</div> <div class="G">“Sovaṇṇamayaṁ maṇīmayaṁ,</div> </td> </tr> <tr> <td> <div class="G">Lohamayaṁ atha rūpiyāmayaṁ;</div> </td> </tr> <tr> <td> <div class="G">Pāvada rathaṁ karissāmi te,</div> </td> </tr> <tr> <td> <div class="G">Cakkayugaṁ paṭipādayāmi taṁ”.</div> </td> </tr> </table> </div>
</div>
<div class="q" id="p_22J_2036"> <div class="divNumber">118.</div> <div class="p"> <table class="singleColumn"> <tr> <td> <div class="pN">2036</div> <div class="G">“So māṇavo tassa pāvadi,</div> </td> </tr> <tr> <td> <div class="G">Candasūriyā ubhayettha bhātaro;</div> </td> </tr> <tr> <td> <div class="G">Sovaṇṇamayo ratho mama,</div> </td> </tr> <tr> <td> <div class="G">Tena cakkayugena sobhati”.</div> </td> </tr> </table> </div>
</div>
<div class="q" id="p_22J_2037"> <div class="divNumber">119.</div> <div class="p"> <table class="singleColumn"> <tr> <td> <div class="pN">2037</div> <div class="G">“Bālo kho tvaṁsi māṇava,</div> </td> </tr> <tr> <td> <div class="G">Yo tvaṁ patthayase apatthiyaṁ;</div> </td> </tr> <tr> <td> <div class="G">Maññāmi tuvaṁ marissasi,</div> </td> </tr> <tr> <td> <div class="G">Na hi tvaṁ lacchasi candasūriye”.</div> </td> </tr> </table> </div>
</div>
<div class="q" id="p_22J_2038"> <div class="divNumber">120.</div> <div class="p"> <table class="singleColumn"> <tr> <td> <div class="pN">2038</div> <div class="G">“Gamanāgamanampi dissati,</div> </td> </tr> <tr> <td> <div class="G">Vaṇṇadhātu ubhayettha vīthiyo;</div> </td> </tr> <tr> <td> <div class="G">Peto pana neva dissati,</div> </td> </tr> <tr> <td> <div class="G">Ko nu kho kandataṁ bālyataro”.</div> </td> </tr> </table> </div>
</div>
<div class="q" id="p_22J_2039"> <div class="divNumber">121.</div> <div class="p"> <table class="singleColumn"> <tr> <td> <div class="pN">2039</div> <div class="G">“Saccaṁ kho vadesi māṇava,</div> </td> </tr> <tr> <td> <div class="G">Ahameva kandataṁ bālyataro;</div> </td> </tr> <tr> <td> <div class="G">Candaṁ viya dārako rudaṁ,</div> </td> </tr> <tr> <td> <div class="G">Petaṁ kālakatābhipatthaye.</div> </td> </tr> </table> </div>
</div>
<div class="q" id="p_22J_2040"> <div class="divNumber">122.</div> <div class="p"> <table class="singleColumn"> <tr> <td> <div class="pN">2040</div> <div class="G">Ādittaṁ vata maṁ santaṁ,</div> </td> </tr> <tr> <td> <div class="G">ghatasittaṁva pāvakaṁ;</div> </td> </tr> <tr> <td> <div class="G">Vārinā viya osiñcaṁ,</div> </td> </tr> <tr> <td> <div class="G">sabbaṁ nibbāpaye daraṁ.</div> </td> </tr> </table> </div>
</div>
<div class="q" id="p_22J_2041"> <div class="divNumber">123.</div> <div class="p"> <table class="singleColumn"> <tr> <td> <div class="pN">2041</div> <div class="G">Abbahī vata me sallaṁ,</div> </td> </tr> <tr> <td> <div class="G">yamāsi hadayassitaṁ;</div> </td> </tr> <tr> <td> <div class="G">Yo me sokaparetassa,</div> </td> </tr> <tr> <td> <div class="G">puttasokaṁ apānudi.</div> </td> </tr> </table> </div>
</div>
<div class="q" id="p_22J_2042"> <div class="divNumber">124.</div> <div class="p"> <table class="singleColumn"> <tr> <td> <div class="pN">2042</div> <div class="G">Sohaṁ abbūḷhasallosmi,</div> </td> </tr> <tr> <td> <div class="G">vītasoko anāvilo;</div> </td> </tr> <tr> <td> <div class="G">Na socāmi na rodāmi,</div> </td> </tr> <tr> <td> <div class="G">tava sutvāna māṇavā”ti.</div> </td> </tr> </table> </div>
</div>
<div class="CENTER" id="p_22J_2043">
<span class="pN">2043</span>Maṭṭhakuṇḍalījātakaṁ ekādasamaṁ.</div>
</html>
