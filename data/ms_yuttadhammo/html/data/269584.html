<html>
<div class="i">4.1.6 Catubyūhahāravibhaṅga</div>
<div class="h">Paṭiniddesavāra</div>
<div class="h">Vibhaṅga</div>
<div class="h">Catubyūhahāravibhaṅga</div>
<div class="q" id="p_27Ne_191"> <div class="divNumber">25.</div> <div class="p">
<span class="pN">191</span>Tattha katamo catubyūho hāro? “Neruttamadhippāyo”ti ayaṁ. Byañjanena suttassa neruttañca adhippāyo ca nidānañca pubbāparasandhi ca gavesitabbo. Tattha katamaṁ neruttaṁ, yā niruttipadasaṁhitā, yaṁ dhammānaṁ nāmaso ñāṇaṁ. Yadā hi bhikkhu atthassa ca nāmaṁ jānāti, dhammassa ca nāmaṁ jānāti, tathā tathā naṁ abhiniropeti. Ayañca vuccati atthakusalo dhammakusalo byañjanakusalo niruttikusalo pubbāparakusalo desanākusalo atītādhivacanakusalo anāgatādhivacanakusalo paccuppannādhivacanakusalo itthādhivacanakusalo purisādhivacanakusalo napuṁsakādhivacanakusalo ekādhivacanakusalo anekādhivacanakusalo, evaṁ sabbāni kātabbāni janapadaniruttāni sabbā ca janapadaniruttiyo. Ayaṁ niruttipadasaṁhitā. (1) </div>
</div>
<div class="q" id="p_27Ne_192"> <div class="divNumber">26.</div> <div class="p">
<span class="pN">192</span>Tattha katamo adhippāyo? </div>
</div>
<div class="q" id="p_27Ne_193"> <div class="p"> <table class="singleColumn"> <tr> <td> <div class="pN">193</div> <div class="G">“Dhammo have rakkhati dhammacāriṁ,</div> </td> </tr> <tr> <td> <div class="G">Chattaṁ mahantaṁ yatha vassakāle;</div> </td> </tr> <tr> <td> <div class="G">Esānisaṁso dhamme suciṇṇe,</div> </td> </tr> <tr> <td> <div class="G">Na duggatiṁ gacchati dhammacārī”ti.</div> </td> </tr> </table> </div>
</div>
<div class="q" id="p_27Ne_194"> <div class="p">
<span class="pN">194</span>Idha bhagavato ko adhippāyo? Ye apāyehi parimuccitukāmā bhavissanti, te dhammacārino bhavissantīti ayaṁ ettha bhagavato adhippāyo. </div>
</div>
<div class="q" id="p_27Ne_195"> <div class="p"> <table class="singleColumn"> <tr> <td> <div class="pN">195</div> <div class="G">“Coro yathā sandhimukhe gahīto,</div> </td> </tr> <tr> <td> <div class="G">Sakammunā haññati bajjhate ca;</div> </td> </tr> <tr> <td> <div class="G">Evaṁ ayaṁ pecca pajā parattha,</div> </td> </tr> <tr> <td> <div class="G">Sakammunā haññati bajjhate cā”ti.</div> </td> </tr> </table> </div>
</div>
<div class="q" id="p_27Ne_196"> <div class="p">
<span class="pN">196</span>Idha bhagavato ko adhippāyo? Sañcetanikānaṁ katānaṁ kammānaṁ upacitānaṁ dukkhavedanīyānaṁ aniṭṭhaṁ asātaṁ vipākaṁ paccanubhavissatīti ayaṁ ettha bhagavato adhippāyo. </div>
</div>
<div class="q" id="p_27Ne_197"> <div class="p"> <table class="singleColumn"> <tr> <td> <div class="pN">197</div> <div class="G">“Sukhakāmāni bhūtāni,</div> </td> </tr> <tr> <td> <div class="G">Yo daṇḍena vihiṁsati;</div> </td> </tr> <tr> <td> <div class="G">Attano sukhamesāno,</div> </td> </tr> <tr> <td> <div class="G">Pecca so na labhate sukhan”ti.</div> </td> </tr> </table> </div>
</div>
<div class="q" id="p_27Ne_198"> <div class="p">
<span class="pN">198</span>Idha bhagavato ko adhippāyo? Ye sukhena atthikā bhavissanti, te pāpakammaṁ na karissantīti ayaṁ ettha bhagavato adhippāyo. </div>
</div>
<div class="q" id="p_27Ne_199"> <div class="p"> <table class="singleColumn"> <tr> <td> <div class="pN">199</div> <div class="G">“Middhī yadā hoti mahagghaso ca,</div> </td> </tr> <tr> <td> <div class="G">Niddāyitā samparivattasāyī;</div> </td> </tr> <tr> <td> <div class="G">Mahāvarāhova nivāpapuṭṭho,</div> </td> </tr> <tr> <td> <div class="G">Punappunaṁ gabbhamupeti mando”ti.</div> </td> </tr> </table> </div>
</div>
<div class="q" id="p_27Ne_200"> <div class="p">
<span class="pN">200</span>Idha bhagavato ko adhippāyo? Ye jarāmaraṇena aṭṭiyitukāmā bhavissanti, te bhavissanti bhojane mattaññuno indriyesu guttadvārā pubbarattāpararattaṁ jāgariyānuyogamanuyuttā vipassakā kusalesu dhammesu sagāravā ca sabrahmacārīsu theresu navesu majjhimesūti ayaṁ ettha bhagavato adhippāyo. </div>
</div>
<div class="q" id="p_27Ne_201"> <div class="p"> <table class="singleColumn"> <tr> <td> <div class="pN">201</div> <div class="G">“Appamādo amatapadaṁ,</div> </td> </tr> <tr> <td> <div class="G">Pamādo maccuno padaṁ;</div> </td> </tr> <tr> <td> <div class="G">Appamattā na mīyanti,</div> </td> </tr> <tr> <td> <div class="G">Ye pamattā yathā matā”ti.</div> </td> </tr> </table> </div>
</div>
<div class="q" id="p_27Ne_202"> <div class="p">
<span class="pN">202</span>Idha bhagavato ko adhippāyo? Ye amatapariyesanaṁ pariyesitukāmā bhavissanti, te appamattā viharissantīti ayaṁ ettha bhagavato adhippāyo. Ayaṁ adhippāyo. (2) </div>
</div>
<div class="q" id="p_27Ne_203"> <div class="divNumber">27.</div> <div class="p">
<span class="pN">203</span>Tattha katamaṁ nidānaṁ? Yathā so dhaniyo gopālako bhagavantaṁ āha—  </div>
</div>
<div class="q" id="p_27Ne_204"> <div class="p"> <table class="singleColumn"> <tr> <td> <div class="pN">204</div> <div class="G">“Nandati puttehi puttimā,</div> </td> </tr> <tr> <td> <div class="G">Gomā gohi tatheva nandati;</div> </td> </tr> <tr> <td> <div class="G">Upadhī hi narassa nandanā,</div> </td> </tr> <tr> <td> <div class="G">Na hi so nandati yo nirūpadhī”ti.</div> </td> </tr> </table> </div>
</div>
<div class="q" id="p_27Ne_205"> <div class="p">
<span class="pN">205</span>Bhagavā āha—  </div>
</div>
<div class="q" id="p_27Ne_206"> <div class="p"> <table class="singleColumn"> <tr> <td> <div class="pN">206</div> <div class="G">“Socati puttehi puttimā,</div> </td> </tr> <tr> <td> <div class="G">Gopiko gohi tatheva socati;</div> </td> </tr> <tr> <td> <div class="G">Upadhī hi narassa socanā,</div> </td> </tr> <tr> <td> <div class="G">Na hi so socati yo nirūpadhī”ti.</div> </td> </tr> </table> </div>
</div>
<div class="q" id="p_27Ne_207"> <div class="p">
<span class="pN">207</span>Iminā vatthunā iminā nidānena evaṁ ñāyati “idha bhagavā bāhiraṁ pariggahaṁ upadhiṁ āhā”ti. Yathā ca māro pāpimā gijjhakūṭā pabbatā puthusilaṁ pātesi, bhagavā āha—  </div>
</div>
<div class="q" id="p_27Ne_208"> <div class="p"> <table class="singleColumn"> <tr> <td> <div class="pN">208</div> <div class="G">“Sacepi kevalaṁ sabbaṁ,</div> </td> </tr> <tr> <td> <div class="G">gijjhakūṭaṁ calessasi;</div> </td> </tr> <tr> <td> <div class="G">Neva sammāvimuttānaṁ,</div> </td> </tr> <tr> <td> <div class="G">buddhānaṁ atthi iñjitaṁ.</div> </td> </tr> </table> </div>
</div>
<div class="q" id="p_27Ne_209"> <div class="p"> <table class="singleColumn"> <tr> <td> <div class="pN">209</div> <div class="G">Nabhaṁ phaleyyappathavī caleyya,</div> </td> </tr> <tr> <td> <div class="G">Sabbeva pāṇā uda santaseyyuṁ;</div> </td> </tr> <tr> <td> <div class="G">Sallampi ce urasi pakappayeyyuṁ,</div> </td> </tr> <tr> <td> <div class="G">Upadhīsu tāṇaṁ na karonti buddhā”ti.</div> </td> </tr> </table> </div>
</div>
<div class="q" id="p_27Ne_210"> <div class="p">
<span class="pN">210</span>Iminā vatthunā iminā nidānena evaṁ ñāyati “idha bhagavā kāyaṁ upadhiṁ āhā”ti. Yathā cāha—  </div>
</div>
<div class="q" id="p_27Ne_211"> <div class="p"> <table class="singleColumn"> <tr> <td> <div class="pN">211</div> <div class="G">“Na taṁ daḷhaṁ bandhanamāhu dhīrā,</div> </td> </tr> <tr> <td> <div class="G">Yadāyasaṁ dārujapabbajañca;</div> </td> </tr> <tr> <td> <div class="G">Sārattarattā maṇikuṇḍalesu,</div> </td> </tr> <tr> <td> <div class="G">Puttesu dāresu ca yā apekkhā”ti.</div> </td> </tr> </table> </div>
</div>
<div class="q" id="p_27Ne_212"> <div class="p">
<span class="pN">212</span>Iminā vatthunā iminā nidānena evaṁ ñāyati “idha bhagavā bāhiresu vatthūsu taṇhaṁ āhā”ti. Yathā cāha—  </div>
</div>
<div class="q" id="p_27Ne_213"> <div class="p"> <table class="singleColumn"> <tr> <td> <div class="pN">213</div> <div class="G">“Etaṁ daḷhaṁ bandhanamāhu dhīrā,</div> </td> </tr> <tr> <td> <div class="G">Ohārinaṁ sithilaṁ duppamuñcaṁ;</div> </td> </tr> <tr> <td> <div class="G">Etampi chetvāna paribbajanti,</div> </td> </tr> <tr> <td> <div class="G">Anapekkhino kāmasukhaṁ pahāyā”ti.</div> </td> </tr> </table> </div>
</div>
<div class="q" id="p_27Ne_214"> <div class="p">
<span class="pN">214</span>Iminā vatthunā iminā nidānena evaṁ ñāyati “idha bhagavā bāhiravatthukāya taṇhāya pahānaṁ āhā”ti. Yathā cāha—  </div>
</div>
<div class="q" id="p_27Ne_215"> <div class="p"> <table class="singleColumn"> <tr> <td> <div class="pN">215</div> <div class="G">“Āturaṁ asuciṁ pūtiṁ,</div> </td> </tr> <tr> <td> <div class="G">duggandhaṁ dehanissitaṁ;</div> </td> </tr> <tr> <td> <div class="G">Paggharantaṁ divā rattiṁ,</div> </td> </tr> <tr> <td> <div class="G">bālānaṁ abhinanditan”ti.</div> </td> </tr> </table> </div>
</div>
<div class="q" id="p_27Ne_216"> <div class="p">
<span class="pN">216</span>Iminā vatthunā iminā nidānena evaṁ ñāyati “idha bhagavā ajjhattikavatthukāya taṇhāya pahānaṁ āhā”ti. Yathā cāha—  </div>
</div>
<div class="q" id="p_27Ne_217"> <div class="p"> <table class="singleColumn"> <tr> <td> <div class="pN">217</div> <div class="G">“Ucchinda sinehamattano,</div> </td> </tr> <tr> <td> <div class="G">Kumudaṁ sāradikaṁva pāṇinā;</div> </td> </tr> <tr> <td> <div class="G">Santimaggameva brūhaya,</div> </td> </tr> <tr> <td> <div class="G">Nibbānaṁ sugatena desitan”ti.</div> </td> </tr> </table> </div>
</div>
<div class="q" id="p_27Ne_218"> <div class="p">
<span class="pN">218</span>Iminā vatthunā iminā nidānena evaṁ ñāyati “idha bhagavā ajjhattikavatthukāya taṇhāya pahānaṁ āhā”ti. Idaṁ nidānaṁ. (3) </div>
</div>
<div class="q" id="p_27Ne_219"> <div class="p">
<span class="pN">219</span>Tattha katamo pubbāparasandhi. Yathāha—  </div>
</div>
<div class="q" id="p_27Ne_220"> <div class="p"> <table class="singleColumn"> <tr> <td> <div class="pN">220</div> <div class="G">“Kāmandhā jālasañchannā,</div> </td> </tr> <tr> <td> <div class="G">Taṇhāchadanachāditā;</div> </td> </tr> <tr> <td> <div class="G">Pamattabandhanā baddhā,</div> </td> </tr> <tr> <td> <div class="G">Macchāva kumināmukhe;</div> </td> </tr> <tr> <td> <div class="G">Jarāmaraṇamanventi,</div> </td> </tr> <tr> <td> <div class="G">Vaccho khīrapakova mātaran”ti.</div> </td> </tr> </table> </div>
</div>
<div class="q" id="p_27Ne_221"> <div class="p">
<span class="pN">221</span>Ayaṁ kāmataṇhā vuttā. Sā katamena pubbāparena yujjati? Yathāha—  </div>
</div>
<div class="q" id="p_27Ne_222"> <div class="p"> <table class="singleColumn"> <tr> <td> <div class="pN">222</div> <div class="G">“Ratto atthaṁ na jānāti,</div> </td> </tr> <tr> <td> <div class="G">ratto dhammaṁ na passati;</div> </td> </tr> <tr> <td> <div class="G">Andhantamaṁ tadā hoti,</div> </td> </tr> <tr> <td> <div class="G">yaṁ rāgo sahate naran”ti.</div> </td> </tr> </table> </div>
</div>
<div class="q" id="p_27Ne_223"> <div class="p">
<span class="pN">223</span>Iti andhatāya ca sañchannatāya ca sāyeva taṇhā abhilapitā. Yañcāha kāmandhā jālasañchannā, taṇhāchadanachāditāti. Yañcāha ratto atthaṁ na jānāti, ratto dhammaṁ na passatīti, imehi padehi pariyuṭṭhānehi sāyeva taṇhā abhilapitā. Yaṁ andhakāraṁ, ayaṁ dukkhasamudayo, yā ca taṇhā ponobhavikā, yañcāha kāmāti ime kilesakāmā. Yañcāha jālasañchannāti tesaṁyeva kāmānaṁ payogena pariyuṭṭhānaṁ dasseti, tasmā kilesavasena ca pariyuṭṭhānavasena ca taṇhābandhanaṁ vuttaṁ. Ye edisikā, te jarāmaraṇaṁ anventi, ayaṁ bhagavatā yathānikkhittagāthābalena dassitā jarāmaraṇamanventīti. </div>
</div>
<div class="q" id="p_27Ne_224"> <div class="p"> <table class="singleColumn"> <tr> <td> <div class="pN">224</div> <div class="G">“Yassa papañcā ṭhitī ca natthi,</div> </td> </tr> <tr> <td> <div class="G">Sandānaṁ palighañca vītivatto;</div> </td> </tr> <tr> <td> <div class="G">Taṁ nittaṇhaṁ muniṁ carantaṁ,</div> </td> </tr> <tr> <td> <div class="G">Na vijānāti sadevakopi loko”ti.</div> </td> </tr> </table> </div>
</div>
<div class="q" id="p_27Ne_225"> <div class="p">
<span class="pN">225</span>Papañcā nāma taṇhādiṭṭhimānā, tadabhisaṅkhatā ca saṅkhārā. Ṭhiti nāma anusayā. Sandānaṁ nāma taṇhāya pariyuṭṭhānaṁ, yāni chattiṁsataṇhāya jāliniyā vicaritāni. Paligho nāma moho. Ye ca papañcā saṅkhārā yā ca ṭhiti yaṁ sandānañca yaṁ palighañca yo etaṁ sabbaṁ samatikkanto, ayaṁ vuccati nittaṇho iti. </div>
</div>
<div class="q" id="p_27Ne_226"> <div class="divNumber">28.</div> <div class="p">
<span class="pN">226</span>Tattha pariyuṭṭhānasaṅkhārā diṭṭhadhammavedanīyā vā upapajjavedanīyā vā aparāpariyavedanīyā vā, evaṁ taṇhā tividhaṁ phalaṁ deti diṭṭhe vā dhamme upapajje vā apare vā pariyāye. Evaṁ bhagavā āha—  “yaṁ lobhapakataṁ kammaṁ karoti kāyena vā vācāya vā manasā vā, tassa vipākaṁ anubhoti diṭṭhe vā dhamme upapajje vā apare vā pariyāye”ti. Idaṁ bhagavato pubbāparena yujjati. Tattha pariyuṭṭhānaṁ diṭṭhadhammavedanīyaṁ vā kammaṁ upapajjavedanīyaṁ vā kammaṁ aparāpariyāyavedanīyaṁ vā kammaṁ, evaṁ kammaṁ tidhā vipaccati diṭṭhe vā dhamme upapajje vā apare vā pariyāye. Yathāha—  </div>
</div>
<div class="q" id="p_27Ne_227"> <div class="p">
<span class="pN">227</span>“Yañce bālo idha pāṇātipātī hoti…pe…  micchādiṭṭhi hoti, tassa diṭṭhe vā dhamme vipākaṁ paṭisaṁvedeti upapajje vā apare vā pariyāye”ti. Idaṁ bhagavato pubbāparena yujjati. Tattha pariyuṭṭhānaṁ paṭisaṅkhānabalena pahātabbaṁ, saṅkhārā dassanabalena, chattiṁsa taṇhāvicaritāni bhāvanābalena pahātabbānīti evaṁ taṇhāpi tidhā pahīyati. Yā nittaṇhātā ayaṁ saupādisesā nibbānadhātu. Bhedā kāyassa ayaṁ anupādisesā nibbānadhātu. </div>
</div>
<div class="q" id="p_27Ne_228"> <div class="p">
<span class="pN">228</span>Papañco nāma vuccati anubandho. Yañcāha bhagavā “papañceti atītānāgatapaccuppannaṁ cakkhuviññeyyaṁ rūpaṁ ārabbhā”ti. Yañcāha bhagavā—  “atīte, rādha, rūpe anapekkho hohi, anāgataṁ rūpaṁ mā abhinandi, paccuppannassa rūpassa nibbidāya virāgāya nirodhāya paṭinissaggāya paṭipajjā”ti. Idaṁ bhagavato pubbāparena yujjati. Yo cāpi papañco ye ca saṅkhārā yā ca atītānāgatapaccuppannassa abhinandanā, idaṁ ekatthaṁ. Api ca aññamaññehi padehi aññamaññehi akkharehi aññamaññehi byañjanehi aparimāṇā dhammadesanā vuttā bhagavatā. Evaṁ suttena suttaṁ saṁsandayitvā pubbāparena saddhiṁ yojayitvā suttaṁ niddiṭṭhaṁ bhavati. </div>
</div>
<div class="q" id="p_27Ne_229"> <div class="p">
<span class="pN">229</span>So cāyaṁ pubbāparo sandhi catubbidho atthasandhi byañjanasandhi desanāsandhi niddesasandhīti. </div>
</div>
<div class="q" id="p_27Ne_230"> <div class="p">
<span class="pN">230</span>Tattha atthasandhi chappadāni saṅkāsanā pakāsanā vivaraṇā vibhajanā uttānīkammatā paññattīti. </div>
</div>
<div class="q" id="p_27Ne_231"> <div class="p">
<span class="pN">231</span>Byañjanasandhi chappadāni akkharaṁ padaṁ byañjanaṁ ākāro nirutti niddesoti. </div>
</div>
<div class="q" id="p_27Ne_232"> <div class="p">
<span class="pN">232</span>Desanāsandhi na ca pathaviṁ nissāya jhāyati jhāyī jhāyati ca. Na ca āpaṁ nissāya jhāyati jhāyī jhāyati ca, na ca tejaṁ nissāya jhāyati jhāyī jhāyati ca, na ca vāyuṁ nissāya jhāyati jhāyī jhāyati ca…pe…  na ca ākāsānañcāyatanaṁ nissāya…  na ca viññāṇañcāyatanaṁ nissāya…  na ca ākiñcaññāyatanaṁ nissāya…  na ca nevasaññānāsaññāyatanaṁ nissāya…  na ca imaṁ lokaṁ nissāya…  na ca paralokaṁ nissāya jhāyati jhāyī jhāyati ca. Yamidaṁ ubhayamantarena diṭṭhaṁ sutaṁ mutaṁ viññātaṁ pattaṁ pariyesitaṁ vitakkitaṁ vicāritaṁ manasānucintitaṁ, tampi nissāya na jhāyati jhāyī jhāyati ca. Ayaṁ sadevake loke samārake sabrahmake sassamaṇabrāhmaṇiyā pajāya sadevamanussāya anissitena cittena na ñāyati jhāyanto. </div>
</div>
<div class="q" id="p_27Ne_233"> <div class="p">
<span class="pN">233</span>Yathā māro pāpimā godhikassa kulaputtassa viññāṇaṁ samanvesanto na jānāti na passati. So hi papañcātīto taṇhāpahānena diṭṭhinissayopissa natthi. Yathā ca godhikassa, evaṁ vakkalissa sadevakena lokena samārakena sabrahmakena sassamaṇabrāhmaṇiyā pajāya sadevamanussāya anissitacittā na ñāyanti jhāyamānā. Ayaṁ desanāsandhi. </div>
</div>
<div class="q" id="p_27Ne_234"> <div class="p">
<span class="pN">234</span>Tattha katamā niddesasandhi? Nissitacittā akusalapakkhena niddisitabbā, anissitacittā kusalapakkhena niddisitabbā. Nissitacittā kilesena niddisitabbā, anissitacittā vodānena niddisitabbā. Nissitacittā saṁsārappavattiyā niddisitabbā, anissitacittā saṁsāranivattiyā niddisitabbā. Nissitacittā taṇhāya ca avijjāya ca niddisitabbā, anissitacittā samathena ca vipassanāya ca niddisitabbā. Nissitacittā ahirikena ca anottappena ca niddisitabbā, anissitacittā hiriyā ca ottappena ca niddisitabbā. Nissitacittā asatiyā ca asampajaññena ca niddisitabbā, anissitacittā satiyā ca sampajaññena ca niddisitabbā. Nissitacittā ayoniyā ca ayonisomanasikārena ca niddisitabbā, anissitacittā yoniyā ca yonisomanasikārena ca niddisitabbā. Nissitacittā kosajjena ca dovacassena ca niddisitabbā, anissitacittā vīriyārambhena ca sovacassena ca niddisitabbā. Nissitacittā assaddhiyena ca pamādena ca niddisitabbā, anissitacittā saddhāya ca appamādena ca niddisitabbā. Nissitacittā asaddhammassavanena ca asaṁvaraṇena ca niddisitabbā, anissitacittā saddhammassavanena ca saṁvarena ca niddisitabbā. Nissitacittā abhijjhāya ca byāpādena ca niddisitabbā, anissitacittā anabhijjhāya ca abyāpādena ca niddisitabbā. Nissitacittā nīvaraṇehi ca saṁyojaniyehi ca niddisitabbā, anissitacittā rāgavirāgāya ca cetovimuttiyā avijjāvirāgāya ca paññāvimuttiyā niddisitabbā. Nissitacittā ucchedadiṭṭhiyā ca sassatadiṭṭhiyā ca niddisitabbā, anissitacittā saupādisesāya ca anupādisesāya ca nibbānadhātuyā niddisitabbā. Ayaṁ niddesasandhi. Tenāha āyasmā mahākaccāyano “neruttamadhippāyo”ti. </div>
</div>
<div class="CENTER" id="p_27Ne_235">
<span class="pN">235</span>Niyutto catubyūho hāro.</div>
</html>
