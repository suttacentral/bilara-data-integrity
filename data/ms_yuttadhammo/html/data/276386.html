<html>
<div class="i">2.4.9 Paṭisāraṇīyasutta</div>
<div class="h">Dutiyapaṇṇāsaka</div>
<div class="h">Sativagga</div>
<div class="h">Paṭisāraṇīyasutta</div>
<div class="q" id="p_17A8_846"> <div class="divNumber">89.</div> <div class="p">
<span class="pN">846</span>“Aṭṭhahi, bhikkhave, dhammehi samannāgatassa bhikkhuno ākaṅkhamāno saṁgho paṭisāraṇīyakammaṁ kareyya. Katamehi aṭṭhahi? Gihīnaṁ alābhāya parisakkati, gihīnaṁ anatthāya parisakkati, gihī akkosati paribhāsati, gihī gihīhi bhedeti, buddhassa avaṇṇaṁ bhāsati, dhammassa avaṇṇaṁ bhāsati, saṁghassa avaṇṇaṁ bhāsati, dhammikañca gihipaṭissavaṁ na saccāpeti. Imehi kho, bhikkhave, aṭṭhahi dhammehi samannāgatassa bhikkhuno ākaṅkhamāno saṁgho paṭisāraṇīyaṁ kammaṁ kareyya. </div>
</div>
<div class="q" id="p_17A8_847"> <div class="p">
<span class="pN">847</span>Aṭṭhahi, bhikkhave, dhammehi samannāgatassa bhikkhuno ākaṅkhamāno saṁgho paṭisāraṇīyakammaṁ paṭippassambheyya. Katamehi aṭṭhahi? Na gihīnaṁ alābhāya parisakkati, na gihīnaṁ anatthāya parisakkati, na gihī akkosati paribhāsati, na gihī gihīhi bhedeti, buddhassa vaṇṇaṁ bhāsati, dhammassa vaṇṇaṁ bhāsati, saṁghassa vaṇṇaṁ bhāsati, dhammikañca gihipaṭissavaṁ saccāpeti. Imehi kho, bhikkhave, aṭṭhahi dhammehi samannāgatassa bhikkhuno ākaṅkhamāno saṁgho paṭisāraṇīyakammaṁ paṭippassambheyyā”ti. </div>
</div>
<div class="CENTER" id="p_17A8_848">
<span class="pN">848</span>Navamaṁ.</div>
</html>
