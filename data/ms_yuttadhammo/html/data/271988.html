<html>
<div class="i">6.23 Keṇiyajaṭilavatthu</div>
<div class="h">Bhesajjakkhandhaka</div>
<div class="h">Keṇiyajaṭilavatthu</div>
<div class="q" id="p_3V_1353"> <div class="divNumber">300.</div> <div class="p">
<span class="pN">1353</span>Atha kho bhagavā anupubbena cārikaṁ caramāno yena āpaṇaṁ tadavasari. Assosi kho keṇiyo jaṭilo—  “samaṇo khalu bho gotamo sakyaputto sakyakulā pabbajito āpaṇaṁ anuppatto, taṁ kho pana bhavantaṁ gotamaṁ evaṁ kalyāṇo kittisaddo abbhuggato…pe…  sādhu kho pana tathārūpānaṁ arahataṁ dassanaṁ hotī”ti. Atha kho keṇiyassa jaṭilassa etadahosi—  “kiṁ nu kho ahaṁ samaṇassa gotamassa harāpeyyan”ti. Atha kho keṇiyassa jaṭilassa etadahosi—  “yepi kho te brāhmaṇānaṁ pubbakā isayo mantānaṁ kattāro mantānaṁ pavattāro, yesamidaṁ etarahi brāhmaṇā porāṇaṁ mantapadaṁ gītaṁ pavuttaṁ samihitaṁ, tadanugāyanti tadanubhāsanti, bhāsitamanubhāsanti, vācitamanuvācenti, seyyathidaṁ—  aṭṭhako vāmako vāmadevo vessāmitto yamataggi aṅgīraso bhāradvājo vāseṭṭho kassapo bhagu, rattūparatā viratā vikālabhojanā, te evarūpāni pānāni sādiyiṁsu. Samaṇopi gotamo rattūparato virato vikālabhojanā, arahati samaṇopi gotamo evarūpāni pānāni sādiyitun”ti pahūtaṁ pānaṁ paṭiyādāpetvā kājehi gāhāpetvā yena bhagavā tenupasaṅkami; upasaṅkamitvā bhagavatā saddhiṁ sammodi; sammodanīyaṁ kathaṁ sāraṇīyaṁ vītisāretvā ekamantaṁ aṭṭhāsi. Ekamantaṁ ṭhito kho keṇiyo jaṭilo bhagavantaṁ etadavoca—  “paṭiggaṇhātu me bhavaṁ gotamo pānan”ti. “Tena hi, keṇiya, bhikkhūnaṁ dehī”ti. Atha kho keṇiyo jaṭilo bhikkhūnaṁ deti. Bhikkhū kukkuccāyantā na paṭiggaṇhanti. “Paṭiggaṇhatha, bhikkhave, paribhuñjathā”ti. Atha kho keṇiyo jaṭilo buddhappamukhaṁ bhikkhusaṁghaṁ pahūtehi pānehi sahatthā santappetvā sampavāretvā bhagavantaṁ dhotahatthaṁ onītapattapāṇiṁ ekamantaṁ nisīdi. Ekamantaṁ nisinnaṁ kho keṇiyaṁ jaṭilaṁ bhagavā dhammiyā kathāya sandassesi samādapesi samuttejesi sampahaṁsesi. Atha kho keṇiyo jaṭilo bhagavatā dhammiyā kathāya sandassito samādapito samuttejito sampahaṁsito bhagavantaṁ etadavoca—  “adhivāsetu me bhavaṁ gotamo svātanāya bhattaṁ saddhiṁ bhikkhusaṁghenā”ti. “Mahā kho, keṇiya, bhikkhusaṁgho aḍḍhatelasāni bhikkhusatāni, tvañca brāhmaṇesu abhippasanno”ti. </div>
</div>
<div class="q" id="p_3V_1354"> <div class="p">
<span class="pN">1354</span>Dutiyampi kho keṇiyo jaṭilo bhagavantaṁ etadavoca—  “kiñcāpi kho, bho gotama, mahā bhikkhusaṁgho aḍḍhatelasāni bhikkhusatāni, ahañca brāhmaṇesu abhippasanno, adhivāsetu me bhavaṁ gotamo svātanāya bhattaṁ saddhiṁ bhikkhusaṁghenā”ti. “Mahā kho, keṇiya, bhikkhusaṁgho aḍḍhatelasāni bhikkhusatāni, tvañca brāhmaṇesu abhippasanno”ti. Tatiyampi kho keṇiyo jaṭilo bhagavantaṁ etadavoca—  “kiñcāpi kho, bho gotama, mahā bhikkhusaṁgho aḍḍhatelasāni bhikkhusatāni, ahañca brāhmaṇesu abhippasanno, adhivāsetu bhavaṁ gotamo svātanāya bhattaṁ saddhiṁ bhikkhusaṁghenā”ti. Adhivāsesi bhagavā tuṇhībhāvena. Atha kho keṇiyo jaṭilo bhagavato adhivāsanaṁ viditvā uṭṭhāyāsanā pakkāmi. </div>
</div>
<div class="q" id="p_3V_1355"> <div class="p">
<span class="pN">1355</span>Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—  “anujānāmi, bhikkhave, aṭṭha pānāni—  ambapānaṁ jambupānaṁ cocapānaṁ mocapānaṁ madhūkapānaṁ muddikapānaṁ sālūkapānaṁ phārusakapānaṁ. Anujānāmi, bhikkhave, sabbaṁ phalarasaṁ ṭhapetvā dhaññaphalarasaṁ. Anujānāmi, bhikkhave, sabbaṁ pattarasaṁ ṭhapetvā ḍākarasaṁ. Anujānāmi, bhikkhave, sabbaṁ puppharasaṁ ṭhapetvā madhūkapuppharasaṁ. Anujānāmi, bhikkhave, ucchurasan”ti. </div>
</div>
<div class="q" id="p_3V_1356"> <div class="p">
<span class="pN">1356</span>Atha kho keṇiyo jaṭilo tassā rattiyā accayena sake assame paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi—  “kālo, bho gotama, niṭṭhitaṁ bhattan”ti. Atha kho bhagavā pubbaṇhasamayaṁ nivāsetvā pattacīvaramādāya yena keṇiyassa jaṭilassa assamo tenupasaṅkami; upasaṅkamitvā paññatte āsane nisīdi saddhiṁ bhikkhusaṁghena. Atha kho keṇiyo jaṭilo buddhappamukhaṁ bhikkhusaṁghaṁ paṇītena khādanīyena bhojanīyena sahatthā santappetvā sampavāretvā bhagavantaṁ bhuttāviṁ onītapattapāṇiṁ ekamantaṁ nisīdi. Ekamantaṁ nisinnaṁ kho keṇiyaṁ jaṭilaṁ bhagavā imāhi gāthāhi anumodi—  </div>
</div>
<div class="q" id="p_3V_1357"> <div class="p"> <table class="singleColumn"> <tr> <td> <div class="pN">1357</div> <div class="G">“Aggihuttamukhā yaññā,</div> </td> </tr> <tr> <td> <div class="G">sāvittī chandaso mukhaṁ;</div> </td> </tr> <tr> <td> <div class="G">Rājā mukhaṁ manussānaṁ,</div> </td> </tr> <tr> <td> <div class="G">nadīnaṁ sāgaro mukhaṁ.</div> </td> </tr> </table> </div>
</div>
<div class="q" id="p_3V_1358"> <div class="p"> <table class="singleColumn"> <tr> <td> <div class="pN">1358</div> <div class="G">Nakkhattānaṁ mukhaṁ cando,</div> </td> </tr> <tr> <td> <div class="G">ādicco tapataṁ mukhaṁ;</div> </td> </tr> <tr> <td> <div class="G">Puññaṁ ākaṅkhamānānaṁ,</div> </td> </tr> <tr> <td> <div class="G">saṁgho ve yajataṁ mukhan”ti.</div> </td> </tr> </table> </div>
</div>
<div class="q" id="p_3V_1359"> <div class="p">
<span class="pN">1359</span>Atha kho bhagavā keṇiyaṁ jaṭilaṁ imāhi gāthāhi anumoditvā uṭṭhāyāsanā pakkāmi. </div>
</div>
</html>
