<html>
<div class="i">5.1.2 Somāsutta</div>
<div class="h">Bhikkhunīsaṁyutta</div>
<div class="h">Bhikkhunīvagga</div>
<div class="h">Somāsutta</div>
<div class="q" id="p_12S1_945"> <div class="divNumber">163.</div> <div class="p">
<span class="pN">945</span>Sāvatthinidānaṁ. Atha kho somā bhikkhunī pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi. Sāvatthiyaṁ piṇḍāya caritvā pacchābhattaṁ piṇḍapātapaṭikkantā yena andhavanaṁ tenupasaṅkami divāvihārāya. Andhavanaṁ ajjhogāhetvā aññatarasmiṁ rukkhamūle divāvihāraṁ nisīdi. Atha kho māro pāpimā somāya bhikkhuniyā bhayaṁ chambhitattaṁ lomahaṁsaṁ uppādetukāmo samādhimhā cāvetukāmo yena somā bhikkhunī tenupasaṅkami; upasaṅkamitvā somaṁ bhikkhuniṁ gāthāya ajjhabhāsi—  </div>
</div>
<div class="q" id="p_12S1_946"> <div class="p"> <table class="singleColumn"> <tr> <td> <div class="pN">946</div> <div class="G">“Yaṁ taṁ isīhi pattabbaṁ,</div> </td> </tr> <tr> <td> <div class="G">ṭhānaṁ durabhisambhavaṁ;</div> </td> </tr> <tr> <td> <div class="G">Na taṁ dvaṅgulapaññāya,</div> </td> </tr> <tr> <td> <div class="G">sakkā pappotumitthiyā”ti.</div> </td> </tr> </table> </div>
</div>
<div class="q" id="p_12S1_947"> <div class="p">
<span class="pN">947</span>Atha kho somāya bhikkhuniyā etadahosi—  “ko nu khvāyaṁ manusso vā amanusso vā gāthaṁ bhāsatī”ti? Atha kho somāya bhikkhuniyā etadahosi—  “māro kho ayaṁ pāpimā mama bhayaṁ chambhitattaṁ lomahaṁsaṁ uppādetukāmo samādhimhā cāvetukāmo gāthaṁ bhāsatī”ti. Atha kho somā bhikkhunī “māro ayaṁ pāpimā” iti viditvā māraṁ pāpimantaṁ gāthāhi paccabhāsi—  </div>
</div>
<div class="q" id="p_12S1_948"> <div class="p"> <table class="singleColumn"> <tr> <td> <div class="pN">948</div> <div class="G">“Itthibhāvo kiṁ kayirā,</div> </td> </tr> <tr> <td> <div class="G">cittamhi susamāhite;</div> </td> </tr> <tr> <td> <div class="G">Ñāṇamhi vattamānamhi,</div> </td> </tr> <tr> <td> <div class="G">sammā dhammaṁ vipassato.</div> </td> </tr> </table> </div>
</div>
<div class="q" id="p_12S1_949"> <div class="p"> <table class="singleColumn"> <tr> <td> <div class="pN">949</div> <div class="G">Yassa nūna siyā evaṁ,</div> </td> </tr> <tr> <td> <div class="G">Itthāhaṁ purisoti vā;</div> </td> </tr> <tr> <td> <div class="G">Kiñci vā pana aññasmi,</div> </td> </tr> <tr> <td> <div class="G">Taṁ māro vattumarahatī”ti.</div> </td> </tr> </table> </div>
</div>
<div class="q" id="p_12S1_950"> <div class="p">
<span class="pN">950</span>Atha kho māro pāpimā “jānāti maṁ somā bhikkhunī”ti dukkhī dummano tatthevantaradhāyīti. </div>
</div>
</html>
