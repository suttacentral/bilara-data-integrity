<html>
<div class="i">4.5.1--12 Nasevitabbādisutta</div>
<div class="h">Catutthapaṇṇāsaka</div>
<div class="h">Aparapuggalavagga</div>
<div class="h">Nasevitabbādisutta</div>
<div class="q" id="p_17A10_1386"> <div class="divNumber">199.</div> <div class="p">
<span class="pN">1386</span>“Dasahi, bhikkhave, dhammehi samannāgato puggalo na sevitabbo. Katamehi dasahi? Pāṇātipātī hoti, adinnādāyī hoti, kāmesumicchācārī hoti, musāvādī hoti, pisuṇavāco hoti, pharusavāco hoti, samphappalāpī hoti, abhijjhālu hoti, byāpannacitto hoti, micchādiṭṭhiko hoti— imehi kho, bhikkhave, dasahi dhammehi samannāgato puggalo na sevitabbo. </div>
</div>
<div class="q" id="p_17A10_1387"> <div class="p">
<span class="pN">1387</span>Dasahi, bhikkhave, dhammehi samannāgato puggalo sevitabbo. Katamehi dasahi? Pāṇātipātā paṭivirato hoti, adinnādānā paṭivirato hoti, kāmesumicchācārā paṭivirato hoti, musāvādā paṭivirato hoti, pisuṇāya vācāya paṭivirato hoti, pharusāya vācāya paṭivirato hoti, samphappalāpā paṭivirato hoti, anabhijjhālu hoti, abyāpannacitto hoti, sammādiṭṭhiko hoti— imehi kho, bhikkhave, dasahi dhammehi samannāgato puggalo sevitabbo. (1) </div>
</div>
<div class="q" id="p_17A10_1388"> <div class="divNumber">200--209.</div> <div class="p">
<span class="pN">1388</span>Dasahi, bhikkhave, dhammehi samannāgato puggalo na bhajitabbo…pe… bhajitabbo… na payirupāsitabbo… payirupāsitabbo… na pujjo hoti… pujjo hoti… na pāsaṁso hoti… pāsaṁso hoti… agāravo hoti… gāravo hoti… appatisso hoti… sappatisso hoti… na ārādhako hoti… ārādhako hoti… na visujjhati… visujjhati… mānaṁ nādhibhoti… mānaṁ adhibhoti… paññāya na vaḍḍhati… paññāya vaḍḍhati…pe…. (2--11) </div>
</div>
<div class="q" id="p_17A10_1389"> <div class="divNumber">210.</div> <div class="p">
<span class="pN">1389</span>Dasahi, bhikkhave, dhammehi samannāgato puggalo bahuṁ apuññaṁ pasavati… bahuṁ puññaṁ pasavati. Katamehi dasahi? Pāṇātipātā paṭivirato hoti, adinnādānā paṭivirato hoti, kāmesumicchācārā paṭivirato hoti, musāvādā paṭivirato hoti, pisuṇāya vācāya paṭivirato hoti, pharusāya vācāya paṭivirato hoti, samphappalāpā paṭivirato hoti, anabhijjhālu hoti, abyāpannacitto hoti, sammādiṭṭhiko hoti— imehi kho, bhikkhave, dasahi dhammehi samannāgato puggalo bahuṁ puññaṁ pasavatī”ti. (12) </div>
</div>
<div class="CENTER" id="p_17A10_1390">
<span class="pN">1390</span>Aparapuggalavaggo pañcamo.</div>
<div class="ENDH3" id="p_17A10_1391">
<span class="pN">1391</span>Catuttho paṇṇāsako samatto.</div>
</html>
