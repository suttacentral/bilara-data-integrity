<html>
<div class="i">1.4.3 Ākaṅkhamānacatukka</div>
<div class="h">Kammakkhandhaka</div>
<div class="h">Paṭisāraṇīyakamma</div>
<div class="h">Ākaṅkhamānacatukka</div>
<div class="q" id="p_4V_186"> <div class="divNumber">39.</div> <div class="p">
<span class="pN">186</span>Pañcahi, bhikkhave, aṅgehi samannāgatassa bhikkhuno, ākaṅkhamāno saṁgho, paṭisāraṇīyakammaṁ kareyya. Gihīnaṁ alābhāya parisakkati, gihīnaṁ anatthāya parisakkati, gihīnaṁ anāvāsāya parisakkati, gihī akkosati paribhāsati, gihī gihīhi bhedeti—  imehi kho, bhikkhave, pañcahaṅgehi samannāgatassa bhikkhuno, ākaṅkhamāno saṁgho, paṭisāraṇīyakammaṁ kareyya. (1) </div>
</div>
<div class="q" id="p_4V_187"> <div class="p">
<span class="pN">187</span>Aparehipi, bhikkhave, pañcahaṅgehi samannāgatassa bhikkhuno, ākaṅkhamāno saṁgho, paṭisāraṇīyakammaṁ kareyya. Gihīnaṁ buddhassa avaṇṇaṁ bhāsati, gihīnaṁ dhammassa avaṇṇaṁ bhāsati, gihīnaṁ saṁghassa avaṇṇaṁ bhāsati, gihī hīnena khuṁseti hīnena vambheti, gihīnaṁ dhammikaṁ paṭissavaṁ na saccāpeti—  imehi kho, bhikkhave, pañcahaṅgehi samannāgatassa bhikkhuno, ākaṅkhamāno saṁgho, paṭisāraṇīyakammaṁ kareyya. (2) </div>
</div>
<div class="q" id="p_4V_188"> <div class="p">
<span class="pN">188</span>Pañcannaṁ, bhikkhave, bhikkhūnaṁ, ākaṅkhamāno saṁgho, paṭisāraṇīyakammaṁ kareyya. Eko gihīnaṁ alābhāya parisakkati, eko gihīnaṁ anatthāya parisakkati, eko gihīnaṁ anāvāsāya parisakkati, eko gihī akkosati paribhāsati, eko gihī gihīhi bhedeti—  imesaṁ kho, bhikkhave, pañcannaṁ bhikkhūnaṁ, ākaṅkhamāno saṁgho, paṭisāraṇīyakammaṁ kareyya. (3) </div>
</div>
<div class="q" id="p_4V_189"> <div class="p">
<span class="pN">189</span>Aparesampi, bhikkhave, pañcannaṁ bhikkhūnaṁ, ākaṅkhamāno saṁgho, paṭisāraṇīyakammaṁ kareyya. Eko gihīnaṁ buddhassa avaṇṇaṁ bhāsati, eko gihīnaṁ dhammassa avaṇṇaṁ bhāsati, eko gihīnaṁ saṁghassa avaṇṇaṁ bhāsati, eko gihī hīnena khuṁseti hīnena vambheti, eko gihīnaṁ dhammikaṁ paṭissavaṁ na saccāpeti—  imesaṁ kho, bhikkhave, pañcannaṁ bhikkhūnaṁ, ākaṅkhamāno saṁgho, paṭisāraṇīyakammaṁ kareyya. (4) </div>
</div>
<div class="CENTER" id="p_4V_190">
<span class="pN">190</span>Ākaṅkhamānacatukkaṁ niṭṭhitaṁ.</div>
</html>
