<html>
<div class="i">17.1.2 Sarabhaṅgajātaka</div>
<div class="h">Cattālīsanipāta</div>
<div class="h">Tesakuṇavagga</div>
<div class="h">Sarabhaṅgajātaka</div>
<div class="q" id="p_23J_52"> <div class="divNumber">50.</div> <div class="p"> <table class="singleColumn"> <tr> <td> <div class="pN">52</div> <div class="G">“Alaṅkatā kuṇḍalino suvatthā,</div> </td> </tr> <tr> <td> <div class="G">Veḷuriyamuttātharukhaggabandhā;</div> </td> </tr> <tr> <td> <div class="G">Rathesabhā tiṭṭhatha ke nu tumhe,</div> </td> </tr> <tr> <td> <div class="G">Kathaṁ vo jānanti manussaloke”.</div> </td> </tr> </table> </div>
</div>
<div class="q" id="p_23J_53"> <div class="divNumber">51.</div> <div class="p"> <table class="singleColumn"> <tr> <td> <div class="pN">53</div> <div class="G">“Ahamaṭṭhako bhīmaratho panāyaṁ,</div> </td> </tr> <tr> <td> <div class="G">Kāliṅgarājā pana uggatoyaṁ;</div> </td> </tr> <tr> <td> <div class="G">Susaññatānaṁ isīnaṁ dassanāya,</div> </td> </tr> <tr> <td> <div class="G">Idhāgatā pucchitāyemha pañhe”.</div> </td> </tr> </table> </div>
</div>
<div class="q" id="p_23J_54"> <div class="divNumber">52.</div> <div class="p"> <table class="singleColumn"> <tr> <td> <div class="pN">54</div> <div class="G">“Vehāyasaṁ tiṭṭhasi antalikkhe,</div> </td> </tr> <tr> <td> <div class="G">Pathaddhuno pannaraseva cando;</div> </td> </tr> <tr> <td> <div class="G">Pucchāmi taṁ yakkha mahānubhāva,</div> </td> </tr> <tr> <td> <div class="G">Kathaṁ taṁ jānanti manussaloke”.</div> </td> </tr> </table> </div>
</div>
<div class="q" id="p_23J_55"> <div class="divNumber">53.</div> <div class="p"> <table class="singleColumn"> <tr> <td> <div class="pN">55</div> <div class="G">“Yamāhu devesu sujampatīti,</div> </td> </tr> <tr> <td> <div class="G">Maghavāti taṁ āhu manussaloke;</div> </td> </tr> <tr> <td> <div class="G">Sa devarājā idamajja patto,</div> </td> </tr> <tr> <td> <div class="G">Susaññatānaṁ isīnaṁ dassanāya”.</div> </td> </tr> </table> </div>
</div>
<div class="q" id="p_23J_56"> <div class="divNumber">54.</div> <div class="p"> <table class="singleColumn"> <tr> <td> <div class="pN">56</div> <div class="G">“Dūre sutā no isayo samāgatā,</div> </td> </tr> <tr> <td> <div class="G">Mahiddhikā iddhiguṇūpapannā;</div> </td> </tr> <tr> <td> <div class="G">Vandāmi te ayire pasannacitto,</div> </td> </tr> <tr> <td> <div class="G">Ye jīvalokettha manussaseṭṭhā”.</div> </td> </tr> </table> </div>
</div>
<div class="q" id="p_23J_57"> <div class="divNumber">55.</div> <div class="p"> <table class="singleColumn"> <tr> <td> <div class="pN">57</div> <div class="G">“Gandho isīnaṁ ciradikkhitānaṁ,</div> </td> </tr> <tr> <td> <div class="G">Kāyā cuto gacchati mālutena;</div> </td> </tr> <tr> <td> <div class="G">Ito paṭikkamma sahassanetta,</div> </td> </tr> <tr> <td> <div class="G">Gandho isīnaṁ asuci devarāja”.</div> </td> </tr> </table> </div>
</div>
<div class="q" id="p_23J_58"> <div class="divNumber">56.</div> <div class="p"> <table class="singleColumn"> <tr> <td> <div class="pN">58</div> <div class="G">“Gandho isīnaṁ ciradikkhitānaṁ,</div> </td> </tr> <tr> <td> <div class="G">Kāyā cuto gacchatu mālutena;</div> </td> </tr> <tr> <td> <div class="G">Vicitrapupphaṁ surabhiṁva mālaṁ,</div> </td> </tr> <tr> <td> <div class="G">Gandhañca etaṁ pāṭikaṅkhāma bhante;</div> </td> </tr> <tr> <td> <div class="G">Na hettha devā paṭikkūlasaññino”.</div> </td> </tr> </table> </div>
</div>
<div class="q" id="p_23J_59"> <div class="divNumber">57.</div> <div class="p"> <table class="singleColumn"> <tr> <td> <div class="pN">59</div> <div class="G">“Purindado bhūtapatī yasassī,</div> </td> </tr> <tr> <td> <div class="G">Devānamindo sakko maghavā sujampati;</div> </td> </tr> <tr> <td> <div class="G">Sa devarājā asuragaṇappamaddano,</div> </td> </tr> <tr> <td> <div class="G">Okāsamākaṅkhati pañha pucchituṁ.</div> </td> </tr> </table> </div>
</div>
<div class="q" id="p_23J_60"> <div class="divNumber">58.</div> <div class="p"> <table class="singleColumn"> <tr> <td> <div class="pN">60</div> <div class="G">Ko nevimesaṁ idha paṇḍitānaṁ,</div> </td> </tr> <tr> <td> <div class="G">Pañhe puṭṭho nipuṇe byākarissati;</div> </td> </tr> <tr> <td> <div class="G">Tiṇṇañca raññaṁ manujādhipānaṁ,</div> </td> </tr> <tr> <td> <div class="G">Devānamindassa ca vāsavassa”.</div> </td> </tr> </table> </div>
</div>
<div class="q" id="p_23J_61"> <div class="divNumber">59.</div> <div class="p"> <table class="singleColumn"> <tr> <td> <div class="pN">61</div> <div class="G">“Ayaṁ isi sarabhaṅgo tapassī,</div> </td> </tr> <tr> <td> <div class="G">Yato jāto virato methunasmā;</div> </td> </tr> <tr> <td> <div class="G">Āceraputto suvinītarūpo,</div> </td> </tr> <tr> <td> <div class="G">So nesaṁ pañhāni viyākarissati”.</div> </td> </tr> </table> </div>
</div>
<div class="q" id="p_23J_62"> <div class="divNumber">60.</div> <div class="p"> <table class="singleColumn"> <tr> <td> <div class="pN">62</div> <div class="G">“Koṇḍañña pañhāni viyākarohi,</div> </td> </tr> <tr> <td> <div class="G">Yācanti taṁ isayo sādhurūpā;</div> </td> </tr> <tr> <td> <div class="G">Koṇḍañña eso manujesu dhammo,</div> </td> </tr> <tr> <td> <div class="G">Yaṁ vuddhamāgacchati esa bhāro”.</div> </td> </tr> </table> </div>
</div>
<div class="q" id="p_23J_63"> <div class="divNumber">61.</div> <div class="p"> <table class="singleColumn"> <tr> <td> <div class="pN">63</div> <div class="G">“Katāvakāsā pucchantu bhonto,</div> </td> </tr> <tr> <td> <div class="G">Yaṁ kiñci pañhaṁ manasābhipatthitaṁ;</div> </td> </tr> <tr> <td> <div class="G">Ahañhi taṁ taṁ vo viyākarissaṁ,</div> </td> </tr> <tr> <td> <div class="G">Ñatvā sayaṁ lokamimaṁ parañca”.</div> </td> </tr> </table> </div>
</div>
<div class="q" id="p_23J_64"> <div class="divNumber">62.</div> <div class="p"> <table class="singleColumn"> <tr> <td> <div class="pN">64</div> <div class="G">Tato ca maghavā sakko,</div> </td> </tr> <tr> <td> <div class="G">atthadassī purindado;</div> </td> </tr> <tr> <td> <div class="G">Apucchi paṭhamaṁ pañhaṁ,</div> </td> </tr> <tr> <td> <div class="G">yañcāsi abhipatthitaṁ.</div> </td> </tr> </table> </div>
</div>
<div class="q" id="p_23J_65"> <div class="divNumber">63.</div> <div class="p"> <table class="singleColumn"> <tr> <td> <div class="pN">65</div> <div class="G">“Kiṁ sū vadhitvā na kadāci socati,</div> </td> </tr> <tr> <td> <div class="G">Kissappahānaṁ isayo vaṇṇayanti;</div> </td> </tr> <tr> <td> <div class="G">Kassīdha vuttaṁ pharusaṁ khametha,</div> </td> </tr> <tr> <td> <div class="G">Akkhāhi me koṇḍañña etamatthaṁ”.</div> </td> </tr> </table> </div>
</div>
<div class="q" id="p_23J_66"> <div class="divNumber">64.</div> <div class="p"> <table class="singleColumn"> <tr> <td> <div class="pN">66</div> <div class="G">“Kodhaṁ vadhitvā na kadāci socati,</div> </td> </tr> <tr> <td> <div class="G">Makkhappahānaṁ isayo vaṇṇayanti;</div> </td> </tr> <tr> <td> <div class="G">Sabbesaṁ vuttaṁ pharusaṁ khametha,</div> </td> </tr> <tr> <td> <div class="G">Etaṁ khantiṁ uttamamāhu santo”.</div> </td> </tr> </table> </div>
</div>
<div class="q" id="p_23J_67"> <div class="divNumber">65.</div> <div class="p"> <table class="singleColumn"> <tr> <td> <div class="pN">67</div> <div class="G">“Sakkā ubhinnaṁ vacanaṁ titikkhituṁ,</div> </td> </tr> <tr> <td> <div class="G">Sadisassa vā seṭṭhatarassa vāpi;</div> </td> </tr> <tr> <td> <div class="G">Kathaṁ nu hīnassa vaco khametha,</div> </td> </tr> <tr> <td> <div class="G">Akkhāhi me koṇḍañña etamatthaṁ”.</div> </td> </tr> </table> </div>
</div>
<div class="q" id="p_23J_68"> <div class="divNumber">66.</div> <div class="p"> <table class="singleColumn"> <tr> <td> <div class="pN">68</div> <div class="G">“Bhayā hi seṭṭhassa vaco khametha,</div> </td> </tr> <tr> <td> <div class="G">Sārambhahetū pana sādisassa;</div> </td> </tr> <tr> <td> <div class="G">Yo cīdha hīnassa vaco khametha,</div> </td> </tr> <tr> <td> <div class="G">Etaṁ khantiṁ uttamamāhu santo”.</div> </td> </tr> </table> </div>
</div>
<div class="q" id="p_23J_69"> <div class="divNumber">67.</div> <div class="p"> <table class="singleColumn"> <tr> <td> <div class="pN">69</div> <div class="G">“Kathaṁ vijaññā catupattharūpaṁ,</div> </td> </tr> <tr> <td> <div class="G">Seṭṭhaṁ sarikkhaṁ athavāpi hīnaṁ;</div> </td> </tr> <tr> <td> <div class="G">Virūparūpena caranti santo,</div> </td> </tr> <tr> <td> <div class="G">Tasmā hi sabbesaṁ vaco khametha”.</div> </td> </tr> </table> </div>
</div>
<div class="q" id="p_23J_70"> <div class="divNumber">68.</div> <div class="p"> <table class="singleColumn"> <tr> <td> <div class="pN">70</div> <div class="G">“Na hetamatthaṁ mahatīpi senā,</div> </td> </tr> <tr> <td> <div class="G">Sarājikā yujjhamānā labhetha;</div> </td> </tr> <tr> <td> <div class="G">Yaṁ khantimā sappuriso labhetha,</div> </td> </tr> <tr> <td> <div class="G">Khantī balassūpasamanti verā”.</div> </td> </tr> </table> </div>
</div>
<div class="q" id="p_23J_71"> <div class="divNumber">69.</div> <div class="p"> <table class="singleColumn"> <tr> <td> <div class="pN">71</div> <div class="G">“Subhāsitaṁ te anumodiyāna,</div> </td> </tr> <tr> <td> <div class="G">Aññaṁ taṁ pucchāmi tadiṅgha brūhi;</div> </td> </tr> <tr> <td> <div class="G">Yathā ahuṁ daṇḍakī nāḷikero,</div> </td> </tr> <tr> <td> <div class="G">Athajjuno kalābu cāpi rājā;</div> </td> </tr> <tr> <td> <div class="G">Tesaṁ gatiṁ brūhi supāpakamminaṁ,</div> </td> </tr> <tr> <td> <div class="G">Katthūpapannā isinaṁ viheṭhakā”.</div> </td> </tr> </table> </div>
</div>
<div class="q" id="p_23J_72"> <div class="divNumber">70.</div> <div class="p"> <table class="singleColumn"> <tr> <td> <div class="pN">72</div> <div class="G">“Kisañhi vacchaṁ avakiriya daṇḍakī,</div> </td> </tr> <tr> <td> <div class="G">Ucchinnamūlo sajano saraṭṭho;</div> </td> </tr> <tr> <td> <div class="G">Kukkuḷanāme nirayamhi paccati,</div> </td> </tr> <tr> <td> <div class="G">Tassa phuliṅgāni patanti kāye.</div> </td> </tr> </table> </div>
</div>
<div class="q" id="p_23J_73"> <div class="divNumber">71.</div> <div class="p"> <table class="singleColumn"> <tr> <td> <div class="pN">73</div> <div class="G">Yo saññate pabbajite aheṭhayi,</div> </td> </tr> <tr> <td> <div class="G">Dhammaṁ bhaṇante samaṇe adūsake;</div> </td> </tr> <tr> <td> <div class="G">Taṁ nāḷikeraṁ sunakhā parattha,</div> </td> </tr> <tr> <td> <div class="G">Saṅgamma khādanti viphandamānaṁ.</div> </td> </tr> </table> </div>
</div>
<div class="q" id="p_23J_74"> <div class="divNumber">72.</div> <div class="p"> <table class="singleColumn"> <tr> <td> <div class="pN">74</div> <div class="G">Athajjuno niraye sattisūle,</div> </td> </tr> <tr> <td> <div class="G">Avaṁsiro patito uddhampādo;</div> </td> </tr> <tr> <td> <div class="G">Aṅgīrasaṁ gotamaṁ heṭhayitvā,</div> </td> </tr> <tr> <td> <div class="G">Khantiṁ tapassiṁ cirabrahmacāriṁ.</div> </td> </tr> </table> </div>
</div>
<div class="q" id="p_23J_75"> <div class="divNumber">73.</div> <div class="p"> <table class="singleColumn"> <tr> <td> <div class="pN">75</div> <div class="G">Yo khaṇḍaso pabbajitaṁ achedayi,</div> </td> </tr> <tr> <td> <div class="G">Khantiṁ vadantaṁ samaṇaṁ adūsakaṁ;</div> </td> </tr> <tr> <td> <div class="G">Kalābuvīciṁ upapajja paccati,</div> </td> </tr> <tr> <td> <div class="G">Mahāpatāpaṁ kaṭukaṁ bhayānakaṁ.</div> </td> </tr> </table> </div>
</div>
<div class="q" id="p_23J_76"> <div class="divNumber">74.</div> <div class="p"> <table class="singleColumn"> <tr> <td> <div class="pN">76</div> <div class="G">Etāni sutvā nirayāni paṇḍito,</div> </td> </tr> <tr> <td> <div class="G">Aññāni pāpiṭṭhatarāni cettha;</div> </td> </tr> <tr> <td> <div class="G">Dhammaṁ care samaṇabrāhmaṇesu,</div> </td> </tr> <tr> <td> <div class="G">Evaṁkaro saggamupeti ṭhānaṁ”.</div> </td> </tr> </table> </div>
</div>
<div class="q" id="p_23J_77"> <div class="divNumber">75.</div> <div class="p"> <table class="singleColumn"> <tr> <td> <div class="pN">77</div> <div class="G">“Subhāsitaṁ te anumodiyāna,</div> </td> </tr> <tr> <td> <div class="G">Aññaṁ taṁ pucchāmi tadiṅgha brūhi;</div> </td> </tr> <tr> <td> <div class="G">Kathaṁvidhaṁ sīlavantaṁ vadanti,</div> </td> </tr> <tr> <td> <div class="G">Kathaṁvidhaṁ paññavantaṁ vadanti;</div> </td> </tr> <tr> <td> <div class="G">Kathaṁvidhaṁ sappurisaṁ vadanti,</div> </td> </tr> <tr> <td> <div class="G">Kathaṁvidhaṁ no siri no jahāti”.</div> </td> </tr> </table> </div>
</div>
<div class="q" id="p_23J_78"> <div class="divNumber">76.</div> <div class="p"> <table class="singleColumn"> <tr> <td> <div class="pN">78</div> <div class="G">“Kāyena vācāya ca yodha saññato,</div> </td> </tr> <tr> <td> <div class="G">Manasā ca kiñci na karoti pāpaṁ;</div> </td> </tr> <tr> <td> <div class="G">Na attahetū alikaṁ bhaṇeti,</div> </td> </tr> <tr> <td> <div class="G">Tathāvidhaṁ sīlavantaṁ vadanti.</div> </td> </tr> </table> </div>
</div>
<div class="q" id="p_23J_79"> <div class="divNumber">77.</div> <div class="p"> <table class="singleColumn"> <tr> <td> <div class="pN">79</div> <div class="G">Gambhīrapañhaṁ manasābhicintayaṁ,</div> </td> </tr> <tr> <td> <div class="G">Nāccāhitaṁ kamma karoti luddaṁ;</div> </td> </tr> <tr> <td> <div class="G">Kālāgataṁ atthapadaṁ na riñcati,</div> </td> </tr> <tr> <td> <div class="G">Tathāvidhaṁ paññavantaṁ vadanti.</div> </td> </tr> </table> </div>
</div>
<div class="q" id="p_23J_80"> <div class="divNumber">78.</div> <div class="p"> <table class="singleColumn"> <tr> <td> <div class="pN">80</div> <div class="G">Yo ve kataññū katavedi dhīro,</div> </td> </tr> <tr> <td> <div class="G">Kalyāṇamitto daḷhabhatti ca hoti;</div> </td> </tr> <tr> <td> <div class="G">Dukhitassa sakkacca karoti kiccaṁ,</div> </td> </tr> <tr> <td> <div class="G">Tathāvidhaṁ sappurisaṁ vadanti.</div> </td> </tr> </table> </div>
</div>
<div class="q" id="p_23J_81"> <div class="divNumber">79.</div> <div class="p"> <table class="singleColumn"> <tr> <td> <div class="pN">81</div> <div class="G">Etehi sabbehi guṇehupeto,</div> </td> </tr> <tr> <td> <div class="G">Saddho mudū saṁvibhāgī vadaññū;</div> </td> </tr> <tr> <td> <div class="G">Saṅgāhakaṁ sakhilaṁ saṇhavācaṁ,</div> </td> </tr> <tr> <td> <div class="G">Tathāvidhaṁ no siri no jahāti”.</div> </td> </tr> </table> </div>
</div>
<div class="q" id="p_23J_82"> <div class="divNumber">80.</div> <div class="p"> <table class="singleColumn"> <tr> <td> <div class="pN">82</div> <div class="G">“Subhāsitaṁ te anumodiyāna,</div> </td> </tr> <tr> <td> <div class="G">Aññaṁ taṁ pucchāmi tadiṅgha brūhi;</div> </td> </tr> <tr> <td> <div class="G">Sīlaṁ siriñcāpi satañca dhammaṁ,</div> </td> </tr> <tr> <td> <div class="G">Paññañca kaṁ seṭṭhataraṁ vadanti”.</div> </td> </tr> </table> </div>
</div>
<div class="q" id="p_23J_83"> <div class="divNumber">81.</div> <div class="p"> <table class="singleColumn"> <tr> <td> <div class="pN">83</div> <div class="G">“Paññā hi seṭṭhā kusalā vadanti,</div> </td> </tr> <tr> <td> <div class="G">Nakkhattarājāriva tārakānaṁ;</div> </td> </tr> <tr> <td> <div class="G">Sīlaṁ sīrī cāpi satañca dhammo,</div> </td> </tr> <tr> <td> <div class="G">Anvāyikā paññavato bhavanti”.</div> </td> </tr> </table> </div>
</div>
<div class="q" id="p_23J_84"> <div class="divNumber">82.</div> <div class="p"> <table class="singleColumn"> <tr> <td> <div class="pN">84</div> <div class="G">“Subhāsitaṁ te anumodiyāna,</div> </td> </tr> <tr> <td> <div class="G">Aññaṁ taṁ pucchāmi tadiṅgha brūhi;</div> </td> </tr> <tr> <td> <div class="G">Kathaṁkaro kintikaro kimācaraṁ,</div> </td> </tr> <tr> <td> <div class="G">Kiṁ sevamāno labhatīdha paññaṁ;</div> </td> </tr> <tr> <td> <div class="G">Paññāya dāni paṭipadaṁ vadehi,</div> </td> </tr> <tr> <td> <div class="G">Kathaṁkaro paññavā hoti macco”.</div> </td> </tr> </table> </div>
</div>
<div class="q" id="p_23J_85"> <div class="divNumber">83.</div> <div class="p"> <table class="singleColumn"> <tr> <td> <div class="pN">85</div> <div class="G">“Sevetha vuddhe nipuṇe bahussute,</div> </td> </tr> <tr> <td> <div class="G">Uggāhako ca paripucchako siyā;</div> </td> </tr> <tr> <td> <div class="G">Suṇeyya sakkacca subhāsitāni,</div> </td> </tr> <tr> <td> <div class="G">Evaṁkaro paññavā hoti macco.</div> </td> </tr> </table> </div>
</div>
<div class="q" id="p_23J_86"> <div class="divNumber">84.</div> <div class="p"> <table class="singleColumn"> <tr> <td> <div class="pN">86</div> <div class="G">Sa paññavā kāmaguṇe avekkhati,</div> </td> </tr> <tr> <td> <div class="G">Aniccato dukkhato rogato ca;</div> </td> </tr> <tr> <td> <div class="G">Evaṁ vipassī pajahāti chandaṁ,</div> </td> </tr> <tr> <td> <div class="G">Dukkhesu kāmesu mahabbhayesu.</div> </td> </tr> </table> </div>
</div>
<div class="q" id="p_23J_87"> <div class="divNumber">85.</div> <div class="p"> <table class="singleColumn"> <tr> <td> <div class="pN">87</div> <div class="G">Sa vītarāgo pavineyya dosaṁ,</div> </td> </tr> <tr> <td> <div class="G">Mettaṁ cittaṁ bhāvaye appamāṇaṁ;</div> </td> </tr> <tr> <td> <div class="G">Sabbesu bhūtesu nidhāya daṇḍaṁ,</div> </td> </tr> <tr> <td> <div class="G">Anindito brahmamupeti ṭhānaṁ”.</div> </td> </tr> </table> </div>
</div>
<div class="q" id="p_23J_88"> <div class="divNumber">86.</div> <div class="p"> <table class="singleColumn"> <tr> <td> <div class="pN">88</div> <div class="G">“Mahatthiyaṁ āgamanaṁ ahosi,</div> </td> </tr> <tr> <td> <div class="G">Tavamaṭṭhakā bhīmarathassa cāpi;</div> </td> </tr> <tr> <td> <div class="G">Kāliṅgarājassa ca uggatassa,</div> </td> </tr> <tr> <td> <div class="G">Sabbesa vo kāmarāgo pahīno”.</div> </td> </tr> </table> </div>
</div>
<div class="q" id="p_23J_89"> <div class="divNumber">87.</div> <div class="p"> <table class="singleColumn"> <tr> <td> <div class="pN">89</div> <div class="G">“Evametaṁ paracittavedi,</div> </td> </tr> <tr> <td> <div class="G">Sabbesa no kāmarāgo pahīno;</div> </td> </tr> <tr> <td> <div class="G">Karohi okāsamanuggahāya,</div> </td> </tr> <tr> <td> <div class="G">Yathā gatiṁ te abhisambhavema”.</div> </td> </tr> </table> </div>
</div>
<div class="q" id="p_23J_90"> <div class="divNumber">88.</div> <div class="p"> <table class="singleColumn"> <tr> <td> <div class="pN">90</div> <div class="G">“Karomi okāsamanuggahāya,</div> </td> </tr> <tr> <td> <div class="G">Tathā hi vo kāmarāgo pahīno;</div> </td> </tr> <tr> <td> <div class="G">Pharātha kāyaṁ vipulāya pītiyā,</div> </td> </tr> <tr> <td> <div class="G">Yathā gatiṁ me abhisambhavetha”.</div> </td> </tr> </table> </div>
</div>
<div class="q" id="p_23J_91"> <div class="divNumber">89.</div> <div class="p"> <table class="singleColumn"> <tr> <td> <div class="pN">91</div> <div class="G">“Sabbaṁ karissāma tavānusāsaniṁ,</div> </td> </tr> <tr> <td> <div class="G">Yaṁ yaṁ tuvaṁ vakkhasi bhūripañña;</div> </td> </tr> <tr> <td> <div class="G">Pharāma kāyaṁ vipulāya pītiyā,</div> </td> </tr> <tr> <td> <div class="G">Yathā gatiṁ te abhisambhavema”.</div> </td> </tr> </table> </div>
</div>
<div class="q" id="p_23J_92"> <div class="divNumber">90.</div> <div class="p"> <table class="singleColumn"> <tr> <td> <div class="pN">92</div> <div class="G">“Katāya vacchassa kisassa pūjā,</div> </td> </tr> <tr> <td> <div class="G">Gacchantu bhonto isayo sādhurūpā;</div> </td> </tr> <tr> <td> <div class="G">Jhāne ratā hotha sadā samāhitā,</div> </td> </tr> <tr> <td> <div class="G">Esā ratī pabbajitassa seṭṭhā”.</div> </td> </tr> </table> </div>
</div>
<div class="q" id="p_23J_93"> <div class="divNumber">91.</div> <div class="p"> <table class="singleColumn"> <tr> <td> <div class="pN">93</div> <div class="G">Sutvāna gāthā paramatthasaṁhitā,</div> </td> </tr> <tr> <td> <div class="G">Subhāsitā isinā paṇḍitena;</div> </td> </tr> <tr> <td> <div class="G">Te vedajātā anumodamānā,</div> </td> </tr> <tr> <td> <div class="G">Pakkāmu devā devapuraṁ yasassino.</div> </td> </tr> </table> </div>
</div>
<div class="q" id="p_23J_94"> <div class="divNumber">92.</div> <div class="p"> <table class="singleColumn"> <tr> <td> <div class="pN">94</div> <div class="G">Gāthā imā atthavatī subyañjanā,</div> </td> </tr> <tr> <td> <div class="G">Subhāsitā isinā paṇḍitena;</div> </td> </tr> <tr> <td> <div class="G">Yo kocimā aṭṭhikatvā suṇeyya,</div> </td> </tr> <tr> <td> <div class="G">Labhetha pubbāpariyaṁ visesaṁ;</div> </td> </tr> <tr> <td> <div class="G">Laddhāna pubbāpariyaṁ visesaṁ,</div> </td> </tr> <tr> <td> <div class="G">Adassanaṁ maccurājassa gacche.</div> </td> </tr> </table> </div>
</div>
<div class="q" id="p_23J_95"> <div class="divNumber">93.</div> <div class="p"> <table class="singleColumn"> <tr> <td> <div class="pN">95</div> <div class="G">“Sālissaro sāriputto,</div> </td> </tr> <tr> <td> <div class="G">meṇḍissaro ca kassapo;</div> </td> </tr> <tr> <td> <div class="G">Pabbato anuruddho ca,</div> </td> </tr> <tr> <td> <div class="G">kaccāyano ca devalo.</div> </td> </tr> </table> </div>
</div>
<div class="q" id="p_23J_96"> <div class="divNumber">94.</div> <div class="p"> <table class="singleColumn"> <tr> <td> <div class="pN">96</div> <div class="G">Anusisso ca ānando,</div> </td> </tr> <tr> <td> <div class="G">kisavaccho ca kolito;</div> </td> </tr> <tr> <td> <div class="G">Nārado udāyitthero,</div> </td> </tr> <tr> <td> <div class="G">parisā buddhaparisā;</div> </td> </tr> <tr> <td> <div class="G">Sarabhaṅgo lokanātho,</div> </td> </tr> <tr> <td> <div class="G">evaṁ dhāretha jātakan”ti.</div> </td> </tr> </table> </div>
</div>
<div class="CENTER" id="p_23J_97">
<span class="pN">97</span>Sarabhaṅgajātakaṁ dutiyaṁ.</div>
</html>
