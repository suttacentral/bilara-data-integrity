<html>
<div class="i">1.5.5.2 Uyyojanasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Acelakavagga
</div>
<div class="h">
Uyyojanasikkhāpada
</div>
<div class="q" id="p_2V_880">
<div class="divNumber">
274.
</div>
<div class="p">
<span class="pN">880</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena āyasmā upanando sakyaputto bhātuno saddhivihārikaṁ bhikkhuṁ etadavoca—  “ehāvuso, gāmaṁ piṇḍāya pavisissāmā”ti. Tassa adāpetvā uyyojesi—  “gacchāvuso, na me tayā saddhiṁ kathā vā nisajjā vā phāsu hoti, ekakassa me kathā vā nisajjā vā phāsu hotī”ti. Atha kho so bhikkhu upakaṭṭhe kāle nāsakkhi piṇḍāya carituṁ, paṭikkamanepi bhattavissaggaṁ na sambhāvesi, chinnabhatto ahosi.
</div>
</div>
<div class="q" id="p_2V_881">
<div class="p">
<span class="pN">881</span>Atha kho so bhikkhu ārāmaṁ gantvā bhikkhūnaṁ etamatthaṁ ārocesi. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma āyasmā upanando sakyaputto bhikkhuṁ—  ‘ehāvuso, gāmaṁ piṇḍāya pavisissāmā’ti tassa adāpetvā uyyojessatī”ti…pe…  “saccaṁ kira tvaṁ, upananda, bhikkhuṁ—  ‘ehāvuso, gāmaṁ piṇḍāya pavisissāmā’ti tassa adāpetvā uyyojesī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tvaṁ, moghapurisa, bhikkhuṁ—  “ehāvuso, gāmaṁ piṇḍāya pavisissāmā”ti tassa adāpetvā uyyojessasi. Netaṁ, moghapurisa, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_882">
<div class="divNumber">
275.
</div>
<div class="p">
<span class="pN">882</span><span class="bold">“Yo pana bhikkhu bhikkhuṁ—  ‘ehāvuso, gāmaṁ vā nigamaṁ vā piṇḍāya pavisissāmā’ti tassa dāpetvā vā adāpetvā vā uyyojeyya—  ‘gacchāvuso, na me tayā saddhiṁ kathā vā nisajjā vā phāsu hoti, ekakassa me kathā vā nisajjā vā phāsu hotī’ti, etadeva paccayaṁ karitvā anaññaṁ, pācittiyan”</span>ti. (<span class="italic">42</span>:<span class="bold">91</span>)
</div>
</div>
<div class="q" id="p_2V_883">
<div class="divNumber">
276.
</div>
<div class="p">
<span class="pN">883</span><span class="bold">Yo panā</span>ti yo, yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_884">
<div class="p">
<span class="pN">884</span><span class="bold">Bhikkhun</span>ti aññaṁ bhikkhuṁ.
</div>
</div>
<div class="q" id="p_2V_885">
<div class="p">
<span class="pN">885</span><span class="bold">Ehāvuso, gāmaṁ vā nigamaṁ vā</span>ti gāmopi nigamopi nagarampi, gāmo ceva nigamo ca.
</div>
</div>
<div class="q" id="p_2V_886">
<div class="p">
<span class="pN">886</span><span class="bold">Tassa dāpetvā</span>ti yāguṁ vā bhattaṁ vā khādanīyaṁ vā bhojanīyaṁ vā dāpetvā.
</div>
</div>
<div class="q" id="p_2V_887">
<div class="p">
<span class="pN">887</span><span class="bold">Adāpetvā</span>ti na kiñci dāpetvā.
</div>
</div>
<div class="q" id="p_2V_888">
<div class="p">
<span class="pN">888</span><span class="bold">Uyyojeyyā</span>ti mātugāmena saddhiṁ hasitukāmo kīḷitukāmo raho nisīditukāmo anācāraṁ ācaritukāmo evaṁ vadeti—  “gacchāvuso, na me tayā saddhiṁ kathā vā nisajjā vā phāsu hoti, ekakassa me kathā vā nisajjā vā phāsu hotī”ti uyyojeti, āpatti dukkaṭassa. Dassanūpacāraṁ vā savanūpacāraṁ vā vijahantassa āpatti dukkaṭassa. Vijahite, āpatti pācittiyassa.
</div>
</div>
<div class="q" id="p_2V_889">
<div class="p">
<span class="pN">889</span><span class="bold">Etadeva paccayaṁ karitvā anaññan</span>ti na añño koci paccayo hoti uyyojetuṁ.
</div>
</div>
<div class="q" id="p_2V_890">
<div class="divNumber">
277.
</div>
<div class="p">
<span class="pN">890</span>Upasampanne upasampannasaññī uyyojeti, āpatti pācittiyassa. Upasampanne vematiko uyyojeti, āpatti pācittiyassa. Upasampanne anupasampannasaññī uyyojeti, āpatti pācittiyassa.
</div>
</div>
<div class="q" id="p_2V_891">
<div class="p">
<span class="pN">891</span>Kalisāsanaṁ āropeti, āpatti dukkaṭassa. Anupasampannaṁ uyyojeti, āpatti dukkaṭassa. Kalisāsanaṁ āropeti, āpatti dukkaṭassa. Anupasampanne upasampannasaññī, āpatti dukkaṭassa. Anupasampanne vematiko, āpatti dukkaṭassa. Anupasampanne anupasampannasaññī, āpatti dukkaṭassa.
</div>
</div>
<div class="q" id="p_2V_892">
<div class="divNumber">
278.
</div>
<div class="p">
<span class="pN">892</span>Anāpatti—  “ubho ekato na yāpessāmā”ti uyyojeti, “mahagghaṁ bhaṇḍaṁ passitvā lobhadhammaṁ uppādessatī”ti uyyojeti, “mātugāmaṁ passitvā anabhiratiṁ uppādessatī”ti uyyojeti, “gilānassa vā ohiyyakassa vā vihārapālassa vā yāguṁ vā bhattaṁ vā khādanīyaṁ vā bhojanīyaṁ vā nīharā”ti uyyojeti, na anācāraṁ ācaritukāmo, sati karaṇīye uyyojeti, ummattakassa, ādikammikassāti.
</div>
</div>
<div class="CENTER" id="p_2V_893">
<span class="pN">893</span>Uyyojanasikkhāpadaṁ niṭṭhitaṁ dutiyaṁ.
</div>
</html>
