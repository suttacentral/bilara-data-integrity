<html>
<div class="i">1.5.9.5 Mañcapīṭhasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Ratanavagga
</div>
<div class="h">
Mañcapīṭhasikkhāpada
</div>
<div class="q" id="p_2V_1532">
<div class="divNumber">
521.
</div>
<div class="p">
<span class="pN">1532</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena āyasmā upanando sakyaputto ucce mañce sayati. Atha kho bhagavā sambahulehi bhikkhūhi saddhiṁ senāsanacārikaṁ āhiṇḍanto yenāyasmato upanandassa sakyaputtassa vihāro tenupasaṅkami. Addasā kho āyasmā upanando sakyaputto bhagavantaṁ dūratova āgacchantaṁ. Disvāna bhagavantaṁ etadavoca—  “āgacchatu me, bhante, bhagavā sayanaṁ passatū”ti. Atha kho bhagavā tatova paṭinivattitvā bhikkhū āmantesi—  “āsayato, bhikkhave, moghapuriso veditabbo”ti. Atha kho bhagavā āyasmantaṁ upanandaṁ sakyaputtaṁ anekapariyāyena vigarahitvā dubbharatāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_1533">
<div class="divNumber">
522.
</div>
<div class="p">
<span class="pN">1533</span><span class="bold">“Navaṁ pana bhikkhunā mañcaṁ vā pīṭhaṁ vā kārayamānena aṭṭhaṅgulapādakaṁ kāretabbaṁ sugataṅgulena, aññatra heṭṭhimāya aṭaniyā; taṁ atikkāmayato chedanakaṁ pācittiyan”</span>ti. (<span class="italic">87</span>:<span class="bold">136</span>)
</div>
</div>
<div class="q" id="p_2V_1534">
<div class="divNumber">
523.
</div>
<div class="p">
<span class="pN">1534</span><span class="bold">Navaṁ</span> nāma karaṇaṁ upādāya vuccati.
</div>
</div>
<div class="q" id="p_2V_1535">
<div class="p">
<span class="pN">1535</span><span class="bold">Mañco</span> nāma cattāro mañcā—  masārako, bundikābaddho, kuḷīrapādako, āhaccapādako.
</div>
</div>
<div class="q" id="p_2V_1536">
<div class="p">
<span class="pN">1536</span><span class="bold">Pīṭhaṁ</span> nāma cattāri pīṭhāni—  masārakaṁ, bundikābaddhaṁ, kuḷīrapādakaṁ, āhaccapādakaṁ.
</div>
</div>
<div class="q" id="p_2V_1537">
<div class="p">
<span class="pN">1537</span><span class="bold">Kārayamānenā</span>ti karonto vā kārāpento vā.
</div>
</div>
<div class="q" id="p_2V_1538">
<div class="p">
<span class="pN">1538</span><span class="bold">Aṭṭhaṅgulapādakaṁ kāretabbaṁ sugataṅgulena, aññatra heṭṭhimāya aṭaniyā</span>ti ṭhapetvā heṭṭhimaṁ aṭaniṁ; taṁ atikkāmetvā karoti vā kārāpeti vā, payoge dukkaṭaṁ, paṭilābhena chinditvā pācittiyaṁ desetabbaṁ.
</div>
</div>
<div class="q" id="p_2V_1539">
<div class="divNumber">
524.
</div>
<div class="p">
<span class="pN">1539</span>Attanā vippakataṁ attanā pariyosāpeti, āpatti pācittiyassa. Attanā vippakataṁ parehi pariyosāpeti, āpatti pācittiyassa. Parehi vippakataṁ attanā pariyosāpeti, āpatti pācittiyassa. Parehi vippakataṁ parehi pariyosāpeti, āpatti pācittiyassa.
</div>
</div>
<div class="q" id="p_2V_1540">
<div class="p">
<span class="pN">1540</span>Aññassatthāya karoti vā kārāpeti vā, āpatti dukkaṭassa. Aññena kataṁ paṭilabhitvā paribhuñjati, āpatti dukkaṭassa.
</div>
</div>
<div class="q" id="p_2V_1541">
<div class="divNumber">
525.
</div>
<div class="p">
<span class="pN">1541</span>Anāpatti—  pamāṇikaṁ karoti, ūnakaṁ karoti, aññena kataṁ pamāṇātikkantaṁ paṭilabhitvā chinditvā paribhuñjati, ummattakassa, ādikammikassāti.
</div>
</div>
<div class="CENTER" id="p_2V_1542">
<span class="pN">1542</span>Mañcapīṭhasikkhāpadaṁ niṭṭhitaṁ pañcamaṁ.
</div>
</html>
