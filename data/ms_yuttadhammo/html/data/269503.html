<html>
<div class="i">1.1.40 Dassanavisuddhiñāṇaniddesa</div>
<div class="h">Mahāvagga</div>
<div class="h">Ñāṇakathā</div>
<div class="h">Dassanavisuddhiñāṇaniddesa</div>
<div class="q" id="p_26Ps_598"> <div class="divNumber">91.</div> <div class="p">
<span class="pN">598</span>Kathaṁ sabbadhammānaṁ ekasaṅgahatānānattekattapaṭivedhe paññā dassanavisuddhiñāṇaṁ? <span class="bold">Sabbadhammānan</span>ti pañcakkhandhā…pe…  apariyāpannā dhammā. </div>
</div>
<div class="q" id="p_26Ps_599"> <div class="p">
<span class="pN">599</span><span class="bold">Ekasaṅgahatā</span>ti dvādasahi ākārehi sabbe dhammā ekasaṅgahitā. Tathaṭṭhena, anattaṭṭhena, saccaṭṭhena, paṭivedhaṭṭhena, abhijānanaṭṭhena, parijānanaṭṭhena, dhammaṭṭhena, dhātuṭṭhena, ñātaṭṭhena, sacchikiriyaṭṭhena, phusanaṭṭhena, abhisamayaṭṭhena—  imehi dvādasahi ākārehi sabbe dhammā ekasaṅgahitā. </div>
</div>
<div class="q" id="p_26Ps_600"> <div class="p">
<span class="pN">600</span><span class="bold">Nānattekattan</span>ti kāmacchando nānattaṁ, nekkhammaṁ ekattaṁ…pe…  sabbakilesā nānattaṁ, arahattamaggo ekattaṁ. </div>
</div>
<div class="q" id="p_26Ps_601"> <div class="p">
<span class="pN">601</span><span class="bold">Paṭivedhe</span>ti dukkhasaccaṁ pariññāpaṭivedhaṁ paṭivijjhati. Samudayasaccaṁ pahānapaṭivedhaṁ paṭivijjhati. Nirodhasaccaṁ sacchikiriyāpaṭivedhaṁ paṭivijjhati. Maggasaccaṁ bhāvanāpaṭivedhaṁ paṭivijjhati. </div>
</div>
<div class="q" id="p_26Ps_602"> <div class="p">
<span class="pN">602</span><span class="bold">Dassanavisuddhī</span>ti sotāpattimaggakkhaṇe dassanaṁ visujjhati; sotāpattiphalakkhaṇe dassanaṁ visuddhaṁ. Sakadāgāmimaggakkhaṇe dassanaṁ visujjhati; sakadāgāmiphalakkhaṇe dassanaṁ visuddhaṁ. Anāgāmimaggakkhaṇe dassanaṁ visujjhati; anāgāmiphalakkhaṇe dassanaṁ visuddhaṁ. Arahattamaggakkhaṇe dassanaṁ visujjhati; arahattaphalakkhaṇe dassanaṁ visuddhaṁ. Taṁ ñātaṭṭhena ñāṇaṁ, pajānanaṭṭhena paññā. Tena vuccati—  “sabbadhammānaṁ ekasaṅgahatānānattekattapaṭivedhe paññā dassanavisuddhiñāṇaṁ”. </div>
</div>
<div class="CENTER" id="p_26Ps_603">
<span class="pN">603</span>Dassanavisuddhiñāṇaniddeso cattālīsamo.</div>
</html>
