<html>
<div class="i">4.8 Sabhāgāpattipaṭikammavidhi</div>
<div class="h">Pavāraṇākkhandhaka</div>
<div class="h">Sabhāgāpattipaṭikammavidhi</div>
<div class="q" id="p_3V_993"> <div class="divNumber">221.</div> <div class="p">
<span class="pN">993</span>Tena kho pana samayena aññatarasmiṁ āvāse tadahu pavāraṇāya sabbo saṁgho sabhāgaṁ āpattiṁ āpanno hoti. Atha kho tesaṁ bhikkhūnaṁ etadahosi— “bhagavatā paññattaṁ— ‘na sabhāgā āpatti desetabbā, na sabhāgā āpatti paṭiggahetabbā’ti. Ayañca sabbo saṁgho sabhāgaṁ āpattiṁ āpanno. Kathaṁ nu kho amhehi paṭipajjitabban”ti? Bhagavato etamatthaṁ ārocesuṁ. </div>
</div>
<div class="q" id="p_3V_994"> <div class="p">
<span class="pN">994</span>“Idha pana, bhikkhave, aññatarasmiṁ āvāse tadahu pavāraṇāya sabbo saṁgho sabhāgaṁ āpattiṁ āpanno hoti. Tehi, bhikkhave, bhikkhūhi eko bhikkhu sāmantā āvāsā sajjukaṁ pāhetabbo— gacchāvuso, taṁ āpattiṁ paṭikaritvā āgaccha, mayaṁ te santike taṁ āpattiṁ paṭikarissāmāti. Evañcetaṁ labhetha, iccetaṁ kusalaṁ. No ce labhetha, byattena bhikkhunā paṭibalena saṁgho ñāpetabbo— </div>
</div>
<div class="q" id="p_3V_995"> <div class="p">
<span class="pN">995</span>‘Suṇātu me, bhante, saṁgho. Ayaṁ sabbo saṁgho sabhāgaṁ āpattiṁ āpanno. Yadā aññaṁ bhikkhuṁ suddhaṁ anāpattikaṁ passissati tadā tassa santike taṁ āpattiṁ paṭikarissatī’ti vatvā pavāretabbaṁ; na tveva tappaccayā pavāraṇāya antarāyo kātabbo. </div>
</div>
<div class="q" id="p_3V_996"> <div class="p">
<span class="pN">996</span>Idha pana, bhikkhave, aññatarasmiṁ āvāse tadahu pavāraṇāya sabbo saṁgho sabhāgāya āpattiyā vematiko hoti. Byattena bhikkhunā paṭibalena saṁgho ñāpetabbo— </div>
</div>
<div class="q" id="p_3V_997"> <div class="p">
<span class="pN">997</span>‘Suṇātu me, bhante, saṁgho. Ayaṁ sabbo saṁgho sabhāgāya āpattiyā vematiko. Yadā nibbematiko bhavissati tadā taṁ āpattiṁ paṭikarissatī’ti vatvā, pavāretabbaṁ, na tveva tappaccayā pavāraṇāya antarāyo kātabbo”ti. </div>
</div>
<div class="CENTER" id="p_3V_998">
<span class="pN">998</span>Paṭhamabhāṇavāro niṭṭhito.</div>
</html>
