<html>
<div class="i">2.2.7 Nibbānadhātusutta</div>
<div class="h">Dukanipāta</div>
<div class="h">Dutiyavagga</div>
<div class="h">Nibbānadhātusutta</div>
<div class="q" id="p_18It_279"> <div class="divNumber">44.</div> <div class="p">
<span class="pN">279</span>Vuttañhetaṁ bhagavatā vuttamarahatāti me sutaṁ—  </div>
</div>
<div class="q" id="p_18It_280"> <div class="p">
<span class="pN">280</span>“Dvemā, bhikkhave, nibbānadhātuyo. Katamā dve? Saupādisesā ca nibbānadhātu, anupādisesā ca nibbānadhātu. </div>
</div>
<div class="q" id="p_18It_281"> <div class="p">
<span class="pN">281</span>Katamā ca, bhikkhave, saupādisesā nibbānadhātu? Idha, bhikkhave, bhikkhu arahaṁ hoti khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṁyojano sammadaññāvimutto. Tassa tiṭṭhanteva pañcindriyāni yesaṁ avighātattā manāpāmanāpaṁ paccanubhoti, sukhadukkhaṁ paṭisaṁvedeti. Tassa yo rāgakkhayo, dosakkhayo, mohakkhayo—  ayaṁ vuccati, bhikkhave, saupādisesā nibbānadhātu. </div>
</div>
<div class="q" id="p_18It_282"> <div class="p">
<span class="pN">282</span>Katamā ca, bhikkhave, anupādisesā nibbānadhātu? Idha, bhikkhave, bhikkhu arahaṁ hoti khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṁyojano sammadaññāvimutto. Tassa idheva, bhikkhave, sabbavedayitāni anabhinanditāni sīti bhavissanti. Ayaṁ vuccati, bhikkhave, anupādisesā nibbānadhātu. Imā kho, bhikkhave, dve nibbānadhātuyo”ti. Etamatthaṁ bhagavā avoca. Tatthetaṁ iti vuccati—  </div>
</div>
<div class="q" id="p_18It_283"> <div class="p"> <table class="singleColumn"> <tr> <td> <div class="pN">283</div> <div class="G">“Duve imā cakkhumatā pakāsitā,</div> </td> </tr> <tr> <td> <div class="G">Nibbānadhātū anissitena tādinā;</div> </td> </tr> <tr> <td> <div class="G">Ekā hi dhātu idha diṭṭhadhammikā,</div> </td> </tr> <tr> <td> <div class="G">Saupādisesā bhavanettisaṅkhayā;</div> </td> </tr> <tr> <td> <div class="G">Anupādisesā pana samparāyikā,</div> </td> </tr> <tr> <td> <div class="G">Yamhi nirujjhanti bhavāni sabbaso.</div> </td> </tr> </table> </div>
</div>
<div class="q" id="p_18It_284"> <div class="p"> <table class="singleColumn"> <tr> <td> <div class="pN">284</div> <div class="G">Ye etadaññāya padaṁ asaṅkhataṁ,</div> </td> </tr> <tr> <td> <div class="G">Vimuttacittā bhavanettisaṅkhayā;</div> </td> </tr> <tr> <td> <div class="G">Te dhammasārādhigamā khaye ratā,</div> </td> </tr> <tr> <td> <div class="G">Pahaṁsu te sabbabhavāni tādino”ti.</div> </td> </tr> </table> </div>
</div>
<div class="q" id="p_18It_285"> <div class="p">
<span class="pN">285</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_286">
<span class="pN">286</span>Sattamaṁ.</div>
</html>
