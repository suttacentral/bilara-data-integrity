<html>
<div class="i">1.1 Sumedhātherīapadāna</div>
<div class="h">Sumedhāvagga</div>
<div class="h">Sumedhātherīapadāna</div>
<div class="q" id="p_20Ap2_2"> <div class="divNumber">195.</div> <div class="p">
<span class="pN">2</span>Atha therikāpadānāni suṇātha—  </div>
</div>
<div class="q" id="p_20Ap2_3"> <div class="divNumber">1.</div> <div class="p"> <table class="singleColumn"> <tr> <td> <div class="pN">3</div> <div class="G">“Bhagavati koṇāgamane,</div> </td> </tr> <tr> <td> <div class="G">Saṁghārāmamhi navanivesanamhi;</div> </td> </tr> <tr> <td> <div class="G">Sakhiyo tisso janiyo,</div> </td> </tr> <tr> <td> <div class="G">Vihāradānaṁ adāsimha.</div> </td> </tr> </table> </div>
</div>
<div class="q" id="p_20Ap2_4"> <div class="divNumber">2.</div> <div class="p"> <table class="singleColumn"> <tr> <td> <div class="pN">4</div> <div class="G">Dasakkhattuṁ satakkhattuṁ,</div> </td> </tr> <tr> <td> <div class="G">Dasasatakkhattuṁ satānañca satakkhattuṁ;</div> </td> </tr> <tr> <td> <div class="G">Devesu upapajjimha,</div> </td> </tr> <tr> <td> <div class="G">Ko vādo mānuse bhave.</div> </td> </tr> </table> </div>
</div>
<div class="q" id="p_20Ap2_5"> <div class="divNumber">3.</div> <div class="p"> <table class="singleColumn"> <tr> <td> <div class="pN">5</div> <div class="G">Deve mahiddhikā ahumha,</div> </td> </tr> <tr> <td> <div class="G">mānusakamhi ko vādo;</div> </td> </tr> <tr> <td> <div class="G">Sattaratanamahesī,</div> </td> </tr> <tr> <td> <div class="G">itthiratanaṁ ahaṁ bhaviṁ.</div> </td> </tr> </table> </div>
</div>
<div class="q" id="p_20Ap2_6"> <div class="divNumber">4.</div> <div class="p"> <table class="singleColumn"> <tr> <td> <div class="pN">6</div> <div class="G">Idha sañcitakusalā,</div> </td> </tr> <tr> <td> <div class="G">susamiddhakulappajā;</div> </td> </tr> <tr> <td> <div class="G">Dhanañjānī ca khemā ca,</div> </td> </tr> <tr> <td> <div class="G">ahampi ca tayo janā.</div> </td> </tr> </table> </div>
</div>
<div class="q" id="p_20Ap2_7"> <div class="divNumber">5.</div> <div class="p"> <table class="singleColumn"> <tr> <td> <div class="pN">7</div> <div class="G">Ārāmaṁ sukataṁ katvā,</div> </td> </tr> <tr> <td> <div class="G">sabbāvayavamaṇḍitaṁ;</div> </td> </tr> <tr> <td> <div class="G">Buddhappamukhasaṁghassa,</div> </td> </tr> <tr> <td> <div class="G">niyyādetvā samoditā.</div> </td> </tr> </table> </div>
</div>
<div class="q" id="p_20Ap2_8"> <div class="divNumber">6.</div> <div class="p"> <table class="singleColumn"> <tr> <td> <div class="pN">8</div> <div class="G">Yattha yatthūpapajjāmi,</div> </td> </tr> <tr> <td> <div class="G">tassa kammassa vāhasā;</div> </td> </tr> <tr> <td> <div class="G">Devesu aggataṁ pattā,</div> </td> </tr> <tr> <td> <div class="G">manussesu tatheva ca.</div> </td> </tr> </table> </div>
</div>
<div class="q" id="p_20Ap2_9"> <div class="divNumber">7.</div> <div class="p"> <table class="singleColumn"> <tr> <td> <div class="pN">9</div> <div class="G">Imasmiṁyeva kappamhi,</div> </td> </tr> <tr> <td> <div class="G">brahmabandhu mahāyaso;</div> </td> </tr> <tr> <td> <div class="G">Kassapo nāma gottena,</div> </td> </tr> <tr> <td> <div class="G">uppajji vadataṁ varo.</div> </td> </tr> </table> </div>
</div>
<div class="q" id="p_20Ap2_10"> <div class="divNumber">8.</div> <div class="p"> <table class="singleColumn"> <tr> <td> <div class="pN">10</div> <div class="G">Upaṭṭhāko mahesissa,</div> </td> </tr> <tr> <td> <div class="G">tadā āsi narissaro;</div> </td> </tr> <tr> <td> <div class="G">Kāsirājā kikī nāma,</div> </td> </tr> <tr> <td> <div class="G">bārāṇasipuruttame.</div> </td> </tr> </table> </div>
</div>
<div class="q" id="p_20Ap2_11"> <div class="divNumber">9.</div> <div class="p"> <table class="singleColumn"> <tr> <td> <div class="pN">11</div> <div class="G">Tassāsuṁ satta dhītaro,</div> </td> </tr> <tr> <td> <div class="G">rājakaññā sukhedhitā;</div> </td> </tr> <tr> <td> <div class="G">Buddhopaṭṭhānaniratā,</div> </td> </tr> <tr> <td> <div class="G">brahmacariyaṁ cariṁsu tā.</div> </td> </tr> </table> </div>
</div>
<div class="q" id="p_20Ap2_12"> <div class="divNumber">10.</div> <div class="p"> <table class="singleColumn"> <tr> <td> <div class="pN">12</div> <div class="G">Tāsaṁ sahāyikā hutvā,</div> </td> </tr> <tr> <td> <div class="G">sīlesu susamāhitā;</div> </td> </tr> <tr> <td> <div class="G">Datvā dānāni sakkaccaṁ,</div> </td> </tr> <tr> <td> <div class="G">agāreva vataṁ cariṁ.</div> </td> </tr> </table> </div>
</div>
<div class="q" id="p_20Ap2_13"> <div class="divNumber">11.</div> <div class="p"> <table class="singleColumn"> <tr> <td> <div class="pN">13</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṁ dehaṁ,</div> </td> </tr> <tr> <td> <div class="G">tāvatiṁsūpagā ahaṁ.</div> </td> </tr> </table> </div>
</div>
<div class="q" id="p_20Ap2_14"> <div class="divNumber">12.</div> <div class="p"> <table class="singleColumn"> <tr> <td> <div class="pN">14</div> <div class="G">Tato cutā yāmamagaṁ,</div> </td> </tr> <tr> <td> <div class="G">tatohaṁ tusitaṁ gatā;</div> </td> </tr> <tr> <td> <div class="G">Tato ca nimmānaratiṁ,</div> </td> </tr> <tr> <td> <div class="G">vasavattipuraṁ tato.</div> </td> </tr> </table> </div>
</div>
<div class="q" id="p_20Ap2_15"> <div class="divNumber">13.</div> <div class="p"> <table class="singleColumn"> <tr> <td> <div class="pN">15</div> <div class="G">Yattha yatthūpapajjāmi,</div> </td> </tr> <tr> <td> <div class="G">puññakammasamohitā;</div> </td> </tr> <tr> <td> <div class="G">Tattha tattheva rājūnaṁ,</div> </td> </tr> <tr> <td> <div class="G">mahesittamakārayiṁ.</div> </td> </tr> </table> </div>
</div>
<div class="q" id="p_20Ap2_16"> <div class="divNumber">14.</div> <div class="p"> <table class="singleColumn"> <tr> <td> <div class="pN">16</div> <div class="G">Tato cutā manussatte,</div> </td> </tr> <tr> <td> <div class="G">rājūnaṁ cakkavattinaṁ;</div> </td> </tr> <tr> <td> <div class="G">Maṇḍalīnañca rājūnaṁ,</div> </td> </tr> <tr> <td> <div class="G">mahesittamakārayiṁ.</div> </td> </tr> </table> </div>
</div>
<div class="q" id="p_20Ap2_17"> <div class="divNumber">15.</div> <div class="p"> <table class="singleColumn"> <tr> <td> <div class="pN">17</div> <div class="G">Sampattimanubhotvāna,</div> </td> </tr> <tr> <td> <div class="G">devesu mānusesu ca;</div> </td> </tr> <tr> <td> <div class="G">Sabbattha sukhitā hutvā,</div> </td> </tr> <tr> <td> <div class="G">nekajātīsu saṁsariṁ.</div> </td> </tr> </table> </div>
</div>
<div class="q" id="p_20Ap2_18"> <div class="divNumber">16.</div> <div class="p"> <table class="singleColumn"> <tr> <td> <div class="pN">18</div> <div class="G">So hetu ca so pabhavo,</div> </td> </tr> <tr> <td> <div class="G">Tammūlaṁ sāsane khamaṁ;</div> </td> </tr> <tr> <td> <div class="G">Paṭhamaṁ taṁ samodhānaṁ,</div> </td> </tr> <tr> <td> <div class="G">Taṁ dhammaratāya nibbānaṁ.</div> </td> </tr> </table> </div>
</div>
<div class="q" id="p_20Ap2_19"> <div class="divNumber">17.</div> <div class="p"> <table class="singleColumn"> <tr> <td> <div class="pN">19</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">bhavā sabbe samūhatā;</div> </td> </tr> <tr> <td> <div class="G">Nāgīva bandhanaṁ chetvā,</div> </td> </tr> <tr> <td> <div class="G">viharāmi anāsavā.</div> </td> </tr> </table> </div>
</div>
<div class="q" id="p_20Ap2_20"> <div class="divNumber">18.</div> <div class="p"> <table class="singleColumn"> <tr> <td> <div class="pN">20</div> <div class="G">Svāgataṁ vata me āsi,</div> </td> </tr> <tr> <td> <div class="G">buddhaseṭṭhassa santike;</div> </td> </tr> <tr> <td> <div class="G">Tisso vijjā anuppattā,</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap2_21"> <div class="divNumber">19.</div> <div class="p"> <table class="singleColumn"> <tr> <td> <div class="pN">21</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap2_22"> <div class="p">
<span class="pN">22</span>Itthaṁ sudaṁ sumedhā bhikkhunī imā gāthāyo abhāsitthāti. </div>
</div>
<div class="CENTER" id="p_20Ap2_23">
<span class="pN">23</span>Sumedhātheriyāpadānaṁ paṭhamaṁ.</div>
</html>
