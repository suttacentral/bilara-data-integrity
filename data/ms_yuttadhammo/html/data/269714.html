<html>
<div class="i">5.2.2 Abyākaraṇīyapañha</div>
<div class="h">Meṇḍakapañha</div>
<div class="h">Abhejjavagga</div>
<div class="h">Abyākaraṇīyapañha</div>
<div class="q" id="p_28Mi_682"> <div class="divNumber">131.</div> <div class="p">
<span class="pN">682</span>“Bhante nāgasena, bhāsitampetaṁ bhagavatā— ‘natthānanda, tathāgatassa dhammesu ācariyamuṭṭhī’ti, puna ca therena mālukyaputtena pañhaṁ puṭṭho na byākāsi. Eso kho, bhante nāgasena, pañho dvayanto ekantanissito bhavissati ajānanena vā guyhakaraṇena vā. Yadi, bhante nāgasena, bhagavatā bhaṇitaṁ— ‘natthānanda, tathāgatassa dhammesu ācariyamuṭṭhī’ti, tena hi therassa mālukyaputtassa ajānantena na byākataṁ. Yadi jānantena na byākataṁ, tena hi atthi tathāgatassa dhammesu ācariyamuṭṭhi. Ayampi ubhato koṭiko pañho tavānuppatto, so tayā nibbāhitabbo”ti. </div>
</div>
<div class="q" id="p_28Mi_683"> <div class="p">
<span class="pN">683</span>“Bhāsitampetaṁ, mahārāja, bhagavatā ‘natthānanda, tathāgatassa dhammesu ācariyamuṭṭhī’ti, abyākato ca therena mālukyaputtena pucchito pañho, tañca pana na ajānantena na guyhakaraṇena. Cattārimāni, mahārāja, pañhabyākaraṇāni. Katamāni cattāri? Ekaṁsabyākaraṇīyo pañho vibhajjabyākaraṇīyo pañho paṭipucchābyākaraṇīyo pañho ṭhapanīyo pañhoti. </div>
</div>
<div class="q" id="p_28Mi_684"> <div class="p">
<span class="pN">684</span>Katamo ca, mahārāja, ekaṁsabyākaraṇīyo pañho? ‘Rūpaṁ aniccan’ti ekaṁsabyākaraṇīyo pañho, ‘vedanā aniccā’ti…pe… ‘saññā aniccā’ti…pe… ‘saṅkhārā aniccā’ti…pe… ‘viññāṇaṁ aniccan’ti ekaṁsabyākaraṇīyo pañho, ayaṁ ekaṁsabyākaraṇīyo pañho. </div>
</div>
<div class="q" id="p_28Mi_685"> <div class="p">
<span class="pN">685</span>Katamo vibhajjabyākaraṇīyo pañho? ‘Aniccaṁ pana rūpan’ti vibhajjabyākaraṇīyo pañho, ‘aniccā pana vedanā’ti…pe… ‘aniccā pana saññā’ti…pe… ‘aniccā pana saṅkhārā’ti…pe… ‘aniccaṁ pana viññāṇan’ti vibhajjabyākaraṇīyo pañho, ayaṁ vibhajjabyākaraṇīyo pañho. </div>
</div>
<div class="q" id="p_28Mi_686"> <div class="p">
<span class="pN">686</span>Katamo paṭipucchābyākaraṇīyo pañho? ‘Kiṁ nu kho cakkhunā sabbaṁ vijānātī’ti ayaṁ paṭipucchābyākaraṇīyo pañho. </div>
</div>
<div class="q" id="p_28Mi_687"> <div class="p">
<span class="pN">687</span>Katamo ṭhapanīyo pañho? ‘Sassato loko’ti ṭhapanīyo pañho, ‘asassato loko’ti, ‘antavā loko’ti, ‘anantavā loko’ti, ‘antavā ca anantavā ca loko’ti, ‘nevantavā nānantavā loko’ti, ‘taṁ jīvaṁ taṁ sarīran’ti, ‘aññaṁ jīvaṁ aññaṁ sarīran’ti, ‘hoti tathāgato paraṁ maraṇā’ti, ‘na hoti tathāgato paraṁ maraṇā’ti, ‘hoti ca na ca hoti tathāgato paraṁ maraṇā’ti, ‘neva hoti na na hoti tathāgato paraṁ maraṇā’ti ṭhapanīyo pañho, ayaṁ ṭhapanīyo pañho. </div>
</div>
<div class="q" id="p_28Mi_688"> <div class="p">
<span class="pN">688</span>Bhagavā, mahārāja, therassa mālukyaputtassa taṁ ṭhapanīyaṁ pañhaṁ na byākāsi. So pana pañho kiṁkāraṇā ṭhapanīyo? Na tassa dīpanāya hetu vā kāraṇaṁ vā atthi, tasmā so pañho ṭhapanīyo. Natthi buddhānaṁ bhagavantānaṁ akāraṇamahetukaṁ giramudīraṇan”ti. “Sādhu, bhante nāgasena, evametaṁ tathā sampaṭicchāmī”ti. </div>
</div>
<div class="CENTER" id="p_28Mi_689">
<span class="pN">689</span>Abyākaraṇīyapañho dutiyo.</div>
</html>
