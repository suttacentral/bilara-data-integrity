<html>
<div class="i">2.1.9 Todeyyamāṇavapucchāniddesa</div>
<div class="h">Pārāyanavagganiddesa</div>
<div class="h">Pucchāniddesa</div>
<div class="h">Todeyyamāṇavapucchāniddesa</div>
<div class="q" id="p_25Cn_696"> <div class="divNumber">57.</div> <div class="p"> <table class="singleColumn"> <tr> <td> <div class="pN">696</div> <div class="G"><span class="bold">Yasmiṁ kāmā na vasanti, <span class="gathaQuote">(iccāyasmā todeyyo)</span></span></div> </td> </tr> <tr> <td> <div class="G"><span class="bold">Taṇhā yassa na vijjati;</span></div> </td> </tr> <tr> <td> <div class="G"><span class="bold">Kathaṁkathā ca yo tiṇṇo,</span></div> </td> </tr> <tr> <td> <div class="G">
<span class="bold">Vimokkho tassa kīdiso.</span> (1) </div> </td> </tr> </table> </div>
</div>
<div class="q" id="p_25Cn_697"> <div class="p">
<span class="pN">697</span><span class="bold">Yasmiṁ kāmā na vasantī</span>ti yasmiṁ kāmā na vasanti na saṁvasanti na āvasanti na parivasantīti—  yasmiṁ kāmā na vasanti. <span class="bold">Iccāyasmā todeyyo</span>ti. <span class="bold">Iccā</span>ti padasandhi…pe…  padānupubbatāpetaṁ—  iccāti. <span class="bold">Āyasmā</span>ti piyavacanaṁ…pe… . <span class="bold">Todeyyo</span>ti tassa brāhmaṇassa nāmaṁ…pe…  abhilāpoti—  iccāyasmā todeyyo. </div>
</div>
<div class="q" id="p_25Cn_698"> <div class="p">
<span class="pN">698</span><span class="bold">Taṇhā yassa na vijjatī</span>ti taṇhā yassa natthi na atthi na saṁvijjati nupalabbhati ñāṇagginā daḍḍhāti—  taṇhā yassa na vijjati. </div>
</div>
<div class="q" id="p_25Cn_699"> <div class="p">
<span class="pN">699</span><span class="bold">Kathaṁkathā ca yo tiṇṇo</span>ti kathaṁkathā ca yo tiṇṇo uttiṇṇo nitthiṇṇo atikkanto samatikkanto vītivattoti—  kathaṁkathā ca yo tiṇṇo. </div>
</div>
<div class="q" id="p_25Cn_700"> <div class="p">
<span class="pN">700</span><span class="bold">Vimokkho tassa kīdiso</span>ti vimokkho tassa kīdiso kiṁsaṇṭhito kiṁpakāro kiṁpaṭibhāgo icchitabboti vimokkhaṁ pucchatīti—  vimokkho tassa kīdiso. Tenāha so brāhmaṇo—  </div>
</div>
<div class="q" id="p_25Cn_701"> <div class="p"> <table class="singleColumn"> <tr> <td> <div class="pN">701</div> <div class="G">“Yasmiṁ kāmā na vasanti, <span class="gathaQuote">(iccāyasmā todeyyo)</span>
</div> </td> </tr> <tr> <td> <div class="G">Taṇhā yassa na vijjati;</div> </td> </tr> <tr> <td> <div class="G">Kathaṁkathā ca yo tiṇṇo,</div> </td> </tr> <tr> <td> <div class="G">Vimokkho tassa kīdiso”ti.</div> </td> </tr> </table> </div>
</div>
<div class="q" id="p_25Cn_702"> <div class="divNumber">58.</div> <div class="p"> <table class="singleColumn"> <tr> <td> <div class="pN">702</div> <div class="G"><span class="bold">Yasmiṁ kāmā na vasanti, <span class="gathaQuote">(todeyyāti bhagavā)</span></span></div> </td> </tr> <tr> <td> <div class="G"><span class="bold">Taṇhā yassa na vijjati;</span></div> </td> </tr> <tr> <td> <div class="G"><span class="bold">Kathaṁkathā ca yo tiṇṇo,</span></div> </td> </tr> <tr> <td> <div class="G">
<span class="bold">Vimokkho tassa nāparo.</span> (2) </div> </td> </tr> </table> </div>
</div>
<div class="q" id="p_25Cn_703"> <div class="p">
<span class="pN">703</span><span class="bold">Yasmiṁ kāmā na vasantī</span>ti. <span class="bold">Yasmin</span>ti yasmiṁ puggale arahante khīṇāsave. <span class="bold">Kāmā</span>ti uddānato dve kāmā—  vatthukāmā ca kilesakāmā ca…pe…  ime vuccanti vatthukāmā…pe…  ime vuccanti kilesakāmā. <span class="bold">Yasmiṁ kāmā na vasantī</span>ti yasmiṁ kāmā na vasanti na saṁvasanti na āvasanti na parivasantīti—  yasmiṁ kāmā na vasanti. </div>
</div>
<div class="q" id="p_25Cn_704"> <div class="p">
<span class="pN">704</span><span class="bold">Todeyyāti bhagavā</span>ti. <span class="bold">Todeyyā</span>ti bhagavā taṁ brāhmaṇaṁ nāmena ālapati. <span class="bold">Bhagavā</span>ti gāravādhivacanametaṁ…pe…  sacchikā paññatti, yadidaṁ bhagavāti—  todeyyāti bhagavā. </div>
</div>
<div class="q" id="p_25Cn_705"> <div class="p">
<span class="pN">705</span><span class="bold">Taṇhā yassa na vijjatī</span>ti. <span class="bold">Taṇhā</span>ti rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā. <span class="bold">Yassā</span>ti arahato khīṇāsavassa. <span class="bold">Taṇhā yassa na vijjatī</span>ti taṇhā yassa natthi na atthi na saṁvijjati nupalabbhati, pahīnā samucchinnā vūpasantā paṭippassaddhā abhabbuppattikā ñāṇagginā daḍḍhāti—  taṇhā yassa na vijjati. </div>
</div>
<div class="q" id="p_25Cn_706"> <div class="p">
<span class="pN">706</span><span class="bold">Kathaṁkathā ca yo tiṇṇo</span>ti kathaṁkathā vuccati vicikicchā. Dukkhe kaṅkhā…pe…  chambhitattaṁ cittassa manovilekho. <span class="bold">Yo</span>ti yo so arahaṁ khīṇāsavo. <span class="bold">Kathaṁkathā ca yo tiṇṇo</span>ti kathaṁkathā ca yo tiṇṇo uttiṇṇo nitthiṇṇo atikkanto samatikkanto vītivattoti—  kathaṁkathā ca yo tiṇṇo. </div>
</div>
<div class="q" id="p_25Cn_707"> <div class="p">
<span class="pN">707</span><span class="bold">Vimokkho tassa nāparo</span>ti natthi tassa aparo vimokkho. Yena vimokkhena vimucceyya vimutto so. Kataṁ tassa vimokkhena karaṇīyanti—  vimokkho tassa nāparo. Tenāha bhagavā—  </div>
</div>
<div class="q" id="p_25Cn_708"> <div class="p"> <table class="singleColumn"> <tr> <td> <div class="pN">708</div> <div class="G">“Yasmiṁ kāmā na vasanti, <span class="gathaQuote">(todeyyāti bhagavā)</span>
</div> </td> </tr> <tr> <td> <div class="G">Taṇhā yassa na vijjati;</div> </td> </tr> <tr> <td> <div class="G">Kathaṁkathā ca yo tiṇṇo,</div> </td> </tr> <tr> <td> <div class="G">Vimokkho tassa nāparo”ti.</div> </td> </tr> </table> </div>
</div>
<div class="q" id="p_25Cn_709"> <div class="divNumber">59.</div> <div class="p"> <table class="singleColumn"> <tr> <td> <div class="pN">709</div> <div class="G"><span class="bold">Nirāsaso so uda āsasāno,</span></div> </td> </tr> <tr> <td> <div class="G"><span class="bold">Paññāṇavā so uda paññakappī;</span></div> </td> </tr> <tr> <td> <div class="G"><span class="bold">Muniṁ ahaṁ sakka yathā vijaññaṁ,</span></div> </td> </tr> <tr> <td> <div class="G">
<span class="bold">Taṁ me viyācikkha samantacakkhu.</span> (3) </div> </td> </tr> </table> </div>
</div>
<div class="q" id="p_25Cn_710"> <div class="p">
<span class="pN">710</span><span class="bold">Nirāsaso so uda āsasāno</span>ti nittaṇho so, udāhu sataṇho rūpe āsīsati, sadde…pe…  gandhe…  rase…  phoṭṭhabbe…  kulaṁ…  gaṇaṁ…  āvāsaṁ…  lābhaṁ…  yasaṁ…  pasaṁsaṁ…  sukhaṁ…  cīvaraṁ…  piṇḍapātaṁ…  senāsanaṁ…  gilānapaccayabhesajjaparikkhāraṁ…  kāmadhātuṁ…  rūpadhātuṁ…  arūpadhātuṁ…  kāmabhavaṁ…  rūpabhavaṁ…  arūpabhavaṁ…  saññābhavaṁ…  asaññābhavaṁ…  nevasaññānāsaññābhavaṁ…  ekavokārabhavaṁ…  catuvokārabhavaṁ…  pañcavokārabhavaṁ…  atītaṁ…  anāgataṁ…  paccuppannaṁ…  diṭṭhasutamutaviññātabbe dhamme āsīsati sādiyati pattheti piheti abhijappatīti—  nirāsaso so uda āsasāno. </div>
</div>
<div class="q" id="p_25Cn_711"> <div class="p">
<span class="pN">711</span><span class="bold">Paññāṇavā so uda paññakappī</span>ti. <span class="bold">Paññāṇavā so</span>ti paṇḍito paññavā buddhimā ñāṇī vibhāvī medhāvī. <span class="bold">Uda paññakappī</span>ti udāhu aṭṭhasamāpattiñāṇena vā pañcābhiññāñāṇena vā micchāñāṇena vā taṇhākappaṁ vā diṭṭhikappaṁ vā kappeti janeti sañjaneti nibbatteti abhinibbattetīti—  paññāṇavā so uda paññakappī. </div>
</div>
<div class="q" id="p_25Cn_712"> <div class="p">
<span class="pN">712</span><span class="bold">Muniṁ ahaṁ sakka yathā vijaññan</span>ti. <span class="bold">Sakkā</span>ti sakko bhagavā. Sakyakulā pabbajitotipi sakko. Atha vā aḍḍho mahaddhano dhanavātipi sakko. Tassimāni dhanāni, seyyathidaṁ—  saddhādhanaṁ sīladhanaṁ hiridhanaṁ ottappadhanaṁ sutadhanaṁ cāgadhanaṁ paññādhanaṁ satipaṭṭhānadhanaṁ sammappadhānadhanaṁ iddhipādadhanaṁ indriyadhanaṁ baladhanaṁ bojjhaṅgadhanaṁ maggadhanaṁ phaladhanaṁ nibbānadhananti. Tehi anekavidhehi dhanaratanehi aḍḍho mahaddhano dhanavātipi sakko. Atha vā sakko pahu visavī alamatto sūro vīro vikkanto abhīrū acchambhī anutrāsī apalāyī pahīnabhayabheravo vigatalomahaṁsotipi sakko. <span class="bold">Muniṁ ahaṁ sakka yathā vijaññan</span>ti sakka yathāhaṁ muniṁ jāneyyaṁ ājāneyyaṁ vijāneyyaṁ paṭivijāneyyaṁ paṭivijjheyyanti—  muniṁ ahaṁ sakka yathā vijaññaṁ. </div>
</div>
<div class="q" id="p_25Cn_713"> <div class="p">
<span class="pN">713</span><span class="bold">Taṁ me viyācikkha samantacakkhū</span>ti. <span class="bold">Tan</span>ti yaṁ pucchāmi yaṁ yācāmi yaṁ ajjhesāmi yaṁ pasādemi. <span class="bold">Viyācikkhā</span>ti ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi. <span class="bold">Samantacakkhū</span>ti samantacakkhu vuccati sabbaññutañāṇaṁ…pe…  tathāgato tena samantacakkhūti—  taṁ me viyācikkha samantacakkhu. Tenāha so brāhmaṇo—  </div>
</div>
<div class="q" id="p_25Cn_714"> <div class="p"> <table class="singleColumn"> <tr> <td> <div class="pN">714</div> <div class="G">“Nirāsaso so uda āsasāno,</div> </td> </tr> <tr> <td> <div class="G">Paññāṇavā so uda paññakappī;</div> </td> </tr> <tr> <td> <div class="G">Muniṁ ahaṁ sakka yathā vijaññaṁ,</div> </td> </tr> <tr> <td> <div class="G">Taṁ me viyācikkha samantacakkhū”ti.</div> </td> </tr> </table> </div>
</div>
<div class="q" id="p_25Cn_715"> <div class="divNumber">60.</div> <div class="p"> <table class="singleColumn"> <tr> <td> <div class="pN">715</div> <div class="G"><span class="bold">Nirāsaso so na ca āsasāno,</span></div> </td> </tr> <tr> <td> <div class="G"><span class="bold">Paññāṇavā so na ca paññakappī;</span></div> </td> </tr> <tr> <td> <div class="G"><span class="bold">Evampi todeyya muniṁ vijāna,</span></div> </td> </tr> <tr> <td> <div class="G">
<span class="bold">Akiñcanaṁ kāmabhave asattaṁ.</span> (4) </div> </td> </tr> </table> </div>
</div>
<div class="q" id="p_25Cn_716"> <div class="p">
<span class="pN">716</span><span class="bold">Nirāsaso so na ca āsasāno</span>ti nittaṇho so. Na so sataṇho rūpe nāsīsati. Sadde…pe…  gandhe…  diṭṭhasutamutaviññātabbe dhamme nāsīsati na icchati na sādiyati na pattheti na piheti nābhijappatīti—  nirāsaso so na ca āsasāno. </div>
</div>
<div class="q" id="p_25Cn_717"> <div class="p">
<span class="pN">717</span><span class="bold">Paññāṇavā so na ca paññakappī</span>ti. <span class="bold">Paññāṇavā</span>ti paṇḍito paññavā buddhimā ñāṇī vibhāvī medhāvī. <span class="bold">Na ca paññakappī</span>ti aṭṭhasamāpattiñāṇena vā pañcābhiññāñāṇena vā micchāñāṇena vā taṇhākappaṁ vā na kappeti diṭṭhikappaṁ vā na kappeti na janeti na sañjaneti na nibbatteti nābhinibbattetīti—  paññāṇavā so na ca paññakappī. </div>
</div>
<div class="q" id="p_25Cn_718"> <div class="p">
<span class="pN">718</span><span class="bold">Evampi todeyya muniṁ vijānā</span>ti. <span class="bold">Munī</span>ti monaṁ vuccati ñāṇaṁ…pe…  saṅgajālamaticca so muni. <span class="bold">Evampi todeyya muniṁ vijānā</span>ti todeyya, evaṁ muniṁ jāna paṭijāna paṭivijāna paṭivijjhāti—  evampi todeyya muniṁ vijāna. </div>
</div>
<div class="q" id="p_25Cn_719"> <div class="p">
<span class="pN">719</span><span class="bold">Akiñcanaṁ kāmabhave asattan</span>ti. <span class="bold">Akiñcanan</span>ti rāgakiñcanaṁ dosakiñcanaṁ mohakiñcanaṁ mānakiñcanaṁ diṭṭhikiñcanaṁ kilesakiñcanaṁ duccaritakiñcanaṁ. Yassetāni kiñcanāni pahīnāni samucchinnāni vūpasantāni paṭippassaddhāni abhabbuppattikāni ñāṇagginā daḍḍhāni, so vuccati akiñcano. <span class="bold">Kāmā</span>ti uddānato dve kāmā—  vatthukāmā ca kilesakāmā ca…pe…  ime vuccanti vatthukāmā…pe…  ime vuccanti kilesakāmā. <span class="bold">Bhavā</span>ti dve bhavā—  kammabhavo ca paṭisandhiko ca punabbhavo…pe…  ayaṁ paṭisandhiko punabbhavo. </div>
</div>
<div class="q" id="p_25Cn_720"> <div class="p">
<span class="pN">720</span><span class="bold">Akiñcanaṁ kāmabhave asattan</span>ti akiñcanaṁ puggalaṁ kāme ca bhave ca asattaṁ alaggaṁ alaggitaṁ apalibuddhaṁ nikkhantaṁ nissaṭaṁ vippamuttaṁ visaññuttaṁ vimariyādikatena cetasā viharantanti—  akiñcanaṁ kāmabhave asattaṁ. Tenāha bhagavā—  </div>
</div>
<div class="q" id="p_25Cn_721"> <div class="p"> <table class="singleColumn"> <tr> <td> <div class="pN">721</div> <div class="G">“Nirāsaso so na ca āsasāno,</div> </td> </tr> <tr> <td> <div class="G">Paññāṇavā so na ca paññakappī;</div> </td> </tr> <tr> <td> <div class="G">Evampi todeyya muniṁ vijāna,</div> </td> </tr> <tr> <td> <div class="G">Akiñcanaṁ kāmabhave asattan”ti.</div> </td> </tr> </table> </div>
</div>
<div class="q" id="p_25Cn_722"> <div class="p">
<span class="pN">722</span>Saha gāthāpariyosānā…pe…  satthā me bhante bhagavā, sāvakohamasmīti. </div>
</div>
<div class="CENTER" id="p_25Cn_723">
<span class="pN">723</span>Todeyyamāṇavapucchāniddeso navamo.</div>
</html>
