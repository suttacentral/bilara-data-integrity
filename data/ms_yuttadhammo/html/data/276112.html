<html>
<div class="i">1.4.11 Dārukkhandhasutta</div>
<div class="h">Paṭhamapaṇṇāsaka</div>
<div class="h">Devatāvagga</div>
<div class="h">Dārukkhandhasutta</div>
<div class="q" id="p_16A6_264"> <div class="divNumber">41.</div> <div class="p">
<span class="pN">264</span>Evaṁ me sutaṁ—  ekaṁ samayaṁ āyasmā sāriputto rājagahe viharati gijjhakūṭe pabbate. Atha kho āyasmā sāriputto pubbaṇhasamayaṁ nivāsetvā pattacīvaramādāya sambahulehi bhikkhūhi saddhiṁ gijjhakūṭā pabbatā orohanto addasa aññatarasmiṁ padese mahantaṁ dārukkhandhaṁ. Disvā bhikkhū āmantesi—  “passatha no, āvuso, tumhe amuṁ mahantaṁ dārukkhandhan”ti? “Evamāvuso”ti. </div>
</div>
<div class="q" id="p_16A6_265"> <div class="p">
<span class="pN">265</span>“Ākaṅkhamāno, āvuso, bhikkhu iddhimā cetovasippatto amuṁ dārukkhandhaṁ pathavītveva adhimucceyya. Taṁ kissa hetu? Atthi, āvuso, amumhi dārukkhandhe pathavīdhātu, yaṁ nissāya bhikkhu iddhimā cetovasippatto amuṁ dārukkhandhaṁ pathavītveva adhimucceyya. Ākaṅkhamāno, āvuso, bhikkhu iddhimā cetovasippatto amuṁ dārukkhandhaṁ āpotveva adhimucceyya…pe…  tejotveva adhimucceyya…  vāyotveva adhimucceyya…  subhantveva adhimucceyya…  asubhantveva adhimucceyya. Taṁ kissa hetu? Atthi, āvuso, amumhi dārukkhandhe asubhadhātu, yaṁ nissāya bhikkhu iddhimā cetovasippatto amuṁ dārukkhandhaṁ asubhantveva adhimucceyyā”ti. </div>
</div>
<div class="CENTER" id="p_16A6_266">
<span class="pN">266</span>Ekādasamaṁ.</div>
</html>
