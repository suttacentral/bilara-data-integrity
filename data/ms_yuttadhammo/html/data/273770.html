<html>
<div class="i">4.2.10 Rajjasutta</div>
<div class="h">Mārasaṁyutta</div>
<div class="h">Dutiyavagga</div>
<div class="h">Rajjasutta</div>
<div class="q" id="p_12S1_869"> <div class="divNumber">156.</div> <div class="p">
<span class="pN">869</span>Ekaṁ samayaṁ bhagavā kosalesu viharati himavantapadese araññakuṭikāyaṁ. Atha kho bhagavato rahogatassa paṭisallīnassa evaṁ cetaso parivitakko udapādi— “sakkā nu kho rajjaṁ kāretuṁ ahanaṁ aghātayaṁ ajinaṁ ajāpayaṁ asocaṁ asocāpayaṁ dhammenā”ti? </div>
</div>
<div class="q" id="p_12S1_870"> <div class="p">
<span class="pN">870</span>Atha kho māro pāpimā bhagavato cetasā cetoparivitakkamaññāya yena bhagavā tenupasaṅkami; upasaṅkamitvā bhagavantaṁ etadavoca— “kāretu, bhante, bhagavā rajjaṁ, kāretu, sugato, rajjaṁ ahanaṁ aghātayaṁ ajinaṁ ajāpayaṁ asocaṁ asocāpayaṁ dhammenā”ti. “Kiṁ pana me tvaṁ, pāpima, passasi yaṁ maṁ tvaṁ evaṁ vadesi— ‘kāretu, bhante, bhagavā rajjaṁ, kāretu sugato, rajjaṁ ahanaṁ aghātayaṁ ajinaṁ ajāpayaṁ asocaṁ asocāpayaṁ dhammenā’”ti? “Bhagavatā kho, bhante, cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā. Ākaṅkhamāno ca, bhante, bhagavā himavantaṁ pabbatarājaṁ suvaṇṇaṁ tveva adhimucceyya suvaṇṇañca panassā”ti. </div>
</div>
<div class="q" id="p_12S1_871"> <div class="p"> <table class="singleColumn"> <tr> <td> <div class="pN">871</div> <div class="G">“Pabbatassa suvaṇṇassa,</div> </td> </tr> <tr> <td> <div class="G">jātarūpassa kevalo;</div> </td> </tr> <tr> <td> <div class="G">Dvittāva nālamekassa,</div> </td> </tr> <tr> <td> <div class="G">iti vidvā samañcare.</div> </td> </tr> </table> </div>
</div>
<div class="q" id="p_12S1_872"> <div class="p"> <table class="singleColumn"> <tr> <td> <div class="pN">872</div> <div class="G">Yo dukkhamaddakkhi yatonidānaṁ,</div> </td> </tr> <tr> <td> <div class="G">Kāmesu so jantu kathaṁ nameyya;</div> </td> </tr> <tr> <td> <div class="G">Upadhiṁ viditvā saṅgoti loke,</div> </td> </tr> <tr> <td> <div class="G">Tasseva jantu vinayāya sikkhe”ti.</div> </td> </tr> </table> </div>
</div>
<div class="q" id="p_12S1_873"> <div class="p">
<span class="pN">873</span>Atha kho māro pāpimā “jānāti maṁ bhagavā, jānāti maṁ sugato”ti dukkhī dummano tatthevantaradhāyīti. </div>
</div>
<div class="CENTER" id="p_12S1_874">
<span class="pN">874</span>Dutiyo vaggo.</div>
<div class="SUMMARY" id="p_12S1_875">
<span class="pN">875</span><span class="firstLetter">T</span>assuddānaṁ</div>
<div class="q" id="p_12S1_876"> <div class="p"> <table class="singleColumn"> <tr> <td> <div class="pN">876</div> <div class="G">Pāsāṇo sīho sakalikaṁ,</div> </td> </tr> <tr> <td> <div class="G">Patirūpañca mānasaṁ;</div> </td> </tr> <tr> <td> <div class="G">Pattaṁ āyatanaṁ piṇḍaṁ,</div> </td> </tr> <tr> <td> <div class="G">Kassakaṁ rajjena te dasāti.</div> </td> </tr> </table> </div>
</div>
</html>
