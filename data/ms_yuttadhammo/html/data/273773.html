<html>
<div class="i">4.3.3 Godhikasutta</div>
<div class="h">Mārasaṁyutta</div>
<div class="h">Tatiyavagga</div>
<div class="h">Godhikasutta</div>
<div class="q" id="p_12S1_886"> <div class="divNumber">159.</div> <div class="p">
<span class="pN">886</span>Evaṁ me sutaṁ—  ekaṁ samayaṁ bhagavā rājagahe viharati veḷuvane kalandakanivāpe. Tena kho pana samayena āyasmā godhiko isigilipasse viharati kāḷasilāyaṁ. Atha kho āyasmā godhiko appamatto ātāpī pahitatto viharanto sāmayikaṁ cetovimuttiṁ phusi. Atha kho āyasmā godhiko tamhā sāmayikāya cetovimuttiyā parihāyi. Dutiyampi kho āyasmā godhiko appamatto ātāpī pahitatto viharanto sāmayikaṁ cetovimuttiṁ phusi. Dutiyampi kho āyasmā godhiko tamhā sāmayikāya cetovimuttiyā parihāyi. Tatiyampi kho āyasmā godhiko appamatto ātāpī pahitatto viharanto sāmayikaṁ cetovimuttiṁ phusi. Tatiyampi kho āyasmā godhiko tamhā…pe…  parihāyi. Catutthampi kho āyasmā godhiko appamatto…pe…  vimuttiṁ phusi. Catutthampi kho āyasmā godhiko tamhā…pe…  parihāyi. Pañcamampi kho āyasmā godhiko…pe…  cetovimuttiṁ phusi. Pañcamampi kho āyasmā…pe…  vimuttiyā parihāyi. Chaṭṭhampi kho āyasmā godhiko appamatto ātāpī pahitatto viharanto sāmayikaṁ cetovimuttiṁ phusi. Chaṭṭhampi kho āyasmā godhiko tamhā sāmayikāya cetovimuttiyā parihāyi. Sattamampi kho āyasmā godhiko appamatto ātāpī pahitatto viharanto sāmayikaṁ cetovimuttiṁ phusi. </div>
</div>
<div class="q" id="p_12S1_887"> <div class="p">
<span class="pN">887</span>Atha kho āyasmato godhikassa etadahosi—  “yāva chaṭṭhaṁ khvāhaṁ sāmayikāya cetovimuttiyā parihīno. Yannūnāhaṁ satthaṁ āhareyyan”ti. Atha kho māro pāpimā āyasmato godhikassa cetasā cetoparivitakkamaññāya yena bhagavā tenupasaṅkami; upasaṅkamitvā bhagavantaṁ gāthāhi ajjhabhāsi—  </div>
</div>
<div class="q" id="p_12S1_888"> <div class="p"> <table class="singleColumn"> <tr> <td> <div class="pN">888</div> <div class="G">“Mahāvīra mahāpañña,</div> </td> </tr> <tr> <td> <div class="G">iddhiyā yasasā jala;</div> </td> </tr> <tr> <td> <div class="G">Sabbaverabhayātīta,</div> </td> </tr> <tr> <td> <div class="G">pāde vandāmi cakkhuma.</div> </td> </tr> </table> </div>
</div>
<div class="q" id="p_12S1_889"> <div class="p"> <table class="singleColumn"> <tr> <td> <div class="pN">889</div> <div class="G">Sāvako te mahāvīra,</div> </td> </tr> <tr> <td> <div class="G">maraṇaṁ maraṇābhibhū;</div> </td> </tr> <tr> <td> <div class="G">Ākaṅkhati cetayati,</div> </td> </tr> <tr> <td> <div class="G">taṁ nisedha jutindhara.</div> </td> </tr> </table> </div>
</div>
<div class="q" id="p_12S1_890"> <div class="p"> <table class="singleColumn"> <tr> <td> <div class="pN">890</div> <div class="G">Kathañhi bhagavā tuyhaṁ,</div> </td> </tr> <tr> <td> <div class="G">Sāvako sāsane rato;</div> </td> </tr> <tr> <td> <div class="G">Appattamānaso sekkho,</div> </td> </tr> <tr> <td> <div class="G">Kālaṁ kayirā janesutā”ti.</div> </td> </tr> </table> </div>
</div>
<div class="q" id="p_12S1_891"> <div class="p">
<span class="pN">891</span>Tena kho pana samayena āyasmatā godhikena satthaṁ āharitaṁ hoti. Atha kho bhagavā “māro ayaṁ pāpimā” iti viditvā māraṁ pāpimantaṁ gāthāya ajjhabhāsi—  </div>
</div>
<div class="q" id="p_12S1_892"> <div class="p"> <table class="singleColumn"> <tr> <td> <div class="pN">892</div> <div class="G">“Evañhi dhīrā kubbanti,</div> </td> </tr> <tr> <td> <div class="G">nāvakaṅkhanti jīvitaṁ;</div> </td> </tr> <tr> <td> <div class="G">Samūlaṁ taṇhamabbuyha,</div> </td> </tr> <tr> <td> <div class="G">godhiko parinibbuto”ti.</div> </td> </tr> </table> </div>
</div>
<div class="q" id="p_12S1_893"> <div class="p">
<span class="pN">893</span>Atha kho bhagavā bhikkhū āmantesi—  “āyāma, bhikkhave, yena isigilipassaṁ kāḷasilā tenupasaṅkamissāma yattha godhikena kulaputtena satthaṁ āharitan”ti. “Evaṁ, bhante”ti kho te bhikkhū bhagavato paccassosuṁ. </div>
</div>
<div class="q" id="p_12S1_894"> <div class="p">
<span class="pN">894</span>Atha kho bhagavā sambahulehi bhikkhūhi saddhiṁ yena isigilipassaṁ kāḷasilā tenupasaṅkami. Addasā kho bhagavā āyasmantaṁ godhikaṁ dūratova mañcake vivattakkhandhaṁ semānaṁ. Tena kho pana samayena dhūmāyitattaṁ timirāyitattaṁ gacchateva purimaṁ disaṁ, gacchati pacchimaṁ disaṁ, gacchati uttaraṁ disaṁ, gacchati dakkhiṇaṁ disaṁ, gacchati uddhaṁ, gacchati adho, gacchati anudisaṁ. </div>
</div>
<div class="q" id="p_12S1_895"> <div class="p">
<span class="pN">895</span>Atha kho bhagavā bhikkhū āmantesi—  “passatha no tumhe, bhikkhave, etaṁ dhūmāyitattaṁ timirāyitattaṁ gacchateva purimaṁ disaṁ, gacchati pacchimaṁ disaṁ, gacchati uttaraṁ disaṁ, gacchati dakkhiṇaṁ disaṁ, gacchati uddhaṁ, gacchati adho, gacchati anudisan”ti? “Evaṁ, bhante”. “Eso kho, bhikkhave, māro pāpimā godhikassa kulaputtassa viññāṇaṁ samanvesati—  ‘kattha godhikassa kulaputtassa viññāṇaṁ patiṭṭhitan’ti? Appatiṭṭhitena ca, bhikkhave, viññāṇena godhiko kulaputto parinibbuto”ti. Atha kho māro pāpimā beluvapaṇḍuvīṇaṁ ādāya yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi—  </div>
</div>
<div class="q" id="p_12S1_896"> <div class="p"> <table class="singleColumn"> <tr> <td> <div class="pN">896</div> <div class="G">“Uddhaṁ adho ca tiriyaṁ,</div> </td> </tr> <tr> <td> <div class="G">disā anudisā svahaṁ;</div> </td> </tr> <tr> <td> <div class="G">Anvesaṁ nādhigacchāmi,</div> </td> </tr> <tr> <td> <div class="G">godhiko so kuhiṁ gato”ti.</div> </td> </tr> </table> </div>
</div>
<div class="q" id="p_12S1_897"> <div class="p"> <table class="singleColumn"> <tr> <td> <div class="pN">897</div> <div class="G">“Yo dhīro dhitisampanno,</div> </td> </tr> <tr> <td> <div class="G">jhāyī jhānarato sadā;</div> </td> </tr> <tr> <td> <div class="G">Ahorattaṁ anuyuñjaṁ,</div> </td> </tr> <tr> <td> <div class="G">jīvitaṁ anikāmayaṁ.</div> </td> </tr> </table> </div>
</div>
<div class="q" id="p_12S1_898"> <div class="p"> <table class="singleColumn"> <tr> <td> <div class="pN">898</div> <div class="G">Jetvāna maccuno senaṁ,</div> </td> </tr> <tr> <td> <div class="G">anāgantvā punabbhavaṁ;</div> </td> </tr> <tr> <td> <div class="G">Samūlaṁ taṇhamabbuyha,</div> </td> </tr> <tr> <td> <div class="G">godhiko parinibbuto”ti.</div> </td> </tr> </table> </div>
</div>
<div class="q" id="p_12S1_899"> <div class="p"> <table class="singleColumn"> <tr> <td> <div class="pN">899</div> <div class="G">Tassa sokaparetassa,</div> </td> </tr> <tr> <td> <div class="G">vīṇā kacchā abhassatha;</div> </td> </tr> <tr> <td> <div class="G">Tato so dummano yakkho,</div> </td> </tr> <tr> <td> <div class="G">tatthevantaradhāyathāti.</div> </td> </tr> </table> </div>
</div>
</html>
