<html>
<div class="i">22.1.10.10 Sakkapabba</div>
<div class="h">Mahānipāta</div>
<div class="h">Mūgapakkhavagga</div>
<div class="h">Vessantarajātaka</div>
<div class="h">Sakkapabba</div>
<div class="q" id="p_23J_3622"> <div class="divNumber">2267.</div> <div class="p"> <table class="singleColumn"> <tr> <td> <div class="pN">3622</div> <div class="G">Tato ratyā vivasāne,</div> </td> </tr> <tr> <td> <div class="G">sūriyassuggamanaṁ pati;</div> </td> </tr> <tr> <td> <div class="G">Sakko brāhmaṇavaṇṇena,</div> </td> </tr> <tr> <td> <div class="G">pāto tesaṁ adissatha.</div> </td> </tr> </table> </div>
</div>
<div class="q" id="p_23J_3623"> <div class="divNumber">2268.</div> <div class="p"> <table class="singleColumn"> <tr> <td> <div class="pN">3623</div> <div class="G">“Kacci nu bhoto kusalaṁ,</div> </td> </tr> <tr> <td> <div class="G">kacci bhoto anāmayaṁ;</div> </td> </tr> <tr> <td> <div class="G">Kacci uñchena yāpetha,</div> </td> </tr> <tr> <td> <div class="G">kacci mūlaphalā bahū.</div> </td> </tr> </table> </div>
</div>
<div class="q" id="p_23J_3624"> <div class="divNumber">2269.</div> <div class="p"> <table class="singleColumn"> <tr> <td> <div class="pN">3624</div> <div class="G">Kacci ḍaṁsā makasā ca,</div> </td> </tr> <tr> <td> <div class="G">appameva sarīsapā;</div> </td> </tr> <tr> <td> <div class="G">Vane vāḷamigākiṇṇe,</div> </td> </tr> <tr> <td> <div class="G">kacci hiṁsā na vijjati”.</div> </td> </tr> </table> </div>
</div>
<div class="q" id="p_23J_3625"> <div class="divNumber">2270.</div> <div class="p"> <table class="singleColumn"> <tr> <td> <div class="pN">3625</div> <div class="G">“Kusalañceva no brahme,</div> </td> </tr> <tr> <td> <div class="G">atho brahme anāmayaṁ;</div> </td> </tr> <tr> <td> <div class="G">Atho uñchena yāpema,</div> </td> </tr> <tr> <td> <div class="G">atho mūlaphalā bahū.</div> </td> </tr> </table> </div>
</div>
<div class="q" id="p_23J_3626"> <div class="divNumber">2271.</div> <div class="p"> <table class="singleColumn"> <tr> <td> <div class="pN">3626</div> <div class="G">Atho ḍaṁsā makasā ca,</div> </td> </tr> <tr> <td> <div class="G">appameva sarīsapā;</div> </td> </tr> <tr> <td> <div class="G">Vane vāḷamigākiṇṇe,</div> </td> </tr> <tr> <td> <div class="G">hiṁsā mayhaṁ na vijjati.</div> </td> </tr> </table> </div>
</div>
<div class="q" id="p_23J_3627"> <div class="divNumber">2272.</div> <div class="p"> <table class="singleColumn"> <tr> <td> <div class="pN">3627</div> <div class="G">Satta no māse vasataṁ,</div> </td> </tr> <tr> <td> <div class="G">araññe jīvasokinaṁ;</div> </td> </tr> <tr> <td> <div class="G">Idaṁ dutiyaṁ passāma,</div> </td> </tr> <tr> <td> <div class="G">brāhmaṇaṁ devavaṇṇinaṁ;</div> </td> </tr> <tr> <td> <div class="G">Ādāya veḷuvaṁ daṇḍaṁ,</div> </td> </tr> <tr> <td> <div class="G">dhārentaṁ ajinakkhipaṁ.</div> </td> </tr> </table> </div>
</div>
<div class="q" id="p_23J_3628"> <div class="divNumber">2273.</div> <div class="p"> <table class="singleColumn"> <tr> <td> <div class="pN">3628</div> <div class="G">Svāgataṁ te mahābrahme,</div> </td> </tr> <tr> <td> <div class="G">atho me adurāgataṁ;</div> </td> </tr> <tr> <td> <div class="G">Anto pavisa bhaddante,</div> </td> </tr> <tr> <td> <div class="G">pāde pakkhālayassu te.</div> </td> </tr> </table> </div>
</div>
<div class="q" id="p_23J_3629"> <div class="divNumber">2274.</div> <div class="p"> <table class="singleColumn"> <tr> <td> <div class="pN">3629</div> <div class="G">Tindukāni piyālāni,</div> </td> </tr> <tr> <td> <div class="G">madhuke kāsumāriyo;</div> </td> </tr> <tr> <td> <div class="G">Phalāni khuddakappāni,</div> </td> </tr> <tr> <td> <div class="G">bhuñja brahme varaṁ varaṁ.</div> </td> </tr> </table> </div>
</div>
<div class="q" id="p_23J_3630"> <div class="divNumber">2275.</div> <div class="p"> <table class="singleColumn"> <tr> <td> <div class="pN">3630</div> <div class="G">Idampi pānīyaṁ sītaṁ,</div> </td> </tr> <tr> <td> <div class="G">ābhataṁ girigabbharā;</div> </td> </tr> <tr> <td> <div class="G">Tato piva mahābrahme,</div> </td> </tr> <tr> <td> <div class="G">sace tvaṁ abhikaṅkhasi.</div> </td> </tr> </table> </div>
</div>
<div class="q" id="p_23J_3631"> <div class="divNumber">2276.</div> <div class="p"> <table class="singleColumn"> <tr> <td> <div class="pN">3631</div> <div class="G">Atha tvaṁ kena vaṇṇena,</div> </td> </tr> <tr> <td> <div class="G">kena vā pana hetunā;</div> </td> </tr> <tr> <td> <div class="G">Anuppatto brahāraññaṁ,</div> </td> </tr> <tr> <td> <div class="G">taṁ me akkhāhi pucchito”.</div> </td> </tr> </table> </div>
</div>
<div class="q" id="p_23J_3632"> <div class="divNumber">2277.</div> <div class="p"> <table class="singleColumn"> <tr> <td> <div class="pN">3632</div> <div class="G">“Yathā vārivaho pūro,</div> </td> </tr> <tr> <td> <div class="G">sabbakālaṁ na khīyati;</div> </td> </tr> <tr> <td> <div class="G">Evaṁ taṁ yācitāgacchiṁ,</div> </td> </tr> <tr> <td> <div class="G">bhariyaṁ me dehi yācito”.</div> </td> </tr> </table> </div>
</div>
<div class="q" id="p_23J_3633"> <div class="divNumber">2278.</div> <div class="p"> <table class="singleColumn"> <tr> <td> <div class="pN">3633</div> <div class="G">“Dadāmi na vikampāmi,</div> </td> </tr> <tr> <td> <div class="G">yaṁ maṁ yācasi brāhmaṇa;</div> </td> </tr> <tr> <td> <div class="G">Santaṁ nappaṭiguyhāmi,</div> </td> </tr> <tr> <td> <div class="G">dāne me ramatī mano”.</div> </td> </tr> </table> </div>
</div>
<div class="q" id="p_23J_3634"> <div class="divNumber">2279.</div> <div class="p"> <table class="singleColumn"> <tr> <td> <div class="pN">3634</div> <div class="G">Maddiṁ hatthe gahetvāna,</div> </td> </tr> <tr> <td> <div class="G">udakassa kamaṇḍaluṁ;</div> </td> </tr> <tr> <td> <div class="G">Brāhmaṇassa adā dānaṁ,</div> </td> </tr> <tr> <td> <div class="G">sivīnaṁ raṭṭhavaḍḍhano.</div> </td> </tr> </table> </div>
</div>
<div class="q" id="p_23J_3635"> <div class="divNumber">2280.</div> <div class="p"> <table class="singleColumn"> <tr> <td> <div class="pN">3635</div> <div class="G">Tadāsi yaṁ bhiṁsanakaṁ,</div> </td> </tr> <tr> <td> <div class="G">tadāsi lomahaṁsanaṁ;</div> </td> </tr> <tr> <td> <div class="G">Maddiṁ paricajantassa,</div> </td> </tr> <tr> <td> <div class="G">medanī sampakampatha.</div> </td> </tr> </table> </div>
</div>
<div class="q" id="p_23J_3636"> <div class="divNumber">2281.</div> <div class="p"> <table class="singleColumn"> <tr> <td> <div class="pN">3636</div> <div class="G">Nevassa maddī bhākuṭi,</div> </td> </tr> <tr> <td> <div class="G">na sandhīyati na rodati;</div> </td> </tr> <tr> <td> <div class="G">Pekkhatevassa tuṇhī sā,</div> </td> </tr> <tr> <td> <div class="G">“eso jānāti yaṁ varaṁ”.</div> </td> </tr> </table> </div>
</div>
<div class="q" id="p_23J_3637"> <div class="p"> <table class="singleColumn"> <tr> <td> <div class="pN">3637</div> <div class="G">(Jāliṁ kaṇhājinaṁ dhītaṁ,</div> </td> </tr> <tr> <td> <div class="G">maddideviṁ patibbataṁ;</div> </td> </tr> <tr> <td> <div class="G">Cajamāno ca cintesiṁ,</div> </td> </tr> <tr> <td> <div class="G">bodhiyāyeva kāraṇā.</div> </td> </tr> </table> </div>
</div>
<div class="q" id="p_23J_3638"> <div class="p"> <table class="singleColumn"> <tr> <td> <div class="pN">3638</div> <div class="G">Na me dessā ubho puttā,</div> </td> </tr> <tr> <td> <div class="G">maddī devī na dessiyā;</div> </td> </tr> <tr> <td> <div class="G">Sabbaññutaṁ piyaṁ mayhaṁ,</div> </td> </tr> <tr> <td> <div class="G">tasmā piye adāsahaṁ.)</div> </td> </tr> </table> </div>
</div>
<div class="q" id="p_23J_3639"> <div class="divNumber">2282.</div> <div class="p"> <table class="singleColumn"> <tr> <td> <div class="pN">3639</div> <div class="G">“Komārī yassāhaṁ bhariyā,</div> </td> </tr> <tr> <td> <div class="G">sāmiko mama issaro;</div> </td> </tr> <tr> <td> <div class="G">Yassicche tassa maṁ dajjā,</div> </td> </tr> <tr> <td> <div class="G">vikkiṇeyya haneyya vā”.</div> </td> </tr> </table> </div>
</div>
<div class="q" id="p_23J_3640"> <div class="divNumber">2283.</div> <div class="p"> <table class="singleColumn"> <tr> <td> <div class="pN">3640</div> <div class="G">Tesaṁ saṅkappamaññāya,</div> </td> </tr> <tr> <td> <div class="G">devindo etadabravi;</div> </td> </tr> <tr> <td> <div class="G">“Sabbe jitā te paccūhā,</div> </td> </tr> <tr> <td> <div class="G">ye dibbā ye ca mānusā.</div> </td> </tr> </table> </div>
</div>
<div class="q" id="p_23J_3641"> <div class="divNumber">2284.</div> <div class="p"> <table class="singleColumn"> <tr> <td> <div class="pN">3641</div> <div class="G">Ninnāditā te pathavī,</div> </td> </tr> <tr> <td> <div class="G">saddo te tidivaṅgato;</div> </td> </tr> <tr> <td> <div class="G">Samantā vijjutā āguṁ,</div> </td> </tr> <tr> <td> <div class="G">girīnaṁva patissutā.</div> </td> </tr> </table> </div>
</div>
<div class="q" id="p_23J_3642"> <div class="divNumber">2285.</div> <div class="p"> <table class="singleColumn"> <tr> <td> <div class="pN">3642</div> <div class="G">Tassa te anumodanti,</div> </td> </tr> <tr> <td> <div class="G">ubho nāradapabbatā;</div> </td> </tr> <tr> <td> <div class="G">Indo ca brahmā pajāpati,</div> </td> </tr> <tr> <td> <div class="G">somo yamo vessavaṇo;</div> </td> </tr> <tr> <td> <div class="G">Sabbe devānumodanti,</div> </td> </tr> <tr> <td> <div class="G">dukkarañhi karoti so.</div> </td> </tr> </table> </div>
</div>
<div class="q" id="p_23J_3643"> <div class="divNumber">2286.</div> <div class="p"> <table class="singleColumn"> <tr> <td> <div class="pN">3643</div> <div class="G">Duddadaṁ dadamānānaṁ,</div> </td> </tr> <tr> <td> <div class="G">dukkaraṁ kamma kubbataṁ;</div> </td> </tr> <tr> <td> <div class="G">Asanto nānukubbanti,</div> </td> </tr> <tr> <td> <div class="G">sataṁ dhammo durannayo.</div> </td> </tr> </table> </div>
</div>
<div class="q" id="p_23J_3644"> <div class="divNumber">2287.</div> <div class="p"> <table class="singleColumn"> <tr> <td> <div class="pN">3644</div> <div class="G">Tasmā satañca asataṁ,</div> </td> </tr> <tr> <td> <div class="G">nānā hoti ito gati;</div> </td> </tr> <tr> <td> <div class="G">Asanto nirayaṁ yanti,</div> </td> </tr> <tr> <td> <div class="G">santo saggaparāyaṇā.</div> </td> </tr> </table> </div>
</div>
<div class="q" id="p_23J_3645"> <div class="divNumber">2288.</div> <div class="p"> <table class="singleColumn"> <tr> <td> <div class="pN">3645</div> <div class="G">Yametaṁ kumāre adā,</div> </td> </tr> <tr> <td> <div class="G">bhariyaṁ adā vane vasaṁ;</div> </td> </tr> <tr> <td> <div class="G">Brahmayānamanokkamma,</div> </td> </tr> <tr> <td> <div class="G">sagge te taṁ vipaccatu”.</div> </td> </tr> </table> </div>
</div>
<div class="q" id="p_23J_3646"> <div class="divNumber">2289.</div> <div class="p"> <table class="singleColumn"> <tr> <td> <div class="pN">3646</div> <div class="G">“Dadāmi bhoto bhariyaṁ,</div> </td> </tr> <tr> <td> <div class="G">maddiṁ sabbaṅgasobhanaṁ;</div> </td> </tr> <tr> <td> <div class="G">Tvañceva maddiyā channo,</div> </td> </tr> <tr> <td> <div class="G">maddī ca patinā saha.</div> </td> </tr> </table> </div>
</div>
<div class="q" id="p_23J_3647"> <div class="divNumber">2290.</div> <div class="p"> <table class="singleColumn"> <tr> <td> <div class="pN">3647</div> <div class="G">Yathā payo ca saṅkho ca,</div> </td> </tr> <tr> <td> <div class="G">ubho samānavaṇṇino;</div> </td> </tr> <tr> <td> <div class="G">Evaṁ tuvañca maddī ca,</div> </td> </tr> <tr> <td> <div class="G">samānamanacetasā.</div> </td> </tr> </table> </div>
</div>
<div class="q" id="p_23J_3648"> <div class="divNumber">2291.</div> <div class="p"> <table class="singleColumn"> <tr> <td> <div class="pN">3648</div> <div class="G">Avaruddhettha araññasmiṁ,</div> </td> </tr> <tr> <td> <div class="G">ubho sammatha assame;</div> </td> </tr> <tr> <td> <div class="G">Khattiyā gottasampannā,</div> </td> </tr> <tr> <td> <div class="G">sujātā mātupettito;</div> </td> </tr> <tr> <td> <div class="G">Yathā puññāni kayirātha,</div> </td> </tr> <tr> <td> <div class="G">dadantā aparāparaṁ.</div> </td> </tr> </table> </div>
</div>
<div class="q" id="p_23J_3649"> <div class="divNumber">2292.</div> <div class="p"> <table class="singleColumn"> <tr> <td> <div class="pN">3649</div> <div class="G">Sakkohamasmi devindo,</div> </td> </tr> <tr> <td> <div class="G">āgatosmi tavantike;</div> </td> </tr> <tr> <td> <div class="G">Varaṁ varassu rājisi,</div> </td> </tr> <tr> <td> <div class="G">vare aṭṭha dadāmi te”.</div> </td> </tr> </table> </div>
</div>
<div class="q" id="p_23J_3650"> <div class="divNumber">2293.</div> <div class="p"> <table class="singleColumn"> <tr> <td> <div class="pN">3650</div> <div class="G">“Varañce me ado sakka,</div> </td> </tr> <tr> <td> <div class="G">sabbabhūtānamissara;</div> </td> </tr> <tr> <td> <div class="G">Pitā maṁ anumodeyya,</div> </td> </tr> <tr> <td> <div class="G">ito pattaṁ sakaṁ gharaṁ;</div> </td> </tr> <tr> <td> <div class="G">Āsanena nimanteyya,</div> </td> </tr> <tr> <td> <div class="G">paṭhametaṁ varaṁ vare.</div> </td> </tr> </table> </div>
</div>
<div class="q" id="p_23J_3651"> <div class="divNumber">2294.</div> <div class="p"> <table class="singleColumn"> <tr> <td> <div class="pN">3651</div> <div class="G">Purisassa vadhaṁ na roceyyaṁ,</div> </td> </tr> <tr> <td> <div class="G">Api kibbisakārakaṁ;</div> </td> </tr> <tr> <td> <div class="G">Vajjhaṁ vadhamhā moceyyaṁ,</div> </td> </tr> <tr> <td> <div class="G">Dutiyetaṁ varaṁ vare.</div> </td> </tr> </table> </div>
</div>
<div class="q" id="p_23J_3652"> <div class="divNumber">2295.</div> <div class="p"> <table class="singleColumn"> <tr> <td> <div class="pN">3652</div> <div class="G">Ye vuḍḍhā ye ca daharā,</div> </td> </tr> <tr> <td> <div class="G">ye ca majjhimaporisā;</div> </td> </tr> <tr> <td> <div class="G">Mameva upajīveyyuṁ,</div> </td> </tr> <tr> <td> <div class="G">tatiyetaṁ varaṁ vare.</div> </td> </tr> </table> </div>
</div>
<div class="q" id="p_23J_3653"> <div class="divNumber">2296.</div> <div class="p"> <table class="singleColumn"> <tr> <td> <div class="pN">3653</div> <div class="G">Paradāraṁ na gaccheyyaṁ,</div> </td> </tr> <tr> <td> <div class="G">sadārapasuto siyaṁ;</div> </td> </tr> <tr> <td> <div class="G">Thīnaṁ vasaṁ na gaccheyyaṁ,</div> </td> </tr> <tr> <td> <div class="G">catutthetaṁ varaṁ vare.</div> </td> </tr> </table> </div>
</div>
<div class="q" id="p_23J_3654"> <div class="divNumber">2297.</div> <div class="p"> <table class="singleColumn"> <tr> <td> <div class="pN">3654</div> <div class="G">Putto me sakka jāyetha,</div> </td> </tr> <tr> <td> <div class="G">so ca dīghāyuko siyā;</div> </td> </tr> <tr> <td> <div class="G">Dhammena jine pathaviṁ,</div> </td> </tr> <tr> <td> <div class="G">pañcametaṁ varaṁ vare.</div> </td> </tr> </table> </div>
</div>
<div class="q" id="p_23J_3655"> <div class="divNumber">2298.</div> <div class="p"> <table class="singleColumn"> <tr> <td> <div class="pN">3655</div> <div class="G">Tato ratyā vivasāne,</div> </td> </tr> <tr> <td> <div class="G">sūriyassuggamanaṁ pati;</div> </td> </tr> <tr> <td> <div class="G">Dibbā bhakkhā pātubhaveyyuṁ,</div> </td> </tr> <tr> <td> <div class="G">chaṭṭhametaṁ varaṁ vare.</div> </td> </tr> </table> </div>
</div>
<div class="q" id="p_23J_3656"> <div class="divNumber">2299.</div> <div class="p"> <table class="singleColumn"> <tr> <td> <div class="pN">3656</div> <div class="G">Dadato me na khīyetha,</div> </td> </tr> <tr> <td> <div class="G">datvā nānutapeyyahaṁ;</div> </td> </tr> <tr> <td> <div class="G">Dadaṁ cittaṁ pasādeyyaṁ,</div> </td> </tr> <tr> <td> <div class="G">sattametaṁ varaṁ vare.</div> </td> </tr> </table> </div>
</div>
<div class="q" id="p_23J_3657"> <div class="divNumber">2300.</div> <div class="p"> <table class="singleColumn"> <tr> <td> <div class="pN">3657</div> <div class="G">Ito vimuccamānāhaṁ,</div> </td> </tr> <tr> <td> <div class="G">saggagāmī visesagū;</div> </td> </tr> <tr> <td> <div class="G">Anivatti tato assaṁ,</div> </td> </tr> <tr> <td> <div class="G">aṭṭhametaṁ varaṁ vare”.</div> </td> </tr> </table> </div>
</div>
<div class="q" id="p_23J_3658"> <div class="divNumber">2301.</div> <div class="p"> <table class="singleColumn"> <tr> <td> <div class="pN">3658</div> <div class="G">Tassa taṁ vacanaṁ sutvā,</div> </td> </tr> <tr> <td> <div class="G">devindo etadabravi;</div> </td> </tr> <tr> <td> <div class="G">“Aciraṁ vata te tato,</div> </td> </tr> <tr> <td> <div class="G">pitā taṁ daṭṭhumessati”.</div> </td> </tr> </table> </div>
</div>
<div class="q" id="p_23J_3659"> <div class="divNumber">2302.</div> <div class="p"> <table class="singleColumn"> <tr> <td> <div class="pN">3659</div> <div class="G">Idaṁ vatvāna maghavā,</div> </td> </tr> <tr> <td> <div class="G">devarājā sujampati;</div> </td> </tr> <tr> <td> <div class="G">Vessantare varaṁ datvā,</div> </td> </tr> <tr> <td> <div class="G">saggakāyaṁ apakkami.</div> </td> </tr> </table> </div>
</div>
<div class="CENTER" id="p_23J_3660">
<span class="pN">3660</span>Sakkapabbaṁ nāma.</div>
</html>
