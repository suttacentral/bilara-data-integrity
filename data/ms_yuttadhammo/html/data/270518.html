<html>
<div class="i">22.1.10.11 Mahārājapabba</div>
<div class="h">Mahānipāta</div>
<div class="h">Mūgapakkhavagga</div>
<div class="h">Vessantarajātaka</div>
<div class="h">Mahārājapabba</div>
<div class="q" id="p_23J_3661"> <div class="divNumber">2303.</div> <div class="p"> <table class="singleColumn"> <tr> <td> <div class="pN">3661</div> <div class="G">“Kassetaṁ mukhamābhāti,</div> </td> </tr> <tr> <td> <div class="G">hemaṁvuttattamagginā;</div> </td> </tr> <tr> <td> <div class="G">Nikkhaṁva jātarūpassa,</div> </td> </tr> <tr> <td> <div class="G">ukkāmukhapahaṁsitaṁ.</div> </td> </tr> </table> </div>
</div>
<div class="q" id="p_23J_3662"> <div class="divNumber">2304.</div> <div class="p"> <table class="singleColumn"> <tr> <td> <div class="pN">3662</div> <div class="G">Ubho sadisapaccaṅgā,</div> </td> </tr> <tr> <td> <div class="G">ubho sadisalakkhaṇā;</div> </td> </tr> <tr> <td> <div class="G">Jālissa sadiso eko,</div> </td> </tr> <tr> <td> <div class="G">ekā kaṇhājinā yathā.</div> </td> </tr> </table> </div>
</div>
<div class="q" id="p_23J_3663"> <div class="divNumber">2305.</div> <div class="p"> <table class="singleColumn"> <tr> <td> <div class="pN">3663</div> <div class="G">Sīhā bilāva nikkhantā,</div> </td> </tr> <tr> <td> <div class="G">ubho sampatirūpakā;</div> </td> </tr> <tr> <td> <div class="G">Jātarūpamayāyeva,</div> </td> </tr> <tr> <td> <div class="G">ime dissanti dārakā.</div> </td> </tr> </table> </div>
</div>
<div class="q" id="p_23J_3664"> <div class="divNumber">2306.</div> <div class="p"> <table class="singleColumn"> <tr> <td> <div class="pN">3664</div> <div class="G">Kuto nu bhavaṁ bhāradvāja,</div> </td> </tr> <tr> <td> <div class="G">Ime ānesi dārake;</div> </td> </tr> <tr> <td> <div class="G">Ajja raṭṭhaṁ anuppatto,</div> </td> </tr> <tr> <td> <div class="G">Kuhiṁ gacchasi brāhmaṇa”.</div> </td> </tr> </table> </div>
</div>
<div class="q" id="p_23J_3665"> <div class="divNumber">2307.</div> <div class="p"> <table class="singleColumn"> <tr> <td> <div class="pN">3665</div> <div class="G">“Mayhaṁ te dārakā deva,</div> </td> </tr> <tr> <td> <div class="G">dinnā vittena sañjaya;</div> </td> </tr> <tr> <td> <div class="G">Ajja pannarasā ratti,</div> </td> </tr> <tr> <td> <div class="G">yato laddhā me dārakā”.</div> </td> </tr> </table> </div>
</div>
<div class="q" id="p_23J_3666"> <div class="divNumber">2308.</div> <div class="p"> <table class="singleColumn"> <tr> <td> <div class="pN">3666</div> <div class="G">“Kena vā vācapeyyena,</div> </td> </tr> <tr> <td> <div class="G">sammāñāyena saddahe;</div> </td> </tr> <tr> <td> <div class="G">Ko tetaṁ dānamadadā,</div> </td> </tr> <tr> <td> <div class="G">puttake dānamuttamaṁ”.</div> </td> </tr> </table> </div>
</div>
<div class="q" id="p_23J_3667"> <div class="divNumber">2309.</div> <div class="p"> <table class="singleColumn"> <tr> <td> <div class="pN">3667</div> <div class="G">“Yo yācataṁ patiṭṭhāsi,</div> </td> </tr> <tr> <td> <div class="G">bhūtānaṁ dharaṇīriva;</div> </td> </tr> <tr> <td> <div class="G">So me vessantaro rājā,</div> </td> </tr> <tr> <td> <div class="G">puttedāsi vane vasaṁ.</div> </td> </tr> </table> </div>
</div>
<div class="q" id="p_23J_3668"> <div class="divNumber">2310.</div> <div class="p"> <table class="singleColumn"> <tr> <td> <div class="pN">3668</div> <div class="G">Yo yācataṁ gatī āsi,</div> </td> </tr> <tr> <td> <div class="G">savantīnaṁva sāgaro;</div> </td> </tr> <tr> <td> <div class="G">So me vessantaro rājā,</div> </td> </tr> <tr> <td> <div class="G">puttedāsi vane vasaṁ”.</div> </td> </tr> </table> </div>
</div>
<div class="q" id="p_23J_3669"> <div class="divNumber">2311.</div> <div class="p"> <table class="singleColumn"> <tr> <td> <div class="pN">3669</div> <div class="G">“Dukkaṭaṁ vata bho raññā,</div> </td> </tr> <tr> <td> <div class="G">saddhena gharamesinā;</div> </td> </tr> <tr> <td> <div class="G">Kathaṁ nu puttake dajjā,</div> </td> </tr> <tr> <td> <div class="G">araññe avaruddhako.</div> </td> </tr> </table> </div>
</div>
<div class="q" id="p_23J_3670"> <div class="divNumber">2312.</div> <div class="p"> <table class="singleColumn"> <tr> <td> <div class="pN">3670</div> <div class="G">Imaṁ bhonto nisāmetha,</div> </td> </tr> <tr> <td> <div class="G">yāvantettha samāgatā;</div> </td> </tr> <tr> <td> <div class="G">Kathaṁ vessantaro rājā,</div> </td> </tr> <tr> <td> <div class="G">puttedāsi vane vasaṁ.</div> </td> </tr> </table> </div>
</div>
<div class="q" id="p_23J_3671"> <div class="divNumber">2313.</div> <div class="p"> <table class="singleColumn"> <tr> <td> <div class="pN">3671</div> <div class="G">Dāsiṁ dāsaṁ ca so dajjā,</div> </td> </tr> <tr> <td> <div class="G">assaṁ cassatarīrathaṁ;</div> </td> </tr> <tr> <td> <div class="G">Hatthiñca kuñjaraṁ dajja,</div> </td> </tr> <tr> <td> <div class="G">kathaṁ so dajja dārake”.</div> </td> </tr> </table> </div>
</div>
<div class="q" id="p_23J_3672"> <div class="divNumber">2314.</div> <div class="p"> <table class="singleColumn"> <tr> <td> <div class="pN">3672</div> <div class="G">“Yassa nassa ghare dāso,</div> </td> </tr> <tr> <td> <div class="G">asso cassatarīratho;</div> </td> </tr> <tr> <td> <div class="G">Hatthī ca kuñjaro nāgo,</div> </td> </tr> <tr> <td> <div class="G">kiṁ so dajjā pitāmaha”.</div> </td> </tr> </table> </div>
</div>
<div class="q" id="p_23J_3673"> <div class="divNumber">2315.</div> <div class="p"> <table class="singleColumn"> <tr> <td> <div class="pN">3673</div> <div class="G">“Dānamassa pasaṁsāma,</div> </td> </tr> <tr> <td> <div class="G">na ca nindāma puttakā;</div> </td> </tr> <tr> <td> <div class="G">Kathaṁ nu hadayaṁ āsi,</div> </td> </tr> <tr> <td> <div class="G">tumhe datvā vanibbake”.</div> </td> </tr> </table> </div>
</div>
<div class="q" id="p_23J_3674"> <div class="divNumber">2316.</div> <div class="p"> <table class="singleColumn"> <tr> <td> <div class="pN">3674</div> <div class="G">“Dukkhassa hadayaṁ āsi,</div> </td> </tr> <tr> <td> <div class="G">atho uṇhampi passasi;</div> </td> </tr> <tr> <td> <div class="G">Rohinīheva tambakkhī,</div> </td> </tr> <tr> <td> <div class="G">pitā assūni vattayi”.</div> </td> </tr> </table> </div>
</div>
<div class="q" id="p_23J_3675"> <div class="divNumber">2317.</div> <div class="p"> <table class="singleColumn"> <tr> <td> <div class="pN">3675</div> <div class="G">Yaṁ taṁ kaṇhājināvoca,</div> </td> </tr> <tr> <td> <div class="G">“ayaṁ maṁ tāta brāhmaṇo;</div> </td> </tr> <tr> <td> <div class="G">Laṭṭhiyā paṭikoṭeti,</div> </td> </tr> <tr> <td> <div class="G">ghare jātaṁva dāsiyaṁ.</div> </td> </tr> </table> </div>
</div>
<div class="q" id="p_23J_3676"> <div class="divNumber">2318.</div> <div class="p"> <table class="singleColumn"> <tr> <td> <div class="pN">3676</div> <div class="G">Na cāyaṁ brāhmaṇo tāta,</div> </td> </tr> <tr> <td> <div class="G">dhammikā honti brāhmaṇā;</div> </td> </tr> <tr> <td> <div class="G">Yakkho brāhmaṇavaṇṇena,</div> </td> </tr> <tr> <td> <div class="G">khādituṁ tāta neti no;</div> </td> </tr> <tr> <td> <div class="G">Nīyamāne pisācena,</div> </td> </tr> <tr> <td> <div class="G">kiṁ nu tāta udikkhasi”.</div> </td> </tr> </table> </div>
</div>
<div class="q" id="p_23J_3677"> <div class="divNumber">2319.</div> <div class="p"> <table class="singleColumn"> <tr> <td> <div class="pN">3677</div> <div class="G">“Rājaputtī ca vo mātā,</div> </td> </tr> <tr> <td> <div class="G">rājaputto ca vo pitā;</div> </td> </tr> <tr> <td> <div class="G">Pubbe me aṅkamāruyha,</div> </td> </tr> <tr> <td> <div class="G">kiṁ nu tiṭṭhatha ārakā”.</div> </td> </tr> </table> </div>
</div>
<div class="q" id="p_23J_3678"> <div class="divNumber">2320.</div> <div class="p"> <table class="singleColumn"> <tr> <td> <div class="pN">3678</div> <div class="G">“Rājaputtī ca no mātā,</div> </td> </tr> <tr> <td> <div class="G">rājaputto ca no pitā;</div> </td> </tr> <tr> <td> <div class="G">Dāsā mayaṁ brāhmaṇassa,</div> </td> </tr> <tr> <td> <div class="G">tasmā tiṭṭhāma ārakā”.</div> </td> </tr> </table> </div>
</div>
<div class="q" id="p_23J_3679"> <div class="divNumber">2321.</div> <div class="p"> <table class="singleColumn"> <tr> <td> <div class="pN">3679</div> <div class="G">“Mā sammevaṁ avacuttha,</div> </td> </tr> <tr> <td> <div class="G">ḍayhate hadayaṁ mama;</div> </td> </tr> <tr> <td> <div class="G">Citakāyaṁva me kāyo,</div> </td> </tr> <tr> <td> <div class="G">āsane na sukhaṁ labhe.</div> </td> </tr> </table> </div>
</div>
<div class="q" id="p_23J_3680"> <div class="divNumber">2322.</div> <div class="p"> <table class="singleColumn"> <tr> <td> <div class="pN">3680</div> <div class="G">Mā sammevaṁ avacuttha,</div> </td> </tr> <tr> <td> <div class="G">bhiyyo sokaṁ janetha maṁ;</div> </td> </tr> <tr> <td> <div class="G">Nikkiṇissāmi dabbena,</div> </td> </tr> <tr> <td> <div class="G">na vo dāsā bhavissatha.</div> </td> </tr> </table> </div>
</div>
<div class="q" id="p_23J_3681"> <div class="divNumber">2323.</div> <div class="p"> <table class="singleColumn"> <tr> <td> <div class="pN">3681</div> <div class="G">Kimagghiyañhi vo tāta,</div> </td> </tr> <tr> <td> <div class="G">brāhmaṇassa pitā adā;</div> </td> </tr> <tr> <td> <div class="G">Yathābhūtaṁ me akkhātha,</div> </td> </tr> <tr> <td> <div class="G">paṭipādentu brāhmaṇaṁ”.</div> </td> </tr> </table> </div>
</div>
<div class="q" id="p_23J_3682"> <div class="divNumber">2324.</div> <div class="p"> <table class="singleColumn"> <tr> <td> <div class="pN">3682</div> <div class="G">“Sahassagghañhi maṁ tāta,</div> </td> </tr> <tr> <td> <div class="G">brāhmaṇassa pitā adā;</div> </td> </tr> <tr> <td> <div class="G">Atha kaṇhājinaṁ kaññaṁ,</div> </td> </tr> <tr> <td> <div class="G">hatthinā ca satena ca”.</div> </td> </tr> </table> </div>
</div>
<div class="q" id="p_23J_3683"> <div class="divNumber">2325.</div> <div class="p"> <table class="singleColumn"> <tr> <td> <div class="pN">3683</div> <div class="G">“Uṭṭhehi katte taramāno,</div> </td> </tr> <tr> <td> <div class="G">brāhmaṇassa avākara;</div> </td> </tr> <tr> <td> <div class="G">Dāsisataṁ dāsasataṁ,</div> </td> </tr> <tr> <td> <div class="G">gavaṁ hatthusabhaṁ sataṁ;</div> </td> </tr> <tr> <td> <div class="G">Jātarūpasahassañca,</div> </td> </tr> <tr> <td> <div class="G">puttānaṁ dehi nikkayaṁ”.</div> </td> </tr> </table> </div>
</div>
<div class="q" id="p_23J_3684"> <div class="divNumber">2326.</div> <div class="p"> <table class="singleColumn"> <tr> <td> <div class="pN">3684</div> <div class="G">Tato kattā taramāno,</div> </td> </tr> <tr> <td> <div class="G">brāhmaṇassa avākari;</div> </td> </tr> <tr> <td> <div class="G">Dāsisataṁ dāsasataṁ,</div> </td> </tr> <tr> <td> <div class="G">gavaṁ hatthusabhaṁ sataṁ;</div> </td> </tr> <tr> <td> <div class="G">Jātarūpasahassañca,</div> </td> </tr> <tr> <td> <div class="G">puttānaṁdāsi nikkayaṁ.</div> </td> </tr> </table> </div>
</div>
<div class="q" id="p_23J_3685"> <div class="divNumber">2327.</div> <div class="p"> <table class="singleColumn"> <tr> <td> <div class="pN">3685</div> <div class="G">Nikkiṇitvā nahāpetvā,</div> </td> </tr> <tr> <td> <div class="G">bhojayitvāna dārake;</div> </td> </tr> <tr> <td> <div class="G">Samalaṅkaritvā bhaṇḍena,</div> </td> </tr> <tr> <td> <div class="G">ucchaṅge upavesayuṁ.</div> </td> </tr> </table> </div>
</div>
<div class="q" id="p_23J_3686"> <div class="divNumber">2328.</div> <div class="p"> <table class="singleColumn"> <tr> <td> <div class="pN">3686</div> <div class="G">Sīsaṁ nhāte sucivatthe,</div> </td> </tr> <tr> <td> <div class="G">sabbābharaṇabhūsite;</div> </td> </tr> <tr> <td> <div class="G">Rājā aṅke karitvāna,</div> </td> </tr> <tr> <td> <div class="G">ayyako paripucchatha.</div> </td> </tr> </table> </div>
</div>
<div class="q" id="p_23J_3687"> <div class="divNumber">2329.</div> <div class="p"> <table class="singleColumn"> <tr> <td> <div class="pN">3687</div> <div class="G">Kuṇḍale ghusite māle,</div> </td> </tr> <tr> <td> <div class="G">sabbābharaṇabhūsite;</div> </td> </tr> <tr> <td> <div class="G">Rājā aṅke karitvāna,</div> </td> </tr> <tr> <td> <div class="G">idaṁ vacanamabravi.</div> </td> </tr> </table> </div>
</div>
<div class="q" id="p_23J_3688"> <div class="divNumber">2330.</div> <div class="p"> <table class="singleColumn"> <tr> <td> <div class="pN">3688</div> <div class="G">“Kacci ubho arogā te,</div> </td> </tr> <tr> <td> <div class="G">jāli mātāpitā tava;</div> </td> </tr> <tr> <td> <div class="G">Kacci uñchena yāpenti,</div> </td> </tr> <tr> <td> <div class="G">kacci mūlaphalā bahū.</div> </td> </tr> </table> </div>
</div>
<div class="q" id="p_23J_3689"> <div class="divNumber">2331.</div> <div class="p"> <table class="singleColumn"> <tr> <td> <div class="pN">3689</div> <div class="G">Kacci ḍaṁsā makasā ca,</div> </td> </tr> <tr> <td> <div class="G">appameva sarīsapā;</div> </td> </tr> <tr> <td> <div class="G">Vane vāḷamigākiṇṇe,</div> </td> </tr> <tr> <td> <div class="G">kacci hiṁsā na vijjati”.</div> </td> </tr> </table> </div>
</div>
<div class="q" id="p_23J_3690"> <div class="divNumber">2332.</div> <div class="p"> <table class="singleColumn"> <tr> <td> <div class="pN">3690</div> <div class="G">“Atho ubho arogā me,</div> </td> </tr> <tr> <td> <div class="G">deva mātāpitā mama;</div> </td> </tr> <tr> <td> <div class="G">Atho uñchena yāpenti,</div> </td> </tr> <tr> <td> <div class="G">atho mūlaphalā bahū.</div> </td> </tr> </table> </div>
</div>
<div class="q" id="p_23J_3691"> <div class="divNumber">2333.</div> <div class="p"> <table class="singleColumn"> <tr> <td> <div class="pN">3691</div> <div class="G">Atho ḍaṁsā makasā ca,</div> </td> </tr> <tr> <td> <div class="G">appameva sarīsapā;</div> </td> </tr> <tr> <td> <div class="G">Vane vāḷamigākiṇṇe,</div> </td> </tr> <tr> <td> <div class="G">hiṁsā nesaṁ na vijjati.</div> </td> </tr> </table> </div>
</div>
<div class="q" id="p_23J_3692"> <div class="divNumber">2334.</div> <div class="p"> <table class="singleColumn"> <tr> <td> <div class="pN">3692</div> <div class="G">Khaṇantālukalambāni,</div> </td> </tr> <tr> <td> <div class="G">bilāni takkalāni ca;</div> </td> </tr> <tr> <td> <div class="G">Kolaṁ bhallātakaṁ bellaṁ,</div> </td> </tr> <tr> <td> <div class="G">sā no āhatva posati.</div> </td> </tr> </table> </div>
</div>
<div class="q" id="p_23J_3693"> <div class="divNumber">2335.</div> <div class="p"> <table class="singleColumn"> <tr> <td> <div class="pN">3693</div> <div class="G">Yañceva sā āharati,</div> </td> </tr> <tr> <td> <div class="G">vanamūlaphalahāriyā;</div> </td> </tr> <tr> <td> <div class="G">Taṁ no sabbe samāgantvā,</div> </td> </tr> <tr> <td> <div class="G">rattiṁ bhuñjāma no divā.</div> </td> </tr> </table> </div>
</div>
<div class="q" id="p_23J_3694"> <div class="divNumber">2336.</div> <div class="p"> <table class="singleColumn"> <tr> <td> <div class="pN">3694</div> <div class="G">Ammāva no kisā paṇḍu,</div> </td> </tr> <tr> <td> <div class="G">āharantī dumapphalaṁ;</div> </td> </tr> <tr> <td> <div class="G">Vātātapena sukhumālī,</div> </td> </tr> <tr> <td> <div class="G">padumaṁ hatthagatāmiva.</div> </td> </tr> </table> </div>
</div>
<div class="q" id="p_23J_3695"> <div class="divNumber">2337.</div> <div class="p"> <table class="singleColumn"> <tr> <td> <div class="pN">3695</div> <div class="G">Ammāya patanū kesā,</div> </td> </tr> <tr> <td> <div class="G">vicarantyā brahāvane;</div> </td> </tr> <tr> <td> <div class="G">Vane vāḷamigākiṇṇe,</div> </td> </tr> <tr> <td> <div class="G">khaggadīpinisevite.</div> </td> </tr> </table> </div>
</div>
<div class="q" id="p_23J_3696"> <div class="divNumber">2338.</div> <div class="p"> <table class="singleColumn"> <tr> <td> <div class="pN">3696</div> <div class="G">Kesesu jaṭaṁ bandhitvā,</div> </td> </tr> <tr> <td> <div class="G">kacche jallamadhārayi;</div> </td> </tr> <tr> <td> <div class="G">Cammavāsī chamā seti,</div> </td> </tr> <tr> <td> <div class="G">jātavedaṁ namassati.</div> </td> </tr> </table> </div>
</div>
<div class="q" id="p_23J_3697"> <div class="divNumber">2339.</div> <div class="p"> <table class="singleColumn"> <tr> <td> <div class="pN">3697</div> <div class="G">Puttā piyā manussānaṁ,</div> </td> </tr> <tr> <td> <div class="G">lokasmiṁ udapajjisuṁ;</div> </td> </tr> <tr> <td> <div class="G">Na hi nūnamhākaṁ ayyassa,</div> </td> </tr> <tr> <td> <div class="G">putte sneho ajāyatha”.</div> </td> </tr> </table> </div>
</div>
<div class="q" id="p_23J_3698"> <div class="divNumber">2340.</div> <div class="p"> <table class="singleColumn"> <tr> <td> <div class="pN">3698</div> <div class="G">“Dukkaṭañca hi no putta,</div> </td> </tr> <tr> <td> <div class="G">bhūnahaccaṁ kataṁ mayā;</div> </td> </tr> <tr> <td> <div class="G">Yohaṁ sivīnaṁ vacanā,</div> </td> </tr> <tr> <td> <div class="G">pabbājesimadūsakaṁ.</div> </td> </tr> </table> </div>
</div>
<div class="q" id="p_23J_3699"> <div class="divNumber">2341.</div> <div class="p"> <table class="singleColumn"> <tr> <td> <div class="pN">3699</div> <div class="G">Yaṁ me kiñci idha atthi,</div> </td> </tr> <tr> <td> <div class="G">dhanaṁ dhaññañca vijjati;</div> </td> </tr> <tr> <td> <div class="G">Etu vessantaro rājā,</div> </td> </tr> <tr> <td> <div class="G">siviraṭṭhe pasāsatu”.</div> </td> </tr> </table> </div>
</div>
<div class="q" id="p_23J_3700"> <div class="divNumber">2342.</div> <div class="p"> <table class="singleColumn"> <tr> <td> <div class="pN">3700</div> <div class="G">“Na deva mayhaṁ vacanā,</div> </td> </tr> <tr> <td> <div class="G">ehiti sivisuttamo;</div> </td> </tr> <tr> <td> <div class="G">Sayameva devo gantvā,</div> </td> </tr> <tr> <td> <div class="G">siñca bhogehi atrajaṁ”.</div> </td> </tr> </table> </div>
</div>
<div class="q" id="p_23J_3701"> <div class="divNumber">2343.</div> <div class="p"> <table class="singleColumn"> <tr> <td> <div class="pN">3701</div> <div class="G">Tato senāpatiṁ rājā,</div> </td> </tr> <tr> <td> <div class="G">sañjayo ajjhabhāsatha;</div> </td> </tr> <tr> <td> <div class="G">“Hatthī assā rathā pattī,</div> </td> </tr> <tr> <td> <div class="G">senā sannāhayantu naṁ;</div> </td> </tr> <tr> <td> <div class="G">Negamā ca maṁ anventu,</div> </td> </tr> <tr> <td> <div class="G">brāhmaṇā ca purohitā.</div> </td> </tr> </table> </div>
</div>
<div class="q" id="p_23J_3702"> <div class="divNumber">2344.</div> <div class="p"> <table class="singleColumn"> <tr> <td> <div class="pN">3702</div> <div class="G">Tato saṭṭhisahassāni,</div> </td> </tr> <tr> <td> <div class="G">yodhino cārudassanā;</div> </td> </tr> <tr> <td> <div class="G">Khippamāyantu sannaddhā,</div> </td> </tr> <tr> <td> <div class="G">nānāvaṇṇehilaṅkatā.</div> </td> </tr> </table> </div>
</div>
<div class="q" id="p_23J_3703"> <div class="divNumber">2345.</div> <div class="p"> <table class="singleColumn"> <tr> <td> <div class="pN">3703</div> <div class="G">Nīlavatthadharā neke,</div> </td> </tr> <tr> <td> <div class="G">pītāneke nivāsitā;</div> </td> </tr> <tr> <td> <div class="G">Aññe lohitauṇhīsā,</div> </td> </tr> <tr> <td> <div class="G">suddhāneke nivāsitā;</div> </td> </tr> <tr> <td> <div class="G">Khippamāyantu sannaddhā,</div> </td> </tr> <tr> <td> <div class="G">nānāvaṇṇehilaṅkatā.</div> </td> </tr> </table> </div>
</div>
<div class="q" id="p_23J_3704"> <div class="divNumber">2346.</div> <div class="p"> <table class="singleColumn"> <tr> <td> <div class="pN">3704</div> <div class="G">Himavā yathā gandhadharo,</div> </td> </tr> <tr> <td> <div class="G">pabbato gandhamādano;</div> </td> </tr> <tr> <td> <div class="G">Nānārukkhehi sañchanno,</div> </td> </tr> <tr> <td> <div class="G">mahābhūtagaṇālayo.</div> </td> </tr> </table> </div>
</div>
<div class="q" id="p_23J_3705"> <div class="divNumber">2347.</div> <div class="p"> <table class="singleColumn"> <tr> <td> <div class="pN">3705</div> <div class="G">Osadhehi ca dibbehi,</div> </td> </tr> <tr> <td> <div class="G">disā bhāti pavāti ca;</div> </td> </tr> <tr> <td> <div class="G">Khippamāyantu sannaddhā,</div> </td> </tr> <tr> <td> <div class="G">disā bhantu pavantu ca.</div> </td> </tr> </table> </div>
</div>
<div class="q" id="p_23J_3706"> <div class="divNumber">2348.</div> <div class="p"> <table class="singleColumn"> <tr> <td> <div class="pN">3706</div> <div class="G">Tato nāgasahassāni,</div> </td> </tr> <tr> <td> <div class="G">yojayantu catuddasa;</div> </td> </tr> <tr> <td> <div class="G">Suvaṇṇakacchā mātaṅgā,</div> </td> </tr> <tr> <td> <div class="G">hemakappanavāsasā.</div> </td> </tr> </table> </div>
</div>
<div class="q" id="p_23J_3707"> <div class="divNumber">2349.</div> <div class="p"> <table class="singleColumn"> <tr> <td> <div class="pN">3707</div> <div class="G">Ārūḷhā gāmaṇīyehi,</div> </td> </tr> <tr> <td> <div class="G">tomaraṅkusapāṇibhi;</div> </td> </tr> <tr> <td> <div class="G">Khippamāyantu sannaddhā,</div> </td> </tr> <tr> <td> <div class="G">hatthikkhandhehi dassitā.</div> </td> </tr> </table> </div>
</div>
<div class="q" id="p_23J_3708"> <div class="divNumber">2350.</div> <div class="p"> <table class="singleColumn"> <tr> <td> <div class="pN">3708</div> <div class="G">Tato assasahassāni,</div> </td> </tr> <tr> <td> <div class="G">yojayantu catuddasa;</div> </td> </tr> <tr> <td> <div class="G">Ājānīyāva jātiyā,</div> </td> </tr> <tr> <td> <div class="G">sindhavā sīghavāhanā.</div> </td> </tr> </table> </div>
</div>
<div class="q" id="p_23J_3709"> <div class="divNumber">2351.</div> <div class="p"> <table class="singleColumn"> <tr> <td> <div class="pN">3709</div> <div class="G">Ārūḷhā gāmaṇīyehi,</div> </td> </tr> <tr> <td> <div class="G">illiyācāpadhāribhi;</div> </td> </tr> <tr> <td> <div class="G">Khippamāyantu sannaddhā,</div> </td> </tr> <tr> <td> <div class="G">assapiṭṭhehilaṅkatā.</div> </td> </tr> </table> </div>
</div>
<div class="q" id="p_23J_3710"> <div class="divNumber">2352.</div> <div class="p"> <table class="singleColumn"> <tr> <td> <div class="pN">3710</div> <div class="G">Tato rathasahassāni,</div> </td> </tr> <tr> <td> <div class="G">yojayantu catuddasa;</div> </td> </tr> <tr> <td> <div class="G">Ayosukatanemiyo,</div> </td> </tr> <tr> <td> <div class="G">suvaṇṇacitapakkhare.</div> </td> </tr> </table> </div>
</div>
<div class="q" id="p_23J_3711"> <div class="divNumber">2353.</div> <div class="p"> <table class="singleColumn"> <tr> <td> <div class="pN">3711</div> <div class="G">Āropentu dhaje tattha,</div> </td> </tr> <tr> <td> <div class="G">cammāni kavacāni ca;</div> </td> </tr> <tr> <td> <div class="G">Vippālentu ca cāpāni,</div> </td> </tr> <tr> <td> <div class="G">daḷhadhammā pahārino;</div> </td> </tr> <tr> <td> <div class="G">Khippamāyantu sannaddhā,</div> </td> </tr> <tr> <td> <div class="G">rathesu rathajīvino.</div> </td> </tr> </table> </div>
</div>
<div class="q" id="p_23J_3712"> <div class="divNumber">2354.</div> <div class="p"> <table class="singleColumn"> <tr> <td> <div class="pN">3712</div> <div class="G">Lājā olopiyā pupphā,</div> </td> </tr> <tr> <td> <div class="G">mālāgandhavilepanā;</div> </td> </tr> <tr> <td> <div class="G">Agghiyāni ca tiṭṭhantu,</div> </td> </tr> <tr> <td> <div class="G">yena maggena ehiti.</div> </td> </tr> </table> </div>
</div>
<div class="q" id="p_23J_3713"> <div class="divNumber">2355.</div> <div class="p"> <table class="singleColumn"> <tr> <td> <div class="pN">3713</div> <div class="G">Gāme gāme sataṁ kumbhā,</div> </td> </tr> <tr> <td> <div class="G">merayassa surāya ca;</div> </td> </tr> <tr> <td> <div class="G">Maggamhi patitiṭṭhantu,</div> </td> </tr> <tr> <td> <div class="G">yena maggena ehiti.</div> </td> </tr> </table> </div>
</div>
<div class="q" id="p_23J_3714"> <div class="divNumber">2356.</div> <div class="p"> <table class="singleColumn"> <tr> <td> <div class="pN">3714</div> <div class="G">Maṁsā pūvā saṅkuliyo,</div> </td> </tr> <tr> <td> <div class="G">kummāsā macchasaṁyutā;</div> </td> </tr> <tr> <td> <div class="G">Maggamhi patitiṭṭhantu,</div> </td> </tr> <tr> <td> <div class="G">yena maggena ehiti.</div> </td> </tr> </table> </div>
</div>
<div class="q" id="p_23J_3715"> <div class="divNumber">2357.</div> <div class="p"> <table class="singleColumn"> <tr> <td> <div class="pN">3715</div> <div class="G">Sappi telaṁ dadhi khīraṁ,</div> </td> </tr> <tr> <td> <div class="G">kaṅgubījā bahū surā;</div> </td> </tr> <tr> <td> <div class="G">Maggamhi patitiṭṭhantu,</div> </td> </tr> <tr> <td> <div class="G">yena maggena ehiti.</div> </td> </tr> </table> </div>
</div>
<div class="q" id="p_23J_3716"> <div class="divNumber">2358.</div> <div class="p"> <table class="singleColumn"> <tr> <td> <div class="pN">3716</div> <div class="G">Āḷārikā ca sūdā ca,</div> </td> </tr> <tr> <td> <div class="G">naṭanaṭṭakagāyino;</div> </td> </tr> <tr> <td> <div class="G">Pāṇissarā kumbhathūṇiyo,</div> </td> </tr> <tr> <td> <div class="G">mandakā sokajjhāyikā.</div> </td> </tr> </table> </div>
</div>
<div class="q" id="p_23J_3717"> <div class="divNumber">2359.</div> <div class="p"> <table class="singleColumn"> <tr> <td> <div class="pN">3717</div> <div class="G">Āhaññantu sabbavīṇā,</div> </td> </tr> <tr> <td> <div class="G">bheriyo dindimāni ca;</div> </td> </tr> <tr> <td> <div class="G">Kharamukhāni dhamentu,</div> </td> </tr> <tr> <td> <div class="G">nadantu ekapokkharā.</div> </td> </tr> </table> </div>
</div>
<div class="q" id="p_23J_3718"> <div class="divNumber">2360.</div> <div class="p"> <table class="singleColumn"> <tr> <td> <div class="pN">3718</div> <div class="G">Mudiṅgā paṇavā saṅkhā,</div> </td> </tr> <tr> <td> <div class="G">godhā parivadentikā;</div> </td> </tr> <tr> <td> <div class="G">Dindimāni ca haññantu,</div> </td> </tr> <tr> <td> <div class="G">kutumpa dindimāni ca”.</div> </td> </tr> </table> </div>
</div>
<div class="q" id="p_23J_3719"> <div class="divNumber">2361.</div> <div class="p"> <table class="singleColumn"> <tr> <td> <div class="pN">3719</div> <div class="G">Sā senā mahatī āsi,</div> </td> </tr> <tr> <td> <div class="G">uyyuttā sivivāhinī;</div> </td> </tr> <tr> <td> <div class="G">Jālinā magganāyena,</div> </td> </tr> <tr> <td> <div class="G">vaṅkaṁ pāyāsi pabbataṁ.</div> </td> </tr> </table> </div>
</div>
<div class="q" id="p_23J_3720"> <div class="divNumber">2362.</div> <div class="p"> <table class="singleColumn"> <tr> <td> <div class="pN">3720</div> <div class="G">Koñcaṁ nadati mātaṅgo,</div> </td> </tr> <tr> <td> <div class="G">kuñjaro saṭṭhihāyano;</div> </td> </tr> <tr> <td> <div class="G">Kacchāya baddhamānāya,</div> </td> </tr> <tr> <td> <div class="G">koñcaṁ nadati vāraṇo.</div> </td> </tr> </table> </div>
</div>
<div class="q" id="p_23J_3721"> <div class="divNumber">2363.</div> <div class="p"> <table class="singleColumn"> <tr> <td> <div class="pN">3721</div> <div class="G">Ājānīyā hasiyanti,</div> </td> </tr> <tr> <td> <div class="G">nemighoso ajāyatha;</div> </td> </tr> <tr> <td> <div class="G">Abbhaṁ rajo acchādesi,</div> </td> </tr> <tr> <td> <div class="G">uyyuttā sivivāhinī.</div> </td> </tr> </table> </div>
</div>
<div class="q" id="p_23J_3722"> <div class="divNumber">2364.</div> <div class="p"> <table class="singleColumn"> <tr> <td> <div class="pN">3722</div> <div class="G">Sā senā mahatī āsi,</div> </td> </tr> <tr> <td> <div class="G">uyyuttā hārahārinī;</div> </td> </tr> <tr> <td> <div class="G">Jālinā magganāyena,</div> </td> </tr> <tr> <td> <div class="G">vaṅkaṁ pāyāsi pabbataṁ.</div> </td> </tr> </table> </div>
</div>
<div class="q" id="p_23J_3723"> <div class="divNumber">2365.</div> <div class="p"> <table class="singleColumn"> <tr> <td> <div class="pN">3723</div> <div class="G">Te pāviṁsu brahāraññaṁ,</div> </td> </tr> <tr> <td> <div class="G">bahusākhaṁ mahodakaṁ;</div> </td> </tr> <tr> <td> <div class="G">Puppharukkhehi sañchannaṁ,</div> </td> </tr> <tr> <td> <div class="G">phalarukkhehi cūbhayaṁ.</div> </td> </tr> </table> </div>
</div>
<div class="q" id="p_23J_3724"> <div class="divNumber">2366.</div> <div class="p"> <table class="singleColumn"> <tr> <td> <div class="pN">3724</div> <div class="G">Tattha bindussarā vaggū,</div> </td> </tr> <tr> <td> <div class="G">nānāvaṇṇā bahū dijā;</div> </td> </tr> <tr> <td> <div class="G">Kūjantamupakūjanti,</div> </td> </tr> <tr> <td> <div class="G">utusampupphite dume.</div> </td> </tr> </table> </div>
</div>
<div class="q" id="p_23J_3725"> <div class="divNumber">2367.</div> <div class="p"> <table class="singleColumn"> <tr> <td> <div class="pN">3725</div> <div class="G">Te gantvā dīghamaddhānaṁ,</div> </td> </tr> <tr> <td> <div class="G">ahorattānamaccaye;</div> </td> </tr> <tr> <td> <div class="G">Padesaṁ taṁ upāgacchuṁ,</div> </td> </tr> <tr> <td> <div class="G">yattha vessantaro ahu.</div> </td> </tr> </table> </div>
</div>
<div class="CENTER" id="p_23J_3726">
<span class="pN">3726</span>Mahārājapabbaṁ nāma.</div>
</html>
