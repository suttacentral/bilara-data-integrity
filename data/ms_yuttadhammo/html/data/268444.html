<html>
<div class="i">3.2.10 Dutiyarāgasutta</div>
<div class="h">Tikanipāta</div>
<div class="h">Dutiyavagga</div>
<div class="h">Dutiyarāgasutta</div>
<div class="q" id="p_18It_440"> <div class="divNumber">69.</div> <div class="p">
<span class="pN">440</span>Vuttañhetaṁ bhagavatā vuttamarahatāti me sutaṁ—  </div>
</div>
<div class="q" id="p_18It_441"> <div class="p">
<span class="pN">441</span>“Yassa kassaci, bhikkhave, bhikkhussa vā bhikkhuniyā vā rāgo appahīno, doso appahīno, moho appahīno—  ayaṁ vuccati, bhikkhave, ‘atiṇṇo samuddaṁ saūmiṁ savīciṁ sāvaṭṭaṁ sagahaṁ sarakkhasaṁ’. Yassa kassaci, bhikkhave, bhikkhussa vā bhikkhuniyā vā rāgo pahīno, doso pahīno, moho pahīno—  ayaṁ vuccati, bhikkhave, ‘atari samuddaṁ saūmiṁ savīciṁ sāvaṭṭaṁ sagahaṁ sarakkhasaṁ, tiṇṇo pāraṅgato thale tiṭṭhati brāhmaṇo’”ti. Etamatthaṁ bhagavā avoca. Tatthetaṁ iti vuccati—  </div>
</div>
<div class="q" id="p_18It_442"> <div class="p"> <table class="singleColumn"> <tr> <td> <div class="pN">442</div> <div class="G">“Yassa rāgo ca doso ca,</div> </td> </tr> <tr> <td> <div class="G">Avijjā ca virājitā;</div> </td> </tr> <tr> <td> <div class="G">Somaṁ samuddaṁ sagahaṁ sarakkhasaṁ,</div> </td> </tr> <tr> <td> <div class="G">Saūmibhayaṁ duttaraṁ accatāri.</div> </td> </tr> </table> </div>
</div>
<div class="q" id="p_18It_443"> <div class="p"> <table class="singleColumn"> <tr> <td> <div class="pN">443</div> <div class="G">Saṅgātigo maccujaho nirūpadhi,</div> </td> </tr> <tr> <td> <div class="G">Pahāsi dukkhaṁ apunabbhavāya;</div> </td> </tr> <tr> <td> <div class="G">Atthaṅgato so na pamāṇameti,</div> </td> </tr> <tr> <td> <div class="G">Amohayi maccurājanti brūmī”ti.</div> </td> </tr> </table> </div>
</div>
<div class="q" id="p_18It_444"> <div class="p">
<span class="pN">444</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_445">
<span class="pN">445</span>Dasamaṁ.</div>
<div class="CENTER" id="p_18It_446">
<span class="pN">446</span>Dutiyo vaggo.</div>
<div class="SUMMARY" id="p_18It_447">
<span class="pN">447</span><span class="firstLetter">T</span>assuddānaṁ</div>
<div class="q" id="p_18It_448"> <div class="p"> <table class="singleColumn"> <tr> <td> <div class="pN">448</div> <div class="G">Puññaṁ cakkhu atha indriyāni,</div> </td> </tr> <tr> <td> <div class="G">Addhā ca caritaṁ duve soci;</div> </td> </tr> <tr> <td> <div class="G">Muno atha rāgaduve,</div> </td> </tr> <tr> <td> <div class="G">Puna vaggamāhu dutiyamuttamanti.</div> </td> </tr> </table> </div>
</div>
</html>
