<html>
<div class="i">3.3.4 Issattasutta</div>
<div class="h">Kosalasaṁyutta</div>
<div class="h">Tatiyavagga</div>
<div class="h">Issattasutta</div>
<div class="q" id="p_12S1_745"> <div class="divNumber">135.</div> <div class="p">
<span class="pN">745</span>Sāvatthinidānaṁ. Ekamantaṁ nisinno kho rājā pasenadi kosalo bhagavantaṁ etadavoca— “kattha nu kho, bhante, dānaṁ dātabban”ti? “Yattha kho, mahārāja, cittaṁ pasīdatī”ti. “Kattha pana, bhante, dinnaṁ mahapphalan”ti? “Aññaṁ kho etaṁ, mahārāja, kattha dānaṁ dātabbaṁ, aññaṁ panetaṁ kattha dinnaṁ mahapphalanti? Sīlavato kho, mahārāja, dinnaṁ mahapphalaṁ, no tathā dussīle. Tena hi, mahārāja, taññevettha paṭipucchissāmi. Yathā, te khameyya, tathā naṁ byākareyyāsi. Taṁ kiṁ maññasi, mahārāja, idha tyassa yuddhaṁ paccupaṭṭhitaṁ saṅgāmo samupabyūḷho. Atha āgaccheyya khattiyakumāro asikkhito akatahattho akatayoggo akatūpāsano bhīru chambhī utrāsī palāyī. Bhareyyāsi taṁ purisaṁ, attho ca te tādisena purisenā”ti? “Nāhaṁ, bhante, bhareyyaṁ taṁ purisaṁ, na ca me attho tādisena purisenā”ti. “Atha āgaccheyya brāhmaṇakumāro asikkhito…pe… atha āgaccheyya vessakumāro asikkhito…pe… atha āgaccheyya suddakumāro asikkhito…pe… na ca me attho tādisena purisenā”ti. </div>
</div>
<div class="q" id="p_12S1_746"> <div class="p">
<span class="pN">746</span>“Taṁ kiṁ maññasi, mahārāja, idha tyassa yuddhaṁ paccupaṭṭhitaṁ saṅgāmo samupabyūḷho. Atha āgaccheyya khattiyakumāro susikkhito katahattho katayoggo katūpāsano abhīru acchambhī anutrāsī apalāyī. Bhareyyāsi taṁ purisaṁ, attho ca te tādisena purisenā”ti? “Bhareyyāhaṁ, bhante, taṁ purisaṁ, attho ca me tādisena purisenā”ti. “Atha āgaccheyya brāhmaṇakumāro…pe… atha āgaccheyya vessakumāro…pe… atha āgaccheyya suddakumāro susikkhito katahattho katayoggo katūpāsano abhīru acchambhī anutrāsī apalāyī. Bhareyyāsi taṁ purisaṁ, attho ca te tādisena purisenā”ti? “Bhareyyāhaṁ, bhante, taṁ purisaṁ, attho ca me tādisena purisenā”ti. </div>
</div>
<div class="q" id="p_12S1_747"> <div class="p">
<span class="pN">747</span>“Evameva kho, mahārāja, yasmā kasmā cepi kulā agārasmā anagāriyaṁ pabbajito hoti, so ca hoti pañcaṅgavippahīno pañcaṅgasamannāgato, tasmiṁ dinnaṁ mahapphalaṁ hoti. Katamāni pañcaṅgāni pahīnāni honti? Kāmacchando pahīno hoti, byāpādo pahīno hoti, thinamiddhaṁ pahīnaṁ hoti, uddhaccakukkuccaṁ pahīnaṁ hoti, vicikicchā pahīnā hoti. Imāni pañcaṅgāni pahīnāni honti. Katamehi pañcahaṅgehi samannāgato hoti? Asekkhena sīlakkhandhena samannāgato hoti, asekkhena samādhikkhandhena samannāgato hoti, asekkhena paññākkhandhena samannāgato hoti, asekkhena vimuttikkhandhena samannāgato hoti, asekkhena vimuttiñāṇadassanakkhandhena samannāgato hoti. Imehi pañcahaṅgehi samannāgato hoti. Iti pañcaṅgavippahīne pañcaṅgasamannāgate dinnaṁ mahapphalan”ti. Idamavoca bhagavā…pe… satthā— </div>
</div>
<div class="q" id="p_12S1_748"> <div class="p"> <table class="singleColumn"> <tr> <td> <div class="pN">748</div> <div class="G">“Issattaṁ balavīriyañca,</div> </td> </tr> <tr> <td> <div class="G">yasmiṁ vijjetha māṇave;</div> </td> </tr> <tr> <td> <div class="G">Taṁ yuddhattho bhare rājā,</div> </td> </tr> <tr> <td> <div class="G">nāsūraṁ jātipaccayā.</div> </td> </tr> </table> </div>
</div>
<div class="q" id="p_12S1_749"> <div class="p"> <table class="singleColumn"> <tr> <td> <div class="pN">749</div> <div class="G">Tatheva khantisoraccaṁ,</div> </td> </tr> <tr> <td> <div class="G">dhammā yasmiṁ patiṭṭhitā;</div> </td> </tr> <tr> <td> <div class="G">Ariyavuttiṁ medhāviṁ,</div> </td> </tr> <tr> <td> <div class="G">hīnajaccampi pūjaye.</div> </td> </tr> </table> </div>
</div>
<div class="q" id="p_12S1_750"> <div class="p"> <table class="singleColumn"> <tr> <td> <div class="pN">750</div> <div class="G">Kāraye assame ramme,</div> </td> </tr> <tr> <td> <div class="G">vāsayettha bahussute;</div> </td> </tr> <tr> <td> <div class="G">Papañca vivane kayirā,</div> </td> </tr> <tr> <td> <div class="G">dugge saṅkamanāni ca.</div> </td> </tr> </table> </div>
</div>
<div class="q" id="p_12S1_751"> <div class="p"> <table class="singleColumn"> <tr> <td> <div class="pN">751</div> <div class="G">Annaṁ pānaṁ khādanīyaṁ,</div> </td> </tr> <tr> <td> <div class="G">vatthasenāsanāni ca;</div> </td> </tr> <tr> <td> <div class="G">Dadeyya ujubhūtesu,</div> </td> </tr> <tr> <td> <div class="G">vippasannena cetasā.</div> </td> </tr> </table> </div>
</div>
<div class="q" id="p_12S1_752"> <div class="p"> <table class="singleColumn"> <tr> <td> <div class="pN">752</div> <div class="G">Yathā hi megho thanayaṁ,</div> </td> </tr> <tr> <td> <div class="G">vijjumālī satakkaku;</div> </td> </tr> <tr> <td> <div class="G">Thalaṁ ninnañca pūreti,</div> </td> </tr> <tr> <td> <div class="G">abhivassaṁ vasundharaṁ.</div> </td> </tr> </table> </div>
</div>
<div class="q" id="p_12S1_753"> <div class="p"> <table class="singleColumn"> <tr> <td> <div class="pN">753</div> <div class="G">Tatheva saddho sutavā,</div> </td> </tr> <tr> <td> <div class="G">abhisaṅkhacca bhojanaṁ;</div> </td> </tr> <tr> <td> <div class="G">Vanibbake tappayati,</div> </td> </tr> <tr> <td> <div class="G">annapānena paṇḍito.</div> </td> </tr> </table> </div>
</div>
<div class="q" id="p_12S1_754"> <div class="p"> <table class="singleColumn"> <tr> <td> <div class="pN">754</div> <div class="G">Āmodamāno pakireti,</div> </td> </tr> <tr> <td> <div class="G">detha dethāti bhāsati;</div> </td> </tr> <tr> <td> <div class="G">Taṁ hissa gajjitaṁ hoti,</div> </td> </tr> <tr> <td> <div class="G">devasseva pavassato;</div> </td> </tr> <tr> <td> <div class="G">Sā puññadhārā vipulā,</div> </td> </tr> <tr> <td> <div class="G">dātāraṁ abhivassatī”ti.</div> </td> </tr> </table> </div>
</div>
</html>
