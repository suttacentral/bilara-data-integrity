<html>
<div class="i">4.1.7 Sabrahmakasutta</div>
<div class="h">Catukkanipāta</div>
<div class="h">Brāhmaṇadhammayāgavagga</div>
<div class="h">Sabrahmakasutta</div>
<div class="q" id="p_18It_770"> <div class="divNumber">106.</div> <div class="p">
<span class="pN">770</span>Vuttañhetaṁ bhagavatā vuttamarahatāti me sutaṁ—  </div>
</div>
<div class="q" id="p_18It_771"> <div class="p">
<span class="pN">771</span>“Sabrahmakāni, bhikkhave, tāni kulāni yesaṁ puttānaṁ mātāpitaro ajjhāgāre pūjitā honti. Sapubbadevatāni, bhikkhave, tāni kulāni yesaṁ puttānaṁ mātāpitaro ajjhāgāre pūjitā honti. Sapubbācariyakāni, bhikkhave, tāni kulāni yesaṁ puttānaṁ mātāpitaro ajjhāgāre pūjitā honti. Sāhuneyyakāni, bhikkhave, tāni kulāni yesaṁ puttānaṁ mātāpitaro ajjhāgāre pūjitā honti. </div>
</div>
<div class="q" id="p_18It_772"> <div class="p">
<span class="pN">772</span>‘Brahmā’ti, bhikkhave, mātāpitūnaṁ etaṁ adhivacanaṁ. ‘Pubbadevatā’ti, bhikkhave, mātāpitūnaṁ etaṁ adhivacanaṁ. ‘Pubbācariyā’ti, bhikkhave, mātāpitūnaṁ etaṁ adhivacanaṁ. ‘Āhuneyyā’ti, bhikkhave, mātāpitūnaṁ etaṁ adhivacanaṁ. Taṁ kissa hetu? Bahukārā, bhikkhave, mātāpitaro puttānaṁ āpādakā posakā imassa lokassa dassetāro”ti. Etamatthaṁ bhagavā avoca. Tatthetaṁ iti vuccati—  </div>
</div>
<div class="q" id="p_18It_773"> <div class="p"> <table class="singleColumn"> <tr> <td> <div class="pN">773</div> <div class="G">“Brahmāti mātāpitaro,</div> </td> </tr> <tr> <td> <div class="G">pubbācariyāti vuccare;</div> </td> </tr> <tr> <td> <div class="G">Āhuneyyā ca puttānaṁ,</div> </td> </tr> <tr> <td> <div class="G">pajāya anukampakā.</div> </td> </tr> </table> </div>
</div>
<div class="q" id="p_18It_774"> <div class="p"> <table class="singleColumn"> <tr> <td> <div class="pN">774</div> <div class="G">Tasmā hi ne namasseyya,</div> </td> </tr> <tr> <td> <div class="G">sakkareyya ca paṇḍito;</div> </td> </tr> <tr> <td> <div class="G">Annena atha pānena,</div> </td> </tr> <tr> <td> <div class="G">vatthena sayanena ca;</div> </td> </tr> <tr> <td> <div class="G">Ucchādanena nhāpanena,</div> </td> </tr> <tr> <td> <div class="G">pādānaṁ dhovanena ca.</div> </td> </tr> </table> </div>
</div>
<div class="q" id="p_18It_775"> <div class="p"> <table class="singleColumn"> <tr> <td> <div class="pN">775</div> <div class="G">Tāya naṁ pāricariyāya,</div> </td> </tr> <tr> <td> <div class="G">mātāpitūsu paṇḍitā;</div> </td> </tr> <tr> <td> <div class="G">Idheva naṁ pasaṁsanti,</div> </td> </tr> <tr> <td> <div class="G">pecca sagge pamodatī”ti.</div> </td> </tr> </table> </div>
</div>
<div class="q" id="p_18It_776"> <div class="p">
<span class="pN">776</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_777">
<span class="pN">777</span>Sattamaṁ.</div>
</html>
