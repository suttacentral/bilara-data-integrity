<html>
<div class="i">1.4.4.3 Kummopamasutta</div>
<div class="h">Saḷāyatanasaṁyutta</div>
<div class="h">Catutthapaṇṇāsaka</div>
<div class="h">Āsīvisavagga</div>
<div class="h">Kummopamasutta</div>
<div class="q" id="p_13S4_1023"> <div class="divNumber">240.</div> <div class="p">
<span class="pN">1023</span>“Bhūtapubbaṁ, bhikkhave, kummo kacchapo sāyanhasamayaṁ anunadītīre gocarapasuto ahosi. Siṅgālopi kho, bhikkhave, sāyanhasamayaṁ anunadītīre gocarapasuto ahosi. Addasā kho, bhikkhave, kummo kacchapo siṅgālaṁ dūratova gocarapasutaṁ. Disvāna soṇḍipañcamāni aṅgāni sake kapāle samodahitvā appossukko tuṇhībhūto saṅkasāyati. Siṅgālopi kho, bhikkhave, addasa kummaṁ kacchapaṁ dūratova gocarapasutaṁ. Disvāna yena kummo kacchapo tenupasaṅkami; upasaṅkamitvā kummaṁ kacchapaṁ paccupaṭṭhito ahosi—  ‘yadāyaṁ kummo kacchapo soṇḍipañcamānaṁ aṅgānaṁ aññataraṁ vā aññataraṁ vā aṅgaṁ abhininnāmessati, tattheva naṁ gahetvā uddālitvā khādissāmī’ti. Yadā kho, bhikkhave, kummo kacchapo soṇḍipañcamānaṁ aṅgānaṁ aññataraṁ vā aññataraṁ vā aṅgaṁ na abhininnāmi, atha siṅgālo kummamhā nibbijja pakkāmi, otāraṁ alabhamāno. </div>
</div>
<div class="q" id="p_13S4_1024"> <div class="p">
<span class="pN">1024</span>Evameva kho, bhikkhave, tumhepi māro pāpimā satataṁ samitaṁ paccupaṭṭhito—  ‘appeva nāmāhaṁ imesaṁ cakkhuto vā otāraṁ labheyyaṁ…pe…  jivhāto vā otāraṁ labheyyaṁ…pe…  manato vā otāraṁ labheyyan’ti. Tasmātiha, bhikkhave, indriyesu guttadvārā viharatha. Cakkhunā rūpaṁ disvā mā nimittaggāhino ahuvattha, mā anubyañjanaggāhino. Yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya paṭipajjatha, rakkhatha cakkhundriyaṁ, cakkhundriye saṁvaraṁ āpajjatha. Sotena saddaṁ sutvā…  ghānena gandhaṁ ghāyitvā…  jivhāya rasaṁ sāyitvā…  kāyena phoṭṭhabbaṁ phusitvā…  manasā dhammaṁ viññāya mā nimittaggāhino ahuvattha, mā anubyañjanaggāhino. Yatvādhikaraṇamenaṁ manindriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya paṭipajjatha, rakkhatha manindriyaṁ, manindriye saṁvaraṁ āpajjatha. Yato tumhe, bhikkhave, indriyesu guttadvārā viharissatha, atha tumhehipi māro pāpimā nibbijja pakkamissati, otāraṁ alabhamāno—  kummamhāva siṅgāloti. </div>
</div>
<div class="q" id="p_13S4_1025"> <div class="p"> <table class="singleColumn"> <tr> <td> <div class="pN">1025</div> <div class="G">Kummova aṅgāni sake kapāle,</div> </td> </tr> <tr> <td> <div class="G">Samodahaṁ bhikkhu manovitakke;</div> </td> </tr> <tr> <td> <div class="G">Anissito aññamaheṭhayāno,</div> </td> </tr> <tr> <td> <div class="G">Parinibbuto nūpavadeyya kañcī”ti.</div> </td> </tr> </table> </div>
</div>
<div class="CENTER" id="p_13S4_1026">
<span class="pN">1026</span>Tatiyaṁ.</div>
</html>
