<html>
<div class="i">10.1.7 Punabbasusutta</div>
<div class="h">Yakkhasaṁyutta</div>
<div class="h">Indakavagga</div>
<div class="h">Punabbasusutta</div>
<div class="q" id="p_12S1_1482"> <div class="divNumber">241.</div> <div class="p">
<span class="pN">1482</span>Ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena bhagavā bhikkhū nibbānapaṭisaṁyuttāya dhammiyā kathāya sandasseti samādapeti samuttejeti sampahaṁseti. Te ca bhikkhū aṭṭhiṁ katvā manasi katvā sabbacetasā samannāharitvā ohitasotā dhammaṁ suṇanti. Atha kho punabbasumātā yakkhinī puttake evaṁ tosesi—  </div>
</div>
<div class="q" id="p_12S1_1483"> <div class="p"> <table class="singleColumn"> <tr> <td> <div class="pN">1483</div> <div class="G">“Tuṇhī uttarike hohi,</div> </td> </tr> <tr> <td> <div class="G">tuṇhī hohi punabbasu;</div> </td> </tr> <tr> <td> <div class="G">Yāvāhaṁ buddhaseṭṭhassa,</div> </td> </tr> <tr> <td> <div class="G">dhammaṁ sossāmi satthuno.</div> </td> </tr> </table> </div>
</div>
<div class="q" id="p_12S1_1484"> <div class="p"> <table class="singleColumn"> <tr> <td> <div class="pN">1484</div> <div class="G">Nibbānaṁ bhagavā āha,</div> </td> </tr> <tr> <td> <div class="G">sabbaganthappamocanaṁ;</div> </td> </tr> <tr> <td> <div class="G">Ativelā ca me hoti,</div> </td> </tr> <tr> <td> <div class="G">asmiṁ dhamme piyāyanā.</div> </td> </tr> </table> </div>
</div>
<div class="q" id="p_12S1_1485"> <div class="p"> <table class="singleColumn"> <tr> <td> <div class="pN">1485</div> <div class="G">Piyo loke sako putto,</div> </td> </tr> <tr> <td> <div class="G">piyo loke sako pati;</div> </td> </tr> <tr> <td> <div class="G">Tato piyatarā mayhaṁ,</div> </td> </tr> <tr> <td> <div class="G">assa dhammassa magganā.</div> </td> </tr> </table> </div>
</div>
<div class="q" id="p_12S1_1486"> <div class="p"> <table class="singleColumn"> <tr> <td> <div class="pN">1486</div> <div class="G">Na hi putto pati vāpi,</div> </td> </tr> <tr> <td> <div class="G">piyo dukkhā pamocaye;</div> </td> </tr> <tr> <td> <div class="G">Yathā saddhammassavanaṁ,</div> </td> </tr> <tr> <td> <div class="G">dukkhā moceti pāṇinaṁ.</div> </td> </tr> </table> </div>
</div>
<div class="q" id="p_12S1_1487"> <div class="p"> <table class="singleColumn"> <tr> <td> <div class="pN">1487</div> <div class="G">Loke dukkhaparetasmiṁ,</div> </td> </tr> <tr> <td> <div class="G">Jarāmaraṇasaṁyute;</div> </td> </tr> <tr> <td> <div class="G">Jarāmaraṇamokkhāya,</div> </td> </tr> <tr> <td> <div class="G">Yaṁ dhammaṁ abhisambudhaṁ;</div> </td> </tr> <tr> <td> <div class="G">Taṁ dhammaṁ sotumicchāmi,</div> </td> </tr> <tr> <td> <div class="G">Tuṇhī hohi punabbasū”ti.</div> </td> </tr> </table> </div>
</div>
<div class="q" id="p_12S1_1488"> <div class="p"> <table class="singleColumn"> <tr> <td> <div class="pN">1488</div> <div class="G">“Ammā na byāharissāmi,</div> </td> </tr> <tr> <td> <div class="G">tuṇhībhūtāyamuttarā;</div> </td> </tr> <tr> <td> <div class="G">Dhammameva nisāmehi,</div> </td> </tr> <tr> <td> <div class="G">saddhammassavanaṁ sukhaṁ;</div> </td> </tr> <tr> <td> <div class="G">Saddhammassa anaññāya,</div> </td> </tr> <tr> <td> <div class="G">ammā dukkhaṁ carāmase.</div> </td> </tr> </table> </div>
</div>
<div class="q" id="p_12S1_1489"> <div class="p"> <table class="singleColumn"> <tr> <td> <div class="pN">1489</div> <div class="G">Esa devamanussānaṁ,</div> </td> </tr> <tr> <td> <div class="G">sammūḷhānaṁ pabhaṅkaro;</div> </td> </tr> <tr> <td> <div class="G">Buddho antimasārīro,</div> </td> </tr> <tr> <td> <div class="G">dhammaṁ deseti cakkhumā”ti.</div> </td> </tr> </table> </div>
</div>
<div class="q" id="p_12S1_1490"> <div class="p"> <table class="singleColumn"> <tr> <td> <div class="pN">1490</div> <div class="G">“Sādhu kho paṇḍito nāma,</div> </td> </tr> <tr> <td> <div class="G">putto jāto uresayo;</div> </td> </tr> <tr> <td> <div class="G">Putto me buddhaseṭṭhassa,</div> </td> </tr> <tr> <td> <div class="G">dhammaṁ suddhaṁ piyāyati.</div> </td> </tr> </table> </div>
</div>
<div class="q" id="p_12S1_1491"> <div class="p"> <table class="singleColumn"> <tr> <td> <div class="pN">1491</div> <div class="G">Punabbasu sukhī hohi,</div> </td> </tr> <tr> <td> <div class="G">ajjāhamhi samuggatā;</div> </td> </tr> <tr> <td> <div class="G">Diṭṭhāni ariyasaccāni,</div> </td> </tr> <tr> <td> <div class="G">uttarāpi suṇātu me”ti.</div> </td> </tr> </table> </div>
</div>
</html>
