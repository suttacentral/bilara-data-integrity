<html>
<div class="i">2.4.2.8 Paraujjhāpanakasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Rattandhakāravagga</div>
<div class="h">Paraujjhāpanakasikkhāpada</div>
<div class="q" id="p_2V_2759"> <div class="divNumber">869.</div> <div class="p">
<span class="pN">2759</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena bhaddāya kāpilāniyā antevāsinī bhikkhunī bhaddaṁ kāpilāniṁ sakkaccaṁ upaṭṭheti. Bhaddā kāpilānī bhikkhuniyo etadavoca—  “ayaṁ maṁ, ayye, bhikkhunī sakkaccaṁ upaṭṭheti, imissāhaṁ cīvaraṁ dassāmī”ti. Atha kho sā bhikkhunī duggahitena dūpadhāritena paraṁ ujjhāpesi—  “ahaṁ kirāyye, ayyaṁ na sakkaccaṁ upaṭṭhemi, na kira me ayyā cīvaraṁ dassatī”ti. </div>
</div>
<div class="q" id="p_2V_2760"> <div class="p">
<span class="pN">2760</span>Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhunī duggahitena dūpadhāritena paraṁ ujjhāpessatī”ti…pe…  “saccaṁ kira, bhikkhave, bhikkhunī duggahitena dūpadhāritena paraṁ ujjhāpetī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhunī duggahitena dūpadhāritena paraṁ ujjhāpessati. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_2761"> <div class="divNumber">870.</div> <div class="p">
<span class="pN">2761</span><span class="bold">“Yā pana bhikkhunī duggahitena dūpadhāritena paraṁ ujjhāpeyya, pācittiyan”</span>ti. (<span class="italic">18</span>:<span class="bold">73</span>) </div>
</div>
<div class="q" id="p_2V_2762"> <div class="divNumber">871.</div> <div class="p">
<span class="pN">2762</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2763"> <div class="p">
<span class="pN">2763</span><span class="bold">Duggahitenā</span>ti aññathā gahitena. </div>
</div>
<div class="q" id="p_2V_2764"> <div class="p">
<span class="pN">2764</span><span class="bold">Dūpadhāritenā</span>ti aññathā upadhāritena. </div>
</div>
<div class="q" id="p_2V_2765"> <div class="p">
<span class="pN">2765</span><span class="bold">Paran</span>ti upasampannaṁ ujjhāpeti, āpatti pācittiyassa. </div>
</div>
<div class="q" id="p_2V_2766"> <div class="divNumber">872.</div> <div class="p">
<span class="pN">2766</span>Upasampannāya upasampannasaññā ujjhāpeti, āpatti pācittiyassa. Upasampannāya vematikā ujjhāpeti, āpatti pācittiyassa. Upasampannāya anupasampannasaññā ujjhāpeti, āpatti pācittiyassa. </div>
</div>
<div class="q" id="p_2V_2767"> <div class="p">
<span class="pN">2767</span>Anupasampannaṁ ujjhāpeti, āpatti dukkaṭassa. Anupasampannāya upasampannasaññā, āpatti dukkaṭassa. Anupasampannāya vematikā, āpatti dukkaṭassa. Anupasampannāya anupasampannasaññā, āpatti dukkaṭassa. </div>
</div>
<div class="q" id="p_2V_2768"> <div class="divNumber">873.</div> <div class="p">
<span class="pN">2768</span>Anāpatti—  ummattikāya, ādikammikāyāti. </div>
</div>
<div class="CENTER" id="p_2V_2769">
<span class="pN">2769</span>Aṭṭhamasikkhāpadaṁ niṭṭhitaṁ.</div>
</html>
