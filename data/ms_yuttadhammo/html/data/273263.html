<html>
<div class="i">2.1.7 Ukkhittānuvattikāsikkhāpada</div>
<div class="h">Bhikkhunivibhaṅga</div>
<div class="h">Pārājikakaṇḍa</div>
<div class="h">Ukkhittānuvattikāsikkhāpada</div>
<div class="q" id="p_2V_2155"> <div class="divNumber">668.</div> <div class="p">
<span class="pN">2155</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena thullanandā bhikkhunī samaggena saṁghena ukkhittaṁ ariṭṭhaṁ bhikkhuṁ gaddhabādhipubbaṁ anuvattati. </div>
</div>
<div class="q" id="p_2V_2156"> <div class="p">
<span class="pN">2156</span>Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā samaggena saṁghena ukkhittaṁ ariṭṭhaṁ bhikkhuṁ gaddhabādhipubbaṁ anuvattissatī”ti…pe…  “saccaṁ kira, bhikkhave, thullanandā bhikkhunī samaggena saṁghena ukkhittaṁ ariṭṭhaṁ bhikkhuṁ gaddhabādhipubbaṁ anuvattatī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī samaggena saṁghena ukkhittaṁ ariṭṭhaṁ bhikkhuṁ gaddhabādhipubbaṁ anuvattissati. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_2157"> <div class="divNumber">669.</div> <div class="p">
<span class="pN">2157</span><span class="bold">“Yā pana bhikkhunī samaggena saṁghena ukkhittaṁ bhikkhuṁ dhammena vinayena satthusāsanena anādaraṁ appaṭikāraṁ akatasahāyaṁ tamanuvatteyya, sā bhikkhunī bhikkhunīhi evamassa vacanīyā—  ‘eso kho, ayye, bhikkhu samaggena saṁghena ukkhitto dhammena vinayena satthusāsanena anādaro appaṭikāro akatasahāyo, māyye, etaṁ bhikkhuṁ anuvattī’ti. Evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṁ samanubhāsitabbā tassa paṭinissaggāya. Yāvatatiyañce samanubhāsiyamānā taṁ paṭinissajjeyya, iccetaṁ kusalaṁ. No ce paṭinissajjeyya, ayampi pārājikā hoti asaṁvāsā ukkhittānuvattikā”</span>ti. (<span class="italic">7</span>:<span class="bold">7</span>) </div>
</div>
<div class="q" id="p_2V_2158"> <div class="divNumber">670.</div> <div class="p">
<span class="pN">2158</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2159"> <div class="p">
<span class="pN">2159</span><span class="bold">Samaggo</span> nāma saṁgho samānasaṁvāsako samānasīmāyaṁ ṭhito. </div>
</div>
<div class="q" id="p_2V_2160"> <div class="p">
<span class="pN">2160</span><span class="bold">Ukkhitto</span> nāma āpattiyā adassane vā appaṭikamme vā appaṭinissagge vā ukkhitto. </div>
</div>
<div class="q" id="p_2V_2161"> <div class="p">
<span class="pN">2161</span><span class="bold">Dhammena vinayenā</span>ti yena dhammena yena vinayena. </div>
</div>
<div class="q" id="p_2V_2162"> <div class="p">
<span class="pN">2162</span><span class="bold">Satthusāsanenā</span>ti jinasāsanena buddhasāsanena. </div>
</div>
<div class="q" id="p_2V_2163"> <div class="p">
<span class="pN">2163</span><span class="bold">Anādaro</span> nāma saṁghaṁ vā gaṇaṁ vā puggalaṁ vā kammaṁ vā nādiyati. </div>
</div>
<div class="q" id="p_2V_2164"> <div class="p">
<span class="pN">2164</span><span class="bold">Appaṭikāro</span> nāma ukkhitto anosārito. </div>
</div>
<div class="q" id="p_2V_2165"> <div class="p">
<span class="pN">2165</span><span class="bold">Akatasahāyo</span> nāma samānasaṁvāsakā bhikkhū vuccanti sahāyā. So tehi saddhiṁ natthi, tena vuccati akatasahāyoti. </div>
</div>
<div class="q" id="p_2V_2166"> <div class="p">
<span class="pN">2166</span><span class="bold">Tamanuvatteyyā</span>ti yaṁdiṭṭhiko so hoti yaṁkhantiko yaṁruciko, sāpi taṁdiṭṭhikā hoti taṁkhantikā taṁrucikā. </div>
</div>
<div class="q" id="p_2V_2167"> <div class="p">
<span class="pN">2167</span><span class="bold">Sā bhikkhunī</span>ti yā sā ukkhittānuvattikā bhikkhunī. </div>
</div>
<div class="q" id="p_2V_2168"> <div class="p">
<span class="pN">2168</span><span class="bold">Bhikkhunīhī</span>ti aññāhi bhikkhunīhi. Yā passanti yā suṇanti tāhi vattabbā—  “eso kho, ayye, bhikkhu samaggena saṁghena ukkhitto dhammena vinayena satthusāsanena anādaro appaṭikāro akatasahāyo. Māyye, etaṁ bhikkhuṁ anuvattī”ti. Dutiyampi vattabbā. Tatiyampi vattabbā. Sace paṭinissajjati, iccetaṁ kusalaṁ; no ce paṭinissajjati, āpatti dukkaṭassa. Sutvā na vadanti, āpatti dukkaṭassa. Sā bhikkhunī saṁghamajjhampi ākaḍḍhitvā vattabbā—  “eso kho, ayye, bhikkhu samaggena saṁghena ukkhitto dhammena vinayena satthusāsanena anādaro appaṭikāro akatasahāyo. Māyye, etaṁ bhikkhuṁ anuvattīti. Dutiyampi vattabbā. Tatiyampi vattabbā. Sace paṭinissajjati, iccetaṁ kusalaṁ. No ce paṭinissajjati, āpatti dukkaṭassa. Sā bhikkhunī samanubhāsitabbā. Evañca pana, bhikkhave, samanubhāsitabbā. Byattāya bhikkhuniyā paṭibalāya saṁgho ñāpetabbo—  </div>
</div>
<div class="q" id="p_2V_2169"> <div class="divNumber">671.</div> <div class="p">
<span class="pN">2169</span>‘Suṇātu me, ayye, saṁgho. Ayaṁ itthannāmā bhikkhunī samaggena saṁghena ukkhittaṁ bhikkhuṁ dhammena vinayena satthusāsanena anādaraṁ appaṭikāraṁ akatasahāyaṁ tamanuvattati, sā taṁ vatthuṁ na paṭinissajjati. Yadi saṁghassa pattakallaṁ, saṁgho itthannāmaṁ bhikkhuniṁ samanubhāseyya tassa vatthussa paṭinissaggāya. Esā ñatti. </div>
</div>
<div class="q" id="p_2V_2170"> <div class="p">
<span class="pN">2170</span>Suṇātu me, ayye, saṁgho. Ayaṁ itthannāmā bhikkhunī samaggena saṁghena ukkhittaṁ bhikkhuṁ dhammena vinayena satthusāsanena anādaraṁ appaṭikāraṁ akatasahāyaṁ tamanuvattati. Sā taṁ vatthuṁ na paṭinissajjati. Saṁgho itthannāmaṁ bhikkhuniṁ samanubhāsati tassa vatthussa paṭinissaggāya. Yassā ayyāya khamati itthannāmāya bhikkhuniyā samanubhāsanā tassa vatthussa paṭinissaggāya, sā tuṇhassa; yassā nakkhamati, sā bhāseyya. </div>
</div>
<div class="q" id="p_2V_2171"> <div class="p">
<span class="pN">2171</span>Dutiyampi etamatthaṁ vadāmi…pe…  tatiyampi etamatthaṁ vadāmi…pe… . </div>
</div>
<div class="q" id="p_2V_2172"> <div class="p">
<span class="pN">2172</span>Samanubhaṭṭhā saṁghena itthannāmā bhikkhunī tassa vatthussa paṭinissaggāya. Khamati saṁghassa, tasmā tuṇhī, evametaṁ dhārayāmī’”ti. </div>
</div>
<div class="q" id="p_2V_2173"> <div class="p">
<span class="pN">2173</span>Ñattiyā dukkaṭaṁ, dvīhi kammavācāhi thullaccayā, kammavācā pariyosāne āpatti pārājikassa. </div>
</div>
<div class="q" id="p_2V_2174"> <div class="p">
<span class="pN">2174</span><span class="bold">Ayampī</span>ti purimāyo upādāya vuccati. </div>
</div>
<div class="q" id="p_2V_2175"> <div class="p">
<span class="pN">2175</span><span class="bold">Pārājikā hotī</span>ti seyyathāpi nāma puthusilā dvedhā bhinnā appaṭisandhikā hoti, evameva bhikkhunī yāvatatiyaṁ samanubhāsanāya na paṭinissajjantī assamaṇī hoti asakyadhītā. Tena vuccati pārājikā hotīti. </div>
</div>
<div class="q" id="p_2V_2176"> <div class="p">
<span class="pN">2176</span><span class="bold">Asaṁvāsā</span>ti <span class="bold">saṁvāso</span> nāma ekakammaṁ ekuddeso samasikkhatā. Eso saṁvāso nāma. So tāya saddhiṁ natthi. Tena vuccati asaṁvāsāti. </div>
</div>
<div class="q" id="p_2V_2177"> <div class="divNumber">672.</div> <div class="p">
<span class="pN">2177</span>Dhammakamme dhammakammasaññā na paṭinissajjati, āpatti pārājikassa. Dhammakamme vematikā na paṭinissajjati, āpatti pārājikassa. Dhammakamme adhammakammasaññā na paṭinissajjati, āpatti pārājikassa. </div>
</div>
<div class="q" id="p_2V_2178"> <div class="p">
<span class="pN">2178</span>Adhammakamme dhammakammasaññā, āpatti dukkaṭassa. Adhammakamme vematikā, āpatti dukkaṭassa. Adhammakamme adhammakammasaññā, āpatti dukkaṭassa. </div>
</div>
<div class="q" id="p_2V_2179"> <div class="divNumber">673.</div> <div class="p">
<span class="pN">2179</span>Anāpatti—  asamanubhāsantiyā, paṭinissajjantiyā, ummattikāya…pe…  ādikammikāyāti. </div>
</div>
<div class="CENTER" id="p_2V_2180">
<span class="pN">2180</span>Tatiyapārājikaṁ samattaṁ.</div>
</html>
