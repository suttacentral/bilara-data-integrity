<html>
<div class="i">5.9 Sadhāyamānasutta</div>
<div class="h">Soṇavagga</div>
<div class="h">Sadhāyamānasutta</div>
<div class="q" id="p_18Ud_445"> <div class="divNumber">49.</div> <div class="p">
<span class="pN">445</span>Evaṁ me sutaṁ—  ekaṁ samayaṁ bhagavā kosalesu cārikaṁ carati mahatā bhikkhusaṁghena saddhiṁ. Tena kho pana samayena sambahulā māṇavakā bhagavato avidūre sadhāyamānarūpā atikkamanti. Addasā kho bhagavā sambahule māṇavake avidūre sadhāyamānarūpe atikkante. </div>
</div>
<div class="q" id="p_18Ud_446"> <div class="p">
<span class="pN">446</span>Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi—  </div>
</div>
<div class="q" id="p_18Ud_447"> <div class="p"> <table class="singleColumn"> <tr> <td> <div class="pN">447</div> <div class="G">“Parimuṭṭhā paṇḍitābhāsā,</div> </td> </tr> <tr> <td> <div class="G">vācāgocarabhāṇino;</div> </td> </tr> <tr> <td> <div class="G">Yāvicchanti mukhāyāmaṁ,</div> </td> </tr> <tr> <td> <div class="G">yena nītā na taṁ vidū”ti. (60)</div> </td> </tr> </table> </div>
</div>
<div class="CENTER" id="p_18Ud_448">
<span class="pN">448</span>Navamaṁ.</div>
</html>
