<html>
<div class="i">1.2.1 Rūpakkhandha</div>
<div class="h">Khandhavibhaṅga</div>
<div class="h">Abhidhammabhājanīya</div>
<div class="h">Rūpakkhandha</div>
<div class="q" id="p_30Vbh_57"> <div class="divNumber">33.</div> <div class="p">
<span class="pN">57</span>Tattha katamo rūpakkhandho? Ekavidhena rūpakkhandho— sabbaṁ rūpaṁ na hetu, ahetukaṁ, hetuvippayuttaṁ, sappaccayaṁ, saṅkhataṁ, rūpaṁ, lokiyaṁ, sāsavaṁ, saṁyojaniyaṁ, ganthaniyaṁ, oghaniyaṁ, yoganiyaṁ, nīvaraṇiyaṁ, parāmaṭṭhaṁ, upādāniyaṁ, saṁkilesikaṁ, abyākataṁ, anārammaṇaṁ, acetasikaṁ, cittavippayuttaṁ, nevavipākanavipākadhammadhammaṁ, asaṁkiliṭṭhasaṁkilesikaṁ, na savitakkasavicāraṁ, na avitakkavicāramattaṁ, avitakkaavicāraṁ, na pītisahagataṁ, na sukhasahagataṁ, na upekkhāsahagataṁ, neva dassanena na bhāvanāya pahātabbaṁ, neva dassanena na bhāvanāya pahātabbahetukaṁ, nevācayagāmināpacayagāmī, nevasekkhanāsekkhaṁ, parittaṁ, kāmāvacaraṁ, na rūpāvacaraṁ, na arūpāvacaraṁ, pariyāpannaṁ, no apariyāpannaṁ, aniyataṁ, aniyyānikaṁ, uppannaṁ, chahi viññāṇehi viññeyyaṁ, aniccaṁ, jarābhibhūtaṁ. Evaṁ ekavidhena rūpakkhandho. </div>
</div>
<div class="q" id="p_30Vbh_58"> <div class="p">
<span class="pN">58</span>Duvidhena rūpakkhandho— atthi rūpaṁ upādā, atthi rūpaṁ no upādā. Atthi rūpaṁ upādinnaṁ, atthi rūpaṁ anupādinnaṁ. Atthi rūpaṁ upādinnupādāniyaṁ, atthi rūpaṁ anupādinnupādāniyaṁ. Atthi rūpaṁ sanidassanaṁ, atthi rūpaṁ anidassanaṁ. Atthi rūpaṁ sappaṭighaṁ, atthi rūpaṁ appaṭighaṁ. Atthi rūpaṁ indriyaṁ, atthi rūpaṁ na indriyaṁ. Atthi rūpaṁ mahābhūtaṁ, atthi rūpaṁ na mahābhūtaṁ. Atthi rūpaṁ viññatti, atthi rūpaṁ na viññatti. Atthi rūpaṁ cittasamuṭṭhānaṁ, atthi rūpaṁ na cittasamuṭṭhānaṁ. Atthi rūpaṁ cittasahabhu, atthi rūpaṁ na cittasahabhu. Atthi rūpaṁ cittānuparivatti, atthi rūpaṁ na cittānuparivatti. Atthi rūpaṁ ajjhattikaṁ, atthi rūpaṁ bāhiraṁ. Atthi rūpaṁ oḷārikaṁ, atthi rūpaṁ sukhumaṁ. Atthi rūpaṁ dūre, atthi rūpaṁ santike…pe… atthi rūpaṁ kabaḷīkāro āhāro, atthi rūpaṁ na kabaḷīkāro āhāro. Evaṁ duvidhena rūpakkhandho. </div>
</div>
<div class="q" id="p_30Vbh_59"> <div class="p">
<span class="pN">59</span>(Yathā rūpakaṇḍe vibhattaṁ, tathā idha vibhajitabbaṁ.) </div>
</div>
<div class="q" id="p_30Vbh_60"> <div class="p">
<span class="pN">60</span>Tividhena rūpakkhandho— yaṁ taṁ rūpaṁ ajjhattikaṁ taṁ upādā, yaṁ taṁ rūpaṁ bāhiraṁ taṁ atthi upādā, atthi no upādā. Yaṁ taṁ rūpaṁ ajjhattikaṁ taṁ upādinnaṁ, yaṁ taṁ rūpaṁ bāhiraṁ taṁ atthi upādinnaṁ, atthi anupādinnaṁ. Yaṁ taṁ rūpaṁ ajjhattikaṁ taṁ upādinnupādāniyaṁ, yaṁ taṁ rūpaṁ bāhiraṁ taṁ atthi upādinnupādāniyaṁ, atthi anupādinnupādāniyaṁ…pe… yaṁ taṁ rūpaṁ ajjhattikaṁ taṁ na kabaḷīkāro āhāro, yaṁ taṁ rūpaṁ bāhiraṁ taṁ atthi kabaḷīkāro āhāro, atthi na kabaḷīkāro āhāro. Evaṁ tividhena rūpakkhandho. </div>
</div>
<div class="q" id="p_30Vbh_61"> <div class="p">
<span class="pN">61</span>Catubbidhena rūpakkhandho— yaṁ taṁ rūpaṁ upādā taṁ atthi upādinnaṁ, atthi anupādinnaṁ; yaṁ taṁ rūpaṁ no upādā taṁ atthi upādinnaṁ, atthi anupādinnaṁ. Yaṁ taṁ rūpaṁ upādā taṁ atthi upādinnupādāniyaṁ, atthi anupādinnupādāniyaṁ; yaṁ taṁ rūpaṁ no upādā taṁ atthi upādinnupādāniyaṁ, atthi anupādinnupādāniyaṁ. Yaṁ taṁ rūpaṁ upādā taṁ atthi sappaṭighaṁ, atthi appaṭighaṁ; yaṁ taṁ rūpaṁ no upādā taṁ atthi sappaṭighaṁ, atthi appaṭighaṁ. Yaṁ taṁ rūpaṁ upādā taṁ atthi oḷārikaṁ, atthi sukhumaṁ; yaṁ taṁ rūpaṁ no upādā taṁ atthi oḷārikaṁ, atthi sukhumaṁ. Yaṁ taṁ rūpaṁ upādā taṁ atthi dūre, atthi santike; yaṁ taṁ rūpaṁ no upādā taṁ atthi dūre, atthi santike…pe… diṭṭhaṁ, sutaṁ, mutaṁ, viññātaṁ rūpaṁ. Evaṁ catubbidhena rūpakkhandho. </div>
</div>
<div class="q" id="p_30Vbh_62"> <div class="p">
<span class="pN">62</span>Pañcavidhena rūpakkhandho— pathavīdhātu, āpodhātu, tejodhātu, vāyodhātu, yañca rūpaṁ upādā. Evaṁ pañcavidhena rūpakkhandho. </div>
</div>
<div class="q" id="p_30Vbh_63"> <div class="p">
<span class="pN">63</span>Chabbidhena rūpakkhandho— cakkhuviññeyyaṁ rūpaṁ, sotaviññeyyaṁ rūpaṁ, ghānaviññeyyaṁ rūpaṁ, jivhāviññeyyaṁ rūpaṁ, kāyaviññeyyaṁ rūpaṁ, manoviññeyyaṁ rūpaṁ. Evaṁ chabbidhena rūpakkhandho. </div>
</div>
<div class="q" id="p_30Vbh_64"> <div class="p">
<span class="pN">64</span>Sattavidhena rūpakkhandho— cakkhuviññeyyaṁ rūpaṁ, sotaviññeyyaṁ rūpaṁ, ghānaviññeyyaṁ rūpaṁ, jivhāviññeyyaṁ rūpaṁ, kāyaviññeyyaṁ rūpaṁ, manodhātuviññeyyaṁ rūpaṁ, manoviññāṇadhātuviññeyyaṁ rūpaṁ. Evaṁ sattavidhena rūpakkhandho. </div>
</div>
<div class="q" id="p_30Vbh_65"> <div class="p">
<span class="pN">65</span>Aṭṭhavidhena rūpakkhandho— cakkhuviññeyyaṁ rūpaṁ, sotaviññeyyaṁ rūpaṁ, ghānaviññeyyaṁ rūpaṁ, jivhāviññeyyaṁ rūpaṁ, kāyaviññeyyaṁ rūpaṁ atthi sukhasamphassaṁ, atthi dukkhasamphassaṁ, manodhātuviññeyyaṁ rūpaṁ, manoviññāṇadhātuviññeyyaṁ rūpaṁ. Evaṁ aṭṭhavidhena rūpakkhandho. </div>
</div>
<div class="q" id="p_30Vbh_66"> <div class="p">
<span class="pN">66</span>Navavidhena rūpakkhandho— cakkhundriyaṁ, sotindriyaṁ, ghānindriyaṁ, jivhindriyaṁ, kāyindriyaṁ, itthindriyaṁ, purisindriyaṁ, jīvitindriyaṁ, yañca rūpaṁ na indriyaṁ. Evaṁ navavidhena rūpakkhandho. </div>
</div>
<div class="q" id="p_30Vbh_67"> <div class="p">
<span class="pN">67</span>Dasavidhena rūpakkhandho— cakkhundriyaṁ, sotindriyaṁ, ghānindriyaṁ, jivhindriyaṁ, kāyindriyaṁ, itthindriyaṁ, purisindriyaṁ, jīvitindriyaṁ, na indriyaṁ rūpaṁ atthi sappaṭighaṁ, atthi appaṭighaṁ. Evaṁ dasavidhena rūpakkhandho. </div>
</div>
<div class="q" id="p_30Vbh_68"> <div class="p">
<span class="pN">68</span>Ekādasavidhena rūpakkhandho— cakkhāyatanaṁ, sotāyatanaṁ, ghānāyatanaṁ, jivhāyatanaṁ, kāyāyatanaṁ, rūpāyatanaṁ, saddāyatanaṁ, gandhāyatanaṁ, rasāyatanaṁ, phoṭṭhabbāyatanaṁ, yañca rūpaṁ anidassanaappaṭighaṁ dhammāyatanapariyāpannaṁ. Evaṁ ekādasavidhena rūpakkhandho. </div>
</div>
<div class="CENTER" id="p_30Vbh_69">
<span class="pN">69</span>Ayaṁ vuccati rūpakkhandho.</div>
</html>
