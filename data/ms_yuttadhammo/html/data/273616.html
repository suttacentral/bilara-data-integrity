<html>
<div class="i">1.1.2 Nimokkhasutta</div>
<div class="h">Devatāsaṁyutta</div>
<div class="h">Naḷavagga</div>
<div class="h">Nimokkhasutta</div>
<div class="q" id="p_12S1_5"> <div class="divNumber">2.</div> <div class="p">
<span class="pN">5</span>Sāvatthinidānaṁ. Atha kho aññatarā devatā abhikkantāya rattiyā abhikkantavaṇṇā kevalakappaṁ jetavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. Ekamantaṁ ṭhitā kho sā devatā bhagavantaṁ etadavoca— </div>
</div>
<div class="q" id="p_12S1_6"> <div class="p">
<span class="pN">6</span>“Jānāsi no tvaṁ, mārisa, sattānaṁ nimokkhaṁ pamokkhaṁ vivekan”ti? </div>
</div>
<div class="q" id="p_12S1_7"> <div class="p">
<span class="pN">7</span>“Jānāmi khvāhaṁ, āvuso, sattānaṁ nimokkhaṁ pamokkhaṁ vivekan”ti. </div>
</div>
<div class="q" id="p_12S1_8"> <div class="p">
<span class="pN">8</span>“Yathākathaṁ pana tvaṁ, mārisa, jānāsi sattānaṁ nimokkhaṁ pamokkhaṁ vivekan”ti? </div>
</div>
<div class="q" id="p_12S1_9"> <div class="p"> <table class="singleColumn"> <tr> <td> <div class="pN">9</div> <div class="G">“Nandībhavaparikkhayā,</div> </td> </tr> <tr> <td> <div class="G">Saññāviññāṇasaṅkhayā;</div> </td> </tr> <tr> <td> <div class="G">Vedanānaṁ nirodhā upasamā,</div> </td> </tr> <tr> <td> <div class="G">Evaṁ khvāhaṁ āvuso jānāmi;</div> </td> </tr> <tr> <td> <div class="G">Sattānaṁ nimokkhaṁ pamokkhaṁ vivekan”ti.</div> </td> </tr> </table> </div>
</div>
</html>
