<html>
<div class="i">11.2.10 Saṁghavandanāsutta</div>
<div class="h">Sakkasaṁyutta</div>
<div class="h">Dutiyavagga</div>
<div class="h">Saṁghavandanāsutta</div>
<div class="q" id="p_12S1_1671"> <div class="divNumber">266.</div> <div class="p">
<span class="pN">1671</span>Sāvatthiyaṁ jetavane. Tatra kho…pe…  etadavoca—  “bhūtapubbaṁ, bhikkhave, sakko devānamindo mātaliṁ saṅgāhakaṁ āmantesi—  ‘yojehi, samma mātali, sahassayuttaṁ ājaññarathaṁ, uyyānabhūmiṁ gacchāma subhūmiṁ dassanāyā’ti. ‘Evaṁ, bhaddantavā’ti kho, bhikkhave, mātali saṅgāhako sakkassa devānamindassa paṭissutvā, sahassayuttaṁ ājaññarathaṁ yojetvā sakkassa devānamindassa paṭivedesi—  ‘yutto kho te, mārisa, sahassayutto ājaññaratho, yassadāni kālaṁ maññasī’ti. Atha kho, bhikkhave, sakko devānamindo vejayantapāsādā orohanto añjaliṁ katvā sudaṁ bhikkhusaṁghaṁ namassati. Atha kho, bhikkhave, mātali saṅgāhako sakkaṁ devānamindaṁ gāthāya ajjhabhāsi—  </div>
</div>
<div class="q" id="p_12S1_1672"> <div class="p"> <table class="singleColumn"> <tr> <td> <div class="pN">1672</div> <div class="G">‘Tañhi ete namasseyyuṁ,</div> </td> </tr> <tr> <td> <div class="G">pūtidehasayā narā;</div> </td> </tr> <tr> <td> <div class="G">Nimuggā kuṇapamhete,</div> </td> </tr> <tr> <td> <div class="G">khuppipāsasamappitā.</div> </td> </tr> </table> </div>
</div>
<div class="q" id="p_12S1_1673"> <div class="p"> <table class="singleColumn"> <tr> <td> <div class="pN">1673</div> <div class="G">Kiṁ nu tesaṁ pihayasi,</div> </td> </tr> <tr> <td> <div class="G">anāgārāna vāsava;</div> </td> </tr> <tr> <td> <div class="G">Ācāraṁ isinaṁ brūhi,</div> </td> </tr> <tr> <td> <div class="G">taṁ suṇoma vaco tavā’ti.</div> </td> </tr> </table> </div>
</div>
<div class="q" id="p_12S1_1674"> <div class="p"> <table class="singleColumn"> <tr> <td> <div class="pN">1674</div> <div class="G">‘Etaṁ tesaṁ pihayāmi,</div> </td> </tr> <tr> <td> <div class="G">anāgārāna mātali;</div> </td> </tr> <tr> <td> <div class="G">Yamhā gāmā pakkamanti,</div> </td> </tr> <tr> <td> <div class="G">anapekkhā vajanti te.</div> </td> </tr> </table> </div>
</div>
<div class="q" id="p_12S1_1675"> <div class="p"> <table class="singleColumn"> <tr> <td> <div class="pN">1675</div> <div class="G">Na tesaṁ koṭṭhe openti,</div> </td> </tr> <tr> <td> <div class="G">na kumbhi na kaḷopiyaṁ;</div> </td> </tr> <tr> <td> <div class="G">Paraniṭṭhitamesānā,</div> </td> </tr> <tr> <td> <div class="G">tena yāpenti subbatā.</div> </td> </tr> </table> </div>
</div>
<div class="q" id="p_12S1_1676"> <div class="p"> <table class="singleColumn"> <tr> <td> <div class="pN">1676</div> <div class="G">Sumantamantino dhīrā,</div> </td> </tr> <tr> <td> <div class="G">tuṇhībhūtā samañcarā;</div> </td> </tr> <tr> <td> <div class="G">Devā viruddhā asurehi,</div> </td> </tr> <tr> <td> <div class="G">puthu maccā ca mātali.</div> </td> </tr> </table> </div>
</div>
<div class="q" id="p_12S1_1677"> <div class="p"> <table class="singleColumn"> <tr> <td> <div class="pN">1677</div> <div class="G">Aviruddhā viruddhesu,</div> </td> </tr> <tr> <td> <div class="G">attadaṇḍesu nibbutā;</div> </td> </tr> <tr> <td> <div class="G">Sādānesu anādānā,</div> </td> </tr> <tr> <td> <div class="G">te namassāmi mātalī’ti.</div> </td> </tr> </table> </div>
</div>
<div class="q" id="p_12S1_1678"> <div class="p"> <table class="singleColumn"> <tr> <td> <div class="pN">1678</div> <div class="G">‘Seṭṭhā hi kira lokasmiṁ,</div> </td> </tr> <tr> <td> <div class="G">ye tvaṁ sakka namassasi;</div> </td> </tr> <tr> <td> <div class="G">Ahampi te namassāmi,</div> </td> </tr> <tr> <td> <div class="G">ye namassasi vāsavā’”ti.</div> </td> </tr> </table> </div>
</div>
<div class="q" id="p_12S1_1679"> <div class="p"> <table class="singleColumn"> <tr> <td> <div class="pN">1679</div> <div class="G">Idaṁ vatvāna maghavā,</div> </td> </tr> <tr> <td> <div class="G">devarājā sujampati;</div> </td> </tr> <tr> <td> <div class="G">Bhikkhusaṁghaṁ namassitvā,</div> </td> </tr> <tr> <td> <div class="G">pamukho rathamāruhīti.</div> </td> </tr> </table> </div>
</div>
<div class="CENTER" id="p_12S1_1680">
<span class="pN">1680</span>Dutiyo vaggo.</div>
<div class="SUMMARY" id="p_12S1_1681">
<span class="pN">1681</span><span class="firstLetter">T</span>assuddānaṁ</div>
<div class="q" id="p_12S1_1682"> <div class="p"> <table class="singleColumn"> <tr> <td> <div class="pN">1682</div> <div class="G">Devā pana tayo vuttā,</div> </td> </tr> <tr> <td> <div class="G">daliddañca rāmaṇeyyakaṁ;</div> </td> </tr> <tr> <td> <div class="G">Yajamānañca vandanā,</div> </td> </tr> <tr> <td> <div class="G">tayo sakkanamassanāti.</div> </td> </tr> </table> </div>
</div>
</html>
