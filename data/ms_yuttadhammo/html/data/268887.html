<html>
<div class="i">3.3.3 Vaṭṭapotakacariya</div>
<div class="h">Yudhañjayavagga</div>
<div class="h">Saccapāramī</div>
<div class="h">Vaṭṭapotakacariya</div>
<div class="q" id="p_21Cp_348"> <div class="divNumber">72.</div> <div class="p"> <table class="singleColumn"> <tr> <td> <div class="pN">348</div> <div class="G">“Punāparaṁ yadā homi,</div> </td> </tr> <tr> <td> <div class="G">magadhe vaṭṭapotako;</div> </td> </tr> <tr> <td> <div class="G">Ajātapakkho taruṇo,</div> </td> </tr> <tr> <td> <div class="G">maṁsapesi kulāvake.</div> </td> </tr> </table> </div>
</div>
<div class="q" id="p_21Cp_349"> <div class="divNumber">73.</div> <div class="p"> <table class="singleColumn"> <tr> <td> <div class="pN">349</div> <div class="G">Mukhatuṇḍakenāharitvā,</div> </td> </tr> <tr> <td> <div class="G">mātā posayatī mamaṁ;</div> </td> </tr> <tr> <td> <div class="G">Tassā phassena jīvāmi,</div> </td> </tr> <tr> <td> <div class="G">natthi me kāyikaṁ balaṁ.</div> </td> </tr> </table> </div>
</div>
<div class="q" id="p_21Cp_350"> <div class="divNumber">74.</div> <div class="p"> <table class="singleColumn"> <tr> <td> <div class="pN">350</div> <div class="G">Saṁvacchare gimhasamaye,</div> </td> </tr> <tr> <td> <div class="G">davaḍāho padippati;</div> </td> </tr> <tr> <td> <div class="G">Upagacchati amhākaṁ,</div> </td> </tr> <tr> <td> <div class="G">pāvako kaṇhavattanī.</div> </td> </tr> </table> </div>
</div>
<div class="q" id="p_21Cp_351"> <div class="divNumber">75.</div> <div class="p"> <table class="singleColumn"> <tr> <td> <div class="pN">351</div> <div class="G">Dhamadhamāiti evaṁ,</div> </td> </tr> <tr> <td> <div class="G">saddāyanto mahāsikhī;</div> </td> </tr> <tr> <td> <div class="G">Anupubbena jhāpento,</div> </td> </tr> <tr> <td> <div class="G">aggi mamamupāgami.</div> </td> </tr> </table> </div>
</div>
<div class="q" id="p_21Cp_352"> <div class="divNumber">76.</div> <div class="p"> <table class="singleColumn"> <tr> <td> <div class="pN">352</div> <div class="G">Aggivegabhayātītā,</div> </td> </tr> <tr> <td> <div class="G">tasitā mātāpitā mama;</div> </td> </tr> <tr> <td> <div class="G">Kulāvake maṁ chaḍḍetvā,</div> </td> </tr> <tr> <td> <div class="G">attānaṁ parimocayuṁ.</div> </td> </tr> </table> </div>
</div>
<div class="q" id="p_21Cp_353"> <div class="divNumber">77.</div> <div class="p"> <table class="singleColumn"> <tr> <td> <div class="pN">353</div> <div class="G">Pāde pakkhe pajahāmi,</div> </td> </tr> <tr> <td> <div class="G">natthi me kāyikaṁ balaṁ;</div> </td> </tr> <tr> <td> <div class="G">Sohaṁ agatiko tattha,</div> </td> </tr> <tr> <td> <div class="G">evaṁ cintesahaṁ tadā.</div> </td> </tr> </table> </div>
</div>
<div class="q" id="p_21Cp_354"> <div class="divNumber">78.</div> <div class="p"> <table class="singleColumn"> <tr> <td> <div class="pN">354</div> <div class="G">‘Yesāhaṁ upadhāveyyaṁ,</div> </td> </tr> <tr> <td> <div class="G">bhīto tasitavedhito;</div> </td> </tr> <tr> <td> <div class="G">Te maṁ ohāya pakkantā,</div> </td> </tr> <tr> <td> <div class="G">kathaṁ me ajja kātave.</div> </td> </tr> </table> </div>
</div>
<div class="q" id="p_21Cp_355"> <div class="divNumber">79.</div> <div class="p"> <table class="singleColumn"> <tr> <td> <div class="pN">355</div> <div class="G">Atthi loke sīlaguṇo,</div> </td> </tr> <tr> <td> <div class="G">saccaṁ soceyyanuddayā;</div> </td> </tr> <tr> <td> <div class="G">Tena saccena kāhāmi,</div> </td> </tr> <tr> <td> <div class="G">saccakiriyamuttamaṁ.</div> </td> </tr> </table> </div>
</div>
<div class="q" id="p_21Cp_356"> <div class="divNumber">80.</div> <div class="p"> <table class="singleColumn"> <tr> <td> <div class="pN">356</div> <div class="G">Āvejjetvā dhammabalaṁ,</div> </td> </tr> <tr> <td> <div class="G">saritvā pubbake jine;</div> </td> </tr> <tr> <td> <div class="G">Saccabalamavassāya,</div> </td> </tr> <tr> <td> <div class="G">saccakiriyamakāsahaṁ.</div> </td> </tr> </table> </div>
</div>
<div class="q" id="p_21Cp_357"> <div class="divNumber">81.</div> <div class="p"> <table class="singleColumn"> <tr> <td> <div class="pN">357</div> <div class="G">Santi pakkhā apatanā,</div> </td> </tr> <tr> <td> <div class="G">santi pādā avañcanā;</div> </td> </tr> <tr> <td> <div class="G">Mātāpitā ca nikkhantā,</div> </td> </tr> <tr> <td> <div class="G">jātaveda paṭikkama’.</div> </td> </tr> </table> </div>
</div>
<div class="q" id="p_21Cp_358"> <div class="divNumber">82.</div> <div class="p"> <table class="singleColumn"> <tr> <td> <div class="pN">358</div> <div class="G">Sahasacce kate mayhaṁ,</div> </td> </tr> <tr> <td> <div class="G">Mahāpajjalito sikhī;</div> </td> </tr> <tr> <td> <div class="G">Vajjesi soḷasakarīsāni,</div> </td> </tr> <tr> <td> <div class="G">Udakaṁ patvā yathā sikhī;</div> </td> </tr> <tr> <td> <div class="G">Saccena me samo natthi,</div> </td> </tr> <tr> <td> <div class="G">Esā me saccapāramī”ti.</div> </td> </tr> </table> </div>
</div>
<div class="CENTER" id="p_21Cp_359">
<span class="pN">359</span>Vaṭṭapotakacariyaṁ navamaṁ.</div>
</html>
