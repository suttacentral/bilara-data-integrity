<html>
<div class="i">2.4.6.1 Ārāmapavisanasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Ārāmavagga</div>
<div class="h">Ārāmapavisanasikkhāpada</div>
<div class="q" id="p_2V_3087"> <div class="divNumber">1021.</div> <div class="p">
<span class="pN">3087</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena sambahulā bhikkhū gāmakāvāse ekacīvarā cīvarakammaṁ karonti. Bhikkhuniyo anāpucchā ārāmaṁ pavisitvā yena te bhikkhū tenupasaṅkamiṁsu. Bhikkhū ujjhāyanti khiyyanti vipācenti— “kathañhi nāma bhikkhuniyo anāpucchā ārāmaṁ pavisissantī”ti…pe… “saccaṁ kira, bhikkhave, bhikkhuniyo anāpucchā ārāmaṁ pavisantī”ti? “Saccaṁ, bhagavā”ti. Vigarahi buddho bhagavā…pe… kathañhi nāma, bhikkhave, bhikkhuniyo anāpucchā ārāmaṁ pavisissanti. Netaṁ, bhikkhave, appasannānaṁ vā pasādāya…pe… evañca pana, bhikkhave, bhikkhuniyo imaṁ sikkhāpadaṁ uddisantu— </div>
</div>
<div class="q" id="p_2V_3088"> <div class="p">
<span class="pN">3088</span><span class="bold">“Yā pana bhikkhunī anāpucchā ārāmaṁ paviseyya, pācittiyan”</span>ti. </div>
</div>
<div class="q" id="p_2V_3089"> <div class="p">
<span class="pN">3089</span>Evañcidaṁ bhagavatā bhikkhunīnaṁ sikkhāpadaṁ paññattaṁ hoti. </div>
</div>
<div class="q" id="p_2V_3090"> <div class="divNumber">1022.</div> <div class="p">
<span class="pN">3090</span>Tena kho pana samayena te bhikkhū tamhā āvāsā pakkamiṁsu. Bhikkhuniyo— “ayyā pakkantā”ti ārāmaṁ nāgamaṁsu. Atha kho te bhikkhū punadeva taṁ āvāsaṁ paccāgacchiṁsu. Bhikkhuniyo— “ayyā āgatā”ti āpucchā ārāmaṁ pavisitvā yena te bhikkhū tenupasaṅkamiṁsu; upasaṅkamitvā te bhikkhū abhivādetvā ekamantaṁ aṭṭhaṁsu. Ekamantaṁ ṭhitā kho tā bhikkhuniyo te bhikkhū etadavocuṁ— “kissa tumhe, bhaginiyo, ārāmaṁ neva sammajjittha na pānīyaṁ paribhojanīyaṁ upaṭṭhāpitthā”ti? “Bhagavatā, ayyā, sikkhāpadaṁ paññattaṁ— ‘na anāpucchā ārāmo pavisitabbo’ti. Tena mayaṁ na āgamimhā”ti. Bhagavato etamatthaṁ ārocesuṁ…pe… anujānāmi, bhikkhave, santaṁ bhikkhuṁ āpucchā ārāmaṁ pavisituṁ. Evañca pana, bhikkhave, bhikkhuniyo imaṁ sikkhāpadaṁ uddisantu— </div>
</div>
<div class="q" id="p_2V_3091"> <div class="p">
<span class="pN">3091</span><span class="bold">“Yā pana bhikkhunī santaṁ bhikkhuṁ anāpucchā ārāmaṁ paviseyya, pācittiyan”</span>ti. </div>
</div>
<div class="q" id="p_2V_3092"> <div class="p">
<span class="pN">3092</span>Evañcidaṁ bhagavatā bhikkhunīnaṁ sikkhāpadaṁ paññattaṁ hoti. </div>
</div>
<div class="q" id="p_2V_3093"> <div class="divNumber">1023.</div> <div class="p">
<span class="pN">3093</span>Tena kho pana samayena te bhikkhū tamhā āvāsā pakkamitvā punadeva taṁ āvāsaṁ paccāgacchiṁsu. Bhikkhuniyo— “ayyā pakkantā”ti anāpucchā ārāmaṁ pavisiṁsu. Tāsaṁ kukkuccaṁ ahosi— “bhagavatā sikkhāpadaṁ paññattaṁ— ‘na santaṁ bhikkhuṁ anāpucchā ārāmo pavisitabbo’ti. Mayañcamhā santaṁ bhikkhuṁ anāpucchā ārāmaṁ pavisimhā. Kacci nu kho mayaṁ pācittiyaṁ āpattiṁ āpannā”ti…pe… bhagavato etamatthaṁ ārocesuṁ. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi…pe… evañca pana, bhikkhave, bhikkhuniyo imaṁ sikkhāpadaṁ uddisantu— </div>
</div>
<div class="q" id="p_2V_3094"> <div class="divNumber">1024.</div> <div class="p">
<span class="pN">3094</span><span class="bold">“Yā pana bhikkhunī jānaṁ sabhikkhukaṁ ārāmaṁ anāpucchā paviseyya, pācittiyan”</span>ti. (<span class="italic">51</span>:<span class="bold">106</span>) </div>
</div>
<div class="q" id="p_2V_3095"> <div class="divNumber">1025.</div> <div class="p">
<span class="pN">3095</span><span class="bold">Yā panā</span>ti yā yādisā…pe… <span class="bold">bhikkhunī</span>ti…pe… ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_3096"> <div class="p">
<span class="pN">3096</span><span class="bold">Jānāti</span> nāma sāmaṁ vā jānāti, aññe vā tassā ārocenti, te vā ārocenti. </div>
</div>
<div class="q" id="p_2V_3097"> <div class="p">
<span class="pN">3097</span><span class="bold">Sabhikkhuko</span> nāma ārāmo yattha bhikkhū rukkhamūlepi vasanti. </div>
</div>
<div class="q" id="p_2V_3098"> <div class="p">
<span class="pN">3098</span><span class="bold">Anāpucchā ārāmaṁ paviseyyā</span>ti bhikkhuṁ vā sāmaṇeraṁ vā ārāmikaṁ vā anāpucchā parikkhittassa ārāmassa parikkhepaṁ atikkāmentiyā āpatti pācittiyassa. Aparikkhittassa ārāmassa upacāraṁ okkamantiyā āpatti pācittiyassa. </div>
</div>
<div class="q" id="p_2V_3099"> <div class="divNumber">1026.</div> <div class="p">
<span class="pN">3099</span>Sabhikkhuke sabhikkhukasaññā santaṁ bhikkhuṁ anāpucchā ārāmaṁ pavisati, āpatti pācittiyassa. Sabhikkhuke vematikā santaṁ bhikkhuṁ anāpucchā ārāmaṁ pavisati, āpatti dukkaṭassa. Sabhikkhuke abhikkhukasaññā santaṁ bhikkhuṁ anāpucchā ārāmaṁ pavisati, anāpatti. </div>
</div>
<div class="q" id="p_2V_3100"> <div class="p">
<span class="pN">3100</span>Abhikkhuke sabhikkhukasaññā, āpatti dukkaṭassa. Abhikkhuke vematikā, āpatti dukkaṭassa. Abhikkhuke abhikkhukasaññā, anāpatti. </div>
</div>
<div class="q" id="p_2V_3101"> <div class="divNumber">1027.</div> <div class="p">
<span class="pN">3101</span>Anāpatti— santaṁ bhikkhuṁ āpucchā pavisati, asantaṁ bhikkhuṁ anāpucchā pavisati, sīsānulokikā gacchati, yattha bhikkhuniyo sannipatitā honti tattha gacchati, ārāmena maggo hoti, gilānāya, āpadāsu, ummattikāya, ādikammikāyāti. </div>
</div>
<div class="CENTER" id="p_2V_3102">
<span class="pN">3102</span>Paṭhamasikkhāpadaṁ niṭṭhitaṁ.</div>
</html>
