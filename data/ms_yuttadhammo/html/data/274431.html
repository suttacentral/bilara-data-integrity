<html>
<div class="i">6.1.5 Ākāsānañcāyatanapañhāsutta</div>
<div class="h">Moggallānasaṁyutta</div>
<div class="h">Moggallānavagga</div>
<div class="h">Ākāsānañcāyatanapañhāsutta</div>
<div class="q" id="p_13S4_1386"> <div class="divNumber">336.</div> <div class="p">
<span class="pN">1386</span>“‘Ākāsānañcāyatanaṁ, ākāsānañcāyatanan’ti vuccati. Katamaṁ nu kho ākāsānañcāyatananti? Tassa mayhaṁ, āvuso, etadahosi—  ‘idha bhikkhu sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ananto ākāsoti ākāsānañcāyatanaṁ upasampajja viharati. Idaṁ vuccati ākāsānañcāyatanan’ti. So khvāhaṁ, āvuso, sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ananto ākāsoti ākāsānañcāyatanaṁ upasampajja viharāmi. Tassa mayhaṁ, āvuso, iminā vihārena viharato rūpasahagatā saññāmanasikārā samudācaranti. </div>
</div>
<div class="q" id="p_13S4_1387"> <div class="p">
<span class="pN">1387</span>Atha kho maṁ, āvuso, bhagavā iddhiyā upasaṅkamitvā etadavoca—  ‘moggallāna, moggallāna. Mā, brāhmaṇa, ākāsānañcāyatanaṁ pamādo, ākāsānañcāyatane cittaṁ saṇṭhapehi, ākāsānañcāyatane cittaṁ ekodiṁ karohi, ākāsānañcāyatane cittaṁ samādahā’ti. So khvāhaṁ, āvuso, aparena samayena sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ananto ākāsoti ākāsānañcāyatanaṁ upasampajja vihāsiṁ. Yañhi taṁ, āvuso, sammā vadamāno vadeyya…pe…  mahābhiññataṁ patto”ti. </div>
</div>
<div class="CENTER" id="p_13S4_1388">
<span class="pN">1388</span>Pañcamaṁ.</div>
</html>
