<html>
<div class="i">7.2.5 Mānatthaddhasutta</div>
<div class="h">Brāhmaṇasaṁyutta</div>
<div class="h">Upāsakavagga</div>
<div class="h">Mānatthaddhasutta</div>
<div class="q" id="p_12S1_1260"> <div class="divNumber">201.</div> <div class="p">
<span class="pN">1260</span>Sāvatthinidānaṁ. Tena kho pana samayena mānatthaddho nāma brāhmaṇo sāvatthiyaṁ paṭivasati. So neva mātaraṁ abhivādeti, na pitaraṁ abhivādeti, na ācariyaṁ abhivādeti, na jeṭṭhabhātaraṁ abhivādeti. Tena kho pana samayena bhagavā mahatiyā parisāya parivuto dhammaṁ deseti. Atha kho mānatthaddhassa brāhmaṇassa etadahosi—  “ayaṁ kho samaṇo gotamo mahatiyā parisāya parivuto dhammaṁ deseti. Yannūnāhaṁ yena samaṇo gotamo tenupasaṅkameyyaṁ. Sace maṁ samaṇo gotamo ālapissati, ahampi taṁ ālapissāmi. No ce maṁ samaṇo gotamo ālapissati, ahampi nālapissāmī”ti. Atha kho mānatthaddho brāhmaṇo yena bhagavā tenupasaṅkami; upasaṅkamitvā tuṇhībhūto ekamantaṁ aṭṭhāsi. Atha kho bhagavā taṁ nālapi. Atha kho mānatthaddho brāhmaṇo—  “nāyaṁ samaṇo gotamo kiñci jānātī”ti tatova puna nivattitukāmo ahosi. Atha kho bhagavā mānatthaddhassa brāhmaṇassa cetasā cetoparivitakkamaññāya mānatthaddhaṁ brāhmaṇaṁ gāthāya ajjhabhāsi—  </div>
</div>
<div class="q" id="p_12S1_1261"> <div class="p"> <table class="singleColumn"> <tr> <td> <div class="pN">1261</div> <div class="G">“Na mānaṁ brāhmaṇa sādhu,</div> </td> </tr> <tr> <td> <div class="G">atthikassīdha brāhmaṇa;</div> </td> </tr> <tr> <td> <div class="G">Yena atthena āgacchi,</div> </td> </tr> <tr> <td> <div class="G">tamevamanubrūhaye”ti.</div> </td> </tr> </table> </div>
</div>
<div class="q" id="p_12S1_1262"> <div class="p">
<span class="pN">1262</span>Atha kho mānatthaddho brāhmaṇo—  “cittaṁ me samaṇo gotamo jānātī”ti tattheva bhagavato pādesu sirasā nipatitvā bhagavato pādāni mukhena ca paricumbati pāṇīhi ca parisambāhati, nāmañca sāveti—  “mānatthaddhāhaṁ, bho gotama, mānatthaddhāhaṁ, bho gotamā”ti. Atha kho sā parisā abbhutavittajātā ahosi—  “acchariyaṁ vata bho, abbhutaṁ vata bho. Ayañhi mānatthaddho brāhmaṇo neva mātaraṁ abhivādeti, na pitaraṁ abhivādeti, na ācariyaṁ abhivādeti, na jeṭṭhabhātaraṁ abhivādeti; atha ca pana samaṇe gotame evarūpaṁ paramanipaccakāraṁ karotī”ti. Atha kho bhagavā mānatthaddhaṁ brāhmaṇaṁ etadavoca—  “alaṁ, brāhmaṇa, uṭṭhehi, sake āsane nisīda. Yato te mayi cittaṁ pasannan”ti. Atha kho mānatthaddho brāhmaṇo sake āsane nisīditvā bhagavantaṁ gāthāya ajjhabhāsi—  </div>
</div>
<div class="q" id="p_12S1_1263"> <div class="p"> <table class="singleColumn"> <tr> <td> <div class="pN">1263</div> <div class="G">“Kesu na mānaṁ kayirātha,</div> </td> </tr> <tr> <td> <div class="G">kesu cassa sagāravo;</div> </td> </tr> <tr> <td> <div class="G">Kyassa apacitā assu,</div> </td> </tr> <tr> <td> <div class="G">kyassu sādhu supūjitā”ti.</div> </td> </tr> </table> </div>
</div>
<div class="q" id="p_12S1_1264"> <div class="p"> <table class="singleColumn"> <tr> <td> <div class="pN">1264</div> <div class="G">“Mātari pitari cāpi,</div> </td> </tr> <tr> <td> <div class="G">atho jeṭṭhamhi bhātari;</div> </td> </tr> <tr> <td> <div class="G">Ācariye catutthamhi,</div> </td> </tr> <tr> <td> <div class="G">tesu na mānaṁ kayirātha;</div> </td> </tr> <tr> <td> <div class="G">Tesu assa sagāravo,</div> </td> </tr> <tr> <td> <div class="G">tyassa apacitā assu;</div> </td> </tr> <tr> <td> <div class="G">Tyassu sādhu supūjitā.</div> </td> </tr> </table> </div>
</div>
<div class="q" id="p_12S1_1265"> <div class="p"> <table class="singleColumn"> <tr> <td> <div class="pN">1265</div> <div class="G">Arahante sītībhūte,</div> </td> </tr> <tr> <td> <div class="G">katakicce anāsave;</div> </td> </tr> <tr> <td> <div class="G">Nihacca mānaṁ athaddho,</div> </td> </tr> <tr> <td> <div class="G">te namasse anuttare”ti.</div> </td> </tr> </table> </div>
</div>
<div class="q" id="p_12S1_1266"> <div class="p">
<span class="pN">1266</span>Evaṁ vutte, mānatthaddho brāhmaṇo bhagavantaṁ etadavoca—  “abhikkantaṁ, bho gotama…pe…  upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti. </div>
</div>
</html>
