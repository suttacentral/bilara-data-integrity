<html>
<div class="i">12.3.6 Mittasutta</div>
<div class="h">Saccasaṁyutta</div>
<div class="h">Koṭigāmavagga</div>
<div class="h">Mittasutta</div>
<div class="q" id="p_14S5_2288"> <div class="divNumber">1096.</div> <div class="p">
<span class="pN">2288</span>“Ye hi keci, bhikkhave, anukampeyyātha, ye ca sotabbaṁ maññeyyuṁ— mittā vā amaccā vā ñātī vā sālohitā vā— te vo, bhikkhave, catunnaṁ ariyasaccānaṁ yathābhūtaṁ abhisamayāya samādapetabbā nivesetabbā patiṭṭhāpetabbā. </div>
</div>
<div class="q" id="p_14S5_2289"> <div class="p">
<span class="pN">2289</span>Katamesaṁ catunnaṁ? Dukkhassa ariyasaccassa, dukkhasamudayassa ariyasaccassa, dukkhanirodhassa ariyasaccassa, dukkhanirodhagāminiyā paṭipadāya ariyasaccassa. Ye hi keci, bhikkhave, anukampeyyātha, ye ca sotabbaṁ maññeyyuṁ— mittā vā amaccā vā ñātī vā sālohitā vā— te vo, bhikkhave, imesaṁ catunnaṁ ariyasaccānaṁ yathābhūtaṁ abhisamayāya samādapetabbā nivesetabbā patiṭṭhāpetabbā. </div>
</div>
<div class="q" id="p_14S5_2290"> <div class="p">
<span class="pN">2290</span>Tasmātiha, bhikkhave, ‘idaṁ dukkhan’ti yogo karaṇīyo…pe… ‘ayaṁ dukkhanirodhagāminī paṭipadā’ti yogo karaṇīyo”ti. </div>
</div>
<div class="CENTER" id="p_14S5_2291">
<span class="pN">2291</span>Chaṭṭhaṁ.</div>
</html>
