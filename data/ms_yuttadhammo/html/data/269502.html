<html>
<div class="i">1.1.39 Atthasandassanañāṇaniddesa</div>
<div class="h">Mahāvagga</div>
<div class="h">Ñāṇakathā</div>
<div class="h">Atthasandassanañāṇaniddesa</div>
<div class="q" id="p_26Ps_594"> <div class="divNumber">90.</div> <div class="p">
<span class="pN">594</span>Kathaṁ nānādhammappakāsanatā paññā atthasandassane ñāṇaṁ? <span class="bold">Nānādhammā</span>ti pañcakkhandhā, dvādasāyatanāni, aṭṭhārasa dhātuyo, kusalā dhammā, akusalā dhammā, abyākatā dhammā, kāmāvacarā dhammā, rūpāvacarā dhammā, arūpāvacarā dhammā, apariyāpannā dhammā. </div>
</div>
<div class="q" id="p_26Ps_595"> <div class="p">
<span class="pN">595</span><span class="bold">Pakāsanatā</span>ti rūpaṁ aniccato pakāseti, rūpaṁ dukkhato pakāseti, rūpaṁ anattato pakāseti. Vedanaṁ…pe… saññaṁ… saṅkhāre… viññāṇaṁ… cakkhuṁ…pe… jarāmaraṇaṁ aniccato pakāseti, jarāmaraṇaṁ dukkhato pakāseti, jarāmaraṇaṁ anattato pakāseti. </div>
</div>
<div class="q" id="p_26Ps_596"> <div class="p">
<span class="pN">596</span><span class="bold">Atthasandassane</span>ti kāmacchandaṁ pajahanto nekkhammatthaṁ sandasseti. Byāpādaṁ pajahanto abyāpādatthaṁ sandasseti. Thinamiddhaṁ pajahanto ālokasaññatthaṁ sandasseti. Uddhaccaṁ pajahanto avikkhepatthaṁ sandasseti. Vicikicchaṁ pajahanto dhammavavatthānatthaṁ sandasseti. Avijjaṁ pajahanto ñāṇatthaṁ sandasseti. Aratiṁ pajahanto pāmojjatthaṁ sandasseti. Nīvaraṇe pajahanto paṭhamajjhānatthaṁ sandasseti…pe… sabbakilese pajahanto arahattamaggatthaṁ sandasseti. Taṁ ñātaṭṭhena ñāṇaṁ, pajānanaṭṭhena paññā. Tena vuccati— “nānādhammappakāsanatā paññā atthasandassane ñāṇaṁ”. </div>
</div>
<div class="CENTER" id="p_26Ps_597">
<span class="pN">597</span>Atthasandassanañāṇaniddeso navatiṁsatimo.</div>
</html>
