<html>
<div class="i">11.3 Brahmadaṇḍakathā</div>
<div class="h">Pañcasatikakkhandhaka</div>
<div class="h">Brahmadaṇḍakathā</div>
<div class="q" id="p_4V_2209"> <div class="divNumber">445.</div> <div class="p">
<span class="pN">2209</span>Atha kho āyasmā ānando there bhikkhū etadavoca—  “bhagavā maṁ, bhante, parinibbānakāle evamāha—  ‘tena hānanda, saṁgho mamaccayena channassa bhikkhuno brahmadaṇḍaṁ āṇāpetū’”ti. “Pucchi pana tvaṁ, āvuso ānanda, bhagavantaṁ—  ‘katamo pana, bhante, brahmadaṇḍo’”ti? “Pucchiṁ khohaṁ, bhante, bhagavantaṁ—  ‘katamo pana, bhante, brahmadaṇḍo’ti? ‘Channo, ānanda, bhikkhu yaṁ iccheyya taṁ vadeyya. Bhikkhūhi channo bhikkhu neva vattabbo, na ovaditabbo, nānusāsitabbo’”ti. “Tena hāvuso ānanda, tvaṁyeva channassa bhikkhuno brahmadaṇḍaṁ āṇāpehī”ti. “Kathāhaṁ, bhante, channassa bhikkhuno brahmadaṇḍaṁ āṇāpemi, caṇḍo so bhikkhu pharuso”ti? “Tena hāvuso ānanda, bahukehi bhikkhūhi saddhiṁ gacchāhī”ti. “Evaṁ, bhante”ti kho āyasmā ānando therānaṁ bhikkhūnaṁ paṭissutvā mahatā bhikkhusaṁghena saddhiṁ pañcamattehi bhikkhusatehi nāvāya ujjavanikāya kosambiṁ ujjavi, nāvāya paccorohitvā rañño udenassa uyyānassa avidūre aññatarasmiṁ rukkhamūle nisīdi. Tena kho pana samayena rājā udeno uyyāne paricāresi saddhiṁ orodhena. Assosi kho rañño udenassa orodho—  “amhākaṁ kira ācariyo ayyo ānando uyyānassa avidūre aññatarasmiṁ rukkhamūle nisinno”ti. Atha kho rañño udenassa orodho rājānaṁ udenaṁ etadavoca—  “amhākaṁ kira, deva, ācariyo ayyo ānando uyyānassa avidūre aññatarasmiṁ rukkhamūle nisinno. Icchāma mayaṁ, deva, ayyaṁ ānandaṁ passitun”ti. “Tena hi tumhe samaṇaṁ ānandaṁ passathā”ti. </div>
</div>
<div class="q" id="p_4V_2210"> <div class="p">
<span class="pN">2210</span>Atha kho rañño udenassa orodho yenāyasmā ānando tenupasaṅkami, upasaṅkamitvā āyasmantaṁ ānandaṁ abhivādetvā ekamantaṁ nisīdi. Ekamantaṁ nisinnaṁ kho rañño udenassa orodhaṁ āyasmā ānando dhammiyā kathāya sandassesi samādapesi samuttejesi sampahaṁsesi. Atha kho rañño udenassa orodho āyasmatā ānandena dhammiyā kathāya sandassito samādapito samuttejito sampahaṁsito āyasmato ānandassa pañca uttarāsaṅgasatāni pādāsi. Atha kho rañño udenassa orodho āyasmato ānandassa bhāsitaṁ abhinanditvā anumoditvā uṭṭhāyāsanā āyasmantaṁ ānandaṁ abhivādetvā padakkhiṇaṁ katvā yena rājā udeno tenupasaṅkami. Addasā kho rājā udeno orodhaṁ dūratova āgacchantaṁ. Disvāna orodhaṁ etadavoca—  “api nu kho tumhe samaṇaṁ ānandaṁ passitthā”ti? “Apassimhā kho mayaṁ, deva, ayyaṁ ānandan”ti. “Api nu tumhe samaṇassa ānandassa kiñci adatthā”ti? “Adamhā kho mayaṁ, deva, ayyassa ānandassa pañca uttarāsaṅgasatānī”ti. Rājā udeno ujjhāyati khiyyati vipāceti—  “kathañhi nāma samaṇo ānando tāva bahuṁ cīvaraṁ paṭiggahessati. Dussavāṇijjaṁ vā samaṇo ānando karissati, paggāhikasālaṁ vā pasāressatī”ti. </div>
</div>
<div class="q" id="p_4V_2211"> <div class="p">
<span class="pN">2211</span>Atha kho rājā udeno yenāyasmā ānando tenupasaṅkami, upasaṅkamitvā āyasmatā ānandena saddhiṁ sammodi. Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho rājā udeno āyasmantaṁ ānandaṁ etadavoca—  “āgamā nu khvidha, bho ānanda, amhākaṁ orodho”ti? “Āgamāsi kho te idha, mahārāja, orodho”ti. “Api pana bhoto ānandassa kiñci adāsī”ti? “Adāsi kho me, mahārāja, pañca uttarāsaṅgasatānī”ti. “Kiṁ pana bhavaṁ ānando tāva bahuṁ cīvaraṁ karissatī”ti? “Ye te, mahārāja, bhikkhū dubbalacīvarā tehi saddhiṁ saṁvibhajissāmī”ti. “Yāni kho pana, bho ānanda, porāṇakāni dubbalacīvarāni tāni kathaṁ karissathā”ti? “Tāni, mahārāja, uttarattharaṇaṁ karissāmā”ti. “Yāni pana, bho ānanda, porāṇakāni uttarattharaṇāni tāni kathaṁ karissathā”ti? “Tāni, mahārāja, bhisicchaviyo karissāmā”ti. “Yā pana, bho ānanda, porāṇakā bhisicchaviyo tā kathaṁ karissathā”ti? “Tā, mahārāja, bhūmattharaṇaṁ karissāmā”ti. “Yāni pana, bho ānanda, porāṇakāni bhūmattharaṇāni tāni kathaṁ karissathā”ti? “Tāni, mahārāja, pādapuñchaniyo karissāmā”ti. “Yā pana, bho ānanda, porāṇakā pādapuñchaniyo tā kathaṁ karissathā”ti? “Tā, mahārāja, rajoharaṇaṁ karissāmā”ti. “Yāni pana, bho ānanda, porāṇakāni rajoharaṇāni tāni kathaṁ karissathā”ti? “Tāni, mahārāja, koṭṭetvā cikkhallena madditvā paribhaṇḍaṁ limpissāmā”ti. </div>
</div>
<div class="q" id="p_4V_2212"> <div class="p">
<span class="pN">2212</span>Atha kho rājā udeno—  “sabbevime samaṇā sakyaputtiyā yoniso upanenti, na kulavaṁ gamentī”ti—  āyasmato ānandassa aññānipi pañca dussasatāni pādāsi. Ayañcarahi āyasmato ānandassa paṭhamaṁ cīvarabhikkhā uppajji cīvarasahassaṁ. Atha kho āyasmā ānando yena ghositārāmo tenupasaṅkami, upasaṅkamitvā paññatte āsane nisīdi. Atha kho āyasmā channo yenāyasmā ānando tenupasaṅkami, upasaṅkamitvā āyasmantaṁ ānandaṁ abhivādetvā ekamantaṁ nisīdi. Ekamantaṁ nisinnaṁ kho āyasmantaṁ channaṁ āyasmā ānando etadavoca—  “saṁghena te, āvuso channa, brahmadaṇḍo āṇāpito”ti. </div>
</div>
<div class="q" id="p_4V_2213"> <div class="p">
<span class="pN">2213</span>“Katamo pana, bhante ānanda, brahmadaṇḍo āṇāpito”ti? “Tvaṁ, āvuso channa, bhikkhū yaṁ iccheyyāsi taṁ vadeyyāsi. Bhikkhūhi tvaṁ neva vattabbo, na ovaditabbo, nānusāsitabbo”ti. “Nanvāhaṁ, bhante ānanda, hato ettāvatā, yatohaṁ bhikkhūhi neva vattabbo, na ovaditabbo, nānusāsitabbo”ti tattheva mucchito papato. Atha kho āyasmā channo brahmadaṇḍena aṭṭīyamāno harāyamāno jigucchamāno eko vūpakaṭṭho appamatto ātāpī pahitatto viharanto nacirasseva—  yassatthāya kulaputtā sammadeva agārasmā anagāriyaṁ pabbajanti, tadanuttaraṁ—  brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi. “Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti abbhaññāsi. Aññataro ca panāyasmā channo arahataṁ ahosi. Atha kho āyasmā channo arahattaṁ patto yenāyasmā ānando tenupasaṅkami, upasaṅkamitvā āyasmantaṁ ānandaṁ etadavoca—  “paṭippassambhehi dāni me, bhante ānanda, brahmadaṇḍan”ti. “Yadaggena tayā, āvuso channa, arahattaṁ sacchikataṁ tadaggena te brahmadaṇḍo paṭippassaddho”ti. Imāya kho pana vinayasaṅgītiyā pañca bhikkhusatāni anūnāni anadhikāni ahesuṁ. Tasmā ayaṁ vinayasaṅgīti “pañcasatikā”ti vuccatīti. </div>
</div>
<div class="CENTER" id="p_4V_2214">
<span class="pN">2214</span>Pañcasatikakkhandhako ekādasamo.<br> Imamhi khandhake vatthū tevīsati.</div>
<div class="SUMMARY" id="p_4V_2215">
<span class="pN">2215</span><span class="firstLetter">T</span>assuddānaṁ</div>
<div class="q" id="p_4V_2216"> <div class="p"> <table class="singleColumn"> <tr> <td> <div class="pN">2216</div> <div class="G">Parinibbute sambuddhe,</div> </td> </tr> <tr> <td> <div class="G">thero kassapasavhayo;</div> </td> </tr> <tr> <td> <div class="G">Āmantayi bhikkhugaṇaṁ,</div> </td> </tr> <tr> <td> <div class="G">saddhammamanupālako.</div> </td> </tr> </table> </div>
</div>
<div class="q" id="p_4V_2217"> <div class="p"> <table class="singleColumn"> <tr> <td> <div class="pN">2217</div> <div class="G">Pāvāyaddhānamaggamhi,</div> </td> </tr> <tr> <td> <div class="G">subhaddena paveditaṁ;</div> </td> </tr> <tr> <td> <div class="G">Saṅgāyissāma saddhammaṁ,</div> </td> </tr> <tr> <td> <div class="G">adhammo pure dippati.</div> </td> </tr> </table> </div>
</div>
<div class="q" id="p_4V_2218"> <div class="p"> <table class="singleColumn"> <tr> <td> <div class="pN">2218</div> <div class="G">Ekenūna pañcasataṁ,</div> </td> </tr> <tr> <td> <div class="G">ānandampi ca uccini;</div> </td> </tr> <tr> <td> <div class="G">Dhammavinayasaṅgītiṁ,</div> </td> </tr> <tr> <td> <div class="G">vasanto guhamuttame.</div> </td> </tr> </table> </div>
</div>
<div class="q" id="p_4V_2219"> <div class="p"> <table class="singleColumn"> <tr> <td> <div class="pN">2219</div> <div class="G">Upāliṁ vinayaṁ pucchi,</div> </td> </tr> <tr> <td> <div class="G">suttantānandapaṇḍitaṁ;</div> </td> </tr> <tr> <td> <div class="G">Piṭakaṁ tīṇi saṅgītiṁ,</div> </td> </tr> <tr> <td> <div class="G">akaṁsu jinasāvakā.</div> </td> </tr> </table> </div>
</div>
<div class="q" id="p_4V_2220"> <div class="p"> <table class="singleColumn"> <tr> <td> <div class="pN">2220</div> <div class="G">Khuddānukhuddake nānā,</div> </td> </tr> <tr> <td> <div class="G">yathāpaññattivattanā;</div> </td> </tr> <tr> <td> <div class="G">Na pucchi akkamitvāna,</div> </td> </tr> <tr> <td> <div class="G">vandāpesi na yāci ca.</div> </td> </tr> </table> </div>
</div>
<div class="q" id="p_4V_2221"> <div class="p"> <table class="singleColumn"> <tr> <td> <div class="pN">2221</div> <div class="G">Pabbajjaṁ mātugāmassa,</div> </td> </tr> <tr> <td> <div class="G">saddhāya dukkaṭāni me;</div> </td> </tr> <tr> <td> <div class="G">Purāṇo brahmadaṇḍañca,</div> </td> </tr> <tr> <td> <div class="G">orodho udenena saha.</div> </td> </tr> </table> </div>
</div>
<div class="q" id="p_4V_2222"> <div class="p"> <table class="singleColumn"> <tr> <td> <div class="pN">2222</div> <div class="G">Tāva bahu dubbalañca,</div> </td> </tr> <tr> <td> <div class="G">uttarattharaṇā bhisi;</div> </td> </tr> <tr> <td> <div class="G">Bhūmattharaṇā puñchaniyo,</div> </td> </tr> <tr> <td> <div class="G">rajo cikkhallamaddanā.</div> </td> </tr> </table> </div>
</div>
<div class="q" id="p_4V_2223"> <div class="p"> <table class="singleColumn"> <tr> <td> <div class="pN">2223</div> <div class="G">Sahassacīvaraṁ uppajji,</div> </td> </tr> <tr> <td> <div class="G">paṭhamānandasavhayo;</div> </td> </tr> <tr> <td> <div class="G">Tajjito brahmadaṇḍena,</div> </td> </tr> <tr> <td> <div class="G">catussaccaṁ apāpuṇi;</div> </td> </tr> <tr> <td> <div class="G">Vasībhūtā pañcasatā,</div> </td> </tr> <tr> <td> <div class="G">tasmā pañcasatī iti.</div> </td> </tr> </table> </div>
</div>
<div class="ENDH3" id="p_4V_2224">
<span class="pN">2224</span>Pañcasatikakkhandhako niṭṭhito.</div>
</html>
