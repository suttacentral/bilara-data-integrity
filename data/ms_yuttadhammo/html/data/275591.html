<html>
<div class="i">2.2.9 Padhānasutta</div>
<div class="h">Dutiyapaṇṇāsaka</div>
<div class="h">Pattakammavagga</div>
<div class="h">Padhānasutta</div>
<div class="q" id="p_15A4_507"> <div class="divNumber">69.</div> <div class="p">
<span class="pN">507</span>“Cattārimāni, bhikkhave, padhānāni. Katamāni cattāri? Saṁvarappadhānaṁ, pahānappadhānaṁ, bhāvanāppadhānaṁ, anurakkhaṇāppadhānaṁ. Katamañca, bhikkhave, saṁvarappadhānaṁ? Idha, bhikkhave, bhikkhu anuppannānaṁ pāpakānaṁ akusalānaṁ dhammānaṁ anuppādāya chandaṁ janeti vāyamati vīriyaṁ ārabhati cittaṁ paggaṇhāti padahati. Idaṁ vuccati, bhikkhave, saṁvarappadhānaṁ. </div>
</div>
<div class="q" id="p_15A4_508"> <div class="p">
<span class="pN">508</span>Katamañca, bhikkhave, pahānappadhānaṁ? Idha, bhikkhave, bhikkhu uppannānaṁ pāpakānaṁ akusalānaṁ dhammānaṁ pahānāya chandaṁ janeti vāyamati vīriyaṁ ārabhati cittaṁ paggaṇhāti padahati. Idaṁ vuccati, bhikkhave, pahānappadhānaṁ. </div>
</div>
<div class="q" id="p_15A4_509"> <div class="p">
<span class="pN">509</span>Katamañca, bhikkhave, bhāvanāppadhānaṁ? Idha, bhikkhave, bhikkhu anuppannānaṁ kusalānaṁ dhammānaṁ uppādāya chandaṁ janeti vāyamati vīriyaṁ ārabhati cittaṁ paggaṇhāti padahati. Idaṁ vuccati, bhikkhave, bhāvanāppadhānaṁ. </div>
</div>
<div class="q" id="p_15A4_510"> <div class="p">
<span class="pN">510</span>Katamañca, bhikkhave, anurakkhaṇāppadhānaṁ? Idha, bhikkhave, bhikkhu uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti vāyamati vīriyaṁ ārabhati cittaṁ paggaṇhāti padahati. Idaṁ vuccati, bhikkhave, anurakkhaṇāppadhānaṁ. Imāni kho, bhikkhave, cattāri padhānānīti. </div>
</div>
<div class="q" id="p_15A4_511"> <div class="p"> <table class="singleColumn"> <tr> <td> <div class="pN">511</div> <div class="G">Saṁvaro ca pahānañca,</div> </td> </tr> <tr> <td> <div class="G">bhāvanā anurakkhaṇā;</div> </td> </tr> <tr> <td> <div class="G">Ete padhānā cattāro,</div> </td> </tr> <tr> <td> <div class="G">desitādiccabandhunā;</div> </td> </tr> <tr> <td> <div class="G">Yo hi bhikkhu idhātāpī,</div> </td> </tr> <tr> <td> <div class="G">khayaṁ dukkhassa pāpuṇe”ti.</div> </td> </tr> </table> </div>
</div>
<div class="CENTER" id="p_15A4_512">
<span class="pN">512</span>Navamaṁ.</div>
</html>
