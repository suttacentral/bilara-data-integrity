<html>
<div class="i">2.4.3.8 Cīvaradānasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Naggavagga</div>
<div class="h">Cīvaradānasikkhāpada</div>
<div class="q" id="p_2V_2851"> <div class="divNumber">916.</div> <div class="p">
<span class="pN">2851</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena thullanandā bhikkhunī naṭānampi naṭakānampi laṅghakānampi sokajjhāyikānampi kumbhathūṇikānampi samaṇacīvaraṁ deti— “mayhaṁ parisati vaṇṇaṁ bhāsathā”ti. Naṭāpi naṭakāpi laṅghakāpi sokajjhāyikāpi kumbhathūṇikāpi thullanandāya bhikkhuniyā parisati vaṇṇaṁ bhāsanti— “ayyā thullanandā bahussutā bhāṇikā visāradā paṭṭā dhammiṁ kathaṁ kātuṁ; detha ayyāya, karotha ayyāyā”ti. </div>
</div>
<div class="q" id="p_2V_2852"> <div class="p">
<span class="pN">2852</span>Yā tā bhikkhuniyo appicchā, tā ujjhāyanti khiyyanti vipācenti— “kathañhi nāma ayyā thullanandā agārikassa samaṇacīvaraṁ dassatī”ti…pe… “saccaṁ kira, bhikkhave, thullanandā bhikkhunī agārikassa samaṇacīvaraṁ detī”ti? “Saccaṁ, bhagavā”ti. Vigarahi buddho bhagavā…pe… kathañhi nāma, bhikkhave, thullanandā bhikkhunī agārikassa samaṇacīvaraṁ dassati. Netaṁ, bhikkhave, appasannānaṁ vā pasādāya…pe… evañca pana, bhikkhave, bhikkhuniyo imaṁ sikkhāpadaṁ uddisantu— </div>
</div>
<div class="q" id="p_2V_2853"> <div class="divNumber">917.</div> <div class="p">
<span class="pN">2853</span><span class="bold">“Yā pana bhikkhunī agārikassa vā paribbājakassa vā paribbājikāya vā samaṇacīvaraṁ dadeyya, pācittiyan”</span>ti. (<span class="italic">28</span>:<span class="bold">83</span>) </div>
</div>
<div class="q" id="p_2V_2854"> <div class="divNumber">918.</div> <div class="p">
<span class="pN">2854</span><span class="bold">Yā panā</span>ti yā yādisā…pe… <span class="bold">bhikkhunī</span>ti…pe… ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2855"> <div class="p">
<span class="pN">2855</span><span class="bold">Agāriko</span> nāma yo koci agāraṁ ajjhāvasati. </div>
</div>
<div class="q" id="p_2V_2856"> <div class="p">
<span class="pN">2856</span><span class="bold">Paribbājako</span> nāma bhikkhuñca sāmaṇerañca ṭhapetvā yo koci paribbājakasamāpanno. </div>
</div>
<div class="q" id="p_2V_2857"> <div class="p">
<span class="pN">2857</span><span class="bold">Paribbājikā</span> nāma bhikkhuniñca sikkhamānañca sāmaṇeriñca ṭhapetvā yā kāci paribbājikasamāpannā. </div>
</div>
<div class="q" id="p_2V_2858"> <div class="p">
<span class="pN">2858</span><span class="bold">Samaṇacīvaraṁ</span> nāma kappakataṁ vuccati. Deti, āpatti pācittiyassa. </div>
</div>
<div class="q" id="p_2V_2859"> <div class="divNumber">919.</div> <div class="p">
<span class="pN">2859</span>Anāpatti— mātāpitūnaṁ deti, tāvakālikaṁ deti, ummattikāya, ādikammikāyāti. </div>
</div>
<div class="CENTER" id="p_2V_2860">
<span class="pN">2860</span>Aṭṭhamasikkhāpadaṁ niṭṭhitaṁ.</div>
</html>
