<html>
<div class="i">1 Ārambhakathā</div>
<div class="h">Ārambhakathā</div>
<div class="q" id="p_28Mi_2"> <div class="divNumber">1.</div> <div class="p"> <table class="singleColumn"> <tr> <td> <div class="pN">2</div> <div class="G">Milindo nāma so rājā,</div> </td> </tr> <tr> <td> <div class="G">sāgalāyaṁ puruttame;</div> </td> </tr> <tr> <td> <div class="G">Upagañchi nāgasenaṁ,</div> </td> </tr> <tr> <td> <div class="G">gaṅgā ca yathā sāgaraṁ.</div> </td> </tr> </table> </div>
</div>
<div class="q" id="p_28Mi_3"> <div class="p"> <table class="singleColumn"> <tr> <td> <div class="pN">3</div> <div class="G">Āsajja rājā citrakathiṁ,</div> </td> </tr> <tr> <td> <div class="G">ukkādhāraṁ tamonudaṁ;</div> </td> </tr> <tr> <td> <div class="G">Apucchi nipuṇe pañhe,</div> </td> </tr> <tr> <td> <div class="G">ṭhānāṭṭhānagate puthū.</div> </td> </tr> </table> </div>
</div>
<div class="q" id="p_28Mi_4"> <div class="p"> <table class="singleColumn"> <tr> <td> <div class="pN">4</div> <div class="G">Pucchā visajjanā ceva,</div> </td> </tr> <tr> <td> <div class="G">gambhīratthūpanissitā;</div> </td> </tr> <tr> <td> <div class="G">Hadayaṅgamā kaṇṇasukhā,</div> </td> </tr> <tr> <td> <div class="G">abbhutā lomahaṁsanā.</div> </td> </tr> </table> </div>
</div>
<div class="q" id="p_28Mi_5"> <div class="p"> <table class="singleColumn"> <tr> <td> <div class="pN">5</div> <div class="G">Abhidhammavinayogāḷhā,</div> </td> </tr> <tr> <td> <div class="G">suttajālasamattitā;</div> </td> </tr> <tr> <td> <div class="G">Nāgasenakathā citrā,</div> </td> </tr> <tr> <td> <div class="G">opammehi nayehi ca.</div> </td> </tr> </table> </div>
</div>
<div class="q" id="p_28Mi_6"> <div class="p"> <table class="singleColumn"> <tr> <td> <div class="pN">6</div> <div class="G">Tattha ñāṇaṁ paṇidhāya,</div> </td> </tr> <tr> <td> <div class="G">hāsayitvāna mānasaṁ;</div> </td> </tr> <tr> <td> <div class="G">Suṇātha nipuṇe pañhe,</div> </td> </tr> <tr> <td> <div class="G">kaṅkhāṭṭhānavidālaneti.</div> </td> </tr> </table> </div>
</div>
<div class="q" id="p_28Mi_7"> <div class="divNumber">2.</div> <div class="p">
<span class="pN">7</span>Taṁ yathānusūyate— atthi yonakānaṁ nānāpuṭabhedanaṁ sāgalaṁ nāma nagaraṁ nadīpabbatasobhitaṁ ramaṇīyabhūmippadesabhāgaṁ ārāmuyyānopavanataḷākapokkharaṇisampannaṁ nadīpabbatavanarāmaṇeyyakaṁ sutavantanimmitaṁ nihatapaccatthikaṁ paccāmittānupapīḷitaṁ vividhavicitradaḷhamaṭṭālakoṭṭhakaṁ varapavaragopuratoraṇaṁ gambhīraparikhāpaṇḍarapākāraparikkhittantepuraṁ. Suvibhattavīthicaccaracatukkasiṅghāṭakaṁ suppasāritānekavidhavarabhaṇḍaparipūritantarāpaṇaṁ vividhadānaggasatasamupasobhitaṁ himagirisikharasaṅkāsavarabhavanasatasahassappaṭimaṇḍitaṁ gajahayarathapattisamākulaṁ abhirūpanaranārigaṇānucaritaṁ ākiṇṇajanamanussaṁ puthukhattiyabrāhmaṇavessasuddaṁ vividhasamaṇabrāhmaṇasabhājanasaṅghaṭitaṁ bahuvidhavijjāvanta naraciranisevitaṁ kāsikakoṭumbarikādinānāvidhavatthāpaṇasampannaṁ suppasāritarucirabahuvidhapupphagandhāpaṇaṁ gandhagandhitaṁ āsīsanīyabahuratanaparipūritaṁ disāmukhasuppasāritāpaṇaṁ siṅgāravāṇijagaṇānucaritaṁ kahāpaṇarajatasuvaṇṇakaṁsapattharaparipūraṁ pajjotamānanidhiniketaṁ pahūtadhanadhaññavittūpakaraṇaṁ paripuṇṇakosakoṭṭhāgāraṁ bahvannapānaṁ bahuvidhakhajjabhojjaleyyapeyyasāyanīyaṁ uttarakurusaṅkāsaṁ sampannasassaṁ āḷakamandā viya devapuraṁ. </div>
</div>
<div class="q" id="p_28Mi_8"> <div class="p">
<span class="pN">8</span>Ettha ṭhatvā tesaṁ pubbakammaṁ kathetabbaṁ, kathentena ca chadhā vibhajitvā kathetabbaṁ. Seyyathidaṁ— pubbayogo milindapañhaṁ lakkhaṇapañhaṁ meṇḍakapañhaṁ anumānapañhaṁ opammakathāpañhanti. </div>
</div>
<div class="q" id="p_28Mi_9"> <div class="p">
<span class="pN">9</span>Tattha milindapañho lakkhaṇapañho, vimaticchedanapañhoti duvidho. Meṇḍakapañhopi mahāvaggo, yogikathāpañhoti duvidho. </div>
</div>
</html>
