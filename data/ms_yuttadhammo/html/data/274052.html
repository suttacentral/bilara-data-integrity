<html>
<div class="i">6.1.10 Sagāthakasutta</div>
<div class="h">Lābhasakkārasaṁyutta</div>
<div class="h">Paṭhamavagga</div>
<div class="h">Sagāthakasutta</div>
<div class="q" id="p_12S2_1043"> <div class="divNumber">166.</div> <div class="p">
<span class="pN">1043</span>Sāvatthiyaṁ viharati. “Dāruṇo, bhikkhave, lābhasakkārasiloko…pe… adhigamāya. Idhāhaṁ, bhikkhave, ekaccaṁ puggalaṁ passāmi sakkārena abhibhūtaṁ pariyādiṇṇacittaṁ, kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannaṁ. Idha panāhaṁ, bhikkhave, ekaccaṁ puggalaṁ passāmi asakkārena abhibhūtaṁ pariyādiṇṇacittaṁ, kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannaṁ. Idha panāhaṁ, bhikkhave, ekaccaṁ puggalaṁ passāmi sakkārena ca asakkārena ca tadubhayena abhibhūtaṁ pariyādiṇṇacittaṁ, kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannaṁ. Evaṁ dāruṇo kho, bhikkhave, lābhasakkārasiloko…pe… evañhi vo, bhikkhave, sikkhitabban”ti. </div>
</div>
<div class="q" id="p_12S2_1044"> <div class="p">
<span class="pN">1044</span>Idamavoca bhagavā. Idaṁ vatvāna sugato athāparaṁ etadavoca satthā— </div>
</div>
<div class="q" id="p_12S2_1045"> <div class="p"> <table class="singleColumn"> <tr> <td> <div class="pN">1045</div> <div class="G">“Yassa sakkariyamānassa,</div> </td> </tr> <tr> <td> <div class="G">asakkārena cūbhayaṁ;</div> </td> </tr> <tr> <td> <div class="G">Samādhi na vikampati,</div> </td> </tr> <tr> <td> <div class="G">appamāṇavihārino.</div> </td> </tr> </table> </div>
</div>
<div class="q" id="p_12S2_1046"> <div class="p"> <table class="singleColumn"> <tr> <td> <div class="pN">1046</div> <div class="G">Taṁ jhāyinaṁ sātatikaṁ,</div> </td> </tr> <tr> <td> <div class="G">sukhumaṁ diṭṭhivipassakaṁ;</div> </td> </tr> <tr> <td> <div class="G">Upādānakkhayārāmaṁ,</div> </td> </tr> <tr> <td> <div class="G">āhu sappuriso itī”ti.</div> </td> </tr> </table> </div>
</div>
<div class="CENTER" id="p_12S2_1047">
<span class="pN">1047</span>Dasamaṁ.</div>
<div class="CENTER" id="p_12S2_1048">
<span class="pN">1048</span>Paṭhamo vaggo.</div>
<div class="SUMMARY" id="p_12S2_1049">
<span class="pN">1049</span><span class="firstLetter">T</span>assuddānaṁ</div>
<div class="q" id="p_12S2_1050"> <div class="p"> <table class="singleColumn"> <tr> <td> <div class="pN">1050</div> <div class="G">Dāruṇo baḷisaṁ kummaṁ,</div> </td> </tr> <tr> <td> <div class="G">dīghalomi ca mīḷhakaṁ;</div> </td> </tr> <tr> <td> <div class="G">Asani diddhaṁ siṅgālaṁ,</div> </td> </tr> <tr> <td> <div class="G">verambhena sagāthakanti.</div> </td> </tr> </table> </div>
</div>
</html>
