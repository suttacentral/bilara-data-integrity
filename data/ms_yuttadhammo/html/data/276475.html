<html>
<div class="i">1.5.4.6 Dutiyapavāraṇāsikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Bhojanavagga
</div>
<div class="h">
Dutiyapavāraṇāsikkhāpada
</div>
<div class="q" id="p_2V_784">
<div class="divNumber">
242.
</div>
<div class="p">
<span class="pN">784</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena dve bhikkhū kosalesu janapade sāvatthiṁ addhānamaggappaṭipannā honti. Eko bhikkhu anācāraṁ ācarati. Dutiyo bhikkhu taṁ bhikkhuṁ etadavoca— “māvuso, evarūpamakāsi, netaṁ kappatī”ti. So tasmiṁ upanandhi. Atha kho te bhikkhū sāvatthiṁ agamaṁsu. Tena kho pana samayena sāvatthiyaṁ aññatarassa pūgassa saṁghabhattaṁ hoti. Dutiyo bhikkhu bhuttāvī pavārito hoti. Upanaddho bhikkhu ñātikulaṁ gantvā piṇḍapātaṁ ādāya yena so bhikkhu tenupasaṅkami; upasaṅkamitvā taṁ bhikkhuṁ etadavoca— “bhuñjāhi, āvuso”ti. “Alaṁ, āvuso, paripuṇṇomhī”ti. “Sundaro, āvuso, piṇḍapāto, bhuñjāhī”ti. Atha kho so bhikkhu tena bhikkhunā nippīḷiyamāno taṁ piṇḍapātaṁ bhuñji. Upanaddho bhikkhu taṁ bhikkhuṁ etadavoca— “tvampi nāma, āvuso, maṁ vattabbaṁ maññasi yaṁ tvaṁ bhuttāvī pavārito anatirittaṁ bhojanaṁ bhuñjasī”ti. “Nanu, āvuso, ācikkhitabban”ti. “Nanu, āvuso, pucchitabban”ti.
</div>
</div>
<div class="q" id="p_2V_785">
<div class="p">
<span class="pN">785</span>Atha kho so bhikkhu bhikkhūnaṁ etamatthaṁ ārocesi. Ye te bhikkhū appicchā…pe… te ujjhāyanti khiyyanti vipācenti— “kathañhi nāma bhikkhu bhikkhuṁ bhuttāviṁ pavāritaṁ anatirittena bhojanena abhihaṭṭhuṁ pavāressatī”ti…pe… “saccaṁ kira tvaṁ, bhikkhu, bhikkhuṁ bhuttāviṁ pavāritaṁ anatirittena bhojanena abhihaṭṭhuṁ pavāresī”ti? “Saccaṁ, bhagavā”ti. Vigarahi buddho bhagavā…pe… kathañhi nāma tvaṁ, moghapurisa, bhikkhuṁ bhuttāviṁ pavāritaṁ anatirittena bhojanena abhihaṭṭhuṁ pavāressasi. Netaṁ, moghapurisa, appasannānaṁ vā pasādāya…pe… evañca pana bhikkhave imaṁ sikkhāpadaṁ uddiseyyātha—
</div>
</div>
<div class="q" id="p_2V_786">
<div class="divNumber">
243.
</div>
<div class="p">
<span class="pN">786</span><span class="bold">“Yo pana bhikkhu bhikkhuṁ bhuttāviṁ pavāritaṁ anatirittena khādanīyena vā bhojanīyena vā abhihaṭṭhuṁ pavāreyya— ‘handa, bhikkhu, khāda vā bhuñja vā’ti, jānaṁ āsādanāpekkho, bhuttasmiṁ, pācittiyan”</span>ti. (<span class="italic">36</span>:<span class="bold">85</span>)
</div>
</div>
<div class="q" id="p_2V_787">
<div class="divNumber">
244.
</div>
<div class="p">
<span class="pN">787</span><span class="bold">Yo panā</span>ti yo yādiso…pe… <span class="bold">bhikkhū</span>ti…pe… ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_788">
<div class="p">
<span class="pN">788</span><span class="bold">Bhikkhun</span>ti aññaṁ bhikkhuṁ.
</div>
</div>
<div class="q" id="p_2V_789">
<div class="p">
<span class="pN">789</span><span class="bold">Bhuttāvī</span> nāma pañcannaṁ bhojanānaṁ aññataraṁ bhojanaṁ, antamaso kusaggenapi bhuttaṁ hoti.
</div>
</div>
<div class="q" id="p_2V_790">
<div class="p">
<span class="pN">790</span><span class="bold">Pavārito</span> nāma asanaṁ paññāyati, bhojanaṁ paññāyati, hatthapāse ṭhito abhiharati, paṭikkhepo paññāyati.
</div>
</div>
<div class="q" id="p_2V_791">
<div class="p">
<span class="pN">791</span><span class="bold">Anatirittaṁ</span> nāma akappiyakataṁ hoti, appaṭiggahitakataṁ hoti, anuccāritakataṁ hoti, ahatthapāse kataṁ hoti, abhuttāvinā kataṁ hoti, bhuttāvinā pavāritena āsanā vuṭṭhitena kataṁ hoti, “alametaṁ sabban”ti avuttaṁ hoti, na gilānātirittaṁ hoti— etaṁ anatirittaṁ nāma.
</div>
</div>
<div class="q" id="p_2V_792">
<div class="p">
<span class="pN">792</span><span class="bold">Khādanīyaṁ</span> nāma pañca bhojanāni— yāmakālikaṁ sattāhakālikaṁ yāvajīvikaṁ ṭhapetvā avasesaṁ khādanīyaṁ nāma.
</div>
</div>
<div class="q" id="p_2V_793">
<div class="p">
<span class="pN">793</span><span class="bold">Bhojanīyaṁ</span> nāma pañca bhojanāni— odano, kummāso, sattu, maccho, maṁsaṁ.
</div>
</div>
<div class="q" id="p_2V_794">
<div class="p">
<span class="pN">794</span><span class="bold">Abhihaṭṭhuṁ pavāreyyā</span>ti yāvatakaṁ icchasi tāvatakaṁ gaṇhāhīti.
</div>
</div>
<div class="q" id="p_2V_795">
<div class="p">
<span class="pN">795</span><span class="bold">Jānāti</span> nāma sāmaṁ vā jānāti, aññe vā tassa ārocenti, so vā āroceti.
</div>
</div>
<div class="q" id="p_2V_796">
<div class="p">
<span class="pN">796</span><span class="bold">Āsādanāpekkho</span>ti “iminā imaṁ codessāmi sāressāmi paṭicodessāmi paṭisāressāmi maṅkuṁ karissāmī”ti abhiharati, āpatti dukkaṭassa. Tassa vacanena “khādissāmi bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti dukkaṭassa. Bhojanapariyosāne āpatti pācittiyassa.
</div>
</div>
<div class="q" id="p_2V_797">
<div class="divNumber">
245.
</div>
<div class="p">
<span class="pN">797</span>Pavārite pavāritasaññī anatirittena khādanīyena vā bhojanīyena vā abhihaṭṭhuṁ pavāreti, āpatti pācittiyassa. Pavārite vematiko anatirittena khādanīyena vā bhojanīyena vā abhihaṭṭhuṁ pavāreti, āpatti dukkaṭassa. Pavārite appavāritasaññī anatirittena khādanīyena vā bhojanīyena vā abhihaṭṭhuṁ pavāreti, anāpatti. Yāmakālikaṁ sattāhakālikaṁ yāvajīvikaṁ āhāratthāya abhiharati, āpatti dukkaṭassa. Tassa vacanena “khādissāmi bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti dukkaṭassa. Appavārite pavāritasaññī, āpatti dukkaṭassa. Appavārite vematiko, āpatti dukkaṭassa. Appavārite appavāritasaññī, anāpatti.
</div>
</div>
<div class="q" id="p_2V_798">
<div class="divNumber">
246.
</div>
<div class="p">
<span class="pN">798</span>Anāpatti— atirittaṁ kārāpetvā deti, “atirittaṁ kārāpetvā bhuñjāhī”ti deti, aññassatthāya haranto gacchāhīti deti, gilānassa sesakaṁ deti, “yāmakālikaṁ sattāhakālikaṁ yāvajīvikaṁ sati paccaye paribhuñjā”ti deti, ummattakassa, ādikammikassāti.
</div>
</div>
<div class="CENTER" id="p_2V_799">
<span class="pN">799</span>Dutiyapavāraṇāsikkhāpadaṁ niṭṭhitaṁ chaṭṭhaṁ.
</div>
</html>
