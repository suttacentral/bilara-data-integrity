<html>
<div class="i">1.4.7 Bhojanasutta</div>
<div class="h">Paṭhamapaṇṇāsaka</div>
<div class="h">Sumanavagga</div>
<div class="h">Bhojanasutta</div>
<div class="q" id="p_16A5_192"> <div class="divNumber">37.</div> <div class="p">
<span class="pN">192</span>“Bhojanaṁ, bhikkhave, dadamāno dāyako paṭiggāhakānaṁ pañca ṭhānāni deti. Katamāni pañca? Āyuṁ deti, vaṇṇaṁ deti, sukhaṁ deti, balaṁ deti, paṭibhānaṁ deti. Āyuṁ kho pana datvā āyussa bhāgī hoti dibbassa vā mānusassa vā; vaṇṇaṁ datvā vaṇṇassa bhāgī hoti dibbassa vā mānusassa vā; sukhaṁ datvā sukhassa bhāgī hoti dibbassa vā mānusassa vā; balaṁ datvā balassa bhāgī hoti dibbassa vā mānusassa vā; paṭibhānaṁ datvā paṭibhānassa bhāgī hoti dibbassa vā mānusassa vā. Bhojanaṁ, bhikkhave, dadamāno dāyako paṭiggāhakānaṁ imāni pañca ṭhānāni detīti. </div>
</div>
<div class="q" id="p_16A5_193"> <div class="p"> <table class="singleColumn"> <tr> <td> <div class="pN">193</div> <div class="G">Āyudo balado dhīro,</div> </td> </tr> <tr> <td> <div class="G">vaṇṇado paṭibhānado;</div> </td> </tr> <tr> <td> <div class="G">Sukhassa dātā medhāvī,</div> </td> </tr> <tr> <td> <div class="G">sukhaṁ so adhigacchati.</div> </td> </tr> </table> </div>
</div>
<div class="q" id="p_16A5_194"> <div class="p"> <table class="singleColumn"> <tr> <td> <div class="pN">194</div> <div class="G">Āyuṁ datvā balaṁ vaṇṇaṁ,</div> </td> </tr> <tr> <td> <div class="G">sukhañca paṭibhānakaṁ;</div> </td> </tr> <tr> <td> <div class="G">Dīghāyu yasavā hoti,</div> </td> </tr> <tr> <td> <div class="G">yattha yatthūpapajjatī”ti.</div> </td> </tr> </table> </div>
</div>
<div class="CENTER" id="p_16A5_195">
<span class="pN">195</span>Sattamaṁ.</div>
</html>
