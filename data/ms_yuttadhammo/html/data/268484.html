<html>
<div class="i">4.1.10 Nadīsotasutta</div>
<div class="h">Catukkanipāta</div>
<div class="h">Brāhmaṇadhammayāgavagga</div>
<div class="h">Nadīsotasutta</div>
<div class="q" id="p_18It_792"> <div class="divNumber">109.</div> <div class="p">
<span class="pN">792</span>Vuttañhetaṁ bhagavatā vuttamarahatāti me sutaṁ— </div>
</div>
<div class="q" id="p_18It_793"> <div class="p">
<span class="pN">793</span>“Seyyathāpi, bhikkhave, puriso nadiyā sotena ovuyheyya piyarūpasātarūpena. Tamenaṁ cakkhumā puriso tīre ṭhito disvā evaṁ vadeyya— ‘kiñcāpi kho tvaṁ, ambho purisa, nadiyā sotena ovuyhasi piyarūpasātarūpena, atthi cettha heṭṭhā rahado saūmi sāvaṭṭo sagaho sarakkhaso yaṁ tvaṁ, ambho purisa, rahadaṁ pāpuṇitvā maraṇaṁ vā nigacchasi maraṇamattaṁ vā dukkhan’ti. Atha kho so, bhikkhave, puriso tassa purisassa saddaṁ sutvā hatthehi ca pādehi ca paṭisotaṁ vāyameyya. </div>
</div>
<div class="q" id="p_18It_794"> <div class="p">
<span class="pN">794</span>Upamā kho me ayaṁ, bhikkhave, katā atthassa viññāpanāya. Ayañcettha attho— ‘nadiyā soto’ti kho, bhikkhave, taṇhāyetaṁ adhivacanaṁ. </div>
</div>
<div class="q" id="p_18It_795"> <div class="p">
<span class="pN">795</span>‘Piyarūpaṁ sātarūpan’ti kho, bhikkhave, channetaṁ ajjhattikānaṁ āyatanānaṁ adhivacanaṁ. </div>
</div>
<div class="q" id="p_18It_796"> <div class="p">
<span class="pN">796</span>‘Heṭṭhā rahado’ti kho, bhikkhave, pañcannaṁ orambhāgiyānaṁ saṁyojanānaṁ adhivacanaṁ. </div>
</div>
<div class="q" id="p_18It_797"> <div class="p">
<span class="pN">797</span>‘Ūmibhayan’ti kho, bhikkhave, kodhupāyāsassetaṁ adhivacanaṁ. </div>
</div>
<div class="q" id="p_18It_798"> <div class="p">
<span class="pN">798</span>‘Āvaṭṭan’ti kho, bhikkhave, pañcannetaṁ kāmaguṇānaṁ adhivacanaṁ. </div>
</div>
<div class="q" id="p_18It_799"> <div class="p">
<span class="pN">799</span>‘Gaharakkhaso’ti kho, bhikkhave, mātugāmassetaṁ adhivacanaṁ. </div>
</div>
<div class="q" id="p_18It_800"> <div class="p">
<span class="pN">800</span>‘Paṭisoto’ti kho, bhikkhave, nekkhammassetaṁ adhivacanaṁ. </div>
</div>
<div class="q" id="p_18It_801"> <div class="p">
<span class="pN">801</span>‘Hatthehi ca pādehi ca vāyāmo’ti kho, bhikkhave, vīriyārambhassetaṁ adhivacanaṁ. </div>
</div>
<div class="q" id="p_18It_802"> <div class="p">
<span class="pN">802</span>‘Cakkhumā puriso tīre ṭhito’ti kho, bhikkhave, tathāgatassetaṁ adhivacanaṁ arahato sammāsambuddhassā”ti. Etamatthaṁ bhagavā avoca. Tatthetaṁ iti vuccati— </div>
</div>
<div class="q" id="p_18It_803"> <div class="p"> <table class="singleColumn"> <tr> <td> <div class="pN">803</div> <div class="G">“Sahāpi dukkhena jaheyya kāme,</div> </td> </tr> <tr> <td> <div class="G">Yogakkhemaṁ āyatiṁ patthayāno;</div> </td> </tr> <tr> <td> <div class="G">Sammappajāno suvimuttacitto,</div> </td> </tr> <tr> <td> <div class="G">Vimuttiyā phassaye tattha tattha;</div> </td> </tr> <tr> <td> <div class="G">Sa vedagū vūsitabrahmacariyo,</div> </td> </tr> <tr> <td> <div class="G">Lokantagū pāragatoti vuccatī”ti.</div> </td> </tr> </table> </div>
</div>
<div class="q" id="p_18It_804"> <div class="p">
<span class="pN">804</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_805">
<span class="pN">805</span>Dasamaṁ.</div>
</html>
