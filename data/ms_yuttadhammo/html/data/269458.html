<html>
<div class="i">2.1.2 Tissametteyyamāṇavapucchāniddesa</div>
<div class="h">Pārāyanavagganiddesa</div>
<div class="h">Pucchāniddesa</div>
<div class="h">Tissametteyyamāṇavapucchāniddesa</div>
<div class="q" id="p_25Cn_264"> <div class="divNumber">9.</div> <div class="p"> <table class="singleColumn"> <tr> <td> <div class="pN">264</div> <div class="G"><span class="bold">Kodha santusito loke, <span class="gathaQuote">(iccāyasmā tissametteyyo)</span></span></div> </td> </tr> <tr> <td> <div class="G"><span class="bold">Kassa no santi iñjitā;</span></div> </td> </tr> <tr> <td> <div class="G"><span class="bold">Ko ubhantamabhiññāya,</span></div> </td> </tr> <tr> <td> <div class="G"><span class="bold">Majjhe mantā na lippati;</span></div> </td> </tr> <tr> <td> <div class="G"><span class="bold">Kaṁ brūsi mahāpurisoti,</span></div> </td> </tr> <tr> <td> <div class="G">
<span class="bold">Ko idha sibbinimaccagā.</span> (1) </div> </td> </tr> </table> </div>
</div>
<div class="q" id="p_25Cn_265"> <div class="p">
<span class="pN">265</span><span class="bold">Kodha santusito loke</span>ti ko loke tuṭṭho santuṭṭho attamano paripuṇṇasaṅkappoti—  kodha santusito loke. </div>
</div>
<div class="q" id="p_25Cn_266"> <div class="p">
<span class="pN">266</span><span class="bold">Iccāyasmā tissametteyyo</span>ti. <span class="bold">Iccā</span>ti padasandhi padasaṁsaggo padapāripūrī akkharasamavāyo byañjanasiliṭṭhatā padānupubbatāpetaṁ—  iccāti. <span class="bold">Āyasmā</span>ti piyavacanaṁ garuvacanaṁ sagāravasappatissādhivacanametaṁ—  āyasmāti. <span class="bold">Tisso</span>ti tassa brāhmaṇassa nāmaṁ saṅkhā samaññā paññatti vohāro nāmaṁ nāmakammaṁ nāmadheyyaṁ nirutti byañjanaṁ abhilāpo. <span class="bold">Metteyyo</span>ti tassa brāhmaṇassa gottaṁ saṅkhā samaññā paññatti vohāroti—  iccāyasmā tissametteyyo. </div>
</div>
<div class="q" id="p_25Cn_267"> <div class="p">
<span class="pN">267</span><span class="bold">Kassa no santi iñjitā</span>ti taṇhiñjitaṁ diṭṭhiñjitaṁ māniñjitaṁ kilesiñjitaṁ kāmiñjitaṁ. Kassime iñjitā natthi na santi na saṁvijjanti nupalabbhanti pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti—  kassa no santi iñjitā. </div>
</div>
<div class="q" id="p_25Cn_268"> <div class="p">
<span class="pN">268</span><span class="bold">Ko ubhantamabhiññāyā</span>ti ko ubho ante abhiññāya jānitvā tulayitvā tīrayitvā vibhāvayitvā vibhūtaṁ katvāti—  ko ubhantamabhiññāya. </div>
</div>
<div class="q" id="p_25Cn_269"> <div class="p">
<span class="pN">269</span><span class="bold">Majjhe mantā na lippatī</span>ti majjhe mantāya na lippati, alitto anupalitto nikkhanto nissaṭo vippamutto visaññutto vimariyādikatena cetasā viharatīti—  majjhe mantā na lippati. </div>
</div>
<div class="q" id="p_25Cn_270"> <div class="p">
<span class="pN">270</span><span class="bold">Kaṁ brūsi mahāpuriso</span>ti mahāpuriso aggapuriso seṭṭhapuriso viseṭṭhapuriso pāmokkhapuriso uttamapuriso padhānapuriso pavarapurisoti. Kaṁ brūsi kaṁ kathesi kaṁ maññasi kaṁ bhaṇasi kaṁ passati kaṁ voharasīti—  kaṁ brūsi mahāpurisoti. </div>
</div>
<div class="q" id="p_25Cn_271"> <div class="p">
<span class="pN">271</span><span class="bold">Ko idha sibbinimaccagā</span>ti ko idha sibbiniṁ taṇhaṁ ajjhagā upaccagā atikkanto samatikkanto vītivattoti—  ko idha sibbinimaccagā. Tenāha so brāhmaṇo—  </div>
</div>
<div class="q" id="p_25Cn_272"> <div class="p"> <table class="singleColumn"> <tr> <td> <div class="pN">272</div> <div class="G">“Kodha santusito loke, <span class="gathaQuote">(iccāyasmā tissametteyyo)</span>
</div> </td> </tr> <tr> <td> <div class="G">Kassa no santi iñjitā;</div> </td> </tr> <tr> <td> <div class="G">Ko ubhantamabhiññāya,</div> </td> </tr> <tr> <td> <div class="G">Majjhe mantā na lippati;</div> </td> </tr> <tr> <td> <div class="G">Kaṁ brūsi mahāpurisoti,</div> </td> </tr> <tr> <td> <div class="G">Ko idha sibbinimaccagā”ti.</div> </td> </tr> </table> </div>
</div>
<div class="q" id="p_25Cn_273"> <div class="divNumber">10.</div> <div class="p"> <table class="singleColumn"> <tr> <td> <div class="pN">273</div> <div class="G"><span class="bold">Kāmesu brahmacariyavā, <span class="gathaQuote">(metteyyāti bhagavā)</span></span></div> </td> </tr> <tr> <td> <div class="G"><span class="bold">Vītataṇho sadā sato;</span></div> </td> </tr> <tr> <td> <div class="G"><span class="bold">Saṅkhāya nibbuto bhikkhu,</span></div> </td> </tr> <tr> <td> <div class="G">
<span class="bold">Tassa no santi iñjitā.</span> (2) </div> </td> </tr> </table> </div>
</div>
<div class="q" id="p_25Cn_274"> <div class="p">
<span class="pN">274</span><span class="bold">Kāmesu brahmacariyavā</span>ti. <span class="bold">Kāmā</span>ti uddānato dve kāmā—  vatthukāmā ca kilesakāmā ca…pe…  ime vuccanti vatthukāmā…pe…  ime vuccanti kilesakāmā. <span class="bold">Brahmacariyaṁ</span> vuccati asaddhammasamāpattiyā ārati virati paṭivirati veramaṇī akiriyā akaraṇaṁ anajjhāpatti velāanatikkamo. Api ca nippariyāyena brahmacariyaṁ vuccati ariyo aṭṭhaṅgiko maggo, seyyathidaṁ—  sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi. Yo iminā ariyena aṭṭhaṅgikena maggena upeto samupeto upāgato samupāgato upapanno samupapanno samannāgato, so vuccati brahmacariyavā. Yathā ca dhanena dhanavāti vuccati, bhogena bhogavāti vuccati, yasena yasavāti vuccati, sippena sippavāti vuccati, sīlena sīlavāti vuccati, vīriyena vīriyavāti vuccati, paññāya paññavāti vuccati, vijjāya vijjavāti vuccati—  evameva yo iminā ariyena aṭṭhaṅgikena maggena upeto samupeto upāgato samupāgato upapanno samupapanno samannāgato, so vuccati brahmacariyavāti—  kāmesu brahmacariyavā. </div>
</div>
<div class="q" id="p_25Cn_275"> <div class="p">
<span class="pN">275</span><span class="bold">Metteyyā</span>ti bhagavā taṁ brāhmaṇaṁ gottena ālapati. <span class="bold">Bhagavā</span>ti gāravādhivacanametaṁ…pe…  sacchikā paññatti, yadidaṁ bhagavāti—  metteyyāti bhagavā. </div>
</div>
<div class="q" id="p_25Cn_276"> <div class="p">
<span class="pN">276</span><span class="bold">Vītataṇho sadā sato</span>ti. <span class="bold">Taṇhā</span>ti rūpataṇhā…pe…  dhammataṇhā. Yassesā taṇhā pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā, so vuccati vītataṇho cattataṇho vantataṇho muttataṇho pahīnataṇho paṭinissaṭṭhataṇho vītarāgo cattarāgo vantarāgo muttarāgo pahīnarāgo paṭinissaṭṭharāgo nicchāto nibbuto sītibhūto sukhappaṭisaṁvedī brahmabhūtena attanā viharati. <span class="bold">Sadā</span>ti sadā sabbadā sabbakālaṁ niccakālaṁ dhuvakālaṁ satataṁ samitaṁ abbokiṇṇaṁ poṅkhānupoṅkhaṁ udakūmikajātaṁ avīci santati sahitaṁ phassitaṁ purebhattaṁ pacchābhattaṁ purimayāmaṁ majjhimayāmaṁ pacchimayāmaṁ kāḷe juṇhe vasse hemante gimhe purime vayokhandhe majjhime vayokhandhe pacchime vayokhandhe. <span class="bold">Sato</span>ti catūhi kāraṇehi sato—  kāye kāyānupassanāsatipaṭṭhānaṁ bhāvento sato, vedanāsu vedanānupassanāsatipaṭṭhānaṁ bhāvento sato, citte cittānupassanāsatipaṭṭhānaṁ bhāvento sato, dhammesu dhammānupassanāsatipaṭṭhānaṁ bhāvento sato…pe…  so vuccati satoti—  vītataṇho sadā sato. </div>
</div>
<div class="q" id="p_25Cn_277"> <div class="p">
<span class="pN">277</span><span class="bold">Saṅkhāya nibbuto bhikkhū</span>ti saṅkhā vuccati ñāṇaṁ. Yā paññā pajānanā vicayo pavicayo…pe…  amoho dhammavicayo sammādiṭṭhi. <span class="bold">Saṅkhāyā</span>ti saṅkhāya jānitvā tulayitvā tīrayitvā vibhāvayitvā vibhūtaṁ katvā, “sabbe saṅkhārā aniccā”ti saṅkhāya jānitvā tulayitvā tīrayitvā vibhāvayitvā vibhūtaṁ katvā, “sabbe saṅkhārā dukkhā”ti…  “sabbe dhammā anattā”ti…  “avijjāpaccayā saṅkhārā”ti…pe…  “yaṁ kiñci samudayadhammaṁ sabbaṁ taṁ nirodhadhamman”ti saṅkhāya jānitvā tulayitvā tīrayitvā vibhāvayitvā vibhūtaṁ katvā. </div>
</div>
<div class="q" id="p_25Cn_278"> <div class="p">
<span class="pN">278</span>Atha vā aniccato saṅkhāya jānitvā…  dukkhato…  rogato…  gaṇḍato…  sallato…pe…  nissaraṇato saṅkhāya jānitvā tulayitvā tīrayitvā vibhāvayitvā vibhūtaṁ katvā. <span class="bold">Nibbuto</span>ti rāgassa nibbāpitattā nibbuto, dosassa nibbāpitattā nibbuto, mohassa nibbāpitattā nibbuto, kodhassa…  upanāhassa…  makkhassa…  paḷāsassa…  issāya…  macchariyassa…  māyāya…  sāṭheyyassa…  thambhassa…  sārambhassa…  mānassa…  atimānassa…  madassa…  pamādassa…  sabbakilesānaṁ…  sabbaduccaritānaṁ…  sabbadarathānaṁ…  sabbapariḷāhānaṁ…  sabbasantāpānaṁ…  sabbākusalābhisaṅkhārānaṁ nibbāpitattā nibbuto. <span class="bold">Bhikkhū</span>ti sattannaṁ dhammānaṁ bhinnattā bhikkhu…pe…  vusitavā khīṇapunabbhavo sa bhikkhūti—  saṅkhāya nibbuto bhikkhu. </div>
</div>
<div class="q" id="p_25Cn_279"> <div class="p">
<span class="pN">279</span><span class="bold">Tassa no santi iñjitā</span>ti. <span class="bold">Tassā</span>ti arahato khīṇāsavassa. <span class="bold">Iñjitā</span>ti taṇhiñjitaṁ diṭṭhiñjitaṁ māniñjitaṁ kilesiñjitaṁ kāmiñjitaṁ. Tassime iñjitā natthi na santi na saṁvijjanti nupalabbhanti pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti—  tassa no santi iñjitā. Tenāha bhagavā—  </div>
</div>
<div class="q" id="p_25Cn_280"> <div class="p"> <table class="singleColumn"> <tr> <td> <div class="pN">280</div> <div class="G">“Kāmesu brahmacariyavā, <span class="gathaQuote">(metteyyāti bhagavā)</span>
</div> </td> </tr> <tr> <td> <div class="G">Vītataṇho sadā sato;</div> </td> </tr> <tr> <td> <div class="G">Saṅkhāya nibbuto bhikkhu,</div> </td> </tr> <tr> <td> <div class="G">Tassa no santi iñjitā”ti.</div> </td> </tr> </table> </div>
</div>
<div class="q" id="p_25Cn_281"> <div class="divNumber">11.</div> <div class="p"> <table class="singleColumn"> <tr> <td> <div class="pN">281</div> <div class="G"><span class="bold">So ubhantamabhiññāya,</span></div> </td> </tr> <tr> <td> <div class="G"><span class="bold">Majjhe mantā na lippati;</span></div> </td> </tr> <tr> <td> <div class="G"><span class="bold">Taṁ brūmi mahāpurisoti,</span></div> </td> </tr> <tr> <td> <div class="G">
<span class="bold">So idha sibbinimaccagā.</span> (3) </div> </td> </tr> </table> </div>
</div>
<div class="q" id="p_25Cn_282"> <div class="p">
<span class="pN">282</span><span class="bold">So ubhantamabhiññāya, majjhe mantā na lippatī</span>ti. <span class="bold">Antā</span>ti phasso eko anto, phassasamudayo dutiyo anto, phassanirodho majjhe; atītaṁ eko anto, anāgataṁ dutiyo anto, paccuppannaṁ majjhe; sukhā vedanā eko anto, dukkhā vedanā dutiyo anto, adukkhamasukhā vedanā majjhe; nāmaṁ eko anto, rūpaṁ dutiyo anto, viññāṇaṁ majjhe; cha ajjhattikāni āyatanāni eko anto, cha bāhirāni āyatanāni dutiyo anto, viññāṇaṁ majjhe; sakkāyo eko anto, sakkāyasamudayo dutiyo anto, sakkāyanirodho majjhe. <span class="bold">Mantā</span> vuccati paññā, yā paññā pajānanā…pe…  amoho dhammavicayo sammādiṭṭhi. </div>
</div>
<div class="q" id="p_25Cn_283"> <div class="p">
<span class="pN">283</span><span class="bold">Lepā</span>ti dve lepā—  taṇhālepo ca diṭṭhilepo ca. Katamo taṇhālepo? Yāvatā taṇhāsaṅkhātena sīmakataṁ odhikataṁ pariyantakataṁ pariggahitaṁ mamāyitaṁ—  “idaṁ mama, etaṁ mama, ettakaṁ mama, ettāvatā mama rūpā saddā gandhā rasā phoṭṭhabbā attharaṇā pāvuraṇā dāsidāsā ajeḷakā kukkuṭasūkarā hatthigavāssavaḷavā khettaṁ vatthu hiraññaṁ suvaṇṇaṁ gāmanigamarājadhāniyo raṭṭhañca janapado ca koso ca koṭṭhāgārañca”. Kevalampi mahāpathaviṁ taṇhāvasena mamāyati. Yāvatā aṭṭhasatataṇhāvicaritaṁ—  ayaṁ taṇhālepo. </div>
</div>
<div class="q" id="p_25Cn_284"> <div class="p">
<span class="pN">284</span>Katamo diṭṭhilepo? Vīsativatthukā sakkāyadiṭṭhi, dasavatthukā micchādiṭṭhi, dasavatthukā antaggāhikā diṭṭhi, yā evarūpā diṭṭhi diṭṭhigataṁ diṭṭhigahanaṁ diṭṭhikantāro diṭṭhivisūkāyikaṁ diṭṭhivipphanditaṁ diṭṭhisaṁyojanaṁ gāho paṭiggāho abhiniveso parāmāso kummaggo micchāpatho micchattaṁ titthāyatanaṁ vipariyesaggāho viparītaggāho vipallāsaggāho micchāgāho ayāthāvakasmiṁ yāthāvakanti gāho, yāvatā dvāsaṭṭhi diṭṭhigatāni—  ayaṁ diṭṭhilepo. </div>
</div>
<div class="q" id="p_25Cn_285"> <div class="p">
<span class="pN">285</span><span class="bold">So ubhantamabhiññāya, majjhe mantā na lippatī</span>ti so ubho ca ante majjhañca mantāya abhiññāya jānitvā tulayitvā tīrayitvā vibhāvayitvā vibhūtaṁ katvā na lippati na palippati na upalippati, alitto asaṁlitto anupalitto nikkhanto nissaṭo vippamutto visaññutto vimariyādikatena cetasā viharatīti—  so ubhantamabhiññāya majjhe mantā na lippati. </div>
</div>
<div class="q" id="p_25Cn_286"> <div class="p">
<span class="pN">286</span><span class="bold">Taṁ brūmi mahāpuriso</span>ti mahāpuriso aggapuriso seṭṭhapuriso viseṭṭhapuriso pāmokkhapuriso uttamapuriso padhānapuriso pavarapuriso, taṁ brūmi taṁ kathemi taṁ bhaṇāmi taṁ dīpemi taṁ voharāmi. </div>
</div>
<div class="q" id="p_25Cn_287"> <div class="p">
<span class="pN">287</span>Āyasmā sāriputto bhagavantaṁ etadavoca—  “‘mahāpuriso mahāpuriso’ti, bhante, vuccati. Kittāvatā nu kho, bhante, mahāpuriso hotī”ti? “Vimuttacittattā khvāhaṁ, sāriputta, mahāpurisoti vadāmi, avimuttacittattā no mahāpurisoti vadāmi. </div>
</div>
<div class="q" id="p_25Cn_288"> <div class="p">
<span class="pN">288</span>Kathañca, sāriputta, vimuttacitto hoti? Idha, sāriputta, bhikkhu ajjhattaṁ kāye kāyānupassī viharati ātāpī sampajāno satimā vineyya loke abhijjhādomanassaṁ. Tassa kāye kāyānupassino viharato cittaṁ virajjati vimuccati anupādāya āsavehi. Vedanāsu…pe…  citte…  dhammesu dhammānupassī viharati ātāpī sampajāno satimā vineyya loke abhijjhādomanassaṁ. Tassa dhammesu dhammānupassino viharato cittaṁ virajjati vimuccati anupādāya āsavehi. Evaṁ kho, sāriputta, bhikkhu vimuttacitto hoti. Vimuttacittattā khvāhaṁ, sāriputta, mahāpurisoti vadāmi, avimuttacittattā no mahāpurisoti vadāmī”ti—  taṁ brūmi mahāpurisoti. </div>
</div>
<div class="q" id="p_25Cn_289"> <div class="p">
<span class="pN">289</span><span class="bold">So idha sibbinimaccagā</span>ti sibbinī vuccati taṇhā. Yo rāgo sārāgo…pe…  abhijjhā lobho akusalamūlaṁ, yassesā sibbinī taṇhā pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā. So sibbiniṁ taṇhaṁ accagā upaccagā atikkanto samatikkanto vītivattoti—  so idha sibbinimaccagā. Tenāha bhagavā—  </div>
</div>
<div class="q" id="p_25Cn_290"> <div class="p"> <table class="singleColumn"> <tr> <td> <div class="pN">290</div> <div class="G">“So ubhantamabhiññāya,</div> </td> </tr> <tr> <td> <div class="G">Majjhe mantā na lippati;</div> </td> </tr> <tr> <td> <div class="G">Taṁ brūmi mahāpurisoti,</div> </td> </tr> <tr> <td> <div class="G">So idha sibbinimaccagā”ti.</div> </td> </tr> </table> </div>
</div>
<div class="q" id="p_25Cn_291"> <div class="p">
<span class="pN">291</span>Saha gāthāpariyosānā ye te brāhmaṇena saddhiṁ ekacchandā ekapayogā ekādhippāyā ekavāsanavāsitā, tesaṁ anekapāṇasahassānaṁ virajaṁ vītamalaṁ dhammacakkhuṁ udapādi—  “yaṁ kiñci samudayadhammaṁ sabbaṁ taṁ nirodhadhamman”ti. Tassa brāhmaṇassa anupādāya āsavehi cittaṁ vimucci. Saha arahattappattā ajinajaṭāvākacīratidaṇḍakamaṇḍalukesā ca massū ca antarahitā. Bhaṇḍukāsāyavatthavasano saṅghāṭipattacīvaradharo anvatthapaṭipattiyā pañjaliko bhagavantaṁ namassamāno nisinno hoti—  “satthā me bhante bhagavā, sāvakohamasmī”ti. </div>
</div>
<div class="CENTER" id="p_25Cn_292">
<span class="pN">292</span>Tissametteyyamāṇavapucchāniddeso dutiyo.</div>
</html>
