<html>
<div class="i">5.6.10 Kammasutta</div>
<div class="h">Pañcamapaṇṇāsaka</div>
<div class="h">Abhiññāvagga</div>
<div class="h">Kammasutta</div>
<div class="q" id="p_15A4_1562"> <div class="divNumber">263.</div> <div class="p">
<span class="pN">1562</span>“Catūhi, bhikkhave, dhammehi samannāgato bālo abyatto asappuriso khataṁ upahataṁ attānaṁ pariharati, sāvajjo ca hoti sānuvajjo viññūnaṁ, bahuñca apuññaṁ pasavati. Katamehi catūhi? Sāvajjena kāyakammena, sāvajjena vacīkammena, sāvajjena manokammena, sāvajjāya diṭṭhiyā—  imehi kho, bhikkhave, catūhi dhammehi samannāgato bālo abyatto asappuriso khataṁ upahataṁ attānaṁ pariharati, sāvajjo ca hoti sānuvajjo viññūnaṁ, bahuñca apuññaṁ pasavati. </div>
</div>
<div class="q" id="p_15A4_1563"> <div class="p">
<span class="pN">1563</span>Catūhi, bhikkhave, dhammehi samannāgato paṇḍito viyatto sappuriso akkhataṁ anupahataṁ attānaṁ pariharati, anavajjo ca hoti ananuvajjo viññūnaṁ, bahuñca puññaṁ pasavati. Katamehi catūhi? Anavajjena kāyakammena, anavajjena vacīkammena, anavajjena manokammena, anavajjāya diṭṭhiyā—  imehi kho, bhikkhave, catūhi dhammehi samannāgato paṇḍito viyatto sappuriso akkhataṁ anupahataṁ attānaṁ pariharati, anavajjo ca hoti ananuvajjo viññūnaṁ, bahuñca puññaṁ pasavatī”ti. </div>
</div>
<div class="CENTER" id="p_15A4_1564">
<span class="pN">1564</span>Dasamaṁ.</div>
<div class="CENTER" id="p_15A4_1565">
<span class="pN">1565</span>Abhiññāvaggo chaṭṭho.</div>
<div class="SUMMARY" id="p_15A4_1566">
<span class="pN">1566</span><span class="firstLetter">T</span>assuddānaṁ</div>
<div class="q" id="p_15A4_1567"> <div class="p"> <table class="singleColumn"> <tr> <td> <div class="pN">1567</div> <div class="G">Abhiññā pariyesanā,</div> </td> </tr> <tr> <td> <div class="G">saṅgahaṁ mālukyaputto;</div> </td> </tr> <tr> <td> <div class="G">Kulaṁ dve ca ājānīyā,</div> </td> </tr> <tr> <td> <div class="G">balaṁ araññakammunāti.</div> </td> </tr> </table> </div>
</div>
</html>
