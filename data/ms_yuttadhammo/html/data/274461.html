<html>
<div class="i">9.1.1 Kāyagatāsatisutta</div>
<div class="h">Asaṅkhatasaṁyutta</div>
<div class="h">Paṭhamavagga</div>
<div class="h">Kāyagatāsatisutta</div>
<div class="q" id="p_13S4_1670"> <div class="divNumber">366.</div> <div class="p">
<span class="pN">1670</span>Sāvatthinidānaṁ. “Asaṅkhatañca vo, bhikkhave, desessāmi asaṅkhatagāmiñca maggaṁ. Taṁ suṇātha. Katamañca, bhikkhave, asaṅkhataṁ? Yo, bhikkhave, rāgakkhayo dosakkhayo mohakkhayo—  idaṁ vuccati, bhikkhave, asaṅkhataṁ. Katamo ca, bhikkhave, asaṅkhatagāmimaggo? Kāyagatāsati. Ayaṁ vuccati, bhikkhave, asaṅkhatagāmimaggo. </div>
</div>
<div class="q" id="p_13S4_1671"> <div class="p">
<span class="pN">1671</span>Iti kho, bhikkhave, desitaṁ vo mayā asaṅkhataṁ, desito asaṅkhatagāmimaggo. Yaṁ, bhikkhave, satthārā karaṇīyaṁ sāvakānaṁ hitesinā anukampakena anukampaṁ upādāya, kataṁ vo taṁ mayā. Etāni, bhikkhave, rukkhamūlāni, etāni suññāgārāni. Jhāyatha, bhikkhave, mā pamādattha; mā pacchā vippaṭisārino ahuvattha. Ayaṁ vo amhākaṁ anusāsanī”ti. </div>
</div>
<div class="CENTER" id="p_13S4_1672">
<span class="pN">1672</span>Paṭhamaṁ.</div>
</html>
