<html>
<div class="i">1.1.5.2 Suttāharaṇakathā</div>
<div class="h">Mahāpaṇṇāsaka</div>
<div class="h">Paṭhamavagga</div>
<div class="h">Jahatikathā</div>
<div class="h">Suttāharaṇakathā</div>
<div class="q" id="p_32Kv_609"> <div class="divNumber">281.</div> <div class="p">
<span class="pN">609</span>๐Anāgāmimaggena sakkāyadiṭṭhiṁ vicikicchaṁ sīlabbataparāmāsaṁ jahatīti? Āmantā. Nanu tiṇṇaṁ saṁyojanānaṁ pahānā sotāpattiphalaṁ vuttaṁ bhagavatāti? Āmantā. Hañci tiṇṇaṁ saṁyojanānaṁ pahānā sotāpattiphalaṁ vuttaṁ bhagavatā, no ca vata re vattabbe— “anāgāmimaggena sakkāyadiṭṭhiṁ vicikicchaṁ sīlabbataparāmāsaṁ jahatī”ti. Anāgāmimaggena oḷārikaṁ kāmarāgaṁ oḷārikaṁ byāpādaṁ jahatīti? Na hevaṁ vattabbe…pe…. </div>
</div>
<div class="q" id="p_32Kv_610"> <div class="p">
<span class="pN">610</span>๐Anāgāmimaggena oḷārikaṁ kāmarāgaṁ oḷārikaṁ byāpādaṁ jahatīti? Āmantā. Nanu kāmarāgabyāpādānaṁ tanubhāvā sakadāgāmiphalaṁ vuttaṁ bhagavatāti? Āmantā. Hañci kāmarāgabyāpādānaṁ tanubhāvā sakadāgāmiphalaṁ vuttaṁ bhagavatā, no ca vata re vattabbe— “anāgāmimaggena oḷārikaṁ kāmarāgaṁ oḷārikaṁ byāpādaṁ jahatī”ti. </div>
</div>
<div class="q" id="p_32Kv_611"> <div class="p">
<span class="pN">611</span>๐Puthujjano kāmesu vītarāgo saha dhammābhisamayā anāgāmiphale saṇṭhātīti? Āmantā. Ye keci dhammaṁ abhisamenti, sabbe te saha dhammābhisamayā anāgāmiphale saṇṭhahantīti? Na hevaṁ vattabbe…pe…. </div>
</div>
<div class="q" id="p_32Kv_612"> <div class="p">
<span class="pN">612</span>×Na vattabbaṁ— “jahati puthujjano kāmarāgabyāpādan”ti? Āmantā. Nanu vuttaṁ bhagavatā— </div>
</div>
<div class="q" id="p_32Kv_613"> <div class="p"> <table class="singleColumn"> <tr> <td> <div class="pN">613</div> <div class="G">“Ahesuṁ te atītaṁse,</div> </td> </tr> <tr> <td> <div class="G">Cha satthāro yasassino;</div> </td> </tr> <tr> <td> <div class="G">Nirāmagandhā karuṇedhimuttā,</div> </td> </tr> <tr> <td> <div class="G">Kāmasaṁyojanātigā.</div> </td> </tr> </table> </div>
</div>
<div class="q" id="p_32Kv_614"> <div class="p"> <table class="singleColumn"> <tr> <td> <div class="pN">614</div> <div class="G">Kāmarāgaṁ virājetvā,</div> </td> </tr> <tr> <td> <div class="G">brahmalokūpagā ahu;</div> </td> </tr> <tr> <td> <div class="G">Ahesuṁ sāvakā tesaṁ,</div> </td> </tr> <tr> <td> <div class="G">anekāni satānipi.</div> </td> </tr> </table> </div>
</div>
<div class="q" id="p_32Kv_615"> <div class="p"> <table class="singleColumn"> <tr> <td> <div class="pN">615</div> <div class="G">Nirāmagandhā karuṇedhimuttā,</div> </td> </tr> <tr> <td> <div class="G">Kāmasaṁyojanātigā;</div> </td> </tr> <tr> <td> <div class="G">Kāmarāgaṁ virājetvā,</div> </td> </tr> <tr> <td> <div class="G">Brahmalokūpagā ahū”ti.</div> </td> </tr> </table> </div>
</div>
<div class="q" id="p_32Kv_616"> <div class="p">
<span class="pN">616</span>Attheva suttantoti? Āmantā. Tena hi jahati puthujjano kāmarāgabyāpādanti. </div>
</div>
<div class="q" id="p_32Kv_617"> <div class="p">
<span class="pN">617</span>๐Jahati puthujjano kāmarāgabyāpādanti? Āmantā. Nanu vuttaṁ bhagavatā— “so hi nāma, bhikkhave, sunetto satthā evaṁ dīghāyuko samāno evaṁ ciraṭṭhitiko aparimutto ahosi jātiyā jarāya maraṇena sokehi paridevehi dukkhehi domanassehi upāyāsehi aparimutto dukkhasmāti vadāmi. Taṁ kissa hetu? Catunnaṁ dhammānaṁ ananubodhā appaṭivedhā. Katamesaṁ catunnaṁ? Ariyassa sīlassa ananubodhā appaṭivedhā, ariyassa samādhissa, ariyāya paññāya, ariyāya vimuttiyā ananubodhā appaṭivedhā. Tayidaṁ, bhikkhave, ariyaṁ sīlaṁ anubuddhaṁ paṭividdhaṁ, ariyo samādhi anubuddho paṭividdho, ariyā paññā anubuddhā paṭividdhā, ariyā vimutti anubuddhā paṭividdhā, ucchinnā bhavataṇhā, khīṇā bhavanetti, natthi dāni punabbhavo”ti. </div>
</div>
<div class="q" id="p_32Kv_618"> <div class="p"> <table class="singleColumn"> <tr> <td> <div class="pN">618</div> <div class="G">“Sīlaṁ samādhi paññā ca,</div> </td> </tr> <tr> <td> <div class="G">vimutti ca anuttarā;</div> </td> </tr> <tr> <td> <div class="G">Anubuddhā ime dhammā,</div> </td> </tr> <tr> <td> <div class="G">gotamena yasassinā.</div> </td> </tr> </table> </div>
</div>
<div class="q" id="p_32Kv_619"> <div class="p"> <table class="singleColumn"> <tr> <td> <div class="pN">619</div> <div class="G">Iti buddho abhiññāya,</div> </td> </tr> <tr> <td> <div class="G">dhammamakkhāsi bhikkhunaṁ;</div> </td> </tr> <tr> <td> <div class="G">Dukkhassantakaro satthā,</div> </td> </tr> <tr> <td> <div class="G">cakkhumā parinibbuto”ti.</div> </td> </tr> </table> </div>
</div>
<div class="q" id="p_32Kv_620"> <div class="p">
<span class="pN">620</span>Attheva suttantoti? Āmantā. Tena hi na vattabbaṁ— “jahati puthujjano kāmarāgabyāpādan”ti. </div>
</div>
<div class="CENTER" id="p_32Kv_621">
<span class="pN">621</span>Jahatikathā niṭṭhitā.</div>
</html>
