<html>
<div class="i">2.1.1.14 Atikkantakālavāra</div>
<div class="h">Niddesa</div>
<div class="h">Suddhacittasāmañña</div>
<div class="h">Puggalavāra</div>
<div class="h">Atikkantakālavāra</div>
<div class="q" id="p_34Y8_372"> <div class="divNumber">83.</div> <div class="p">
<span class="pN">372</span>» Yassa cittaṁ uppajjamānaṁ khaṇaṁ khaṇaṁ vītikkantaṁ atikkantakālaṁ, nirujjhamānaṁ khaṇaṁ khaṇaṁ vītikkantaṁ atikkantakālaṁ tassa cittanti? </div>
</div>
<div class="q" id="p_34Y8_373"> <div class="p">
<span class="pN">373</span>Bhaṅgakkhaṇe cittaṁ uppādakkhaṇaṁ vītikkantaṁ bhaṅgakkhaṇaṁ avītikkantaṁ, atītaṁ cittaṁ uppādakkhaṇañca vītikkantaṁ bhaṅgakkhaṇañca vītikkantaṁ. </div>
</div>
<div class="q" id="p_34Y8_374"> <div class="p">
<span class="pN">374</span>« Yassa vā pana cittaṁ nirujjhamānaṁ khaṇaṁ khaṇaṁ vītikkantaṁ atikkantakālaṁ, uppajjamānaṁ khaṇaṁ khaṇaṁ vītikkantaṁ atikkantakālaṁ tassa cittanti? </div>
</div>
<div class="q" id="p_34Y8_375"> <div class="p">
<span class="pN">375</span>Atītaṁ cittaṁ. </div>
</div>
<div class="q" id="p_34Y8_376"> <div class="p">
<span class="pN">376</span>» Yassa cittaṁ na uppajjamānaṁ khaṇaṁ khaṇaṁ vītikkantaṁ atikkantakālaṁ, na nirujjhamānaṁ khaṇaṁ khaṇaṁ vītikkantaṁ atikkantakālaṁ tassa cittanti? </div>
</div>
<div class="q" id="p_34Y8_377"> <div class="p">
<span class="pN">377</span>Uppādakkhaṇe anāgataṁ cittaṁ. </div>
</div>
<div class="q" id="p_34Y8_378"> <div class="p">
<span class="pN">378</span>« Yassa vā pana cittaṁ na nirujjhamānaṁ khaṇaṁ khaṇaṁ vītikkantaṁ atikkantakālaṁ, na uppajjamānaṁ khaṇaṁ khaṇaṁ vītikkantaṁ atikkantakālaṁ tassa cittanti? </div>
</div>
<div class="q" id="p_34Y8_379"> <div class="p">
<span class="pN">379</span>Bhaṅgakkhaṇe cittaṁ bhaṅgakkhaṇaṁ avītikkantaṁ no ca uppādakkhaṇaṁ avītikkantaṁ, uppādakkhaṇe anāgatañca cittaṁ bhaṅgakkhaṇañca avītikkantaṁ uppādakkhaṇañca avītikkantaṁ. </div>
</div>
</html>
