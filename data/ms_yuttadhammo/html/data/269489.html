<html>
<div class="i">1.1.17 Cariyānānattañāṇaniddesa</div>
<div class="h">Mahāvagga</div>
<div class="h">Ñāṇakathā</div>
<div class="h">Cariyānānattañāṇaniddesa</div>
<div class="q" id="p_26Ps_491"> <div class="divNumber">68.</div> <div class="p">
<span class="pN">491</span>Kathaṁ cariyāvavatthāne paññā cariyānānatte ñāṇaṁ? <span class="bold">Cariyā</span>ti tisso cariyāyo— viññāṇacariyā, aññāṇacariyā, ñāṇacariyā. </div>
</div>
<div class="q" id="p_26Ps_492"> <div class="p">
<span class="pN">492</span>Katamā viññāṇacariyā? Dassanatthāya āvajjanakiriyābyākatā viññāṇacariyā rūpesu, dassanaṭṭho cakkhuviññāṇaṁ viññāṇacariyā rūpesu, diṭṭhattā abhiniropanā vipākamanodhātu viññāṇacariyā rūpesu, abhiniropitattā vipākamanoviññāṇadhātu viññāṇacariyā rūpesu. </div>
</div>
<div class="q" id="p_26Ps_493"> <div class="p">
<span class="pN">493</span>Savanatthāya āvajjanakiriyābyākatā viññāṇacariyā saddesu, savanattho sotaviññāṇaṁ viññāṇacariyā saddesu, sutattā abhiniropanā vipākamanodhātu viññāṇacariyā saddesu, abhiniropitattā vipākamanoviññāṇadhātu viññāṇacariyā saddesu. </div>
</div>
<div class="q" id="p_26Ps_494"> <div class="p">
<span class="pN">494</span>Ghāyanatthāya āvajjanakiriyābyākatā viññāṇacariyā gandhesu, ghāyanaṭṭho ghānaviññāṇaṁ viññāṇacariyā gandhesu, ghāyitattā abhiniropanā vipākamanodhātu viññāṇacariyā gandhesu, abhiniropitattā vipākamanoviññāṇadhātu viññāṇacariyā gandhesu. </div>
</div>
<div class="q" id="p_26Ps_495"> <div class="p">
<span class="pN">495</span>Sāyanatthāya āvajjanakiriyābyākatā viññāṇacariyā rasesu, sāyanaṭṭho jivhāviññāṇaṁ viññāṇacariyā rasesu, sāyitattā abhiniropanā vipākamanodhātu viññāṇacariyā rasesu, abhiniropitattā vipākamanoviññāṇadhātu viññāṇacariyā rasesu. </div>
</div>
<div class="q" id="p_26Ps_496"> <div class="p">
<span class="pN">496</span>Phusanatthāya āvajjanakiriyābyākatā viññāṇacariyā phoṭṭhabbesu, phusanaṭṭho kāyaviññāṇaṁ viññāṇacariyā phoṭṭhabbesu, phuṭṭhattā abhiniropanā vipākamanodhātu viññāṇacariyā phoṭṭhabbesu, abhiniropitattā vipākamanoviññāṇadhātu viññāṇacariyā phoṭṭhabbesu. </div>
</div>
<div class="q" id="p_26Ps_497"> <div class="p">
<span class="pN">497</span>Vijānanatthāya āvajjanakiriyābyākatā viññāṇacariyā dhammesu, vijānanaṭṭho manoviññāṇaṁ viññāṇacariyā dhammesu. ( ) </div>
</div>
<div class="q" id="p_26Ps_498"> <div class="divNumber">69.</div> <div class="p">
<span class="pN">498</span><span class="bold">Viññāṇacariyā</span>ti kenaṭṭhena viññāṇacariyā? Nīrāgā caratīti— viññāṇacariyā. Niddosā caratīti— viññāṇacariyā. Nimmohā caratīti— viññāṇacariyā. Nimmānā caratīti— viññāṇacariyā. Niddiṭṭhi caratīti— viññāṇacariyā niuddhaccā caratīti— viññāṇacariyā. Nibbicikicchā caratīti— viññāṇacariyā. Nānusayā caratīti— viññāṇacariyā. Rāgavippayuttā caratīti— viññāṇacariyā. Dosavippayuttā caratīti— viññāṇacariyā. Mohavippayuttā caratīti— viññāṇacariyā. Mānavippayuttā caratīti— viññāṇacariyā. Diṭṭhivippayuttā caratīti— viññāṇacariyā. Uddhaccavippayuttā caratīti— viññāṇacariyā. Vicikicchāvippayuttā caratīti— viññāṇacariyā. Anusayavippayuttā caratīti— viññāṇacariyā. Kusalehi kammehi sampayuttā caratīti— viññāṇacariyā. Akusalehi kammehi vippayuttā caratīti— viññāṇacariyā. Sāvajjehi kammehi vippayuttā caratīti— viññāṇacariyā. Anavajjehi kammehi sampayuttā caratīti— viññāṇacariyā. Kaṇhehi kammehi vippayuttā caratīti— viññāṇacariyā. Sukkehi kammehi sampayuttā caratīti— viññāṇacariyā. Sukhudrayehi kammehi sampayuttā caratīti— viññāṇacariyā. Dukkhudrayehi kammehi vippayuttā caratīti— viññāṇacariyā. Sukhavipākehi kammehi sampayuttā caratīti— viññāṇacariyā. Dukkhavipākehi kammehi vippayuttā caratīti— viññāṇacariyā. Viññāte caratīti— viññāṇacariyā. Viññāṇassa evarūpā cariyā hotīti— viññāṇacariyā. Pakatiparisuddhamidaṁ cittaṁ nikkilesaṭṭhenāti— viññāṇacariyā. Ayaṁ viññāṇacariyā. </div>
</div>
<div class="q" id="p_26Ps_499"> <div class="p">
<span class="pN">499</span>Katamā aññāṇacariyā? Manāpiyesu rūpesu rāgassa javanatthāya āvajjanakiriyābyākatā viññāṇacariyā; rāgassa javanā aññāṇacariyā. Amanāpiyesu rūpesu dosassa javanatthāya āvajjanakiriyābyākatā viññāṇacariyā; dosassa javanā aññāṇacariyā. Tadubhayena asamapekkhanasmiṁ vatthusmiṁ mohassa javanatthāya āvajjanakiriyābyākatā viññāṇacariyā; mohassa javanā aññāṇacariyā. Vinibandhassa mānassa javanatthāya āvajjanakiriyābyākatā viññāṇacariyā; mānassa javanā aññāṇacariyā. Parāmaṭṭhāya diṭṭhiyā javanatthāya āvajjanakiriyābyākatā viññāṇacariyā; diṭṭhiyā javanā aññāṇacariyā. Vikkhepagatassa uddhaccassa javanatthāya āvajjanakiriyābyākatā viññāṇacariyā; uddhaccassa javanā aññāṇacariyā. Aniṭṭhaṅgatāya vicikicchāya javanatthāya āvajjanakiriyābyākatā viññāṇacariyā; vicikicchāya javanā aññāṇacariyā. Thāmagatassa anusayassa javanatthāya āvajjanakiriyābyākatā viññāṇacariyā; anusayassa javanā aññāṇacariyā. </div>
</div>
<div class="q" id="p_26Ps_500"> <div class="p">
<span class="pN">500</span>Manāpiyesu saddesu…pe… manāpiyesu gandhesu…pe… manāpiyesu rasesu…pe… manāpiyesu phoṭṭhabbesu…pe… manāpiyesu dhammesu rāgassa javanatthāya āvajjanakiriyābyākatā viññāṇacariyā; rāgassa javanā aññāṇacariyā. Amanāpiyesu dhammesu dosassa javanatthāya āvajjanakiriyābyākatā viññāṇacariyā; dosassa javanā aññāṇacariyā. Tadubhayena asamapekkhanasmiṁ vatthusmiṁ mohassa javanatthāya āvajjanakiriyābyākatā viññāṇacariyā; mohassa javanā aññāṇacariyā. Vinibandhassa mānassa javanatthāya āvajjanakiriyābyākatā viññāṇacariyā; mānassa javanā aññāṇacariyā. Parāmaṭṭhāya diṭṭhiyā javanatthāya āvajjanakiriyābyākatā viññāṇacariyā; diṭṭhiyā javanā aññāṇacariyā. Vikkhepagatassa uddhaccassa javanatthāya āvajjanakiriyābyākatā viññāṇacariyā; uddhaccassa javanā aññāṇacariyā; aniṭṭhaṅgatāya vicikicchāya javanatthāya āvajjanakiriyābyākatā viññāṇacariyā; vicikicchāya javanā aññāṇacariyā. Thāmagatassa anusayassa javanatthāya āvajjanakiriyābyākatā viññāṇacariyā; anusayassa javanā aññāṇacariyā. </div>
</div>
<div class="q" id="p_26Ps_501"> <div class="divNumber">70.</div> <div class="p">
<span class="pN">501</span><span class="bold">Aññāṇacariyā</span>ti kenaṭṭhena aññāṇacariyā? Sarāgā caratīti— aññāṇacariyā. Sadosā caratīti— aññāṇacariyā. Samohā caratīti— aññāṇacariyā. Samānā caratīti— aññāṇacariyā. Sadiṭṭhi caratīti— aññāṇacariyā. Sauddhaccā caratīti— aññāṇacariyā. Savicikicchā caratīti— aññāṇacariyā. Sānusayā caratīti— aññāṇacariyā. Rāgasampayuttā caratīti— aññāṇacariyā. Dosasampayuttā caratīti— aññāṇacariyā. Mohasampayuttā caratīti— aññāṇacariyā. Mānasampayuttā caratīti— aññāṇacariyā. Diṭṭhisampayuttā caratīti— aññāṇacariyā. Uddhaccasampayuttā caratīti— aññāṇacariyā. Vicikicchāsampayuttā caratīti— aññāṇacariyā. Anusayasampayuttā caratīti— aññāṇacariyā. Kusalehi kammehi vippayuttā caratīti— aññāṇacariyā. Akusalehi kammehi sampayuttā caratīti— aññāṇacariyā. Sāvajjehi kammehi sampayuttā caratīti— aññāṇacariyā. Anavajjehi kammehi vippayuttā caratīti— aññāṇacariyā. Kaṇhehi kammehi sampayuttā caratīti— aññāṇacariyā. Sukkehi kammehi vippayuttā caratīti— aññāṇacariyā. Sukhudrayehi kammehi vippayuttā caratīti— aññāṇacariyā. Dukkhudrayehi kammehi sampayuttā caratīti— aññāṇacariyā. Sukhavipākehi kammehi vippayuttā caratīti— aññāṇacariyā. Dukkhavipākehi kammehi sampayuttā caratīti— aññāṇacariyā. Aññāte caratīti— aññāṇacariyā. Aññāṇassa evarūpā cariyā hotīti— aññāṇacariyā. Ayaṁ aññāṇacariyā. </div>
</div>
<div class="q" id="p_26Ps_502"> <div class="divNumber">71.</div> <div class="p">
<span class="pN">502</span>Katamā ñāṇacariyā? Aniccānupassanatthāya āvajjanakiriyābyākatā viññāṇacariyā; aniccānupassanā ñāṇacariyā. Dukkhānupassanatthāya āvajjanakiriyābyākatā viññāṇacariyā; dukkhānupassanā ñāṇacariyā. Anattānupassanatthāya āvajjanakiriyābyākatā viññāṇacariyā; anattānupassanā ñāṇacariyā. Nibbidānupassanatthāya…pe… virāgānupassanatthāya… nirodhānupassanatthāya… paṭinissaggānupassanatthāya… khayānupassanatthāya… vayānupassanatthāya… vipariṇāmānupassanatthāya… animittānupassanatthāya… appaṇihitānupassanatthāya… suññatānupassanatthāya… adhipaññādhammānupassanatthāya… yathābhūtañāṇadassanatthāya… ādīnavānupassanatthāya… paṭisaṅkhānupassanatthāya āvajjanakiriyābyākatā viññāṇacariyā; paṭisaṅkhānupassanā ñāṇacariyā. Vivaṭṭanānupassanā ñāṇacariyā. Sotāpattimaggo ñāṇacariyā. Sotāpattiphalasamāpatti ñāṇacariyā. Sakadāgāmimaggo ñāṇacariyā. Sakadāgāmiphalasamāpatti ñāṇacariyā. Anāgāmimaggo ñāṇacariyā. Anāgāmiphalasamāpatti ñāṇacariyā. Arahattamaggo ñāṇacariyā. Arahattaphalasamāpatti ñāṇacariyā. </div>
</div>
<div class="q" id="p_26Ps_503"> <div class="p">
<span class="pN">503</span><span class="bold">Ñāṇacariyā</span>ti kenaṭṭhena ñāṇacariyā? Nīrāgā caratīti— ñāṇacariyā. Niddosā caratīti— ñāṇacariyā…pe… nānusayā caratīti— ñāṇacariyā. Rāgavippayuttā caratīti— ñāṇacariyā. Dosavippayuttā caratīti— ñāṇacariyā. Mohavippayuttā caratīti— ñāṇacariyā. Mānavippayuttā…pe… diṭṭhivippayuttā… uddhaccavippayuttā… vicikicchāvippayuttā… anusayavippayuttā… kusalehi kammehi sampayuttā… akusalehi kammehi vippayuttā… sāvajjehi kammehi vippayuttā… anavajjehi kammehi sampayuttā… kaṇhehi kammehi vippayuttā… sukkehi kammehi sampayuttā… sukhudrayehi kammehi sampayuttā… dukkhudrayehi kammehi vippayuttā… sukhavipākehi kammehi sampayuttā caratīti— ñāṇacariyā. Dukkhavipākehi kammehi vippayuttā caratīti— ñāṇacariyā. Ñāte caratīti— ñāṇacariyā. Ñāṇassa evarūpā cariyā hotīti— ñāṇacariyā. Ayaṁ ñāṇacariyā. Aññā viññāṇacariyā, aññā aññāṇacariyā, aññā ñāṇacariyāti. Taṁ ñātaṭṭhena ñāṇaṁ, pajānanaṭṭhena paññā. Tena vuccati— “cariyāvavatthāne paññā cariyānānatte ñāṇaṁ”. </div>
</div>
<div class="CENTER" id="p_26Ps_504">
<span class="pN">504</span>Cariyānānattañāṇaniddeso sattarasamo.</div>
</html>
