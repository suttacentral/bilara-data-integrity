<html>
<div class="i">15.1.14 Ayogharajātaka</div>
<div class="h">Vīsatinipāta</div>
<div class="h">Mātaṅgavagga</div>
<div class="h">Ayogharajātaka</div>
<div class="q" id="p_22J_3228"> <div class="divNumber">363.</div> <div class="p"> <table class="singleColumn"> <tr> <td> <div class="pN">3228</div> <div class="G">“Yamekarattiṁ paṭhamaṁ,</div> </td> </tr> <tr> <td> <div class="G">gabbhe vasati māṇavo;</div> </td> </tr> <tr> <td> <div class="G">Abbhuṭṭhitova so yāti,</div> </td> </tr> <tr> <td> <div class="G">sagacchaṁ na nivattati.</div> </td> </tr> </table> </div>
</div>
<div class="q" id="p_22J_3229"> <div class="divNumber">364.</div> <div class="p"> <table class="singleColumn"> <tr> <td> <div class="pN">3229</div> <div class="G">Na yujjhamānā na balenavassitā,</div> </td> </tr> <tr> <td> <div class="G">Narā na jīranti na cāpi miyyare;</div> </td> </tr> <tr> <td> <div class="G">Sabbaṁ hidaṁ jātijarāyupaddutaṁ,</div> </td> </tr> <tr> <td> <div class="G">Taṁ me matī hoti carāmi dhammaṁ.</div> </td> </tr> </table> </div>
</div>
<div class="q" id="p_22J_3230"> <div class="divNumber">365.</div> <div class="p"> <table class="singleColumn"> <tr> <td> <div class="pN">3230</div> <div class="G">Caturaṅginiṁ senaṁ subhiṁsarūpaṁ,</div> </td> </tr> <tr> <td> <div class="G">Jayanti raṭṭhādhipatī pasayha;</div> </td> </tr> <tr> <td> <div class="G">Na maccuno jayitumussahanti,</div> </td> </tr> <tr> <td> <div class="G">Taṁ me matī hoti carāmi dhammaṁ.</div> </td> </tr> </table> </div>
</div>
<div class="q" id="p_22J_3231"> <div class="divNumber">366.</div> <div class="p"> <table class="singleColumn"> <tr> <td> <div class="pN">3231</div> <div class="G">Hatthīhi assehi rathehi pattibhi,</div> </td> </tr> <tr> <td> <div class="G">Parivāritā muccare ekacceyyā;</div> </td> </tr> <tr> <td> <div class="G">Na maccuno muccitumussahanti,</div> </td> </tr> <tr> <td> <div class="G">Taṁ me matī hoti carāmi dhammaṁ.</div> </td> </tr> </table> </div>
</div>
<div class="q" id="p_22J_3232"> <div class="divNumber">367.</div> <div class="p"> <table class="singleColumn"> <tr> <td> <div class="pN">3232</div> <div class="G">Hatthīhi assehi rathehi pattibhi,</div> </td> </tr> <tr> <td> <div class="G">Sūrā pabhañjanti padhaṁsayanti;</div> </td> </tr> <tr> <td> <div class="G">Na maccuno bhañjitumussahanti,</div> </td> </tr> <tr> <td> <div class="G">Taṁ me matī hoti carāmi dhammaṁ.</div> </td> </tr> </table> </div>
</div>
<div class="q" id="p_22J_3233"> <div class="divNumber">368.</div> <div class="p"> <table class="singleColumn"> <tr> <td> <div class="pN">3233</div> <div class="G">Mattā gajā bhinnagaḷā pabhinnā,</div> </td> </tr> <tr> <td> <div class="G">Nagarāni maddanti janaṁ hananti;</div> </td> </tr> <tr> <td> <div class="G">Na maccuno madditumussahanti,</div> </td> </tr> <tr> <td> <div class="G">Taṁ me matī hoti carāmi dhammaṁ.</div> </td> </tr> </table> </div>
</div>
<div class="q" id="p_22J_3234"> <div class="divNumber">369.</div> <div class="p"> <table class="singleColumn"> <tr> <td> <div class="pN">3234</div> <div class="G">Issāsino katahatthāpi vīrā,</div> </td> </tr> <tr> <td> <div class="G">Dūrepātī akkhaṇavedhinopi;</div> </td> </tr> <tr> <td> <div class="G">Na maccuno vijjhitumussahanti,</div> </td> </tr> <tr> <td> <div class="G">Taṁ me matī hoti carāmi dhammaṁ.</div> </td> </tr> </table> </div>
</div>
<div class="q" id="p_22J_3235"> <div class="divNumber">370.</div> <div class="p"> <table class="singleColumn"> <tr> <td> <div class="pN">3235</div> <div class="G">Sarāni khīyanti saselakānanā,</div> </td> </tr> <tr> <td> <div class="G">Sabbaṁ hidaṁ khīyati dīghamantaraṁ;</div> </td> </tr> <tr> <td> <div class="G">Sabbaṁ hidaṁ bhañjare kālapariyāyaṁ,</div> </td> </tr> <tr> <td> <div class="G">Taṁ me matī hoti carāmi dhammaṁ.</div> </td> </tr> </table> </div>
</div>
<div class="q" id="p_22J_3236"> <div class="divNumber">371.</div> <div class="p"> <table class="singleColumn"> <tr> <td> <div class="pN">3236</div> <div class="G">Sabbesa mevaṁ hi narāna nārinaṁ,</div> </td> </tr> <tr> <td> <div class="G">Calācalaṁ pāṇabhunodha jīvitaṁ;</div> </td> </tr> <tr> <td> <div class="G">Paṭova dhuttassa dumova kūlajo,</div> </td> </tr> <tr> <td> <div class="G">Taṁ me matī hoti carāmi dhammaṁ.</div> </td> </tr> </table> </div>
</div>
<div class="q" id="p_22J_3237"> <div class="divNumber">372.</div> <div class="p"> <table class="singleColumn"> <tr> <td> <div class="pN">3237</div> <div class="G">Dumapphalāneva patanti māṇavā,</div> </td> </tr> <tr> <td> <div class="G">Daharā ca vuddhā ca sarīrabhedā;</div> </td> </tr> <tr> <td> <div class="G">Nāriyo narā majjhimaporisā ca,</div> </td> </tr> <tr> <td> <div class="G">Taṁ me matī hoti carāmi dhammaṁ.</div> </td> </tr> </table> </div>
</div>
<div class="q" id="p_22J_3238"> <div class="divNumber">373.</div> <div class="p"> <table class="singleColumn"> <tr> <td> <div class="pN">3238</div> <div class="G">Nāyaṁ vayo tārakarājasannibho,</div> </td> </tr> <tr> <td> <div class="G">Yadabbhatītaṁ gatameva dāni taṁ;</div> </td> </tr> <tr> <td> <div class="G">Jiṇṇassa hī natthi ratī kuto sukhaṁ,</div> </td> </tr> <tr> <td> <div class="G">Taṁ me matī hoti carāmi dhammaṁ.</div> </td> </tr> </table> </div>
</div>
<div class="q" id="p_22J_3239"> <div class="divNumber">374.</div> <div class="p"> <table class="singleColumn"> <tr> <td> <div class="pN">3239</div> <div class="G">Yakkhā pisācā athavāpi petā,</div> </td> </tr> <tr> <td> <div class="G">Kupitā te assasanti manusse;</div> </td> </tr> <tr> <td> <div class="G">Na maccuno assasitussahanti,</div> </td> </tr> <tr> <td> <div class="G">Taṁ me matī hoti carāmi dhammaṁ.</div> </td> </tr> </table> </div>
</div>
<div class="q" id="p_22J_3240"> <div class="divNumber">375.</div> <div class="p"> <table class="singleColumn"> <tr> <td> <div class="pN">3240</div> <div class="G">Yakkhe pisāce athavāpi pete,</div> </td> </tr> <tr> <td> <div class="G">Kupitepi te nijjhapanaṁ karonti;</div> </td> </tr> <tr> <td> <div class="G">Na maccuno nijjhapanaṁ karonti,</div> </td> </tr> <tr> <td> <div class="G">Taṁ me matī hoti carāmi dhammaṁ.</div> </td> </tr> </table> </div>
</div>
<div class="q" id="p_22J_3241"> <div class="divNumber">376.</div> <div class="p"> <table class="singleColumn"> <tr> <td> <div class="pN">3241</div> <div class="G">Aparādhake dūsake heṭhake ca,</div> </td> </tr> <tr> <td> <div class="G">Rājāno daṇḍenti viditvāna dosaṁ;</div> </td> </tr> <tr> <td> <div class="G">Na maccuno daṇḍayitussahanti,</div> </td> </tr> <tr> <td> <div class="G">Taṁ me matī hoti carāmi dhammaṁ.</div> </td> </tr> </table> </div>
</div>
<div class="q" id="p_22J_3242"> <div class="divNumber">377.</div> <div class="p"> <table class="singleColumn"> <tr> <td> <div class="pN">3242</div> <div class="G">Aparādhakā dūsakā heṭhakā ca,</div> </td> </tr> <tr> <td> <div class="G">Labhanti te rājino nijjhapetuṁ;</div> </td> </tr> <tr> <td> <div class="G">Na maccuno nijjhapanaṁ karonti,</div> </td> </tr> <tr> <td> <div class="G">Taṁ me matī hoti carāmi dhammaṁ.</div> </td> </tr> </table> </div>
</div>
<div class="q" id="p_22J_3243"> <div class="divNumber">378.</div> <div class="p"> <table class="singleColumn"> <tr> <td> <div class="pN">3243</div> <div class="G">Na khattiyoti na ca brāhmaṇoti,</div> </td> </tr> <tr> <td> <div class="G">Na aḍḍhakā balavā tejavāpi;</div> </td> </tr> <tr> <td> <div class="G">Na maccurājassa apekkhamatthi,</div> </td> </tr> <tr> <td> <div class="G">Taṁ me matī hoti carāmi dhammaṁ.</div> </td> </tr> </table> </div>
</div>
<div class="q" id="p_22J_3244"> <div class="divNumber">379.</div> <div class="p"> <table class="singleColumn"> <tr> <td> <div class="pN">3244</div> <div class="G">Sīhā ca byagghā ca athopi dīpiyo,</div> </td> </tr> <tr> <td> <div class="G">Pasayha khādanti vipphandamānaṁ;</div> </td> </tr> <tr> <td> <div class="G">Na maccuno khāditumussahanti,</div> </td> </tr> <tr> <td> <div class="G">Taṁ me matī hoti carāmi dhammaṁ.</div> </td> </tr> </table> </div>
</div>
<div class="q" id="p_22J_3245"> <div class="divNumber">380.</div> <div class="p"> <table class="singleColumn"> <tr> <td> <div class="pN">3245</div> <div class="G">Māyākārā raṅgamajjhe karontā,</div> </td> </tr> <tr> <td> <div class="G">Mohenti cakkhūni janassa tāvade;</div> </td> </tr> <tr> <td> <div class="G">Na maccuno mohayitussahanti,</div> </td> </tr> <tr> <td> <div class="G">Taṁ me matī hoti carāmi dhammaṁ.</div> </td> </tr> </table> </div>
</div>
<div class="q" id="p_22J_3246"> <div class="divNumber">381.</div> <div class="p"> <table class="singleColumn"> <tr> <td> <div class="pN">3246</div> <div class="G">Āsīvisā kupitā uggatejā,</div> </td> </tr> <tr> <td> <div class="G">Ḍaṁsanti mārentipi te manusse;</div> </td> </tr> <tr> <td> <div class="G">Na maccuno ḍaṁsitumussahanti,</div> </td> </tr> <tr> <td> <div class="G">Taṁ me matī hoti carāmi dhammaṁ.</div> </td> </tr> </table> </div>
</div>
<div class="q" id="p_22J_3247"> <div class="divNumber">382.</div> <div class="p"> <table class="singleColumn"> <tr> <td> <div class="pN">3247</div> <div class="G">Āsīvisā kupitā yaṁ ḍaṁsanti,</div> </td> </tr> <tr> <td> <div class="G">Tikicchakā tesa visaṁ hananti;</div> </td> </tr> <tr> <td> <div class="G">Na maccuno daṭṭhavisaṁ hananti,</div> </td> </tr> <tr> <td> <div class="G">Taṁ me matī hoti carāmi dhammaṁ.</div> </td> </tr> </table> </div>
</div>
<div class="q" id="p_22J_3248"> <div class="divNumber">383.</div> <div class="p"> <table class="singleColumn"> <tr> <td> <div class="pN">3248</div> <div class="G">Dhammantarī vettaraṇī ca bhojo,</div> </td> </tr> <tr> <td> <div class="G">Visāni hantvāna bhujaṅgamānaṁ;</div> </td> </tr> <tr> <td> <div class="G">Suyyanti te kālakatā tatheva,</div> </td> </tr> <tr> <td> <div class="G">Taṁ me matī hoti carāmi dhammaṁ.</div> </td> </tr> </table> </div>
</div>
<div class="q" id="p_22J_3249"> <div class="divNumber">384.</div> <div class="p"> <table class="singleColumn"> <tr> <td> <div class="pN">3249</div> <div class="G">Vijjādharā ghoramadhīyamānā,</div> </td> </tr> <tr> <td> <div class="G">Adassanaṁ osadhehi vajanti;</div> </td> </tr> <tr> <td> <div class="G">Na maccurājassa vajantadassanaṁ,</div> </td> </tr> <tr> <td> <div class="G">Taṁ me matī hoti carāmi dhammaṁ.</div> </td> </tr> </table> </div>
</div>
<div class="q" id="p_22J_3250"> <div class="divNumber">385.</div> <div class="p"> <table class="singleColumn"> <tr> <td> <div class="pN">3250</div> <div class="G">Dhammo have rakkhati dhammacāriṁ,</div> </td> </tr> <tr> <td> <div class="G">Dhammo suciṇṇo sukhamāvahāti;</div> </td> </tr> <tr> <td> <div class="G">Esānisaṁso dhamme suciṇṇe,</div> </td> </tr> <tr> <td> <div class="G">Na duggatiṁ gacchati dhammacārī.</div> </td> </tr> </table> </div>
</div>
<div class="q" id="p_22J_3251"> <div class="divNumber">386.</div> <div class="p"> <table class="singleColumn"> <tr> <td> <div class="pN">3251</div> <div class="G">Na hi dhammo adhammo ca,</div> </td> </tr> <tr> <td> <div class="G">Ubho samavipākino;</div> </td> </tr> <tr> <td> <div class="G">Adhammo nirayaṁ neti,</div> </td> </tr> <tr> <td> <div class="G">Dhammo pāpeti suggatin”ti. (2605)</div> </td> </tr> </table> </div>
</div>
<div class="CENTER" id="p_22J_3252">
<span class="pN">3252</span>Ayogharajātakaṁ cuddasamaṁ.</div>
<div class="ENDH3" id="p_22J_3253">
<span class="pN">3253</span>Vīsatinipātaṁ niṭṭhitaṁ.</div>
<div class="SUMMARY" id="p_22J_3254">
<span class="pN">3254</span><span class="firstLetter">T</span>assuddānaṁ</div>
<div class="q" id="p_22J_3255"> <div class="p"> <table class="singleColumn"> <tr> <td> <div class="pN">3255</div> <div class="G">Mātaṅga sambhūta sivi sirimanto,</div> </td> </tr> <tr> <td> <div class="G">Rohaṇa haṁsa sattigumbo bhallātiya;</div> </td> </tr> <tr> <td> <div class="G">Somanassa campeyya brahma pañca-</div> </td> </tr> <tr> <td> <div class="G">Paṇḍita cirassaṁvata ayogharāti.</div> </td> </tr> </table> </div>
</div>
</html>
