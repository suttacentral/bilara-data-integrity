<html>
<div class="i">1.2.5.2 Mālukyaputtasutta</div>
<div class="h">Saḷāyatanasaṁyutta</div>
<div class="h">Dutiyapaṇṇāsaka</div>
<div class="h">Saḷavagga</div>
<div class="h">Mālukyaputtasutta</div>
<div class="q" id="p_13S4_467"> <div class="divNumber">95.</div> <div class="p">
<span class="pN">467</span>Atha kho āyasmā mālukyaputto yena bhagavā tenupasaṅkami…pe…  ekamantaṁ nisinno kho āyasmā mālukyaputto bhagavantaṁ etadavoca—  “sādhu me, bhante, bhagavā saṁkhittena dhammaṁ desetu, yamahaṁ bhagavato dhammaṁ sutvā eko vūpakaṭṭho appamatto ātāpī pahitatto vihareyyan”ti. </div>
</div>
<div class="q" id="p_13S4_468"> <div class="p">
<span class="pN">468</span>“Ettha dāni, mālukyaputta, kiṁ dahare bhikkhū vakkhāma. Yatra hi nāma tvaṁ, bhikkhu, jiṇṇo vuddho mahallako addhagato vayoanuppatto saṁkhittena ovādaṁ yācasī”ti. </div>
</div>
<div class="q" id="p_13S4_469"> <div class="p">
<span class="pN">469</span>“Kiñcāpāhaṁ, bhante, jiṇṇo vuddho mahallako addhagato vayoanuppatto. Desetu me, bhante, bhagavā saṁkhittena dhammaṁ, desetu sugato saṁkhittena dhammaṁ, appeva nāmāhaṁ bhagavato bhāsitassa atthaṁ ājāneyyaṁ. Appeva nāmāhaṁ bhagavato bhāsitassa dāyādo assan”ti. </div>
</div>
<div class="q" id="p_13S4_470"> <div class="p">
<span class="pN">470</span>“Taṁ kiṁ maññasi, mālukyaputta, ye te cakkhuviññeyyā rūpā adiṭṭhā adiṭṭhapubbā, na ca passasi, na ca te hoti passeyyanti? Atthi te tattha chando vā rāgo vā pemaṁ vā”ti? “No hetaṁ, bhante”. </div>
</div>
<div class="q" id="p_13S4_471"> <div class="p">
<span class="pN">471</span>“Ye te sotaviññeyyā saddā assutā assutapubbā, na ca suṇāsi, na ca te hoti suṇeyyanti? Atthi te tattha chando vā rāgo vā pemaṁ vā”ti? “No hetaṁ, bhante”. </div>
</div>
<div class="q" id="p_13S4_472"> <div class="p">
<span class="pN">472</span>“Ye te ghānaviññeyyā gandhā aghāyitā aghāyitapubbā, na ca ghāyasi, na ca te hoti ghāyeyyanti? Atthi te tattha chando vā rāgo vā pemaṁ vā”ti? “No hetaṁ, bhante”. </div>
</div>
<div class="q" id="p_13S4_473"> <div class="p">
<span class="pN">473</span>“Ye te jivhāviññeyyā rasā asāyitā asāyitapubbā, na ca sāyasi, na ca te hoti sāyeyyanti? Atthi te tattha chando vā rāgo vā pemaṁ vā”ti? “No hetaṁ, bhante”. </div>
</div>
<div class="q" id="p_13S4_474"> <div class="p">
<span class="pN">474</span>“Ye te kāyaviññeyyā phoṭṭhabbā asamphuṭṭhā asamphuṭṭhapubbā, na ca phusasi, na ca te hoti phuseyyanti? Atthi te tattha chando vā rāgo vā pemaṁ vā”ti? “No hetaṁ, bhante”. </div>
</div>
<div class="q" id="p_13S4_475"> <div class="p">
<span class="pN">475</span>“Ye te manoviññeyyā dhammā aviññātā aviññātapubbā, na ca vijānāsi, na ca te hoti vijāneyyanti? Atthi te tattha chando vā rāgo vā pemaṁ vā”ti? “No hetaṁ, bhante”. </div>
</div>
<div class="q" id="p_13S4_476"> <div class="p">
<span class="pN">476</span>“Ettha ca te, mālukyaputta, diṭṭhasutamutaviññātabbesu dhammesu diṭṭhe diṭṭhamattaṁ bhavissati, sute sutamattaṁ bhavissati, mute mutamattaṁ bhavissati, viññāte viññātamattaṁ bhavissati. Yato kho te, mālukyaputta, diṭṭhasutamutaviññātabbesu dhammesu diṭṭhe diṭṭhamattaṁ bhavissati, sute sutamattaṁ bhavissati, mute mutamattaṁ bhavissati, viññāte viññātamattaṁ bhavissati; tato tvaṁ, mālukyaputta, na tena. Yato tvaṁ, mālukyaputta, na tena; tato tvaṁ, mālukyaputta, na tattha. Yato tvaṁ, mālukyaputta, na tattha; tato tvaṁ, mālukyaputta, nevidha, na huraṁ, na ubhayamantarena. Esevanto dukkhassā”ti. </div>
</div>
<div class="q" id="p_13S4_477"> <div class="p">
<span class="pN">477</span>“Imassa khvāhaṁ, bhante, bhagavatā saṁkhittena bhāsitassa vitthārena atthaṁ ājānāmi—  </div>
</div>
<div class="q" id="p_13S4_478"> <div class="p"> <table class="singleColumn"> <tr> <td> <div class="pN">478</div> <div class="G">‘Rūpaṁ disvā sati muṭṭhā,</div> </td> </tr> <tr> <td> <div class="G">Piyaṁ nimittaṁ manasi karoto;</div> </td> </tr> <tr> <td> <div class="G">Sārattacitto vedeti,</div> </td> </tr> <tr> <td> <div class="G">Tañca ajjhosa tiṭṭhati.</div> </td> </tr> </table> </div>
</div>
<div class="q" id="p_13S4_479"> <div class="p"> <table class="singleColumn"> <tr> <td> <div class="pN">479</div> <div class="G">Tassa vaḍḍhanti vedanā,</div> </td> </tr> <tr> <td> <div class="G">anekā rūpasambhavā;</div> </td> </tr> <tr> <td> <div class="G">Abhijjhā ca vihesā ca,</div> </td> </tr> <tr> <td> <div class="G">cittamassūpahaññati;</div> </td> </tr> <tr> <td> <div class="G">Evaṁ ācinato dukkhaṁ,</div> </td> </tr> <tr> <td> <div class="G">ārā nibbāna vuccati.</div> </td> </tr> </table> </div>
</div>
<div class="q" id="p_13S4_480"> <div class="p"> <table class="singleColumn"> <tr> <td> <div class="pN">480</div> <div class="G">Saddaṁ sutvā sati muṭṭhā,</div> </td> </tr> <tr> <td> <div class="G">Piyaṁ nimittaṁ manasi karoto;</div> </td> </tr> <tr> <td> <div class="G">Sārattacitto vedeti,</div> </td> </tr> <tr> <td> <div class="G">Tañca ajjhosa tiṭṭhati.</div> </td> </tr> </table> </div>
</div>
<div class="q" id="p_13S4_481"> <div class="p"> <table class="singleColumn"> <tr> <td> <div class="pN">481</div> <div class="G">Tassa vaḍḍhanti vedanā,</div> </td> </tr> <tr> <td> <div class="G">anekā saddasambhavā;</div> </td> </tr> <tr> <td> <div class="G">Abhijjhā ca vihesā ca,</div> </td> </tr> <tr> <td> <div class="G">cittamassūpahaññati;</div> </td> </tr> <tr> <td> <div class="G">Evaṁ ācinato dukkhaṁ,</div> </td> </tr> <tr> <td> <div class="G">ārā nibbāna vuccati.</div> </td> </tr> </table> </div>
</div>
<div class="q" id="p_13S4_482"> <div class="p"> <table class="singleColumn"> <tr> <td> <div class="pN">482</div> <div class="G">Gandhaṁ ghatvā sati muṭṭhā,</div> </td> </tr> <tr> <td> <div class="G">Piyaṁ nimittaṁ manasi karoto;</div> </td> </tr> <tr> <td> <div class="G">Sārattacitto vedeti,</div> </td> </tr> <tr> <td> <div class="G">Tañca ajjhosa tiṭṭhati.</div> </td> </tr> </table> </div>
</div>
<div class="q" id="p_13S4_483"> <div class="p"> <table class="singleColumn"> <tr> <td> <div class="pN">483</div> <div class="G">Tassa vaḍḍhanti vedanā,</div> </td> </tr> <tr> <td> <div class="G">anekā gandhasambhavā;</div> </td> </tr> <tr> <td> <div class="G">Abhijjhā ca vihesā ca,</div> </td> </tr> <tr> <td> <div class="G">cittamassūpahaññati;</div> </td> </tr> <tr> <td> <div class="G">Evaṁ ācinato dukkhaṁ,</div> </td> </tr> <tr> <td> <div class="G">ārā nibbāna vuccati.</div> </td> </tr> </table> </div>
</div>
<div class="q" id="p_13S4_484"> <div class="p"> <table class="singleColumn"> <tr> <td> <div class="pN">484</div> <div class="G">Rasaṁ bhotvā sati muṭṭhā,</div> </td> </tr> <tr> <td> <div class="G">Piyaṁ nimittaṁ manasi karoto;</div> </td> </tr> <tr> <td> <div class="G">Sārattacitto vedeti,</div> </td> </tr> <tr> <td> <div class="G">Tañca ajjhosa tiṭṭhati.</div> </td> </tr> </table> </div>
</div>
<div class="q" id="p_13S4_485"> <div class="p"> <table class="singleColumn"> <tr> <td> <div class="pN">485</div> <div class="G">Tassa vaḍḍhanti vedanā,</div> </td> </tr> <tr> <td> <div class="G">anekā rasasambhavā;</div> </td> </tr> <tr> <td> <div class="G">Abhijjhā ca vihesā ca,</div> </td> </tr> <tr> <td> <div class="G">cittamassūpahaññati;</div> </td> </tr> <tr> <td> <div class="G">Evaṁ ācinato dukkhaṁ,</div> </td> </tr> <tr> <td> <div class="G">ārā nibbāna vuccati.</div> </td> </tr> </table> </div>
</div>
<div class="q" id="p_13S4_486"> <div class="p"> <table class="singleColumn"> <tr> <td> <div class="pN">486</div> <div class="G">Phassaṁ phussa sati muṭṭhā,</div> </td> </tr> <tr> <td> <div class="G">Piyaṁ nimittaṁ manasi karoto;</div> </td> </tr> <tr> <td> <div class="G">Sārattacitto vedeti,</div> </td> </tr> <tr> <td> <div class="G">Tañca ajjhosa tiṭṭhati.</div> </td> </tr> </table> </div>
</div>
<div class="q" id="p_13S4_487"> <div class="p"> <table class="singleColumn"> <tr> <td> <div class="pN">487</div> <div class="G">Tassa vaḍḍhanti vedanā,</div> </td> </tr> <tr> <td> <div class="G">anekā phassasambhavā;</div> </td> </tr> <tr> <td> <div class="G">Abhijjhā ca vihesā ca,</div> </td> </tr> <tr> <td> <div class="G">cittamassūpahaññati;</div> </td> </tr> <tr> <td> <div class="G">Evaṁ ācinato dukkhaṁ,</div> </td> </tr> <tr> <td> <div class="G">ārā nibbāna vuccati.</div> </td> </tr> </table> </div>
</div>
<div class="q" id="p_13S4_488"> <div class="p"> <table class="singleColumn"> <tr> <td> <div class="pN">488</div> <div class="G">Dhammaṁ ñatvā sati muṭṭhā,</div> </td> </tr> <tr> <td> <div class="G">Piyaṁ nimittaṁ manasi karoto;</div> </td> </tr> <tr> <td> <div class="G">Sārattacitto vedeti,</div> </td> </tr> <tr> <td> <div class="G">Tañca ajjhosa tiṭṭhati.</div> </td> </tr> </table> </div>
</div>
<div class="q" id="p_13S4_489"> <div class="p"> <table class="singleColumn"> <tr> <td> <div class="pN">489</div> <div class="G">Tassa vaḍḍhanti vedanā,</div> </td> </tr> <tr> <td> <div class="G">anekā dhammasambhavā;</div> </td> </tr> <tr> <td> <div class="G">Abhijjhā ca vihesā ca,</div> </td> </tr> <tr> <td> <div class="G">cittamassūpahaññati;</div> </td> </tr> <tr> <td> <div class="G">Evaṁ ācinato dukkhaṁ,</div> </td> </tr> <tr> <td> <div class="G">ārā nibbāna vuccati.</div> </td> </tr> </table> </div>
</div>
<div class="q" id="p_13S4_490"> <div class="p"> <table class="singleColumn"> <tr> <td> <div class="pN">490</div> <div class="G">Na so rajjati rūpesu,</div> </td> </tr> <tr> <td> <div class="G">rūpaṁ disvā paṭissato;</div> </td> </tr> <tr> <td> <div class="G">Virattacitto vedeti,</div> </td> </tr> <tr> <td> <div class="G">tañca nājjhosa tiṭṭhati.</div> </td> </tr> </table> </div>
</div>
<div class="q" id="p_13S4_491"> <div class="p"> <table class="singleColumn"> <tr> <td> <div class="pN">491</div> <div class="G">Yathāssa passato rūpaṁ,</div> </td> </tr> <tr> <td> <div class="G">sevato cāpi vedanaṁ;</div> </td> </tr> <tr> <td> <div class="G">Khīyati nopacīyati,</div> </td> </tr> <tr> <td> <div class="G">evaṁ so caratī sato;</div> </td> </tr> <tr> <td> <div class="G">Evaṁ apacinato dukkhaṁ,</div> </td> </tr> <tr> <td> <div class="G">santike nibbāna vuccati.</div> </td> </tr> </table> </div>
</div>
<div class="q" id="p_13S4_492"> <div class="p"> <table class="singleColumn"> <tr> <td> <div class="pN">492</div> <div class="G">Na so rajjati saddesu,</div> </td> </tr> <tr> <td> <div class="G">saddaṁ sutvā paṭissato;</div> </td> </tr> <tr> <td> <div class="G">Virattacitto vedeti,</div> </td> </tr> <tr> <td> <div class="G">tañca nājjhosa tiṭṭhati.</div> </td> </tr> </table> </div>
</div>
<div class="q" id="p_13S4_493"> <div class="p"> <table class="singleColumn"> <tr> <td> <div class="pN">493</div> <div class="G">Yathāssa suṇato saddaṁ,</div> </td> </tr> <tr> <td> <div class="G">sevato cāpi vedanaṁ;</div> </td> </tr> <tr> <td> <div class="G">Khīyati nopacīyati,</div> </td> </tr> <tr> <td> <div class="G">evaṁ so caratī sato;</div> </td> </tr> <tr> <td> <div class="G">Evaṁ apacinato dukkhaṁ,</div> </td> </tr> <tr> <td> <div class="G">santike nibbāna vuccati.</div> </td> </tr> </table> </div>
</div>
<div class="q" id="p_13S4_494"> <div class="p"> <table class="singleColumn"> <tr> <td> <div class="pN">494</div> <div class="G">Na so rajjati gandhesu,</div> </td> </tr> <tr> <td> <div class="G">gandhaṁ ghatvā paṭissato;</div> </td> </tr> <tr> <td> <div class="G">Virattacitto vedeti,</div> </td> </tr> <tr> <td> <div class="G">tañca nājjhosa tiṭṭhati.</div> </td> </tr> </table> </div>
</div>
<div class="q" id="p_13S4_495"> <div class="p"> <table class="singleColumn"> <tr> <td> <div class="pN">495</div> <div class="G">Yathāssa ghāyato gandhaṁ,</div> </td> </tr> <tr> <td> <div class="G">sevato cāpi vedanaṁ;</div> </td> </tr> <tr> <td> <div class="G">Khīyati nopacīyati,</div> </td> </tr> <tr> <td> <div class="G">evaṁ so caratī sato;</div> </td> </tr> <tr> <td> <div class="G">Evaṁ apacinato dukkhaṁ,</div> </td> </tr> <tr> <td> <div class="G">santike nibbāna vuccati.</div> </td> </tr> </table> </div>
</div>
<div class="q" id="p_13S4_496"> <div class="p"> <table class="singleColumn"> <tr> <td> <div class="pN">496</div> <div class="G">Na so rajjati rasesu,</div> </td> </tr> <tr> <td> <div class="G">rasaṁ bhotvā paṭissato;</div> </td> </tr> <tr> <td> <div class="G">Virattacitto vedeti,</div> </td> </tr> <tr> <td> <div class="G">tañca nājjhosa tiṭṭhati.</div> </td> </tr> </table> </div>
</div>
<div class="q" id="p_13S4_497"> <div class="p"> <table class="singleColumn"> <tr> <td> <div class="pN">497</div> <div class="G">Yathāssa sāyato rasaṁ,</div> </td> </tr> <tr> <td> <div class="G">sevato cāpi vedanaṁ;</div> </td> </tr> <tr> <td> <div class="G">Khīyati nopacīyati,</div> </td> </tr> <tr> <td> <div class="G">evaṁ so caratī sato;</div> </td> </tr> <tr> <td> <div class="G">Evaṁ apacinato dukkhaṁ,</div> </td> </tr> <tr> <td> <div class="G">santike nibbāna vuccati.</div> </td> </tr> </table> </div>
</div>
<div class="q" id="p_13S4_498"> <div class="p"> <table class="singleColumn"> <tr> <td> <div class="pN">498</div> <div class="G">Na so rajjati phassesu,</div> </td> </tr> <tr> <td> <div class="G">phassaṁ phussa paṭissato;</div> </td> </tr> <tr> <td> <div class="G">Virattacitto vedeti,</div> </td> </tr> <tr> <td> <div class="G">tañca nājjhosa tiṭṭhati.</div> </td> </tr> </table> </div>
</div>
<div class="q" id="p_13S4_499"> <div class="p"> <table class="singleColumn"> <tr> <td> <div class="pN">499</div> <div class="G">Yathāssa phusato phassaṁ,</div> </td> </tr> <tr> <td> <div class="G">sevato cāpi vedanaṁ;</div> </td> </tr> <tr> <td> <div class="G">Khīyati nopacīyati,</div> </td> </tr> <tr> <td> <div class="G">evaṁ so caratī sato;</div> </td> </tr> <tr> <td> <div class="G">Evaṁ apacinato dukkhaṁ,</div> </td> </tr> <tr> <td> <div class="G">santike nibbāna vuccati.</div> </td> </tr> </table> </div>
</div>
<div class="q" id="p_13S4_500"> <div class="p"> <table class="singleColumn"> <tr> <td> <div class="pN">500</div> <div class="G">Na so rajjati dhammesu,</div> </td> </tr> <tr> <td> <div class="G">dhammaṁ ñatvā paṭissato;</div> </td> </tr> <tr> <td> <div class="G">Virattacitto vedeti,</div> </td> </tr> <tr> <td> <div class="G">tañca nājjhosa tiṭṭhati.</div> </td> </tr> </table> </div>
</div>
<div class="q" id="p_13S4_501"> <div class="p"> <table class="singleColumn"> <tr> <td> <div class="pN">501</div> <div class="G">Yathāssa jānato dhammaṁ,</div> </td> </tr> <tr> <td> <div class="G">Sevato cāpi vedanaṁ;</div> </td> </tr> <tr> <td> <div class="G">Khīyati nopacīyati,</div> </td> </tr> <tr> <td> <div class="G">Evaṁ so caratī sato;</div> </td> </tr> <tr> <td> <div class="G">Evaṁ apacinato dukkhaṁ,</div> </td> </tr> <tr> <td> <div class="G">Santike nibbāna vuccatī’ti.</div> </td> </tr> </table> </div>
</div>
<div class="q" id="p_13S4_502"> <div class="p">
<span class="pN">502</span>Imassa khvāhaṁ, bhante, bhagavatā saṁkhittena bhāsitassa evaṁ vitthārena atthaṁ ājānāmī”ti. “Sādhu sādhu, mālukyaputta. Sādhu kho tvaṁ, mālukyaputta, mayā saṁkhittena bhāsitassa vitthārena atthaṁ ājānāsi—  </div>
</div>
<div class="q" id="p_13S4_503"> <div class="p"> <table class="singleColumn"> <tr> <td> <div class="pN">503</div> <div class="G">‘Rūpaṁ disvā sati muṭṭhā,</div> </td> </tr> <tr> <td> <div class="G">Piyaṁ nimittaṁ manasi karoto;</div> </td> </tr> <tr> <td> <div class="G">Sārattacitto vedeti,</div> </td> </tr> <tr> <td> <div class="G">Tañca ajjhosa tiṭṭhati.</div> </td> </tr> </table> </div>
</div>
<div class="q" id="p_13S4_504"> <div class="p"> <table class="singleColumn"> <tr> <td> <div class="pN">504</div> <div class="G">Tassa vaḍḍhanti vedanā,</div> </td> </tr> <tr> <td> <div class="G">anekā rūpasambhavā;</div> </td> </tr> <tr> <td> <div class="G">Abhijjhā ca vihesā ca,</div> </td> </tr> <tr> <td> <div class="G">cittamassūpahaññati;</div> </td> </tr> <tr> <td> <div class="G">Evaṁ ācinato dukkhaṁ,</div> </td> </tr> <tr> <td> <div class="G">ārā nibbāna vuccati.</div> </td> </tr> </table> </div>
</div>
<div class="CENTER" id="p_13S4_505">
<span class="pN">505</span>…pe… </div>
<div class="q" id="p_13S4_506"> <div class="p"> <table class="singleColumn"> <tr> <td> <div class="pN">506</div> <div class="G">Na so rajjati dhammesu,</div> </td> </tr> <tr> <td> <div class="G">dhammaṁ ñatvā paṭissato;</div> </td> </tr> <tr> <td> <div class="G">Virattacitto vedeti,</div> </td> </tr> <tr> <td> <div class="G">tañca nājjhosa tiṭṭhati.</div> </td> </tr> </table> </div>
</div>
<div class="q" id="p_13S4_507"> <div class="p"> <table class="singleColumn"> <tr> <td> <div class="pN">507</div> <div class="G">Yathāssa vijānato dhammaṁ,</div> </td> </tr> <tr> <td> <div class="G">Sevato cāpi vedanaṁ;</div> </td> </tr> <tr> <td> <div class="G">Khīyati nopacīyati,</div> </td> </tr> <tr> <td> <div class="G">Evaṁ so caratī sato;</div> </td> </tr> <tr> <td> <div class="G">Evaṁ apacinato dukkhaṁ,</div> </td> </tr> <tr> <td> <div class="G">Santike nibbāna vuccatī’ti.</div> </td> </tr> </table> </div>
</div>
<div class="q" id="p_13S4_508"> <div class="p">
<span class="pN">508</span>Imassa kho, mālukyaputta, mayā saṁkhittena bhāsitassa evaṁ vitthārena attho daṭṭhabbo”ti. </div>
</div>
<div class="q" id="p_13S4_509"> <div class="p">
<span class="pN">509</span>Atha kho āyasmā mālukyaputto bhagavato bhāsitaṁ abhinanditvā anumoditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi. Atha kho āyasmā mālukyaputto eko vūpakaṭṭho appamatto ātāpī pahitatto viharanto nacirasseva—  yassatthāya kulaputtā sammadeva agārasmā anagāriyaṁ pabbajanti, tadanuttaraṁ—  brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi. “Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti abbhaññāsi. Aññataro ca panāyasmā mālukyaputto arahataṁ ahosīti. </div>
</div>
<div class="CENTER" id="p_13S4_510">
<span class="pN">510</span>Dutiyaṁ.</div>
</html>
