<html>
<div class="i">2.4.8.13 Ekavassasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Kumāribhūtavagga</div>
<div class="h">Ekavassasikkhāpada</div>
<div class="q" id="p_2V_3417"> <div class="divNumber">1174.</div> <div class="p">
<span class="pN">3417</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena bhikkhuniyo ekaṁ vassaṁ dve vuṭṭhāpenti. Upassayo tatheva na sammati. Manussā tatheva ujjhāyanti khiyyanti vipācenti— “kathañhi nāma bhikkhuniyo ekaṁ vassaṁ dve vuṭṭhāpessanti. Upassayo tatheva na sammatī”ti. </div>
</div>
<div class="q" id="p_2V_3418"> <div class="p">
<span class="pN">3418</span>Assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. Yā tā bhikkhuniyo appicchā…pe… tā ujjhāyanti khiyyanti vipācenti— “kathañhi nāma bhikkhuniyo ekaṁ vassaṁ dve vuṭṭhāpessantī”ti…pe… “saccaṁ kira, bhikkhave, bhikkhuniyo ekaṁ vassaṁ dve vuṭṭhāpentī”ti? “Saccaṁ, bhagavā”ti. Vigarahi buddho bhagavā…pe… kathañhi nāma, bhikkhave, bhikkhuniyo ekaṁ vassaṁ dve vuṭṭhāpessanti. Netaṁ, bhikkhave, appasannānaṁ vā pasādāya…pe… evañca pana, bhikkhave, bhikkhuniyo imaṁ sikkhāpadaṁ uddisantu— </div>
</div>
<div class="q" id="p_2V_3419"> <div class="divNumber">1175.</div> <div class="p">
<span class="pN">3419</span><span class="bold">“Yā pana bhikkhunī ekaṁ vassaṁ dve vuṭṭhāpeyya, pācittiyan”</span>ti. (<span class="italic">83</span>:<span class="bold">138</span>) </div>
</div>
<div class="q" id="p_2V_3420"> <div class="divNumber">1176.</div> <div class="p">
<span class="pN">3420</span><span class="bold">Yā panā</span>ti yā yādisā…pe… <span class="bold">bhikkhunī</span>ti…pe… ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_3421"> <div class="p">
<span class="pN">3421</span><span class="bold">Ekaṁ vassan</span>ti ekaṁ saṁvaccharaṁ. <span class="bold">Dve vuṭṭhāpeyyā</span>ti dve upasampādeyya. </div>
</div>
<div class="q" id="p_2V_3422"> <div class="p">
<span class="pN">3422</span>“Dve vuṭṭhāpessāmī”ti gaṇaṁ vā ācariniṁ vā pattaṁ vā cīvaraṁ vā pariyesati, sīmaṁ vā sammannati, āpatti dukkaṭassa. Ñattiyā dukkaṭaṁ. Dvīhi kammavācāhi dukkaṭā. Kammavācāpariyosāne upajjhāyāya āpatti pācittiyassa. Gaṇassa ca ācariniyā ca āpatti dukkaṭassa. </div>
</div>
<div class="q" id="p_2V_3423"> <div class="divNumber">1177.</div> <div class="p">
<span class="pN">3423</span>Anāpatti— ekantarikaṁ ekaṁ vuṭṭhāpeti, ummattikāya, ādikammikāyāti. </div>
</div>
<div class="CENTER" id="p_2V_3424">
<span class="pN">3424</span>Terasamasikkhāpadaṁ niṭṭhitaṁ.<br> Kumāribhūtavaggo aṭṭhamo.</div>
</html>
