<html>
<div class="i">14.1.7 Pañcuposathikajātaka</div>
<div class="h">Pakiṇṇakanipāta</div>
<div class="h">Sālikedāravagga</div>
<div class="h">Pañcuposathikajātaka</div>
<div class="q" id="p_22J_2680"> <div class="divNumber">127.</div> <div class="p"> <table class="singleColumn"> <tr> <td> <div class="pN">2680</div> <div class="G">“Appossukko dāni tuvaṁ kapota,</div> </td> </tr> <tr> <td> <div class="G">Vihaṅgama na tava bhojanattho;</div> </td> </tr> <tr> <td> <div class="G">Khudaṁ pipāsaṁ adhivāsayanto,</div> </td> </tr> <tr> <td> <div class="G">Kasmā bhavaṁposathiko kapota”.</div> </td> </tr> </table> </div>
</div>
<div class="q" id="p_22J_2681"> <div class="divNumber">128.</div> <div class="p"> <table class="singleColumn"> <tr> <td> <div class="pN">2681</div> <div class="G">“Ahaṁ pure giddhigato kapotiyā,</div> </td> </tr> <tr> <td> <div class="G">Asmiṁ padesasmimubho ramāma;</div> </td> </tr> <tr> <td> <div class="G">Athaggahī sākuṇiko kapotiṁ,</div> </td> </tr> <tr> <td> <div class="G">Akāmako tāya vinā ahosiṁ.</div> </td> </tr> </table> </div>
</div>
<div class="q" id="p_22J_2682"> <div class="divNumber">129.</div> <div class="p"> <table class="singleColumn"> <tr> <td> <div class="pN">2682</div> <div class="G">Nānābhavā vippayogena tassā,</div> </td> </tr> <tr> <td> <div class="G">Manomayaṁ vedana vedayāmi;</div> </td> </tr> <tr> <td> <div class="G">Tasmā ahaṁposathaṁ pālayāmi,</div> </td> </tr> <tr> <td> <div class="G">Rāgo mamaṁ mā punarāgamāsi”. (1)</div> </td> </tr> </table> </div>
</div>
<div class="q" id="p_22J_2683"> <div class="divNumber">130.</div> <div class="p"> <table class="singleColumn"> <tr> <td> <div class="pN">2683</div> <div class="G">“Anujjugāmī uragā dujivha,</div> </td> </tr> <tr> <td> <div class="G">Dāṭhāvudho ghoravisosi sappa;</div> </td> </tr> <tr> <td> <div class="G">Khudaṁ pipāsaṁ adhivāsayanto,</div> </td> </tr> <tr> <td> <div class="G">Kasmā bhavaṁposathiko nu dīgha.</div> </td> </tr> </table> </div>
</div>
<div class="q" id="p_22J_2684"> <div class="divNumber">131.</div> <div class="p"> <table class="singleColumn"> <tr> <td> <div class="pN">2684</div> <div class="G">Usabho ahū balavā gāmikassa,</div> </td> </tr> <tr> <td> <div class="G">Calakkakū vaṇṇabalūpapanno;</div> </td> </tr> <tr> <td> <div class="G">So maṁ akkami taṁ kupito aḍaṁsiṁ,</div> </td> </tr> <tr> <td> <div class="G">Dukkhābhitunno maraṇaṁ upāgā.</div> </td> </tr> </table> </div>
</div>
<div class="q" id="p_22J_2685"> <div class="divNumber">132.</div> <div class="p"> <table class="singleColumn"> <tr> <td> <div class="pN">2685</div> <div class="G">Tato janā nikkhamitvāna gāmā,</div> </td> </tr> <tr> <td> <div class="G">Kanditvā roditvā apakkamiṁsu;</div> </td> </tr> <tr> <td> <div class="G">Tasmā ahaṁposathaṁ pālayāmi,</div> </td> </tr> <tr> <td> <div class="G">Kodho mamaṁ mā punarāgamāsi. (2)</div> </td> </tr> </table> </div>
</div>
<div class="q" id="p_22J_2686"> <div class="divNumber">133.</div> <div class="p"> <table class="singleColumn"> <tr> <td> <div class="pN">2686</div> <div class="G">Matāna maṁsāni bahū susāne,</div> </td> </tr> <tr> <td> <div class="G">Manuññarūpaṁ tava bhojane taṁ;</div> </td> </tr> <tr> <td> <div class="G">Khudaṁ pipāsaṁ adhivāsayanto,</div> </td> </tr> <tr> <td> <div class="G">Kasmā bhavaṁposathiko siṅgāla.</div> </td> </tr> </table> </div>
</div>
<div class="q" id="p_22J_2687"> <div class="divNumber">134.</div> <div class="p"> <table class="singleColumn"> <tr> <td> <div class="pN">2687</div> <div class="G">Pavisi kucchiṁ mahato gajassa,</div> </td> </tr> <tr> <td> <div class="G">Kuṇape rato hatthimaṁsesu giddho;</div> </td> </tr> <tr> <td> <div class="G">Uṇho ca vāto tikhiṇā ca rasmiyo,</div> </td> </tr> <tr> <td> <div class="G">Te sosayuṁ tassa karīsamaggaṁ.</div> </td> </tr> </table> </div>
</div>
<div class="q" id="p_22J_2688"> <div class="divNumber">135.</div> <div class="p"> <table class="singleColumn"> <tr> <td> <div class="pN">2688</div> <div class="G">Kiso ca paṇḍū ca ahaṁ bhadante,</div> </td> </tr> <tr> <td> <div class="G">Na me ahū nikkhamanāya maggo;</div> </td> </tr> <tr> <td> <div class="G">Mahā ca megho sahasā pavassi,</div> </td> </tr> <tr> <td> <div class="G">So temayī tassa karīsamaggaṁ.</div> </td> </tr> </table> </div>
</div>
<div class="q" id="p_22J_2689"> <div class="divNumber">136.</div> <div class="p"> <table class="singleColumn"> <tr> <td> <div class="pN">2689</div> <div class="G">Tato ahaṁ nikkhamisaṁ bhadante,</div> </td> </tr> <tr> <td> <div class="G">Cando yathā rāhumukhā pamutto;</div> </td> </tr> <tr> <td> <div class="G">Tasmā ahaṁposathaṁ pālayāmi,</div> </td> </tr> <tr> <td> <div class="G">Lobho mamaṁ mā punarāgamāsi. (3)</div> </td> </tr> </table> </div>
</div>
<div class="q" id="p_22J_2690"> <div class="divNumber">137.</div> <div class="p"> <table class="singleColumn"> <tr> <td> <div class="pN">2690</div> <div class="G">Vammīkathūpasmiṁ kipillikāni,</div> </td> </tr> <tr> <td> <div class="G">Nippothayanto tuvaṁ pure carāsi;</div> </td> </tr> <tr> <td> <div class="G">Khudaṁ pipāsaṁ adhivāsayanto,</div> </td> </tr> <tr> <td> <div class="G">Kasmā bhavaṁposathiko nu accha.</div> </td> </tr> </table> </div>
</div>
<div class="q" id="p_22J_2691"> <div class="divNumber">138.</div> <div class="p"> <table class="singleColumn"> <tr> <td> <div class="pN">2691</div> <div class="G">Sakaṁ niketaṁ atihīḷayāno,</div> </td> </tr> <tr> <td> <div class="G">Atricchatā mallagāmaṁ agacchiṁ;</div> </td> </tr> <tr> <td> <div class="G">Tato janā nikkhamitvāna gāmā,</div> </td> </tr> <tr> <td> <div class="G">Kodaṇḍakena paripothayiṁsu maṁ.</div> </td> </tr> </table> </div>
</div>
<div class="q" id="p_22J_2692"> <div class="divNumber">139.</div> <div class="p"> <table class="singleColumn"> <tr> <td> <div class="pN">2692</div> <div class="G">So bhinnasīso ruhiramakkhitaṅgo,</div> </td> </tr> <tr> <td> <div class="G">Paccāgamāsiṁ sakaṁ niketaṁ;</div> </td> </tr> <tr> <td> <div class="G">Tasmā ahaṁposathaṁ pālayāmi,</div> </td> </tr> <tr> <td> <div class="G">Atricchatā mā punarāgamāsi”. (4)</div> </td> </tr> </table> </div>
</div>
<div class="q" id="p_22J_2693"> <div class="divNumber">140.</div> <div class="p"> <table class="singleColumn"> <tr> <td> <div class="pN">2693</div> <div class="G">“Yaṁ no apucchittha tuvaṁ bhadante,</div> </td> </tr> <tr> <td> <div class="G">Sabbeva byākarimha yathāpajānaṁ;</div> </td> </tr> <tr> <td> <div class="G">Mayampi pucchāma tuvaṁ bhadante,</div> </td> </tr> <tr> <td> <div class="G">Kasmā bhavaṁposathiko nu brahme”.</div> </td> </tr> </table> </div>
</div>
<div class="q" id="p_22J_2694"> <div class="divNumber">141.</div> <div class="p"> <table class="singleColumn"> <tr> <td> <div class="pN">2694</div> <div class="G">“Anūpalitto mama assamamhi,</div> </td> </tr> <tr> <td> <div class="G">Paccekabuddho muhuttaṁ nisīdi;</div> </td> </tr> <tr> <td> <div class="G">So maṁ avedī gatimāgatiñca,</div> </td> </tr> <tr> <td> <div class="G">Nāmañca gottaṁ caraṇañca sabbaṁ.</div> </td> </tr> </table> </div>
</div>
<div class="q" id="p_22J_2695"> <div class="divNumber">142.</div> <div class="p"> <table class="singleColumn"> <tr> <td> <div class="pN">2695</div> <div class="G">Evampahaṁ vandi na tassa pāde,</div> </td> </tr> <tr> <td> <div class="G">Na cāpi naṁ mānagatena pucchiṁ;</div> </td> </tr> <tr> <td> <div class="G">Tasmā ahaṁposathaṁ pālayāmi,</div> </td> </tr> <tr> <td> <div class="G">Māno mamaṁ mā punarāgamāsī”ti. (5)</div> </td> </tr> </table> </div>
</div>
<div class="CENTER" id="p_22J_2696">
<span class="pN">2696</span>Pañcuposathikajātakaṁ sattamaṁ.</div>
</html>
