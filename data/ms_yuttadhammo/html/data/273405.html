<html>
<div class="i">6.1.5 Iṭṭhakācayādianujānana</div>
<div class="h">Senāsanakkhandhaka</div>
<div class="h">Paṭhamabhāṇavāra</div>
<div class="h">Iṭṭhakācayādianujānana</div>
<div class="q" id="p_4V_1292"> <div class="divNumber">300.</div> <div class="p">
<span class="pN">1292</span>Tena kho pana samayena vihārā nīcavatthukā honti, udakena otthariyyanti. Bhagavato etamatthaṁ ārocesuṁ. “Anujānāmi, bhikkhave, uccavatthukaṁ kātun”ti. Cayo paripatati…pe… “anujānāmi, bhikkhave, cinituṁ tayo caye— iṭṭhakācayaṁ, silācayaṁ, dārucayan”ti. Ārohantā vihaññanti…pe… “anujānāmi, bhikkhave, tayo sopāne— iṭṭhakāsopānaṁ, silāsopānaṁ, dārusopānan”ti. Ārohantā paripatanti…pe… “anujānāmi, bhikkhave, ālambanabāhan”ti. </div>
</div>
<div class="q" id="p_4V_1293"> <div class="p">
<span class="pN">1293</span>Tena kho pana samayena vihārā āḷakamandā honti. Bhikkhū hiriyanti nipajjituṁ. Bhagavato etamatthaṁ ārocesuṁ. “Anujānāmi, bhikkhave, tirokaraṇin”ti. Tirokaraṇiṁ ukkhipitvā olokenti…pe… “anujānāmi, bhikkhave, aḍḍhakuṭṭakan”ti. Aḍḍhakuṭṭakā uparito olokenti…pe… “anujānāmi, bhikkhave, tayo gabbhe— sivikāgabbhaṁ, nāḷikāgabbhaṁ, hammiyagabbhan”ti. </div>
</div>
<div class="q" id="p_4V_1294"> <div class="p">
<span class="pN">1294</span>Tena kho pana samayena bhikkhū khuddake vihāre majjhe gabbhaṁ karonti. Upacāro na hoti. Bhagavato etamatthaṁ ārocesuṁ. “Anujānāmi, bhikkhave, khuddake vihāre ekamantaṁ gabbhaṁ kātuṁ, mahallake majjhe”ti. </div>
</div>
<div class="q" id="p_4V_1295"> <div class="p">
<span class="pN">1295</span>Tena kho pana samayena vihārassa kuṭṭapādo jīrati. Bhagavato etamatthaṁ ārocesuṁ. “Anujānāmi, bhikkhave, kulaṅkapādakan”ti. Vihārassa kuṭṭo ovassati…pe… “anujānāmi, bhikkhave, parittāṇakiṭikaṁ uddasudhan”ti. </div>
</div>
<div class="q" id="p_4V_1296"> <div class="p">
<span class="pN">1296</span>Tena kho pana samayena aññatarassa bhikkhuno tiṇacchadanā ahi khandhe patati. So bhīto vissaramakāsi. Bhikkhū upadhāvitvā taṁ bhikkhuṁ etadavocuṁ— “kissa tvaṁ, āvuso, vissaramakāsī”ti? Atha kho so bhikkhūnaṁ etamatthaṁ ārocesi. Bhikkhū bhagavato etamatthaṁ ārocesuṁ. “Anujānāmi, bhikkhave, vitānan”ti. </div>
</div>
<div class="q" id="p_4V_1297"> <div class="p">
<span class="pN">1297</span>Tena kho pana samayena bhikkhū mañcapādepi pīṭhapādepi thavikāyo laggenti. Undūrehipi upacikāhipi khajjanti. Bhagavato etamatthaṁ ārocesuṁ. “Anujānāmi, bhikkhave, bhittikhilaṁ nāgadantakan”ti. </div>
</div>
<div class="q" id="p_4V_1298"> <div class="p">
<span class="pN">1298</span>Tena kho pana samayena bhikkhū mañcepi pīṭhepi cīvaraṁ nikkhipanti. Cīvaraṁ paribhijji. Bhagavato etamatthaṁ ārocesuṁ. “Anujānāmi, bhikkhave, vihāre cīvaravaṁsaṁ cīvararajjun”ti. </div>
</div>
<div class="q" id="p_4V_1299"> <div class="p">
<span class="pN">1299</span>Tena kho pana samayena vihārā anāḷindakā honti appaṭissaraṇā. Bhagavato etamatthaṁ ārocesuṁ. “Anujānāmi, bhikkhave, āḷindaṁ paghanaṁ pakuṭṭaṁ osārakan”ti. Āḷindā pākaṭā honti. Bhikkhū hiriyanti nipajjituṁ…pe… “anujānāmi, bhikkhave, saṁsaraṇakiṭikaṁ ugghāṭanakiṭikan”ti. </div>
</div>
</html>
