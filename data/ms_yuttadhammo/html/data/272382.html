<html>
<div class="i">3.39 Sarīradhātuvibhajana</div>
<div class="h">Mahāparinibbānasutta</div>
<div class="h">Sarīradhātuvibhajana</div>
<div class="q" id="p_7D_515"> <div class="divNumber">236.</div> <div class="p">
<span class="pN">515</span>Assosi kho rājā māgadho ajātasattu vedehiputto—  “bhagavā kira kusinārāyaṁ parinibbuto”ti. Atha kho rājā māgadho ajātasattu vedehiputto kosinārakānaṁ mallānaṁ dūtaṁ pāhesi—  “bhagavāpi khattiyo ahampi khattiyo, ahampi arahāmi bhagavato sarīrānaṁ bhāgaṁ, ahampi bhagavato sarīrānaṁ thūpañca mahañca karissāmī”ti. </div>
</div>
<div class="q" id="p_7D_516"> <div class="p">
<span class="pN">516</span>Assosuṁ kho vesālikā licchavī—  “bhagavā kira kusinārāyaṁ parinibbuto”ti. Atha kho vesālikā licchavī kosinārakānaṁ mallānaṁ dūtaṁ pāhesuṁ—  “bhagavāpi khattiyo mayampi khattiyā, mayampi arahāma bhagavato sarīrānaṁ bhāgaṁ, mayampi bhagavato sarīrānaṁ thūpañca mahañca karissāmā”ti. </div>
</div>
<div class="q" id="p_7D_517"> <div class="p">
<span class="pN">517</span>Assosuṁ kho kapilavatthuvāsī sakyā—  “bhagavā kira kusinārāyaṁ parinibbuto”ti. Atha kho kapilavatthuvāsī sakyā kosinārakānaṁ mallānaṁ dūtaṁ pāhesuṁ—  “bhagavā amhākaṁ ñātiseṭṭho, mayampi arahāma bhagavato sarīrānaṁ bhāgaṁ, mayampi bhagavato sarīrānaṁ thūpañca mahañca karissāmā”ti. </div>
</div>
<div class="q" id="p_7D_518"> <div class="p">
<span class="pN">518</span>Assosuṁ kho allakappakā bulayo—  “bhagavā kira kusinārāyaṁ parinibbuto”ti. Atha kho allakappakā bulayo kosinārakānaṁ mallānaṁ dūtaṁ pāhesuṁ—  “bhagavāpi khattiyo mayampi khattiyā, mayampi arahāma bhagavato sarīrānaṁ bhāgaṁ, mayampi bhagavato sarīrānaṁ thūpañca mahañca karissāmā”ti. </div>
</div>
<div class="q" id="p_7D_519"> <div class="p">
<span class="pN">519</span>Assosuṁ kho rāmagāmakā koḷiyā—  “bhagavā kira kusinārāyaṁ parinibbuto”ti. Atha kho rāmagāmakā koḷiyā kosinārakānaṁ mallānaṁ dūtaṁ pāhesuṁ—  “bhagavāpi khattiyo mayampi khattiyā, mayampi arahāma bhagavato sarīrānaṁ bhāgaṁ, mayampi bhagavato sarīrānaṁ thūpañca mahañca karissāmā”ti. </div>
</div>
<div class="q" id="p_7D_520"> <div class="p">
<span class="pN">520</span>Assosi kho veṭṭhadīpako brāhmaṇo—  “bhagavā kira kusinārāyaṁ parinibbuto”ti. Atha kho veṭṭhadīpako brāhmaṇo kosinārakānaṁ mallānaṁ dūtaṁ pāhesi—  “bhagavāpi khattiyo ahampismi brāhmaṇo, ahampi arahāmi bhagavato sarīrānaṁ bhāgaṁ, ahampi bhagavato sarīrānaṁ thūpañca mahañca karissāmī”ti. </div>
</div>
<div class="q" id="p_7D_521"> <div class="p">
<span class="pN">521</span>Assosuṁ kho pāveyyakā mallā—  “bhagavā kira kusinārāyaṁ parinibbuto”ti. Atha kho pāveyyakā mallā kosinārakānaṁ mallānaṁ dūtaṁ pāhesuṁ—  “bhagavāpi khattiyo mayampi khattiyā, mayampi arahāma bhagavato sarīrānaṁ bhāgaṁ, mayampi bhagavato sarīrānaṁ thūpañca mahañca karissāmā”ti. </div>
</div>
<div class="q" id="p_7D_522"> <div class="p">
<span class="pN">522</span>Evaṁ vutte, kosinārakā mallā te saṁghe gaṇe etadavocuṁ—  “bhagavā amhākaṁ gāmakkhette parinibbuto, na mayaṁ dassāma bhagavato sarīrānaṁ bhāgan”ti. </div>
</div>
<div class="q" id="p_7D_523"> <div class="divNumber">237.</div> <div class="p">
<span class="pN">523</span>Evaṁ vutte, doṇo brāhmaṇo te saṁghe gaṇe etadavoca—  </div>
</div>
<div class="q" id="p_7D_524"> <div class="p"> <table class="singleColumn"> <tr> <td> <div class="pN">524</div> <div class="G">“Suṇantu bhonto mama ekavācaṁ,</div> </td> </tr> <tr> <td> <div class="G">Amhāka buddho ahu khantivādo;</div> </td> </tr> <tr> <td> <div class="G">Na hi sādhu yaṁ uttamapuggalassa,</div> </td> </tr> <tr> <td> <div class="G">Sarīrabhāge siyā sampahāro.</div> </td> </tr> </table> </div>
</div>
<div class="q" id="p_7D_525"> <div class="p"> <table class="singleColumn"> <tr> <td> <div class="pN">525</div> <div class="G">Sabbeva bhonto sahitā samaggā,</div> </td> </tr> <tr> <td> <div class="G">Sammodamānā karomaṭṭhabhāge;</div> </td> </tr> <tr> <td> <div class="G">Vitthārikā hontu disāsu thūpā,</div> </td> </tr> <tr> <td> <div class="G">Bahū janā cakkhumato pasannā”ti.</div> </td> </tr> </table> </div>
</div>
<div class="q" id="p_7D_526"> <div class="divNumber">238.</div> <div class="p">
<span class="pN">526</span>“Tena hi, brāhmaṇa, tvaññeva bhagavato sarīrāni aṭṭhadhā samaṁ savibhattaṁ vibhajāhī”ti. “Evaṁ, bho”ti kho doṇo brāhmaṇo tesaṁ saṁghānaṁ gaṇānaṁ paṭissutvā bhagavato sarīrāni aṭṭhadhā samaṁ suvibhattaṁ vibhajitvā te saṁghe gaṇe etadavoca—  “imaṁ me bhonto tumbaṁ dadantu ahampi tumbassa thūpañca mahañca karissāmī”ti. Adaṁsu kho te doṇassa brāhmaṇassa tumbaṁ. </div>
</div>
<div class="q" id="p_7D_527"> <div class="p">
<span class="pN">527</span>Assosuṁ kho pippalivaniyā moriyā—  “bhagavā kira kusinārāyaṁ parinibbuto”ti. Atha kho pippalivaniyā moriyā kosinārakānaṁ mallānaṁ dūtaṁ pāhesuṁ—  “bhagavāpi khattiyo mayampi khattiyā, mayampi arahāma bhagavato sarīrānaṁ bhāgaṁ, mayampi bhagavato sarīrānaṁ thūpañca mahañca karissāmā”ti. “Natthi bhagavato sarīrānaṁ bhāgo, vibhattāni bhagavato sarīrāni. Ito aṅgāraṁ harathā”ti. Te tato aṅgāraṁ hariṁsu. </div>
</div>
</html>
