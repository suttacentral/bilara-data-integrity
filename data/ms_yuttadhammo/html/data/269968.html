<html>
<div class="i">4.1.4 Maggasacca</div>
<div class="h">Saccavibhaṅga</div>
<div class="h">Suttantabhājanīya</div>
<div class="h">Maggasacca</div>
<div class="q" id="p_30Vbh_756"> <div class="divNumber">205.</div> <div class="p">
<span class="pN">756</span>Tattha katamaṁ dukkhanirodhagāminī paṭipadā ariyasaccaṁ? Ayameva ariyo aṭṭhaṅgiko maggo, seyyathidaṁ—  sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi. </div>
</div>
<div class="q" id="p_30Vbh_757"> <div class="p">
<span class="pN">757</span>Tattha katamā sammādiṭṭhi? Dukkhe ñāṇaṁ, dukkhasamudaye ñāṇaṁ, dukkhanirodhe ñāṇaṁ, dukkhanirodhagāminiyā paṭipadāya ñāṇaṁ—  ayaṁ vuccati “sammādiṭṭhi”. </div>
</div>
<div class="q" id="p_30Vbh_758"> <div class="p">
<span class="pN">758</span>Tattha katamo sammāsaṅkappo? Nekkhammasaṅkappo, abyāpādasaṅkappo, avihiṁsāsaṅkappo—  ayaṁ vuccati “sammāsaṅkappo”. </div>
</div>
<div class="q" id="p_30Vbh_759"> <div class="p">
<span class="pN">759</span>Tattha katamā sammāvācā? Musāvādā veramaṇī, pisuṇāya vācāya veramaṇī, pharusāya vācāya veramaṇī, samphappalāpā veramaṇī—  ayaṁ vuccati “sammāvācā”. </div>
</div>
<div class="q" id="p_30Vbh_760"> <div class="p">
<span class="pN">760</span>Tattha katamo sammākammanto? Pāṇātipātā veramaṇī, adinnādānā veramaṇī, kāmesumicchācārā veramaṇī—  ayaṁ vuccati “sammākammanto”. </div>
</div>
<div class="q" id="p_30Vbh_761"> <div class="p">
<span class="pN">761</span>Tattha katamo sammāājīvo? Idha ariyasāvako micchāājīvaṁ pahāya sammāājīvena jīvikaṁ kappeti—  ayaṁ vuccati “sammāājīvo”. </div>
</div>
<div class="q" id="p_30Vbh_762"> <div class="p">
<span class="pN">762</span>Tattha katamo sammāvāyāmo? Idha bhikkhu anuppannānaṁ pāpakānaṁ akusalānaṁ dhammānaṁ anuppādāya chandaṁ janeti, vāyamati, vīriyaṁ ārabhati, cittaṁ paggaṇhāti, padahati. Uppannānaṁ pāpakānaṁ akusalānaṁ dhammānaṁ pahānāya chandaṁ janeti, vāyamati, vīriyaṁ ārabhati, cittaṁ paggaṇhāti, padahati. Anuppannānaṁ kusalānaṁ dhammānaṁ uppādāya chandaṁ janeti, vāyamati, vīriyaṁ ārabhati, cittaṁ paggaṇhāti, padahati. Uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti, vāyamati, vīriyaṁ ārabhati, cittaṁ paggaṇhāti, padahati. Ayaṁ vuccati “sammāvāyāmo”. </div>
</div>
<div class="q" id="p_30Vbh_763"> <div class="p">
<span class="pN">763</span>Tattha katamā sammāsati? Idha bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṁ. Vedanāsu…pe…  citte…pe…  dhammesu dhammānupassī viharati ātāpī sampajāno satimā, vineyya loke abhijjhādomanassaṁ. Ayaṁ vuccati “sammāsati”. </div>
</div>
<div class="q" id="p_30Vbh_764"> <div class="p">
<span class="pN">764</span>Tattha katamo sammāsamādhi? Idha bhikkhu vivicceva kāmehi, vivicca akusalehi dhammehi, savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati. Vitakkavicārānaṁ vūpasamā, ajjhattaṁ sampasādanaṁ, cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati. Pītiyā ca virāgā, upekkhako ca viharati, sato ca sampajāno, sukhañca kāyena paṭisaṁvedeti, yaṁ taṁ ariyā ācikkhanti—  “upekkhako satimā sukhavihārī”ti, tatiyaṁ jhānaṁ upasampajja viharati. Sukhassa ca pahānā, dukkhassa ca pahānā, pubbeva somanassadomanassānaṁ atthaṅgamā, adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati. Ayaṁ vuccati “sammāsamādhi”. </div>
</div>
<div class="q" id="p_30Vbh_765"> <div class="p">
<span class="pN">765</span>Idaṁ vuccati “dukkhanirodhagāminī paṭipadā ariyasaccaṁ”. </div>
</div>
<div class="CENTER" id="p_30Vbh_766">
<span class="pN">766</span>Suttantabhājanīyaṁ.</div>
</html>
