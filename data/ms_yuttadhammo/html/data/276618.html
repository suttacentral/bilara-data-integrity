<html>
<div class="i">2.3.2.2 Lahupāvuraṇasikkhāpada</div>
<div class="h">Bhikkhunivibhaṅga</div>
<div class="h">Nissaggiyakaṇḍa</div>
<div class="h">Cīvaravagga</div>
<div class="h">Lahupāvuraṇasikkhāpada</div>
<div class="q" id="p_2V_2552"> <div class="divNumber">788.</div> <div class="p">
<span class="pN">2552</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena thullanandā bhikkhunī bahussutā hoti bhāṇikā visāradā paṭṭā dhammiṁ kathaṁ kātuṁ. Atha kho rājā pasenadi kosalo uṇhakāle mahagghaṁ khomaṁ pārupitvā yena thullanandā bhikkhunī tenupasaṅkami; upasaṅkamitvā thullanandaṁ bhikkhuniṁ abhivādetvā ekamantaṁ nisīdi. Ekamantaṁ nisinnaṁ kho rājānaṁ pasenadiṁ kosalaṁ thullanandā bhikkhunī dhammiyā kathāya sandassesi samādapesi samuttejesi sampahaṁsesi. Atha kho rājā pasenadi kosalo thullanandāya bhikkhuniyā dhammiyā kathāya sandassito samādapito samuttejito sampahaṁsito thullanandaṁ bhikkhuniṁ etadavoca—  “vadeyyāsi, ayye, yena attho”ti. “Sace me tvaṁ, mahārāja, dātukāmosi, imaṁ khomaṁ dehī”ti. Atha kho rājā pasenadi kosalo thullanandāya bhikkhuniyā khomaṁ datvā uṭṭhāyāsanā thullanandaṁ bhikkhuniṁ abhivādetvā padakkhiṇaṁ katvā pakkāmi. Manussā ujjhāyanti khiyyanti vipācenti—  “mahicchā imā bhikkhuniyo asantuṭṭhā. Kathañhi nāma rājānaṁ khomaṁ viññāpessantī”ti. </div>
</div>
<div class="q" id="p_2V_2553"> <div class="p">
<span class="pN">2553</span>Assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā rājānaṁ khomaṁ viññāpessatī”ti…pe…  “saccaṁ kira, bhikkhave, thullanandā bhikkhunī rājānaṁ khomaṁ viññāpetī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī rājānaṁ khomaṁ viññāpessati. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_2554"> <div class="divNumber">789.</div> <div class="p">
<span class="pN">2554</span><span class="bold">“Lahupāvuraṇaṁ pana bhikkhuniyā cetāpentiyā aḍḍhateyyakaṁsaparamaṁ cetāpetabbaṁ. Tato ce uttari cetāpeyya, nissaggiyaṁ pācittiyan”</span>ti. (<span class="italic">12</span>:<span class="bold">37</span>) </div>
</div>
<div class="q" id="p_2V_2555"> <div class="divNumber">790.</div> <div class="p">
<span class="pN">2555</span><span class="bold">Lahupāvuraṇaṁ</span> nāma yaṁ kiñci uṇhakāle pāvuraṇaṁ. </div>
</div>
<div class="q" id="p_2V_2556"> <div class="p">
<span class="pN">2556</span><span class="bold">Cetāpentiyā</span>ti viññāpentiyā. </div>
</div>
<div class="q" id="p_2V_2557"> <div class="p">
<span class="pN">2557</span><span class="bold">Aḍḍhateyyakaṁsaparamaṁ cetāpetabban</span>ti dasakahāpaṇagghanakaṁ cetāpetabbaṁ. </div>
</div>
<div class="q" id="p_2V_2558"> <div class="p">
<span class="pN">2558</span><span class="bold">Tato ce uttari cetāpeyyā</span>ti tatuttari viññāpeti, payoge dukkaṭaṁ. Paṭilābhena nissaggiyaṁ hoti. Nissajjitabbaṁ saṁghassa vā gaṇassa vā ekabhikkhuniyā vā. Evañca pana, bhikkhave, nissajjitabbaṁ…pe…  “idaṁ me, ayye, lahupāvuraṇaṁ atirekaaḍḍhateyyakaṁsaparamaṁ cetāpitaṁ nissaggiyaṁ, imāhaṁ saṁghassa nissajjāmī”ti…pe…  dadeyyā”ti…pe…  dadeyyun”ti…pe…  ayyāya dammī”ti. </div>
</div>
<div class="q" id="p_2V_2559"> <div class="divNumber">791.</div> <div class="p">
<span class="pN">2559</span>Atirekaaḍḍhateyyakaṁse atirekasaññā cetāpeti, nissaggiyaṁ pācittiyaṁ. Atirekaaḍḍhateyyakaṁse vematikā cetāpeti, nissaggiyaṁ pācittiyaṁ. Atirekaaḍḍhateyyakaṁse ūnakasaññā cetāpeti, nissaggiyaṁ pācittiyaṁ. </div>
</div>
<div class="q" id="p_2V_2560"> <div class="p">
<span class="pN">2560</span>Ūnakaaḍḍhateyyakaṁse atirekasaññā, āpatti dukkaṭassa. Ūnakaaḍḍhateyyakaṁse vematikā, āpatti dukkaṭassa. Ūnakaaḍḍhateyyakaṁse ūnakasaññā, anāpatti. </div>
</div>
<div class="q" id="p_2V_2561"> <div class="divNumber">792.</div> <div class="p">
<span class="pN">2561</span>Anāpatti—  aḍḍhateyyakaṁsaparamaṁ cetāpeti, ūnakaaḍḍhateyyakaṁsaparamaṁ cetāpeti, ñātakānaṁ, pavāritānaṁ, aññassatthāya, attano dhanena, mahagghaṁ cetāpetukāmassa appagghaṁ cetāpeti, ummattikāya, ādikammikāyāti. </div>
</div>
<div class="CENTER" id="p_2V_2562">
<span class="pN">2562</span>Dvādasamasikkhāpadaṁ niṭṭhitaṁ.</div>
</html>
