<html>
<div class="i">8.1.6 Tatiyakaṇḍakīsutta</div>
<div class="h">Anuruddhasaṁyutta</div>
<div class="h">Rahogatavagga</div>
<div class="h">Tatiyakaṇḍakīsutta</div>
<div class="q" id="p_14S5_1573"> <div class="divNumber">904.</div> <div class="p">
<span class="pN">1573</span>Sāketanidānaṁ. Ekamantaṁ nisinno kho āyasmā sāriputto āyasmantaṁ anuruddhaṁ etadavoca— “katamesaṁ āyasmā anuruddho dhammānaṁ bhāvitattā bahulīkatattā mahābhiññataṁ patto”ti? “Catunnaṁ khvāhaṁ, āvuso, satipaṭṭhānānaṁ bhāvitattā bahulīkatattā mahābhiññataṁ patto. Katamesaṁ catunnaṁ? Idhāhaṁ, āvuso, kāye kāyānupassī viharāmi ātāpī sampajāno satimā, vineyya loke abhijjhādomanassaṁ; vedanāsu…pe… citte…pe… dhammesu dhammānupassī viharāmi ātāpī sampajāno satimā, vineyya loke abhijjhādomanassaṁ— imesaṁ khvāhaṁ, āvuso, catunnaṁ satipaṭṭhānānaṁ bhāvitattā bahulīkatattā mahābhiññataṁ patto. Imesañca panāhaṁ, āvuso, catunnaṁ satipaṭṭhānānaṁ bhāvitattā bahulīkatattā sahassaṁ lokaṁ abhijānāmī”ti. </div>
</div>
<div class="CENTER" id="p_14S5_1574">
<span class="pN">1574</span>Chaṭṭhaṁ.</div>
</html>
