<html>
<div class="i">4.9 Ambapālitherīapadāna</div>
<div class="h">Khattiyāvagga</div>
<div class="h">Ambapālitherīapadāna</div>
<div class="q" id="p_20Ap2_1424"> <div class="divNumber">204.</div> <div class="p"> <table class="singleColumn"> <tr> <td> <div class="pN">1424</div> <div class="G">“Yo raṁsiphusitāveḷo,</div> </td> </tr> <tr> <td> <div class="G">phusso nāma mahāmuni;</div> </td> </tr> <tr> <td> <div class="G">Tassāhaṁ bhaginī āsiṁ,</div> </td> </tr> <tr> <td> <div class="G">ajāyiṁ khattiye kule.</div> </td> </tr> </table> </div>
</div>
<div class="q" id="p_20Ap2_1425"> <div class="divNumber">205.</div> <div class="p"> <table class="singleColumn"> <tr> <td> <div class="pN">1425</div> <div class="G">Tassa dhammaṁ suṇitvāhaṁ,</div> </td> </tr> <tr> <td> <div class="G">vippasannena cetasā;</div> </td> </tr> <tr> <td> <div class="G">Mahādānaṁ daditvāna,</div> </td> </tr> <tr> <td> <div class="G">patthayiṁ rūpasampadaṁ.</div> </td> </tr> </table> </div>
</div>
<div class="q" id="p_20Ap2_1426"> <div class="divNumber">206.</div> <div class="p"> <table class="singleColumn"> <tr> <td> <div class="pN">1426</div> <div class="G">Ekattiṁse ito kappe,</div> </td> </tr> <tr> <td> <div class="G">sikhī lokagganāyako;</div> </td> </tr> <tr> <td> <div class="G">Uppanno lokapajjoto,</div> </td> </tr> <tr> <td> <div class="G">tilokasaraṇo jino.</div> </td> </tr> </table> </div>
</div>
<div class="q" id="p_20Ap2_1427"> <div class="divNumber">207.</div> <div class="p"> <table class="singleColumn"> <tr> <td> <div class="pN">1427</div> <div class="G">Tadāruṇapure ramme,</div> </td> </tr> <tr> <td> <div class="G">brāhmaññakulasambhavā;</div> </td> </tr> <tr> <td> <div class="G">Vimuttacittaṁ kupitā,</div> </td> </tr> <tr> <td> <div class="G">bhikkhuniṁ abhisāpayiṁ.</div> </td> </tr> </table> </div>
</div>
<div class="q" id="p_20Ap2_1428"> <div class="divNumber">208.</div> <div class="p"> <table class="singleColumn"> <tr> <td> <div class="pN">1428</div> <div class="G">‘Vesikāva anācārā’,</div> </td> </tr> <tr> <td> <div class="G">jinasāsanadūsikā;</div> </td> </tr> <tr> <td> <div class="G">Evaṁ akkosayitvāna,</div> </td> </tr> <tr> <td> <div class="G">tena pāpena kammunā.</div> </td> </tr> </table> </div>
</div>
<div class="q" id="p_20Ap2_1429"> <div class="divNumber">209.</div> <div class="p"> <table class="singleColumn"> <tr> <td> <div class="pN">1429</div> <div class="G">Dāruṇaṁ nirayaṁ gantvā,</div> </td> </tr> <tr> <td> <div class="G">mahādukkhasamappitā;</div> </td> </tr> <tr> <td> <div class="G">Tato cutā manussesu,</div> </td> </tr> <tr> <td> <div class="G">upapannā tapassinī.</div> </td> </tr> </table> </div>
</div>
<div class="q" id="p_20Ap2_1430"> <div class="divNumber">210.</div> <div class="p"> <table class="singleColumn"> <tr> <td> <div class="pN">1430</div> <div class="G">Dasajātisahassāni,</div> </td> </tr> <tr> <td> <div class="G">gaṇikattamakārayiṁ;</div> </td> </tr> <tr> <td> <div class="G">Tamhā pāpā na muccissaṁ,</div> </td> </tr> <tr> <td> <div class="G">bhutvā duṭṭhavisaṁ yathā.</div> </td> </tr> </table> </div>
</div>
<div class="q" id="p_20Ap2_1431"> <div class="divNumber">211.</div> <div class="p"> <table class="singleColumn"> <tr> <td> <div class="pN">1431</div> <div class="G">Brahmacariyamasevissaṁ,</div> </td> </tr> <tr> <td> <div class="G">kassape jinasāsane;</div> </td> </tr> <tr> <td> <div class="G">Tena kammavipākena,</div> </td> </tr> <tr> <td> <div class="G">ajāyiṁ tidase pure.</div> </td> </tr> </table> </div>
</div>
<div class="q" id="p_20Ap2_1432"> <div class="divNumber">212.</div> <div class="p"> <table class="singleColumn"> <tr> <td> <div class="pN">1432</div> <div class="G">Pacchime bhave sampatte,</div> </td> </tr> <tr> <td> <div class="G">ahosiṁ opapātikā;</div> </td> </tr> <tr> <td> <div class="G">Ambasākhantare jātā,</div> </td> </tr> <tr> <td> <div class="G">ambapālīti tenahaṁ.</div> </td> </tr> </table> </div>
</div>
<div class="q" id="p_20Ap2_1433"> <div class="divNumber">213.</div> <div class="p"> <table class="singleColumn"> <tr> <td> <div class="pN">1433</div> <div class="G">Parivutā pāṇakoṭīhi,</div> </td> </tr> <tr> <td> <div class="G">pabbajiṁ jinasāsane;</div> </td> </tr> <tr> <td> <div class="G">Pattāhaṁ acalaṁ ṭhānaṁ,</div> </td> </tr> <tr> <td> <div class="G">dhītā buddhassa orasā.</div> </td> </tr> </table> </div>
</div>
<div class="q" id="p_20Ap2_1434"> <div class="divNumber">214.</div> <div class="p"> <table class="singleColumn"> <tr> <td> <div class="pN">1434</div> <div class="G">Iddhīsu ca vasī homi,</div> </td> </tr> <tr> <td> <div class="G">sotadhātuvisuddhiyā;</div> </td> </tr> <tr> <td> <div class="G">Cetopariyañāṇassa,</div> </td> </tr> <tr> <td> <div class="G">vasī homi mahāmuni.</div> </td> </tr> </table> </div>
</div>
<div class="q" id="p_20Ap2_1435"> <div class="divNumber">215.</div> <div class="p"> <table class="singleColumn"> <tr> <td> <div class="pN">1435</div> <div class="G">Pubbenivāsaṁ jānāmi,</div> </td> </tr> <tr> <td> <div class="G">dibbacakkhu visodhitaṁ;</div> </td> </tr> <tr> <td> <div class="G">Sabbāsavā parikkhīṇā,</div> </td> </tr> <tr> <td> <div class="G">natthi dāni punabbhavo.</div> </td> </tr> </table> </div>
</div>
<div class="q" id="p_20Ap2_1436"> <div class="divNumber">216.</div> <div class="p"> <table class="singleColumn"> <tr> <td> <div class="pN">1436</div> <div class="G">Atthadhammaniruttīsu,</div> </td> </tr> <tr> <td> <div class="G">paṭibhāne tatheva ca;</div> </td> </tr> <tr> <td> <div class="G">Ñāṇaṁ me vimalaṁ suddhaṁ,</div> </td> </tr> <tr> <td> <div class="G">buddhaseṭṭhassa vāhasā.</div> </td> </tr> </table> </div>
</div>
<div class="q" id="p_20Ap2_1437"> <div class="divNumber">217.</div> <div class="p"> <table class="singleColumn"> <tr> <td> <div class="pN">1437</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">viharāmi anāsavā.</div> </td> </tr> </table> </div>
</div>
<div class="q" id="p_20Ap2_1438"> <div class="divNumber">218.</div> <div class="p"> <table class="singleColumn"> <tr> <td> <div class="pN">1438</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap2_1439"> <div class="divNumber">219.</div> <div class="p"> <table class="singleColumn"> <tr> <td> <div class="pN">1439</div> <div class="G">Paṭisambhidā catasso,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap2_1440"> <div class="p">
<span class="pN">1440</span>Itthaṁ sudaṁ ambapāli bhikkhunī imā gāthāyo abhāsitthāti. </div>
</div>
<div class="CENTER" id="p_20Ap2_1441">
<span class="pN">1441</span>Ambapālitheriyāpadānaṁ navamaṁ.</div>
</html>
