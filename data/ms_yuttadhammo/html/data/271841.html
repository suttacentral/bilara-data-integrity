<html>
<div class="i">1.30 Likhitakacoravatthu</div>
<div class="h">Mahākhandhaka</div>
<div class="h">Likhitakacoravatthu</div>
<div class="q" id="p_3V_431"> <div class="divNumber">93.</div> <div class="p">
<span class="pN">431</span>Tena kho pana samayena aññataro puriso corikaṁ katvā palāyitvā bhikkhūsu pabbajito hoti. So ca rañño antepure likhito hoti— yattha passati, tattha hantabboti. Manussā passitvā evamāhaṁsu— “ayaṁ so likhitako coro. Handa naṁ hanāmā”ti. Ekacce evamāhaṁsu— “māyyo, evaṁ avacuttha. Anuññātaṁ raññā māgadhena seniyena bimbisārena ‘ye samaṇesu sakyaputtiyesu pabbajanti, na te labbhā kiñci kātuṁ, svākkhāto dhammo, carantu brahmacariyaṁ sammā dukkhassa antakiriyāyā’”ti. Manussā ujjhāyanti khiyyanti vipācenti— “abhayūvarā ime samaṇā sakyaputtiyā, nayime labbhā kiñci kātuṁ. Kathañhi nāma samaṇā sakyaputtiyā likhitakaṁ coraṁ pabbājessantī”ti. Bhagavato etamatthaṁ ārocesuṁ. “Na, bhikkhave, likhitako coro pabbājetabbo. Yo pabbājeyya, āpatti dukkaṭassā”ti. </div>
</div>
</html>
