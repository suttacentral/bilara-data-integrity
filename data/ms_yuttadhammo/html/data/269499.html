<html>
<div class="i">1.1.36 Samasīsaṭṭhañāṇaniddesa</div>
<div class="h">Mahāvagga</div>
<div class="h">Ñāṇakathā</div>
<div class="h">Samasīsaṭṭhañāṇaniddesa</div>
<div class="q" id="p_26Ps_579"> <div class="divNumber">87.</div> <div class="p">
<span class="pN">579</span>Kathaṁ sabbadhammānaṁ sammā samucchede nirodhe ca anupaṭṭhānatā paññā samasīsaṭṭhe ñāṇaṁ? <span class="bold">Sabbadhammānan</span>ti— pañcakkhandhā, dvādasāyatanāni, aṭṭhārasa dhātuyo, kusalā dhammā, akusalā dhammā, abyākatā dhammā, kāmāvacarā dhammā, rūpāvacarā dhammā, arūpāvacarā dhammā, apariyāpannā dhammā. <span class="bold">Sammā samucchede</span>ti nekkhammena kāmacchandaṁ sammā samucchindati. Abyāpādena byāpādaṁ sammā samucchindati. Ālokasaññāya thinamiddhaṁ sammā samucchindati. Avikkhepena uddhaccaṁ sammā samucchindati. Dhammavavatthānena vicikicchaṁ sammā samucchindati. Ñāṇena avijjaṁ sammā samucchindati. Pāmojjena aratiṁ sammā samucchindati. Paṭhamena jhānena nīvaraṇe sammā samucchindati…pe… arahattamaggena sabbakilese sammā samucchindati. </div>
</div>
<div class="q" id="p_26Ps_580"> <div class="p">
<span class="pN">580</span><span class="bold">Nirodhe</span>ti nekkhammena kāmacchandaṁ nirodheti. Abyāpādena byāpādaṁ nirodheti. Ālokasaññāya thinamiddhaṁ nirodheti. Avikkhepena uddhaccaṁ nirodheti. Dhammavavatthānena vicikicchaṁ nirodheti. Ñāṇena avijjaṁ nirodheti. Pāmojjena aratiṁ nirodheti. Paṭhamena jhānena nīvaraṇe nirodheti…pe… arahattamaggena sabbakilese nirodheti. </div>
</div>
<div class="q" id="p_26Ps_581"> <div class="p">
<span class="pN">581</span><span class="bold">Anupaṭṭhānatā</span>ti nekkhammaṁ paṭiladdhassa kāmacchando na upaṭṭhāti. Abyāpādaṁ paṭiladdhassa byāpādo na upaṭṭhāti. Ālokasaññaṁ paṭiladdhassa thinamiddhaṁ na upaṭṭhāti. Avikkhepaṁ paṭiladdhassa uddhaccaṁ na upaṭṭhāti. Dhammavavatthānaṁ paṭiladdhassa vicikicchā na upaṭṭhāti. Ñāṇaṁ paṭiladdhassa avijjā na upaṭṭhāti. Pāmojjaṁ paṭiladdhassa arati na upaṭṭhāti. Paṭhamaṁ jhānaṁ paṭiladdhassa nīvaraṇā na upaṭṭhahanti…pe… arahattamaggaṁ paṭiladdhassa sabbakilesā na upaṭṭhahanti. </div>
</div>
<div class="q" id="p_26Ps_582"> <div class="p">
<span class="pN">582</span><span class="bold">Saman</span>ti kāmacchandassa pahīnattā nekkhammaṁ samaṁ. Byāpādassa pahīnattā abyāpādo samaṁ. Thinamiddhassa pahīnattā ālokasaññā samaṁ. Uddhaccassa pahīnattā avikkhepo samaṁ. Vicikicchāya pahīnattā dhammavavatthānaṁ samaṁ. Avijjāya pahīnattā ñāṇaṁ samaṁ. Aratiyā pahīnattā pāmojjaṁ samaṁ. Nīvaraṇānaṁ pahīnattā paṭhamaṁ jhānaṁ samaṁ…pe… sabbakilesānaṁ pahīnattā arahattamaggo samaṁ. </div>
</div>
<div class="q" id="p_26Ps_583"> <div class="p">
<span class="pN">583</span><span class="bold">Sīsan</span>ti terasa sīsāni— palibodhasīsañca taṇhā, vinibandhanasīsañca māno, parāmāsasīsañca diṭṭhi, vikkhepasīsañca uddhaccaṁ, saṁkilesasīsañca avijjā, adhimokkhasīsañca saddhā, paggahasīsañca vīriyaṁ, upaṭṭhānasīsañca sati, avikkhepasīsañca samādhi, dassanasīsañca paññā, pavattasīsañca jīvitindriyaṁ, gocarasīsañca vimokkho, saṅkhārasīsañca nirodho. Taṁ ñātaṭṭhena ñāṇaṁ, pajānanaṭṭhena paññā. Tena vuccati— “sabbadhammānaṁ sammā samucchede nirodhe ca anupaṭṭhānatā paññā samasīsaṭṭhe ñāṇaṁ”. </div>
</div>
<div class="CENTER" id="p_26Ps_584">
<span class="pN">584</span>Samasīsaṭṭhañāṇaniddeso chattiṁsatimo.</div>
</html>
