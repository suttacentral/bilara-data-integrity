<html>
<div class="i">1.3.5.2 Dutiyacatukkaniddesa</div>
<div class="h">Mahāvagga</div>
<div class="h">Ānāpānassatikathā</div>
<div class="h">Satokāriñāṇaniddesa</div>
<div class="h">Dutiyacatukkaniddesa</div>
<div class="q" id="p_26Ps_956"> <div class="divNumber">172.</div> <div class="p">
<span class="pN">956</span>Kathaṁ “pītipaṭisaṁvedī assasissāmī”ti sikkhati “pītipaṭisaṁvedī passasissāmī”ti sikkhati? Katamā pīti? Dīghaṁ assāsavasena cittassa ekaggataṁ avikkhepaṁ pajānato uppajjati pīti pāmojjaṁ. Yā pīti pāmojjaṁ āmodanā pamodanā hāso pahāso vitti odagyaṁ attamanatā cittassa. Dīghaṁ passāsavasena cittassa ekaggataṁ avikkhepaṁ pajānato uppajjati pīti pāmojjaṁ…pe…  rassaṁ assāsavasena, rassaṁ passāsavasena, sabbakāyapaṭisaṁvedī assāsavasena, sabbakāyapaṭisaṁvedī passāsavasena, passambhayaṁ kāyasaṅkhāraṁ assāsavasena, passambhayaṁ kāyasaṅkhāraṁ passāsavasena cittassa ekaggataṁ avikkhepaṁ pajānato uppajjati pīti pāmojjaṁ. Yā pīti pāmojjaṁ āmodanā pamodanā hāso pahāso vitti odagyaṁ attamanatā cittassa—  ayaṁ pīti. </div>
</div>
<div class="q" id="p_26Ps_957"> <div class="p">
<span class="pN">957</span>Kathaṁ sā pīti paṭividitā hoti? Dīghaṁ assāsapassāsavasena cittassa ekaggataṁ avikkhepaṁ pajānato sati upaṭṭhitā hoti. Tāya satiyā tena ñāṇena sā pīti paṭividitā hoti. Dīghaṁ passāsavasena cittassa ekaggataṁ avikkhepaṁ pajānato sati upaṭṭhitā hoti. Tāya satiyā tena ñāṇena sā pīti paṭividitā hoti. Rassaṁ assāsavasena…pe…  rassaṁ passāsavasena…  sabbakāyapaṭisaṁvedī assāsavasena…  sabbakāyapaṭisaṁvedī passāsavasena…  passambhayaṁ kāyasaṅkhāraṁ assāsavasena…  passambhayaṁ kāyasaṅkhāraṁ passāsavasena cittassa ekaggataṁ avikkhepaṁ pajānato sati upaṭṭhitā hoti. Tāya satiyā tena ñāṇena sā pīti paṭividitā hoti. Āvajjato sā pīti paṭividitā hoti, jānato…  passato…  paccavekkhato…  cittaṁ adhiṭṭhahato…  saddhāya adhimuccato…  vīriyaṁ paggaṇhato…  satiṁ upaṭṭhāpayato…  cittaṁ samādahato…  paññāya pajānato…  abhiññeyyaṁ abhijānato…  pariññeyyaṁ parijānato…  pahātabbaṁ pajahato…  bhāvetabbaṁ bhāvayato…  sacchikātabbaṁ sacchikaroto sā pīti paṭividitā hoti. Evaṁ sā pīti paṭividitā hoti. </div>
</div>
<div class="q" id="p_26Ps_958"> <div class="p">
<span class="pN">958</span>Pītipaṭisaṁvedī assāsapassāsavasena vedanā upaṭṭhānaṁ sati anupassanā ñāṇaṁ. Vedanā upaṭṭhānaṁ, no sati; sati upaṭṭhānañceva sati ca. Tāya satiyā tena ñāṇena taṁ vedanaṁ anupassati. Tena vuccati—  “vedanāsu vedanānupassanāsatipaṭṭhānabhāvanā”ti. </div>
</div>
<div class="q" id="p_26Ps_959"> <div class="p">
<span class="pN">959</span><span class="bold">Anupassatī</span>ti kathaṁ taṁ vedanaṁ anupassati? Aniccato anupassati…pe…  evaṁ taṁ vedanaṁ anupassati. <span class="bold">Bhāvanā</span>ti catasso bhāvanā…pe…  āsevanaṭṭhena bhāvanā. Pītipaṭisaṁvedī assāsapassāsānaṁ saṁvaraṭṭhena sīlavisuddhi…pe…  pītipaṭisaṁvedī assāsapassāsavasena cittassa ekaggataṁ avikkhepaṁ pajānato…pe…  pajānanto indriyāni samodhāneti. Tena vuccati—  “samatthañca paṭivijjhatī”ti. (1) </div>
</div>
<div class="q" id="p_26Ps_960"> <div class="divNumber">173.</div> <div class="p">
<span class="pN">960</span>Kathaṁ “sukhapaṭisaṁvedī assasissāmī”ti sikkhati, “sukhapaṭisaṁvedī passasissāmī”ti sikkhati? <span class="bold">Sukhan</span>ti dve sukhāni—  kāyikañca sukhaṁ, cetasikañca sukhaṁ. Katamaṁ kāyikaṁ sukhaṁ? Yaṁ kāyikaṁ sātaṁ kāyikaṁ sukhaṁ, kāyasamphassajaṁ sātaṁ sukhaṁ vedayitaṁ, kāyasamphassajā sātā sukhā vedanā—  idaṁ kāyikaṁ sukhaṁ. Katamaṁ cetasikaṁ sukhaṁ? Yaṁ cetasikaṁ sātaṁ cetasikaṁ sukhaṁ, cetosamphassajaṁ sātaṁ sukhaṁ vedayitaṁ, cetosamphassajā sātā sukhā vedanā—  idaṁ cetasikaṁ sukhaṁ. </div>
</div>
<div class="q" id="p_26Ps_961"> <div class="p">
<span class="pN">961</span>Kathaṁ te sukhā paṭividitā honti? Dīghaṁ assāsavasena cittassa ekaggataṁ avikkhepaṁ pajānato sati upaṭṭhitā hoti. Tāya satiyā tena ñāṇena te sukhā paṭividitā honti. Dīghaṁ passāsavasena cittassa ekaggataṁ avikkhepaṁ pajānato sati upaṭṭhitā hoti. Tāya satiyā tena ñāṇena te sukhā paṭividitā honti…pe…  sacchikātabbaṁ sacchikaroto te sukhā paṭividitā honti. Evaṁ te sukhā paṭividitā honti. Sukhapaṭisaṁvedī assāsapassāsavasena vedanā upaṭṭhānaṁ sati anupassanā ñāṇaṁ. Vedanā upaṭṭhānaṁ, no sati; sati upaṭṭhānañceva sati ca. Tāya satiyā tena ñāṇena taṁ vedanaṁ anupassati. Tena vuccati—  “vedanāsu vedanānupassanāsatipaṭṭhānabhāvanā”ti. </div>
</div>
<div class="q" id="p_26Ps_962"> <div class="p">
<span class="pN">962</span><span class="bold">Anupassatī</span>ti kathaṁ taṁ vedanaṁ anupassati. Aniccato anupassati…pe…  evaṁ taṁ vedanaṁ anupassati. <span class="bold">Bhāvanā</span>ti catasso bhāvanā…pe…  āsevanaṭṭhena bhāvanā. Sukhapaṭisaṁvedī assāsapassāsānaṁ saṁvaraṭṭhena sīlavisuddhi…pe…  sukhapaṭisaṁvedī assāsapassāsavasena cittassa ekaggataṁ avikkhepaṁ pajānato…pe…  pajānanto indriyāni samodhāneti. Tena vuccati—  “samatthañca paṭivijjhatī”ti. (2) </div>
</div>
<div class="q" id="p_26Ps_963"> <div class="divNumber">174.</div> <div class="p">
<span class="pN">963</span>Kathaṁ “cittasaṅkhārapaṭisaṁvedī assasissāmī”ti sikkhati, “cittasaṅkhārapaṭisaṁvedī passasissāmī”ti sikkhati? Katamo cittasaṅkhāro? Dīghaṁ assāsavasena saññā ca vedanā ca cetasikā—  ete dhammā cittapaṭibaddhā cittasaṅkhārā. Dīghaṁ passāsavasena saññā ca vedanā ca cetasikā—  ete dhammā cittapaṭibaddhā cittasaṅkhārā…pe…  sukhapaṭisaṁvedī assāsavasena…  sukhapaṭisaṁvedī passāsavasena saññā ca vedanā ca cetasikā—  ete dhammā cittapaṭibaddhā cittasaṅkhārā—  ayaṁ cittasaṅkhāro. </div>
</div>
<div class="q" id="p_26Ps_964"> <div class="p">
<span class="pN">964</span>Kathaṁ te cittasaṅkhārā paṭividitā honti? Dīghaṁ assāsavasena cittassa ekaggataṁ avikkhepaṁ pajānato sati upaṭṭhitā hoti. Tāya satiyā tena ñāṇena te cittasaṅkhārā paṭividitā honti. Dīghaṁ passāsavasena cittassa ekaggataṁ avikkhepaṁ pajānato sati upaṭṭhitā hoti. Tāya satiyā tena ñāṇena te cittasaṅkhārā paṭividitā honti…pe…  sacchikātabbaṁ sacchikaroto te cittasaṅkhārā paṭividitā honti. Evaṁ te cittasaṅkhārā paṭividitā honti. Cittasaṅkhārapaṭisaṁvedī assāsapassāsavasena vedanā upaṭṭhānaṁ sati anupassanā ñāṇaṁ vedanā upaṭṭhānaṁ, no sati; sati upaṭṭhānañceva sati ca. Tāya satiyā tena ñāṇena taṁ vedanaṁ anupassati. Tena vuccati—  “vedanāsu vedanānupassanāsatipaṭṭhānabhāvanā”ti. </div>
</div>
<div class="q" id="p_26Ps_965"> <div class="p">
<span class="pN">965</span><span class="bold">Anupassatī</span>ti kathaṁ taṁ vedanaṁ anupassati? Aniccato anupassati…pe…  evaṁ taṁ vedanaṁ anupassati. <span class="bold">Bhāvanā</span>ti catasso bhāvanā…pe…  āsevanaṭṭhena bhāvanā. Cittasaṅkhārapaṭisaṁvedī assāsapassāsānaṁ saṁvaraṭṭhena sīlavisuddhi…pe…  cittasaṅkhārapaṭisaṁvedī assāsapassāsavasena cittassa ekaggataṁ avikkhepaṁ pajānato…pe…  pajānanto indriyāni samodhāneti. Tena vuccati—  “samatthañca paṭivijjhatī”ti. (3) </div>
</div>
<div class="q" id="p_26Ps_966"> <div class="divNumber">175.</div> <div class="p">
<span class="pN">966</span>Kathaṁ “passambhayaṁ cittasaṅkhāraṁ assasissāmī”ti sikkhati, “passambhayaṁ cittasaṅkhāraṁ passasissāmī”ti sikkhati? Katamo cittasaṅkhāro? Dīghaṁ assāsavasena saññā ca vedanā ca cetasikā—  ete dhammā cittapaṭibaddhā cittasaṅkhārā. Te cittasaṅkhāre passambhento nirodhento vūpasamento sikkhati. Dīghaṁ passāsavasena saññā ca vedanā ca cetasikā—  ete dhammā cittapaṭibaddhā cittasaṅkhārā. Te cittasaṅkhāre passambhento nirodhento vūpasamento sikkhati. Cittasaṅkhārapaṭisaṁvedī assāsavasena…  cittasaṅkhārapaṭisaṁvedī passāsavasena saññā ca vedanā ca cetasikā—  ete dhammā cittapaṭibaddhā cittasaṅkhārā. Te cittasaṅkhāre passambhento nirodhento vūpasamento sikkhati. Passambhayaṁ cittasaṅkhāraṁ assāsapassāsavasena vedanā upaṭṭhānaṁ sati anupassanā ñāṇaṁ. Vedanā upaṭṭhānaṁ, no sati; sati upaṭṭhānañceva sati ca. Tāya satiyā tena ñāṇena taṁ vedanaṁ anupassati. Tena vuccati—  “vedanāsu vedanānupassanāsatipaṭṭhānabhāvanā”ti. </div>
</div>
<div class="q" id="p_26Ps_967"> <div class="p">
<span class="pN">967</span><span class="bold">Anupassatī</span>ti kathaṁ taṁ vedanaṁ anupassati…pe…  evaṁ taṁ vedanaṁ anupassati. <span class="bold">Bhāvanā</span>ti catasso bhāvanā…pe…  āsevanaṭṭhena bhāvanā. Passambhayaṁ cittasaṅkhāraṁ assāsapassāsānaṁ saṁvaraṭṭhena sīlavisuddhi…pe…  passambhayaṁ cittasaṅkhāraṁ assāsapassāsavasena cittassa ekaggataṁ avikkhepaṁ pajānato…pe…  pajānanto indriyāni samodhāneti. Tena vuccati—  “samatthañca paṭivijjhatī”ti. (4) </div>
</div>
<div class="q" id="p_26Ps_968"> <div class="p">
<span class="pN">968</span>Aṭṭha anupassanāñāṇāni aṭṭha ca upaṭṭhānānussatiyo cattāri suttantikavatthūni vedanāsu vedanānupassanāya. </div>
</div>
</html>
