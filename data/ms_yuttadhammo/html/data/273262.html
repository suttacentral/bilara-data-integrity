<html>
<div class="i">2.1.6 Vajjappaṭicchādikāsikkhāpada</div>
<div class="h">Bhikkhunivibhaṅga</div>
<div class="h">Pārājikakaṇḍa</div>
<div class="h">Vajjappaṭicchādikāsikkhāpada</div>
<div class="q" id="p_2V_2139"> <div class="divNumber">664.</div> <div class="p">
<span class="pN">2139</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena sundarīnandā bhikkhunī sāḷhena migāranattunā gabbhinī hoti. Yāva gabbho taruṇo ahosi tāva chādesi. Paripakke gabbhe vibbhamitvā vijāyi. Bhikkhuniyo thullanandaṁ bhikkhuniṁ etadavocuṁ—  “sundarīnandā kho, ayye, aciravibbhantā vijātā. Kacci no sā bhikkhunīyeva samānā gabbhinī”ti? “Evaṁ, ayye”ti. “Kissa pana tvaṁ, ayye, jānaṁ pārājikaṁ dhammaṁ ajjhāpannaṁ bhikkhuniṁ nevattanā paṭicodesi na gaṇassa ārocesī”ti? “Yo etissā avaṇṇo mayheso avaṇṇo, yā etissā akitti mayhesā akitti, yo etissā ayaso mayheso ayaso, yo etissā alābho mayheso alābho. Kyāhaṁ, ayye, attano avaṇṇaṁ attano akittiṁ attano ayasaṁ attano alābhaṁ paresaṁ ārocessāmī”ti? Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā jānaṁ pārājikaṁ dhammaṁ ajjhāpannaṁ bhikkhuniṁ nevattanā paṭicodessati na gaṇassa ārocessatī”ti. </div>
</div>
<div class="q" id="p_2V_2140"> <div class="p">
<span class="pN">2140</span>Atha kho tā bhikkhuniyo bhikkhūnaṁ etamatthaṁ ārocesuṁ. Bhikkhū bhagavato etamatthaṁ ārocesuṁ. Atha kho bhagavā etasmiṁ nidāne etasmiṁ pakaraṇe bhikkhusaṁghaṁ sannipātāpetvā bhikkhū paṭipucchi—  “saccaṁ kira, bhikkhave, thullanandā bhikkhunī jānaṁ pārājikaṁ dhammaṁ ajjhāpannaṁ bhikkhuniṁ nevattanā paṭicodeti na gaṇassa ārocetī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī jānaṁ pārājikaṁ dhammaṁ ajjhāpannaṁ bhikkhuniṁ nevattanā paṭicodessati na gaṇassa ārocessati. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_2141"> <div class="divNumber">665.</div> <div class="p">
<span class="pN">2141</span><span class="bold">“Yā pana bhikkhunī jānaṁ pārājikaṁ dhammaṁ ajjhāpannaṁ bhikkhuniṁ nevattanā paṭicodeyya na gaṇassa āroceyya, yadā ca sā ṭhitā vā assa cutā vā nāsitā vā avassaṭā vā, sā pacchā evaṁ vadeyya—  ‘pubbevāhaṁ, ayye, aññāsiṁ etaṁ bhikkhuniṁ evarūpā ca evarūpā ca sā bhaginīti</span>, <span class="bold">no ca kho attanā paṭicodessaṁ na gaṇassa ārocessan’ti, ayampi pārājikā hoti asaṁvāsā vajjappaṭicchādikā</span>”ti. (<span class="italic">6</span>:<span class="bold">6</span>) </div>
</div>
<div class="q" id="p_2V_2142"> <div class="divNumber">666.</div> <div class="p">
<span class="pN">2142</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2143"> <div class="p">
<span class="pN">2143</span><span class="bold">Jānāti</span> nāma sāmaṁ vā jānāti, aññe vā tassā ārocenti, sā vā āroceti. </div>
</div>
<div class="q" id="p_2V_2144"> <div class="p">
<span class="pN">2144</span><span class="bold">Pārājikaṁ dhammaṁ ajjhāpannan</span>ti aṭṭhannaṁ pārājikānaṁ aññataraṁ pārājikaṁ ajjhāpannaṁ. </div>
</div>
<div class="q" id="p_2V_2145"> <div class="p">
<span class="pN">2145</span><span class="bold">Nevattanā paṭicodeyyā</span>ti na sayaṁ codeyya. </div>
</div>
<div class="q" id="p_2V_2146"> <div class="p">
<span class="pN">2146</span><span class="bold">Na gaṇassa āroceyyā</span>ti na aññāsaṁ bhikkhunīnaṁ āroceyya. </div>
</div>
<div class="q" id="p_2V_2147"> <div class="p">
<span class="pN">2147</span><span class="bold">Yadā ca sā ṭhitā vā assa cutā vā</span>ti <span class="bold">ṭhitā</span> nāma saliṅge ṭhitā vuccati. <span class="bold">Cutā</span> nāma kālaṅkatā vuccati. <span class="bold">Nāsitā</span> nāma sayaṁ vā vibbhantā hoti aññehi vā nāsitā. <span class="bold">Avassaṭā</span> nāma titthāyatanaṁ saṅkantā vuccati. Sā pacchā evaṁ vadeyya—  “pubbevāhaṁ, ayye, aññāsiṁ etaṁ bhikkhuniṁ evarūpā ca evarūpā ca sā bhaginī”ti. </div>
</div>
<div class="q" id="p_2V_2148"> <div class="p">
<span class="pN">2148</span><span class="bold">No ca kho attanā paṭicodessan</span>ti sayaṁ vā na codessaṁ. </div>
</div>
<div class="q" id="p_2V_2149"> <div class="p">
<span class="pN">2149</span><span class="bold">Na gaṇassa ārocessan</span>ti na aññāsaṁ bhikkhunīnaṁ ārocessaṁ. </div>
</div>
<div class="q" id="p_2V_2150"> <div class="p">
<span class="pN">2150</span><span class="bold">Ayampī</span>ti purimāyo upādāya vuccati. </div>
</div>
<div class="q" id="p_2V_2151"> <div class="p">
<span class="pN">2151</span><span class="bold">Pārājikā hotī</span>ti seyyathāpi nāma paṇḍupalāso bandhanā pamutto abhabbo haritatthāya, evameva bhikkhunī jānaṁ pārājikaṁ dhammaṁ ajjhāpannaṁ bhikkhuniṁ nevattanā paṭicodessāmi na gaṇassa ārocessāmīti dhuraṁ nikkhittamatte assamaṇī hoti asakyadhītā. Tena vuccati pārājikā hotīti. </div>
</div>
<div class="q" id="p_2V_2152"> <div class="p">
<span class="pN">2152</span><span class="bold">Asaṁvāsā</span>ti <span class="bold">saṁvāso</span> nāma ekakammaṁ ekuddeso samasikkhatā. Eso saṁvāso nāma. So tāya saddhiṁ natthi. Tena vuccati asaṁvāsāti. </div>
</div>
<div class="q" id="p_2V_2153"> <div class="divNumber">667.</div> <div class="p">
<span class="pN">2153</span>Anāpatti—  “saṁghassa bhaṇḍanaṁ vā kalaho vā viggaho vā vivādo vā bhavissatī”ti nāroceti, “saṁghabhedo vā saṁgharāji vā bhavissatī”ti nāroceti, “ayaṁ kakkhaḷā pharusā jīvitantarāyaṁ vā brahmacariyantarāyaṁ vā karissatī”ti nāroceti, aññā patirūpā bhikkhuniyo apassantī nāroceti, nacchādetukāmā nāroceti, paññāyissati sakena kammenāti nāroceti, ummattikāya…pe…  ādikammikāyāti. </div>
</div>
<div class="CENTER" id="p_2V_2154">
<span class="pN">2154</span>Dutiyapārājikaṁ samattaṁ.</div>
</html>
