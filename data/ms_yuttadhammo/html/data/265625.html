<html>
<div class="i"> Anantarādi</div>
<div class="h">Piṭṭhiduka</div>
<div class="h">Savitakkaduka</div>
<div class="h">Pañhāvāra</div>
<div class="h">Paccayānuloma</div>
<div class="h">Vibhaṅgavāra</div>
<div class="h">Anantarādi</div>
<div class="q" id="p_38P2_4338"> <div class="divNumber">122.</div> <div class="p">
<span class="pN">4338</span>Savitakko dhammo savitakkassa dhammassa anantarapaccayena paccayo— purimā purimā savitakkā khandhā pacchimānaṁ pacchimānaṁ savitakkānaṁ khandhānaṁ anantarapaccayena paccayo. (1) </div>
</div>
<div class="q" id="p_38P2_4339"> <div class="p">
<span class="pN">4339</span>Savitakko dhammo avitakkassa dhammassa anantarapaccayena paccayo— purimā purimā savitakkā khandhā pacchimassa pacchimassa vitakkassa anantarapaccayena paccayo; savitakkaṁ cuticittaṁ avitakkassa upapatticittassa anantarapaccayena paccayo; āvajjanā pañcannaṁ viññāṇānaṁ anantarapaccayena paccayo; savitakkā khandhā avitakkassa vuṭṭhānassa anantarapaccayena paccayo; dutiyassa jhānassa parikammaṁ dutiyassa jhānassa anantarapaccayena paccayo; tatiyassa jhānassa parikammaṁ…pe… nevasaññānāsaññāyatanassa parikammaṁ nevasaññānāsaññāyatanassa…pe… dibbassa cakkhussa parikammaṁ…pe… dibbāya sotadhātuyā parikammaṁ…pe… iddhividhañāṇassa parikammaṁ…pe… cetopariyañāṇassa parikammaṁ…pe… pubbenivāsānussatiñāṇassa parikammaṁ…pe… yathākammūpagañāṇassa parikammaṁ yathākammūpagañāṇassa…pe… anāgataṁsañāṇassa parikammaṁ anāgataṁsañāṇassa anantarapaccayena paccayo. Gotrabhu avitakkassa maggassa… vodānaṁ avitakkassa maggassa… anulomaṁ avitakkāya phalasamāpattiyā anantarapaccayena paccayo. (2) </div>
</div>
<div class="q" id="p_38P2_4340"> <div class="p">
<span class="pN">4340</span>Savitakko dhammo savitakkassa ca avitakkassa ca dhammassa anantarapaccayena paccayo— purimā purimā savitakkā khandhā pacchimānaṁ pacchimānaṁ savitakkānaṁ khandhānaṁ vitakkassa ca anantarapaccayena paccayo. (3) </div>
</div>
<div class="q" id="p_38P2_4341"> <div class="divNumber">123.</div> <div class="p">
<span class="pN">4341</span>Avitakko dhammo avitakkassa dhammassa anantarapaccayena paccayo— purimo purimo vitakko pacchimassa pacchimassa vitakkassa anantarapaccayena paccayo; purimā purimā avitakkā khandhā pacchimānaṁ pacchimānaṁ avitakkānaṁ khandhānaṁ anantarapaccayena paccayo; avitakko maggo avitakkassa phalassa…pe… avitakkaṁ phalaṁ avitakkassa phalassa…pe… nirodhā vuṭṭhahantassa nevasaññānāsaññāyatanaṁ avitakkāya phalasamāpattiyā anantarapaccayena paccayo. (1) </div>
</div>
<div class="q" id="p_38P2_4342"> <div class="p">
<span class="pN">4342</span>Avitakko dhammo savitakkassa dhammassa anantarapaccayena paccayo— purimo purimo vitakko pacchimānaṁ pacchimānaṁ savitakkānaṁ khandhānaṁ anantarapaccayena paccayo; avitakkaṁ cuticittaṁ savitakkassa upapatticittassa, avitakkaṁ bhavaṅgaṁ āvajjanāya, avitakkā khandhā savitakkassa vuṭṭhānassa anantarapaccayena paccayo. (2) </div>
</div>
<div class="q" id="p_38P2_4343"> <div class="p">
<span class="pN">4343</span>Avitakko dhammo savitakkassa ca avitakkassa ca dhammassa anantarapaccayena paccayo— purimo purimo vitakko pacchimānaṁ pacchimānaṁ savitakkānaṁ khandhānaṁ vitakkassa ca anantarapaccayena paccayo. (3) </div>
</div>
<div class="q" id="p_38P2_4344"> <div class="divNumber">124.</div> <div class="p">
<span class="pN">4344</span>Savitakko ca avitakko ca dhammā savitakkassa dhammassa anantarapaccayena paccayo— purimā purimā savitakkā khandhā ca vitakko ca pacchimānaṁ pacchimānaṁ savitakkānaṁ khandhānaṁ anantarapaccayena paccayo. (1) </div>
</div>
<div class="q" id="p_38P2_4345"> <div class="p">
<span class="pN">4345</span>Savitakko ca avitakko ca dhammā avitakkassa dhammassa anantarapaccayena paccayo— purimā purimā savitakkā khandhā ca vitakko ca pacchimassa pacchimassa vitakkassa anantarapaccayena paccayo; savitakkaṁ cuticittañca vitakko ca avitakkassa upapatticittassa…pe… āvajjanā ca vitakko ca pañcannaṁ viññāṇānaṁ…pe… savitakkā khandhā ca vitakko ca avitakkassa vuṭṭhānassa anantarapaccayena paccayo; dutiyassa jhānassa parikammañca vitakko ca…pe… (heṭṭhā likhitaṁ lekhaṁ iminā kāraṇena daṭṭhabbaṁ); anulomañca vitakko ca avitakkāya phalasamāpattiyā anantarapaccayena paccayo. (2) </div>
</div>
<div class="q" id="p_38P2_4346"> <div class="p">
<span class="pN">4346</span>Savitakko ca avitakko ca dhammā savitakkassa ca avitakkassa ca dhammassa anantarapaccayena paccayo— purimā purimā savitakkā khandhā ca vitakko ca pacchimānaṁ pacchimānaṁ savitakkānaṁ khandhānaṁ vitakkassa ca anantarapaccayena paccayo. (3) </div>
</div>
<div class="q" id="p_38P2_4347"> <div class="p">
<span class="pN">4347</span>Samanantarapaccayena paccayo… sahajātapaccayena paccayo… nava… aññamaññapaccayena paccayo… nava… nissayapaccayena paccayo… nava. </div>
</div>
</html>
