<html>
<div class="i">2.1.5.1 Suddhikapaṭipadā</div>
<div class="h">Niddesa</div>
<div class="h">Cittuppādakaṇḍa</div>
<div class="h">Lokuttarakusala</div>
<div class="h">Suddhikapaṭipadā</div>
<div class="q" id="p_29Dhs_731"> <div class="divNumber">277.</div> <div class="p">
<span class="pN">731</span>Katame dhammā kusalā? Yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi…pe…  paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, tasmiṁ samaye phasso hoti, vedanā hoti, saññā hoti, cetanā hoti, cittaṁ hoti, vitakko hoti, vicāro hoti, pīti hoti, sukhaṁ hoti, cittassekaggatā hoti, saddhindriyaṁ hoti, vīriyindriyaṁ hoti, satindriyaṁ hoti, samādhindriyaṁ hoti, paññindriyaṁ hoti, manindriyaṁ hoti, somanassindriyaṁ hoti, jīvitindriyaṁ hoti, anaññātaññassāmītindriyaṁ hoti, sammādiṭṭhi hoti, sammāsaṅkappo hoti, sammāvācā hoti, sammākammanto hoti, sammāājīvo hoti, sammāvāyāmo hoti, sammāsati hoti, sammāsamādhi hoti, saddhābalaṁ hoti, vīriyabalaṁ hoti, satibalaṁ hoti, samādhibalaṁ hoti, paññābalaṁ hoti, hiribalaṁ hoti, ottappabalaṁ hoti, alobho hoti, adoso hoti, amoho hoti, anabhijjhā hoti, abyāpādo hoti, sammādiṭṭhi hoti, hirī hoti, ottappaṁ hoti, kāyapassaddhi hoti, cittapassaddhi hoti, kāyalahutā hoti, cittalahutā hoti, kāyamudutā hoti, cittamudutā hoti, kāyakammaññatā hoti, cittakammaññatā hoti, kāyapāguññatā hoti, cittapāguññatā hoti, kāyujukatā hoti, cittujukatā hoti, sati hoti, sampajaññaṁ hoti, samatho hoti, vipassanā hoti, paggāho hoti, avikkhepo hoti; ye vā pana tasmiṁ samaye aññepi atthi paṭiccasamuppannā arūpino dhammā—  ime dhammā kusalā. </div>
</div>
<div class="q" id="p_29Dhs_732"> <div class="divNumber">278.</div> <div class="p">
<span class="pN">732</span>Katamo tasmiṁ samaye phasso hoti? Yo tasmiṁ samaye phasso phusanā samphusanā samphusitattaṁ—  ayaṁ tasmiṁ samaye phasso hoti. </div>
</div>
<div class="q" id="p_29Dhs_733"> <div class="divNumber">279.</div> <div class="p">
<span class="pN">733</span>Katamā tasmiṁ samaye vedanā hoti? Yaṁ tasmiṁ samaye tajjāmanoviññāṇadhātusamphassajaṁ cetasikaṁ sātaṁ cetasikaṁ sukhaṁ cetosamphassajaṁ sātaṁ sukhaṁ vedayitaṁ cetosamphassajā sātā sukhā vedanā—  ayaṁ tasmiṁ samaye vedanā hoti. </div>
</div>
<div class="q" id="p_29Dhs_734"> <div class="divNumber">280.</div> <div class="p">
<span class="pN">734</span>Katamā tasmiṁ samaye saññā hoti? Yā tasmiṁ samaye tajjāmanoviññāṇadhātusamphassajā saññā sañjānanā sañjānitattaṁ—  ayaṁ tasmiṁ samaye saññā hoti. </div>
</div>
<div class="q" id="p_29Dhs_735"> <div class="divNumber">281.</div> <div class="p">
<span class="pN">735</span>Katamā tasmiṁ samaye cetanā hoti? Yā tasmiṁ samaye tajjāmanoviññāṇadhātusamphassajā cetanā sañcetanā cetayitattaṁ—  ayaṁ tasmiṁ samaye cetanā hoti. </div>
</div>
<div class="q" id="p_29Dhs_736"> <div class="divNumber">282.</div> <div class="p">
<span class="pN">736</span>Katamaṁ tasmiṁ samaye cittaṁ hoti? Yaṁ tasmiṁ samaye cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjāmanoviññāṇadhātu—  idaṁ tasmiṁ samaye cittaṁ hoti. </div>
</div>
<div class="q" id="p_29Dhs_737"> <div class="divNumber">283.</div> <div class="p">
<span class="pN">737</span>Katamo tasmiṁ samaye vitakko hoti? Yo tasmiṁ samaye takko vitakko saṅkappo appanā byappanā cetaso abhiniropanā sammāsaṅkappo maggaṅgaṁ maggapariyāpannaṁ—  ayaṁ tasmiṁ samaye vitakko hoti. </div>
</div>
<div class="q" id="p_29Dhs_738"> <div class="divNumber">284.</div> <div class="p">
<span class="pN">738</span>Katamo tasmiṁ samaye vicāro hoti? Yo tasmiṁ samaye cāro vicāro anuvicāro upavicāro cittassa anusandhānatā anupekkhanatā—  ayaṁ tasmiṁ samaye vicāro hoti. </div>
</div>
<div class="q" id="p_29Dhs_739"> <div class="divNumber">285.</div> <div class="p">
<span class="pN">739</span>Katamā tasmiṁ samaye pīti hoti? Yā tasmiṁ samaye pīti pāmojjaṁ āmodanā pamodanā hāso pahāso vitti odagyaṁ attamanatā cittassa pītisambojjhaṅgo—  ayaṁ tasmiṁ samaye pīti hoti. </div>
</div>
<div class="q" id="p_29Dhs_740"> <div class="divNumber">286.</div> <div class="p">
<span class="pN">740</span>Katamaṁ tasmiṁ samaye sukhaṁ hoti? Yaṁ tasmiṁ samaye cetasikaṁ sātaṁ cetasikaṁ sukhaṁ cetosamphassajaṁ sātaṁ sukhaṁ vedayitaṁ cetosamphassajā sātā sukhā vedanā—  idaṁ tasmiṁ samaye sukhaṁ hoti. </div>
</div>
<div class="q" id="p_29Dhs_741"> <div class="divNumber">287.</div> <div class="p">
<span class="pN">741</span>Katamā tasmiṁ samaye cittassekaggatā hoti? Yā tasmiṁ samaye cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṁ samādhibalaṁ sammāsamādhi samādhisambojjhaṅgo maggaṅgaṁ maggapariyāpannaṁ—  ayaṁ tasmiṁ samaye cittassekaggatā hoti. </div>
</div>
<div class="q" id="p_29Dhs_742"> <div class="divNumber">288.</div> <div class="p">
<span class="pN">742</span>Katamaṁ tasmiṁ samaye saddhindriyaṁ hoti? Yā tasmiṁ samaye saddhā saddahanā okappanā abhippasādo saddhā saddhindriyaṁ saddhābalaṁ—  idaṁ tasmiṁ samaye saddhindriyaṁ hoti. </div>
</div>
<div class="q" id="p_29Dhs_743"> <div class="divNumber">289.</div> <div class="p">
<span class="pN">743</span>Katamaṁ tasmiṁ samaye vīriyindriyaṁ hoti? Yo tasmiṁ samaye cetasiko vīriyārambho nikkamo parakkamo uyyāmo vāyāmo ussāho ussoḷhī thāmo dhiti asithilaparakkamatā anikkhittachandatā anikkhittadhuratā dhurasampaggāho vīriyaṁ vīriyindriyaṁ vīriyabalaṁ sammāvāyāmo vīriyasambojjhaṅgo maggaṅgaṁ maggapariyāpannaṁ—  idaṁ tasmiṁ samaye vīriyindriyaṁ hoti. </div>
</div>
<div class="q" id="p_29Dhs_744"> <div class="divNumber">290.</div> <div class="p">
<span class="pN">744</span>Katamaṁ tasmiṁ samaye satindriyaṁ hoti? Yā tasmiṁ samaye sati anussati paṭissati sati saraṇatā dhāraṇatā apilāpanatā asammussanatā sati satindriyaṁ satibalaṁ sammāsati satisambojjhaṅgo maggaṅgaṁ maggapariyāpannaṁ—  idaṁ tasmiṁ samaye satindriyaṁ hoti. </div>
</div>
<div class="q" id="p_29Dhs_745"> <div class="divNumber">291.</div> <div class="p">
<span class="pN">745</span>Katamaṁ tasmiṁ samaye samādhindriyaṁ hoti? Yā tasmiṁ samaye cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṁ samādhibalaṁ sammāsamādhi samādhisambojjhaṅgo maggaṅgaṁ maggapariyāpannaṁ—  idaṁ tasmiṁ samaye samādhindriyaṁ hoti. </div>
</div>
<div class="q" id="p_29Dhs_746"> <div class="divNumber">292.</div> <div class="p">
<span class="pN">746</span>Katamaṁ tasmiṁ samaye paññindriyaṁ hoti? Yā tasmiṁ samaye paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṁ kosallaṁ nepuññaṁ vebhabyā cintā upaparikkhā bhūrī medhā pariṇāyikā vipassanā sampajaññaṁ patodo paññā paññindriyaṁ paññābalaṁ paññāsatthaṁ paññāpāsādo paññāāloko paññāobhāso paññāpajjoto paññāratanaṁ amoho dhammavicayo sammādiṭṭhi dhammavicayasambojjhaṅgo maggaṅgaṁ maggapariyāpannaṁ—  idaṁ tasmiṁ samaye paññindriyaṁ hoti. </div>
</div>
<div class="q" id="p_29Dhs_747"> <div class="divNumber">293.</div> <div class="p">
<span class="pN">747</span>Katamaṁ tasmiṁ samaye manindriyaṁ hoti? Yaṁ tasmiṁ samaye cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjāmanoviññāṇadhātu—  idaṁ tasmiṁ samaye manindriyaṁ hoti. </div>
</div>
<div class="q" id="p_29Dhs_748"> <div class="divNumber">294.</div> <div class="p">
<span class="pN">748</span>Katamaṁ tasmiṁ samaye somanassindriyaṁ hoti? Yaṁ tasmiṁ samaye cetasikaṁ sātaṁ cetasikaṁ sukhaṁ cetosamphassajaṁ sātaṁ sukhaṁ vedayitaṁ cetosamphassajā sātā sukhā vedanā—  idaṁ tasmiṁ samaye somanassindriyaṁ hoti. </div>
</div>
<div class="q" id="p_29Dhs_749"> <div class="divNumber">295.</div> <div class="p">
<span class="pN">749</span>Katamaṁ tasmiṁ samaye jīvitindriyaṁ hoti? Yo tesaṁ arūpīnaṁ dhammānaṁ āyu ṭhiti yapanā yāpanā iriyanā vattanā pālanā jīvitaṁ jīvitindriyaṁ—  idaṁ tasmiṁ samaye jīvitindriyaṁ hoti. </div>
</div>
<div class="q" id="p_29Dhs_750"> <div class="divNumber">296.</div> <div class="p">
<span class="pN">750</span>Katamaṁ tasmiṁ samaye anaññātaññassāmītindriyaṁ hoti? Yā tesaṁ dhammānaṁ anaññātānaṁ adiṭṭhānaṁ appattānaṁ aviditānaṁ asacchikatānaṁ sacchikiriyāya paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṁ kosallaṁ nepuññaṁ vebhabyā cintā upaparikkhā bhūrī medhā pariṇāyikā vipassanā sampajaññaṁ patodo paññā paññindriyaṁ paññābalaṁ paññāsatthaṁ paññāpāsādo paññāāloko paññāobhāso paññāpajjoto paññāratanaṁ amoho dhammavicayo sammādiṭṭhi dhammavicayasambojjhaṅgo maggaṅgaṁ maggapariyāpannaṁ—  idaṁ tasmiṁ samaye anaññātaññassāmītindriyaṁ hoti. </div>
</div>
<div class="q" id="p_29Dhs_751"> <div class="divNumber">297.</div> <div class="p">
<span class="pN">751</span>Katamā tasmiṁ samaye sammādiṭṭhi hoti? Yā tasmiṁ samaye paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṁ kosallaṁ nepuññaṁ vebhabyā cintā upaparikkhā bhūrī medhā pariṇāyikā vipassanā sampajaññaṁ patodo paññā paññindriyaṁ paññābalaṁ paññāsatthaṁ paññāpāsādo paññāāloko paññāobhāso paññāpajjoto paññāratanaṁ amoho dhammavicayo sammādiṭṭhi dhammavicayasambojjhaṅgo maggaṅgaṁ maggapariyāpannaṁ—  ayaṁ tasmiṁ samaye sammādiṭṭhi hoti. </div>
</div>
<div class="q" id="p_29Dhs_752"> <div class="divNumber">298.</div> <div class="p">
<span class="pN">752</span>Katamo tasmiṁ samaye sammāsaṅkappo hoti? Yo tasmiṁ samaye takko vitakko saṅkappo appanā byappanā cetaso abhiniropanā sammāsaṅkappo maggaṅgaṁ maggapariyāpannaṁ—  ayaṁ tasmiṁ samaye sammāsaṅkappo hoti. </div>
</div>
<div class="q" id="p_29Dhs_753"> <div class="divNumber">299.</div> <div class="p">
<span class="pN">753</span>Katamā tasmiṁ samaye sammāvācā hoti? Yā tasmiṁ samaye catūhi vacīduccaritehi ārati virati paṭivirati veramaṇī akiriyā akaraṇaṁ anajjhāpatti velāanatikkamo setughāto sammāvācā maggaṅgaṁ maggapariyāpannaṁ—  ayaṁ tasmiṁ samaye sammāvācā hoti. </div>
</div>
<div class="q" id="p_29Dhs_754"> <div class="divNumber">300.</div> <div class="p">
<span class="pN">754</span>Katamo tasmiṁ samaye sammākammanto hoti? Yā tasmiṁ samaye tīhi kāyaduccaritehi ārati virati paṭivirati veramaṇī akiriyā akaraṇaṁ anajjhāpatti velāanatikkamo setughāto sammākammanto maggaṅgaṁ maggapariyāpannaṁ—  ayaṁ tasmiṁ samaye sammākammanto hoti. </div>
</div>
<div class="q" id="p_29Dhs_755"> <div class="divNumber">301.</div> <div class="p">
<span class="pN">755</span>Katamo tasmiṁ samaye sammāājīvo hoti? Yā tasmiṁ samaye micchāājīvā ārati virati paṭivirati veramaṇī akiriyā akaraṇaṁ anajjhāpatti velāanatikkamo setughāto sammāājīvo maggaṅgaṁ maggapariyāpannaṁ—  ayaṁ tasmiṁ samaye sammāājīvo hoti. </div>
</div>
<div class="q" id="p_29Dhs_756"> <div class="divNumber">302.</div> <div class="p">
<span class="pN">756</span>Katamo tasmiṁ samaye sammāvāyāmo hoti? Yo tasmiṁ samaye cetasiko vīriyārambho nikkamo parakkamo uyyāmo vāyāmo ussāho ussoḷhī thāmo dhiti asithilaparakkamatā anikkhittachandatā anikkhittadhuratā dhurasampaggāho vīriyaṁ vīriyindriyaṁ vīriyabalaṁ sammāvāyāmo vīriyasambojjhaṅgo maggaṅgaṁ maggapariyāpannaṁ—  ayaṁ tasmiṁ samaye sammāvāyāmo hoti. </div>
</div>
<div class="q" id="p_29Dhs_757"> <div class="divNumber">303.</div> <div class="p">
<span class="pN">757</span>Katamā tasmiṁ samaye sammāsati hoti? Yā tasmiṁ samaye sati anussati paṭissati sati saraṇatā dhāraṇatā apilāpanatā asammussanatā sati satindriyaṁ satibalaṁ sammāsati satisambojjhaṅgo maggaṅgaṁ maggapariyāpannaṁ—  ayaṁ tasmiṁ samaye sammāsati hoti. </div>
</div>
<div class="q" id="p_29Dhs_758"> <div class="divNumber">304.</div> <div class="p">
<span class="pN">758</span>Katamo tasmiṁ samaye sammāsamādhi hoti? Yā tasmiṁ samaye cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṁ samādhibalaṁ sammāsamādhi samādhisambojjhaṅgo maggaṅgaṁ maggapariyāpannaṁ—  ayaṁ tasmiṁ samaye sammāsamādhi hoti. </div>
</div>
<div class="q" id="p_29Dhs_759"> <div class="divNumber">305.</div> <div class="p">
<span class="pN">759</span>Katamaṁ tasmiṁ samaye saddhābalaṁ hoti? Yā tasmiṁ samaye saddhā saddahanā okappanā abhippasādo saddhā saddhindriyaṁ saddhābalaṁ—  idaṁ tasmiṁ samaye saddhābalaṁ hoti. </div>
</div>
<div class="q" id="p_29Dhs_760"> <div class="divNumber">306.</div> <div class="p">
<span class="pN">760</span>Katamaṁ tasmiṁ samaye vīriyabalaṁ hoti? Yo tasmiṁ samaye cetasiko vīriyārambho nikkamo parakkamo uyyāmo vāyāmo ussāho ussoḷhī thāmo dhiti asithilaparakkamatā anikkhittachandatā anikkhittadhuratā dhurasampaggāho vīriyaṁ vīriyindriyaṁ vīriyabalaṁ sammāvāyāmo vīriyasambojjhaṅgo maggaṅgaṁ maggapariyāpannaṁ—  idaṁ tasmiṁ samaye vīriyabalaṁ hoti. </div>
</div>
<div class="q" id="p_29Dhs_761"> <div class="divNumber">307.</div> <div class="p">
<span class="pN">761</span>Katamaṁ tasmiṁ samaye satibalaṁ hoti? Yā tasmiṁ samaye sati anussati paṭissati sati saraṇatā dhāraṇatā apilāpanatā asammussanatā sati satindriyaṁ satibalaṁ sammāsati satisambojjhaṅgo maggaṅgaṁ maggapariyāpannaṁ—  idaṁ tasmiṁ samaye satibalaṁ hoti. </div>
</div>
<div class="q" id="p_29Dhs_762"> <div class="divNumber">308.</div> <div class="p">
<span class="pN">762</span>Katamaṁ tasmiṁ samaye samādhibalaṁ hoti? Yā tasmiṁ samaye cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṁ samādhibalaṁ sammāsamādhi samādhisambojjhaṅgo maggaṅgaṁ maggapariyāpannaṁ—  idaṁ tasmiṁ samaye samādhibalaṁ hoti. </div>
</div>
<div class="q" id="p_29Dhs_763"> <div class="divNumber">309.</div> <div class="p">
<span class="pN">763</span>Katamaṁ tasmiṁ samaye paññābalaṁ hoti? Yā tasmiṁ samaye paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṁ kosallaṁ nepuññaṁ vebhabyā cintā upaparikkhā bhūrī medhā pariṇāyikā vipassanā sampajaññaṁ patodo paññā paññindriyaṁ paññābalaṁ paññāsatthaṁ paññāpāsādo paññāāloko paññāobhāso paññāpajjoto paññāratanaṁ amoho dhammavicayo sammādiṭṭhi dhammavicayasambojjhaṅgo maggaṅgaṁ maggapariyāpannaṁ—  idaṁ tasmiṁ samaye paññābalaṁ hoti. </div>
</div>
<div class="q" id="p_29Dhs_764"> <div class="divNumber">310.</div> <div class="p">
<span class="pN">764</span>Katamaṁ tasmiṁ samaye hiribalaṁ hoti? Yaṁ tasmiṁ samaye hirīyati hiriyitabbena hirīyati pāpakānaṁ akusalānaṁ dhammānaṁ samāpattiyā—  idaṁ tasmiṁ samaye hiribalaṁ hoti. </div>
</div>
<div class="q" id="p_29Dhs_765"> <div class="divNumber">311.</div> <div class="p">
<span class="pN">765</span>Katamaṁ tasmiṁ samaye ottappabalaṁ hoti? Yaṁ tasmiṁ samaye ottappati ottappitabbena ottappati pāpakānaṁ akusalānaṁ dhammānaṁ samāpattiyā—  idaṁ tasmiṁ samaye ottappabalaṁ hoti. </div>
</div>
<div class="q" id="p_29Dhs_766"> <div class="divNumber">312.</div> <div class="p">
<span class="pN">766</span>Katamo tasmiṁ samaye alobho hoti? Yo tasmiṁ samaye alobho alubbhanā alubbhitattaṁ asārāgo asārajjanā asārajjitattaṁ anabhijjhā alobho kusalamūlaṁ—  ayaṁ tasmiṁ samaye alobho hoti. </div>
</div>
<div class="q" id="p_29Dhs_767"> <div class="divNumber">313.</div> <div class="p">
<span class="pN">767</span>Katamo tasmiṁ samaye adoso hoti? Yo tasmiṁ samaye adoso adussanā adussitattaṁ abyāpādo abyāpajjo adoso kusalamūlaṁ—  ayaṁ tasmiṁ samaye adoso hoti. </div>
</div>
<div class="q" id="p_29Dhs_768"> <div class="divNumber">314.</div> <div class="p">
<span class="pN">768</span>Katamo tasmiṁ samaye amoho hoti? Yā tasmiṁ samaye paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṁ kosallaṁ nepuññaṁ vebhabyā cintā upaparikkhā bhūrī medhā pariṇāyikā vipassanā sampajaññaṁ patodo paññā paññindriyaṁ paññābalaṁ paññāsatthaṁ paññāpāsādo paññāāloko paññāobhāso paññāpajjoto paññāratanaṁ amoho dhammavicayo sammādiṭṭhi dhammavicayasambojjhaṅgo maggaṅgaṁ maggapariyāpannaṁ—  ayaṁ tasmiṁ samaye amoho hoti. </div>
</div>
<div class="q" id="p_29Dhs_769"> <div class="divNumber">315.</div> <div class="p">
<span class="pN">769</span>Katamā tasmiṁ samaye anabhijjhā hoti? Yo tasmiṁ samaye alobho alubbhanā alubbhitattaṁ asārāgo asārajjanā asārajjitattaṁ anabhijjhā alobho kusalamūlaṁ—  ayaṁ tasmiṁ samaye anabhijjhā hoti. </div>
</div>
<div class="q" id="p_29Dhs_770"> <div class="divNumber">316.</div> <div class="p">
<span class="pN">770</span>Katamo tasmiṁ samaye abyāpādo hoti? Yo tasmiṁ samaye adoso adussanā adussitattaṁ abyāpādo abyāpajjo adoso kusalamūlaṁ—  ayaṁ tasmiṁ samaye abyāpādo hoti. </div>
</div>
<div class="q" id="p_29Dhs_771"> <div class="divNumber">317.</div> <div class="p">
<span class="pN">771</span>Katamā tasmiṁ samaye sammādiṭṭhi hoti? Yā tasmiṁ samaye paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṁ kosallaṁ nepuññaṁ vebhabyā cintā upaparikkhā bhūrī medhā pariṇāyikā vipassanā sampajaññaṁ patodo paññā paññindriyaṁ paññābalaṁ paññāsatthaṁ paññāpāsādo paññāāloko paññāobhāso paññāpajjoto paññāratanaṁ amoho dhammavicayo sammādiṭṭhi dhammavicayasambojjhaṅgo maggaṅgaṁ maggapariyāpannaṁ—  ayaṁ tasmiṁ samaye sammādiṭṭhi hoti. </div>
</div>
<div class="q" id="p_29Dhs_772"> <div class="divNumber">318.</div> <div class="p">
<span class="pN">772</span>Katamā tasmiṁ samaye hirī hoti? Yaṁ tasmiṁ samaye hirīyati hiriyitabbena hirīyati pāpakānaṁ akusalānaṁ dhammānaṁ samāpattiyā—  ayaṁ tasmiṁ samaye hirī hoti. </div>
</div>
<div class="q" id="p_29Dhs_773"> <div class="divNumber">319.</div> <div class="p">
<span class="pN">773</span>Katamaṁ tasmiṁ samaye ottappaṁ hoti? Yaṁ tasmiṁ samaye ottappati ottappitabbena ottappati pāpakānaṁ akusalānaṁ dhammānaṁ samāpattiyā—  idaṁ tasmiṁ samaye ottappaṁ hoti. </div>
</div>
<div class="q" id="p_29Dhs_774"> <div class="divNumber">320.</div> <div class="p">
<span class="pN">774</span>Katamā tasmiṁ samaye kāyapassaddhi hoti? Yā tasmiṁ samaye vedanākkhandhassa saññākkhandhassa saṅkhārakkhandhassa passaddhi paṭipassaddhi passambhanā paṭipassambhanā paṭipassambhitattaṁ passaddhisambojjhaṅgo—  ayaṁ tasmiṁ samaye kāyapassaddhi hoti. </div>
</div>
<div class="q" id="p_29Dhs_775"> <div class="divNumber">321.</div> <div class="p">
<span class="pN">775</span>Katamā tasmiṁ samaye cittapassaddhi hoti? Yā tasmiṁ samaye viññāṇakkhandhassa passaddhi paṭipassaddhi passambhanā paṭipassambhanā paṭipassambhitattaṁ passaddhisambojjhaṅgo—  ayaṁ tasmiṁ samaye cittapassaddhi hoti. </div>
</div>
<div class="q" id="p_29Dhs_776"> <div class="divNumber">322.</div> <div class="p">
<span class="pN">776</span>Katamā tasmiṁ samaye kāyalahutā hoti? Yā tasmiṁ samaye vedanākkhandhassa saññākkhandhassa saṅkhārakkhandhassa lahutā lahupariṇāmatā adandhanatā avitthanatā—  ayaṁ tasmiṁ samaye kāyalahutā hoti. </div>
</div>
<div class="q" id="p_29Dhs_777"> <div class="divNumber">323.</div> <div class="p">
<span class="pN">777</span>Katamā tasmiṁ samaye cittalahutā hoti? Yā tasmiṁ samaye viññāṇakkhandhassa lahutā lahupariṇāmatā adandhanatā avitthanatā—  ayaṁ tasmiṁ samaye cittalahutā hoti. </div>
</div>
<div class="q" id="p_29Dhs_778"> <div class="divNumber">324.</div> <div class="p">
<span class="pN">778</span>Katamā tasmiṁ samaye kāyamudutā hoti? Yā tasmiṁ samaye vedanākkhandhassa saññākkhandhassa saṅkhārakkhandhassa mudutā maddavatā akakkhaḷatā akathinatā—  ayaṁ tasmiṁ samaye kāyamudutā hoti. </div>
</div>
<div class="q" id="p_29Dhs_779"> <div class="divNumber">325.</div> <div class="p">
<span class="pN">779</span>Katamā tasmiṁ samaye cittamudutā hoti? Yā tasmiṁ samaye viññāṇakkhandhassa mudutā maddavatā akakkhaḷatā akathinatā—  ayaṁ tasmiṁ samaye cittamudutā hoti. </div>
</div>
<div class="q" id="p_29Dhs_780"> <div class="divNumber">326.</div> <div class="p">
<span class="pN">780</span>Katamā tasmiṁ samaye kāyakammaññatā hoti? Yā tasmiṁ samaye vedanākkhandhassa saññākkhandhassa saṅkhārakkhandhassa kammaññatā kammaññattaṁ kammaññabhāvo—  ayaṁ tasmiṁ samaye kāyakammaññatā hoti. </div>
</div>
<div class="q" id="p_29Dhs_781"> <div class="divNumber">327.</div> <div class="p">
<span class="pN">781</span>Katamā tasmiṁ samaye cittakammaññatā hoti? Yā tasmiṁ samaye viññāṇakkhandhassa kammaññatā kammaññattaṁ kammaññabhāvo—  ayaṁ tasmiṁ samaye cittakammaññatā hoti. </div>
</div>
<div class="q" id="p_29Dhs_782"> <div class="divNumber">328.</div> <div class="p">
<span class="pN">782</span>Katamā tasmiṁ samaye kāyapāguññatā hoti? Yā tasmiṁ samaye vedanākkhandhassa saññākkhandhassa saṅkhārakkhandhassa paguṇatā paguṇattaṁ paguṇabhāvo—  ayaṁ tasmiṁ samaye kāyapāguññatā hoti. </div>
</div>
<div class="q" id="p_29Dhs_783"> <div class="divNumber">329.</div> <div class="p">
<span class="pN">783</span>Katamā tasmiṁ samaye cittapāguññatā hoti? Yā tasmiṁ samaye viññāṇakkhandhassa paguṇatā paguṇattaṁ paguṇabhāvo—  ayaṁ tasmiṁ samaye cittapāguññatā hoti. </div>
</div>
<div class="q" id="p_29Dhs_784"> <div class="divNumber">330.</div> <div class="p">
<span class="pN">784</span>Katamā tasmiṁ samaye kāyujukatā hoti? Yā tasmiṁ samaye vedanākkhandhassa saññākkhandhassa saṅkhārakkhandhassa ujutā ujukatā ajimhatā avaṅkatā akuṭilatā—  ayaṁ tasmiṁ samaye kāyujukatā hoti. </div>
</div>
<div class="q" id="p_29Dhs_785"> <div class="divNumber">331.</div> <div class="p">
<span class="pN">785</span>Katamā tasmiṁ samaye cittujukatā hoti? Yā tasmiṁ samaye viññāṇakkhandhassa ujutā ujukatā ajimhatā avaṅkatā akuṭilatā—  ayaṁ tasmiṁ samaye cittujukatā hoti. </div>
</div>
<div class="q" id="p_29Dhs_786"> <div class="divNumber">332.</div> <div class="p">
<span class="pN">786</span>Katamā tasmiṁ samaye sati hoti? Yā tasmiṁ samaye sati anussati paṭissati sati saraṇatā dhāraṇatā apilāpanatā asammussanatā sati satindriyaṁ satibalaṁ sammāsati satisambojjhaṅgo maggaṅgaṁ maggapariyāpannaṁ—  ayaṁ tasmiṁ samaye sati hoti. </div>
</div>
<div class="q" id="p_29Dhs_787"> <div class="divNumber">333.</div> <div class="p">
<span class="pN">787</span>Katamaṁ tasmiṁ samaye sampajaññaṁ hoti? Yā tasmiṁ samaye paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṁ kosallaṁ nepuññaṁ vebhabyā cintā upaparikkhā bhūrī medhā pariṇāyikā vipassanā sampajaññaṁ patodo paññā paññindriyaṁ paññābalaṁ paññāsatthaṁ paññāpāsādo paññāāloko paññāobhāso paññāpajjoto paññāratanaṁ amoho dhammavicayo sammādiṭṭhi dhammavicayasambojjhaṅgo maggaṅgaṁ maggapariyāpannaṁ—  idaṁ tasmiṁ samaye sampajaññaṁ hoti. </div>
</div>
<div class="q" id="p_29Dhs_788"> <div class="divNumber">334.</div> <div class="p">
<span class="pN">788</span>Katamo tasmiṁ samaye samatho hoti? Yā tasmiṁ samaye cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṁ samādhibalaṁ sammāsamādhi samādhisambojjhaṅgo maggaṅgaṁ maggapariyāpannaṁ—  ayaṁ tasmiṁ samaye samatho hoti. </div>
</div>
<div class="q" id="p_29Dhs_789"> <div class="divNumber">335.</div> <div class="p">
<span class="pN">789</span>Katamā tasmiṁ samaye vipassanā hoti? Yā tasmiṁ samaye paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṁ kosallaṁ nepuññaṁ vebhabyā cintā upaparikkhā bhūrī medhā pariṇāyikā vipassanā sampajaññaṁ patodo paññā paññindriyaṁ paññābalaṁ paññāsatthaṁ paññāpāsādo paññāāloko paññāobhāso paññāpajjoto paññāratanaṁ amoho dhammavicayo sammādiṭṭhi dhammavicayasambojjhaṅgo maggaṅgaṁ maggapariyāpannaṁ—  ayaṁ tasmiṁ samaye vipassanā hoti. </div>
</div>
<div class="q" id="p_29Dhs_790"> <div class="divNumber">336.</div> <div class="p">
<span class="pN">790</span>Katamo tasmiṁ samaye paggāho hoti? Yo tasmiṁ samaye cetasiko vīriyārambho nikkamo parakkamo uyyāmo vāyāmo ussāho ussoḷhī thāmo dhiti asithilaparakkamatā anikkhittachandatā anikkhittadhuratā dhurasampaggāho vīriyaṁ vīriyindriyaṁ vīriyabalaṁ sammāvāyāmo vīriyasambojjhaṅgo maggaṅgaṁ maggapariyāpannaṁ—  ayaṁ tasmiṁ samaye paggāho hoti. </div>
</div>
<div class="q" id="p_29Dhs_791"> <div class="divNumber">337.</div> <div class="p">
<span class="pN">791</span>Katamo tasmiṁ samaye avikkhepo hoti? Yā tasmiṁ samaye cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṁ samādhibalaṁ sammāsamādhi samādhisambojjhaṅgo maggaṅgaṁ maggapariyāpannaṁ—  ayaṁ tasmiṁ samaye avikkhepo hoti; ye vā pana tasmiṁ samaye aññepi atthi paṭiccasamuppannā arūpino dhammā—  ime dhammā kusalā. </div>
</div>
<div class="q" id="p_29Dhs_792"> <div class="p">
<span class="pN">792</span>Tasmiṁ kho pana samaye cattāro khandhā honti, dvāyatanāni honti, dve dhātuyo honti, tayo āhārā honti, navindriyāni honti, pañcaṅgikaṁ jhānaṁ hoti, aṭṭhaṅgiko maggo hoti, satta balāni honti, tayo hetū honti, eko phasso hoti, ekā vedanā hoti, ekā saññā hoti, ekā cetanā hoti, ekaṁ cittaṁ hoti, eko vedanākkhandho hoti, eko saññākkhandho hoti, eko saṅkhārakkhandho hoti, eko viññāṇakkhandho hoti, ekaṁ manāyatanaṁ hoti, ekaṁ manindriyaṁ hoti, ekā manoviññāṇadhātu hoti, ekaṁ dhammāyatanaṁ hoti, ekā dhammadhātu hoti; ye vā pana tasmiṁ samaye aññepi atthi paṭiccasamuppannā arūpino dhammā—  ime dhammā kusalā…pe… . </div>
</div>
<div class="q" id="p_29Dhs_793"> <div class="divNumber">338.</div> <div class="p">
<span class="pN">793</span>Katamo tasmiṁ samaye saṅkhārakkhandho hoti? Phasso cetanā vitakko vicāro pīti cittassekaggatā saddhindriyaṁ vīriyindriyaṁ satindriyaṁ samādhindriyaṁ paññindriyaṁ jīvitindriyaṁ anaññātaññassāmītindriyaṁ sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi saddhābalaṁ vīriyabalaṁ satibalaṁ samādhibalaṁ paññābalaṁ hiribalaṁ ottappabalaṁ alobho adoso amoho anabhijjhā abyāpādo sammādiṭṭhi hirī ottappaṁ kāyapassaddhi cittapassaddhi kāyalahutā cittalahutā kāyamudutā cittamudutā kāyakammaññatā cittakammaññatā kāyapāguññatā cittapāguññatā kāyujukatā cittujukatā sati sampajaññaṁ samatho vipassanā paggāho avikkhepo; ye vā pana tasmiṁ samaye aññepi atthi paṭiccasamuppannā arūpino dhammā ṭhapetvā vedanākkhandhaṁ ṭhapetvā saññākkhandhaṁ ṭhapetvā viññāṇakkhandhaṁ—  ayaṁ tasmiṁ samaye saṅkhārakkhandho hoti…pe…  ime dhammā kusalā. </div>
</div>
<div class="q" id="p_29Dhs_794"> <div class="divNumber">339.</div> <div class="p">
<span class="pN">794</span>Katame dhammā kusalā? Yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi…pe…  paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, tasmiṁ samaye phasso hoti…pe…  avikkhepo hoti…pe…  ime dhammā kusalā. </div>
</div>
<div class="q" id="p_29Dhs_795"> <div class="p">
<span class="pN">795</span>Katame dhammā kusalā? Yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi…pe…  paṭhamaṁ jhānaṁ upasampajja viharati dukkhapaṭipadaṁ khippābhiññaṁ, tasmiṁ samaye phasso hoti…pe…  avikkhepo hoti…pe…  ime dhammā kusalā. </div>
</div>
<div class="q" id="p_29Dhs_796"> <div class="divNumber">340.</div> <div class="p">
<span class="pN">796</span>Katame dhammā kusalā? Yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi…pe…  paṭhamaṁ jhānaṁ upasampajja viharati sukhapaṭipadaṁ dandhābhiññaṁ, tasmiṁ samaye phasso hoti…pe…  avikkhepo hoti…pe…  ime dhammā kusalā. </div>
</div>
<div class="q" id="p_29Dhs_797"> <div class="divNumber">341.</div> <div class="p">
<span class="pN">797</span>Katame dhammā kusalā? Yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi…pe…  paṭhamaṁ jhānaṁ upasampajja viharati sukhapaṭipadaṁ khippābhiññaṁ, tasmiṁ samaye phasso hoti…pe…  avikkhepo hoti…pe…  ime dhammā kusalā. </div>
</div>
<div class="q" id="p_29Dhs_798"> <div class="divNumber">342.</div> <div class="p">
<span class="pN">798</span>Katame dhammā kusalā? Yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vitakkavicārānaṁ vūpasamā…pe…  dutiyaṁ jhānaṁ…pe…  tatiyaṁ jhānaṁ…pe…  catutthaṁ jhānaṁ…pe…  paṭhamaṁ jhānaṁ…pe…  pañcamaṁ jhānaṁ upasampajja viharati dukkhapaṭipadaṁ dandhābhiññaṁ…pe…  dukkhapaṭipadaṁ khippābhiññaṁ…pe…  sukhapaṭipadaṁ dandhābhiññaṁ…pe…  sukhapaṭipadaṁ khippābhiññaṁ, tasmiṁ samaye phasso hoti…pe…  avikkhepo hoti…pe…  ime dhammā kusalā. </div>
</div>
<div class="CENTER" id="p_29Dhs_799">
<span class="pN">799</span>Suddhikapaṭipadā.</div>
</html>
