<html>
<div class="i">1.4.1.10 Rājasikkhāpada</div>
<div class="h">
Mahāvibhaṅga
</div>
<div class="h">
Nissaggiyakaṇḍa
</div>
<div class="h">
Cīvaravagga
</div>
<div class="h">
Rājasikkhāpada
</div>
<div class="q" id="p_1V_2070">
<div class="divNumber">
537.
</div>
<div class="p">
<span class="pN">2070</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena āyasmato upanandassa sakyaputtassa upaṭṭhāko mahāmatto āyasmato upanandassa sakyaputtassa dūtena cīvaracetāpannaṁ pāhesi— “iminā cīvaracetāpannena cīvaraṁ cetāpetvā ayyaṁ upanandaṁ cīvarena acchādehī”ti. Atha kho so dūto yenāyasmā upanando sakyaputto tenupasaṅkami; upasaṅkamitvā āyasmantaṁ upanandaṁ sakyaputtaṁ etadavoca— “idaṁ kho, bhante, āyasmantaṁ uddissa cīvaracetāpannaṁ ābhataṁ. Paṭiggaṇhātu āyasmā cīvaracetāpannan”ti. Evaṁ vutte āyasmā upanando sakyaputto taṁ dūtaṁ etadavoca— “na kho mayaṁ, āvuso, cīvaracetāpannaṁ paṭiggaṇhāma, cīvarañca kho mayaṁ paṭiggaṇhāma kālena kappiyan”ti. Evaṁ vutte, so dūto āyasmantaṁ upanandaṁ sakyaputtaṁ etadavoca— “atthi panāyasmato koci veyyāvaccakaro”ti? Tena kho pana samayena aññataro upāsako ārāmaṁ agamāsi kenacideva karaṇīyena. Atha kho āyasmā upanando sakyaputto taṁ dūtaṁ etadavoca— “eso kho, āvuso, upāsako bhikkhūnaṁ veyyāvaccakaro”ti. Atha kho so dūto taṁ upāsakaṁ saññāpetvā yenāyasmā upanando sakyaputto tenupasaṅkami; upasaṅkamitvā āyasmantaṁ upanandaṁ sakyaputtaṁ etadavoca— “yaṁ kho, bhante, āyasmā veyyāvaccakaraṁ niddisi saññatto so mayā. Upasaṅkamatu āyasmā kālena, cīvarena taṁ acchādessatī”ti.
</div>
</div>
<div class="q" id="p_1V_2071">
<div class="p">
<span class="pN">2071</span>Tena kho pana samayena so mahāmatto āyasmato upanandassa sakyaputtassa santike dūtaṁ pāhesi— “paribhuñjatu ayyo taṁ cīvaraṁ, icchāma mayaṁ ayyena taṁ cīvaraṁ paribhuttan”ti. Atha kho āyasmā upanando sakyaputto taṁ upāsakaṁ na kiñci avacāsi. Dutiyampi kho so mahāmatto āyasmato upanandassa sakyaputtassa santike dūtaṁ pāhesi— “paribhuñjatu ayyo taṁ cīvaraṁ, icchāma mayaṁ ayyena taṁ cīvaraṁ paribhuttan”ti. Dutiyampi kho āyasmā upanando sakyaputto taṁ upāsakaṁ na kiñci avacāsi. Tatiyampi kho so mahāmatto āyasmato upanandassa sakyaputtassa santike dūtaṁ pāhesi— “paribhuñjatu ayyo taṁ cīvaraṁ, icchāma mayaṁ ayyena taṁ cīvaraṁ paribhuttan”ti.
</div>
</div>
<div class="q" id="p_1V_2072">
<div class="p">
<span class="pN">2072</span>Tena kho pana samayena negamassa samayo hoti. Negamena ca katikā katā hoti— “yo pacchā āgacchati paññāsaṁ baddho”ti. Atha kho āyasmā upanando sakyaputto yena so upāsako tenupasaṅkami; upasaṅkamitvā taṁ upāsakaṁ etadavoca— “attho me, āvuso, cīvarenā”ti. “Ajjaṇho, bhante, āgamehi, ajja negamassa samayo. Negamena ca katikā katā hoti— ‘yo pacchā āgacchati paññāsaṁ baddho’”ti. “Ajjeva me, āvuso, cīvaraṁ dehī”ti ovaṭṭikāya parāmasi. Atha kho so upāsako āyasmatā upanandena sakyaputtena nippīḷiyamāno āyasmato upanandassa sakyaputtassa cīvaraṁ cetāpetvā pacchā agamāsi. Manussā taṁ upāsakaṁ etadavocuṁ— “kissa tvaṁ, ayyo, pacchā āgato, paññāsaṁ jīnosī”ti.
</div>
</div>
<div class="q" id="p_1V_2073">
<div class="p">
<span class="pN">2073</span>Atha kho so upāsako tesaṁ manussānaṁ etamatthaṁ ārocesi. Manussā ujjhāyanti khiyyanti vipācenti— “mahicchā ime samaṇā sakyaputtiyā asantuṭṭhā. Nayimesaṁ sukaraṁ veyyāvaccampi kātuṁ. Kathañhi nāma āyasmā upanando upāsakena— ‘ajjaṇho, bhante, āgamehī’ti vuccamāno nāgamessatī”ti.
</div>
</div>
<div class="q" id="p_1V_2074">
<div class="p">
<span class="pN">2074</span>Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. Ye te bhikkhū appicchā…pe… te ujjhāyanti khiyyanti vipācenti— “kathañhi nāma āyasmā upanando sakyaputto upāsakena— ‘ajjaṇho, bhante, āgamehī’ti vuccamāno nāgamessatī”ti.
</div>
</div>
<div class="q" id="p_1V_2075">
<div class="p">
<span class="pN">2075</span>Atha kho te bhikkhū āyasmantaṁ upanandaṁ sakyaputtaṁ anekapariyāyena vigarahitvā bhagavato etamatthaṁ ārocesuṁ…pe… “saccaṁ kira tvaṁ, upananda, upāsakena— ‘ajjaṇho, bhante, āgamehī’ti vuccamāno nāgamesī”ti? “Saccaṁ, bhagavā”ti. Vigarahi buddho bhagavā…pe… kathañhi nāma tvaṁ, moghapurisa, upāsakena— ‘ajjaṇho, bhante, āgamehī’ti vuccamāno nāgamessasi. Netaṁ, moghapurisa, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_1V_2076">
<div class="divNumber">
538.
</div>
<div class="p">
<span class="pN">2076</span><span class="bold">“Bhikkhuṁ paneva uddissa rājā vā rājabhoggo vā brāhmaṇo vā gahapatiko vā dūtena cīvaracetāpannaṁ pahiṇeyya— ‘iminā cīvaracetāpannena cīvaraṁ cetāpetvā itthannāmaṁ bhikkhuṁ cīvarena acchādehī’ti. So ce dūto taṁ bhikkhuṁ upasaṅkamitvā evaṁ vadeyya— ‘idaṁ kho, bhante, āyasmantaṁ uddissa cīvaracetāpannaṁ ābhataṁ, paṭiggaṇhātu āyasmā cīvaracetāpannan’ti, tena bhikkhunā so dūto evamassa vacanīyo— ‘na kho mayaṁ, āvuso, cīvaracetāpannaṁ paṭiggaṇhāma. Cīvarañca kho mayaṁ paṭiggaṇhāma, kālena kappiyan’ti. So ce dūto taṁ bhikkhuṁ evaṁ vadeyya— ‘atthi panāyasmato koci veyyāvaccakaro’ti, cīvaratthikena, bhikkhave, bhikkhunā veyyāvaccakaro niddisitabbo ārāmiko vā upāsako vā— ‘eso kho, āvuso, bhikkhūnaṁ veyyāvaccakaro’ti. So ce dūto taṁ veyyāvaccakaraṁ saññāpetvā taṁ bhikkhuṁ upasaṅkamitvā evaṁ vadeyya— ‘yaṁ kho, bhante, āyasmā veyyāvaccakaraṁ niddisi saññatto so mayā, upasaṅkamatu āyasmā kālena, cīvarena taṁ acchādessatī’ti, cīvaratthikena, bhikkhave, bhikkhunā veyyāvaccakaro upasaṅkamitvā dvattikkhattuṁ codetabbo sāretabbo— ‘attho me, āvuso, cīvarenā’ti. Dvattikkhattuṁ codayamāno sārayamāno taṁ cīvaraṁ abhinipphādeyya, iccetaṁ kusalaṁ; no ce abhinipphādeyya, catukkhattuṁ pañcakkhattuṁ chakkhattuparamaṁ tuṇhībhūtena uddissa ṭhātabbaṁ. Catukkhattuṁ pañcakkhattuṁ chakkhattuparamaṁ tuṇhībhūto uddissa tiṭṭhamāno taṁ cīvaraṁ abhinipphādeyya, iccetaṁ kusalaṁ; tato ce uttari vāyamamāno taṁ cīvaraṁ abhinipphādeyya, nissaggiyaṁ pācittiyaṁ. No ce abhinipphādeyya, yatassa cīvaracetāpannaṁ ābhataṁ, tattha sāmaṁ vā gantabbaṁ dūto vā pāhetabbo— ‘yaṁ kho tumhe āyasmanto bhikkhuṁ uddissa cīvaracetāpannaṁ pahiṇittha, na taṁ tassa bhikkhuno kiñci atthaṁ anubhoti, yuñjantāyasmanto sakaṁ, mā vo sakaṁ vinassā’ti, ayaṁ tattha sāmīcī”</span>ti. (<span class="italic">10</span>:<span class="bold">29</span>)
</div>
</div>
<div class="q" id="p_1V_2077">
<div class="divNumber">
539.
</div>
<div class="p">
<span class="pN">2077</span><span class="bold">Bhikkhuṁ paneva uddissā</span>ti bhikkhussatthāya, bhikkhuṁ ārammaṇaṁ karitvā, bhikkhuṁ acchādetukāmo.
</div>
</div>
<div class="q" id="p_1V_2078">
<div class="p">
<span class="pN">2078</span><span class="bold">Rājā</span> nāma yo koci rajjaṁ kāreti.
</div>
</div>
<div class="q" id="p_1V_2079">
<div class="p">
<span class="pN">2079</span><span class="bold">Rājabhoggo</span> nāma yo koci rañño bhattavetanāhāro.
</div>
</div>
<div class="q" id="p_1V_2080">
<div class="p">
<span class="pN">2080</span><span class="bold">Brāhmaṇo</span> nāma jātiyā brāhmaṇo.
</div>
</div>
<div class="q" id="p_1V_2081">
<div class="p">
<span class="pN">2081</span><span class="bold">Gahapatiko</span> nāma ṭhapetvā rājaṁ rājabhoggaṁ brāhmaṇaṁ avaseso gahapatiko nāma.
</div>
</div>
<div class="q" id="p_1V_2082">
<div class="p">
<span class="pN">2082</span><span class="bold">Cīvaracetāpannaṁ</span> nāma hiraññaṁ vā suvaṇṇaṁ vā muttā vā maṇi vā.
</div>
</div>
<div class="q" id="p_1V_2083">
<div class="p">
<span class="pN">2083</span><span class="bold">Iminā cīvaracetāpannenā</span>ti paccupaṭṭhitena.
</div>
</div>
<div class="q" id="p_1V_2084">
<div class="p">
<span class="pN">2084</span><span class="bold">Cetāpetvā</span>ti parivattetvā.
</div>
</div>
<div class="q" id="p_1V_2085">
<div class="p">
<span class="pN">2085</span><span class="bold">Acchādehī</span>ti dajjehi.
</div>
</div>
<div class="q" id="p_1V_2086">
<div class="p">
<span class="pN">2086</span>So ce dūto taṁ bhikkhuṁ upasaṅkamitvā evaṁ vadeyya— “idaṁ kho, bhante, āyasmantaṁ uddissa cīvaracetāpannaṁ ābhataṁ. Paṭiggaṇhātu āyasmā cīvaracetāpannan”ti, tena bhikkhunā so dūto evamassa vacanīyo— “na kho mayaṁ, āvuso, cīvaracetāpannaṁ paṭiggaṇhāma. Cīvarañca kho mayaṁ paṭiggaṇhāma, kālena kappiyan”ti. So ce dūto taṁ bhikkhuṁ evaṁ vadeyya— “atthi panāyasmato koci veyyāvaccakaro”ti? Cīvaratthikena, bhikkhave, bhikkhunā veyyāvaccakaro niddisitabbo ārāmiko vā upāsako vā— “eso kho, āvuso, bhikkhūnaṁ veyyāvaccakaro”ti. Na vattabbo— “tassa dehīti vā, so vā nikkhipissati, so vā parivattessati, so vā cetāpessatī”ti.
</div>
</div>
<div class="q" id="p_1V_2087">
<div class="p">
<span class="pN">2087</span>So ce dūto taṁ veyyāvaccakaraṁ saññāpetvā taṁ bhikkhuṁ upasaṅkamitvā evaṁ vadeyya— “yaṁ kho, bhante, āyasmā veyyāvaccakaraṁ niddisi saññatto so mayā. Upasaṅkamatu āyasmā kālena, cīvarena taṁ acchādessatī”ti. Cīvaratthikena, bhikkhave, bhikkhunā veyyāvaccakaro upasaṅkamitvā dvattikkhattuṁ codetabbo sāretabbo— “attho me, āvuso, cīvarenā”ti. Na vattabbo— “dehi me cīvaraṁ, āhara me cīvaraṁ, parivattehi me cīvaraṁ, cetāpehi me cīvaran”ti.
</div>
</div>
<div class="q" id="p_1V_2088">
<div class="p">
<span class="pN">2088</span>Dutiyampi vattabbo. Tatiyampi vattabbo. Sace abhinipphādeti, iccetaṁ kusalaṁ; no ce abhinipphādeti, tattha gantvā tuṇhībhūtena uddissa ṭhātabbaṁ. Na āsane nisīditabbaṁ. Na āmisaṁ paṭiggahetabbaṁ. Na dhammo bhāsitabbo. “Kiṁ kāraṇā āgatosī”ti pucchiyamāno “jānāhi, āvuso”ti vattabbo. Sace āsane vā nisīdati, āmisaṁ vā paṭiggaṇhāti, dhammaṁ vā bhāsati, ṭhānaṁ bhañjati.
</div>
</div>
<div class="q" id="p_1V_2089">
<div class="p">
<span class="pN">2089</span>Dutiyampi ṭhātabbaṁ. Tatiyampi ṭhātabbaṁ. Catukkhattuṁ codetvā catukkhattuṁ ṭhātabbaṁ. Pañcakkhattuṁ codetvā dvikkhattuṁ ṭhātabbaṁ. Chakkhattuṁ codetvā na ṭhātabbaṁ. Tato ce uttari vāyamamāno taṁ cīvaraṁ abhinipphādeti, payoge dukkaṭaṁ. Paṭilābhena nissaggiyaṁ hoti. Nissajjitabbaṁ saṁghassa vā gaṇassa vā puggalassa vā. Evañca pana, bhikkhave, nissajjitabbaṁ…pe… “idaṁ me, bhante, cīvaraṁ atirekatikkhattuṁ codanāya atirekachakkhattuṁ ṭhānena abhinipphāditaṁ nissaggiyaṁ. Imāhaṁ saṁghassa nissajjāmī”ti…pe… dadeyyāti…pe… dadeyyunti…pe… āyasmato dammīti.
</div>
</div>
<div class="q" id="p_1V_2090">
<div class="p">
<span class="pN">2090</span>No ce abhinipphādeyya, yatassa cīvaracetāpannaṁ ābhataṁ tattha sāmaṁ vā gantabbaṁ dūto vā pāhetabbo— “yaṁ kho tumhe, āyasmanto, bhikkhuṁ uddissa cīvaracetāpannaṁ pahiṇittha na taṁ tassa bhikkhuno kiñci atthaṁ anubhoti. Yuñjantāyasmanto sakaṁ, mā vo sakaṁ vinassā”ti.
</div>
</div>
<div class="q" id="p_1V_2091">
<div class="p">
<span class="pN">2091</span><span class="bold">Ayaṁ tattha sāmīcī</span>ti ayaṁ tattha anudhammatā.
</div>
</div>
<div class="q" id="p_1V_2092">
<div class="divNumber">
540.
</div>
<div class="p">
<span class="pN">2092</span>Atirekatikkhattuṁ codanāya atirekachakkhattuṁ ṭhānena atirekasaññī abhinipphādeti, nissaggiyaṁ pācittiyaṁ. Atirekatikkhattuṁ codanāya atirekachakkhattuṁ ṭhānena vematiko abhinipphādeti, nissaggiyaṁ pācittiyaṁ. Atirekatikkhattuṁ codanāya atirekachakkhattuṁ ṭhānena ūnakasaññī abhinipphādeti, nissaggiyaṁ pācittiyaṁ.
</div>
</div>
<div class="q" id="p_1V_2093">
<div class="p">
<span class="pN">2093</span>Ūnakatikkhattuṁ codanāya ūnakachakkhattuṁ ṭhānena atirekasaññī, āpatti dukkaṭassa. Ūnakatikkhattuṁ codanāya ūnakachakkhattuṁ ṭhānena vematiko, āpatti dukkaṭassa. Ūnakatikkhattuṁ codanāya ūnakachakkhattuṁ ṭhānena ūnakasaññī anāpatti.
</div>
</div>
<div class="q" id="p_1V_2094">
<div class="divNumber">
541.
</div>
<div class="p">
<span class="pN">2094</span>Anāpatti— tikkhattuṁ codanāya, chakkhattuṁ ṭhānena, ūnakatikkhattuṁ codanāya, ūnakachakkhattuṁ ṭhānena, acodiyamāno deti, sāmikā codetvā denti, ummattakassa, ādikammikassāti.
</div>
</div>
<div class="CENTER" id="p_1V_2095">
<span class="pN">2095</span>Rājasikkhāpadaṁ niṭṭhitaṁ dasamaṁ.<br>
Kathinavaggo paṭhamo.
</div>
<div class="SUMMARY" id="p_1V_2096">
<span class="pN">2096</span><span class="firstLetter">T</span>assuddānaṁ
</div>
<div class="q" id="p_1V_2097">
<div class="p">
<table class="singleColumn">
	<tbody>
		<tr>
			<td>
			<div class="pN">
			2097
			</div>
			<div class="G">
			Ubbhataṁ kathinaṁ tīṇi,
			</div>
			</td>
		</tr>
		<tr>
			<td>
			<div class="G">
			dhovanañca paṭiggaho;
			</div>
			</td>
		</tr>
		<tr>
			<td>
			<div class="G">
			Aññātakāni tīṇeva,
			</div>
			</td>
		</tr>
		<tr>
			<td>
			<div class="G">
			ubhinnaṁ dūtakena cāti.
			</div>
			</td>
		</tr>
	</tbody>
</table>
</div>
</div>
</html>
