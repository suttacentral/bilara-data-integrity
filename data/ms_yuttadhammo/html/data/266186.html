<html>
<div class="i">7 Tirokuṭṭasutta</div>
<div class="h">Tirokuṭṭasutta</div>
<div class="q" id="p_18Kh_64"> <div class="divNumber">1.</div> <div class="p"> <table class="singleColumn"> <tr> <td> <div class="pN">64</div> <div class="G">Tirokuṭṭesu tiṭṭhanti,</div> </td> </tr> <tr> <td> <div class="G">sandhisiṅghāṭakesu ca;</div> </td> </tr> <tr> <td> <div class="G">Dvārabāhāsu tiṭṭhanti,</div> </td> </tr> <tr> <td> <div class="G">āgantvāna sakaṁ gharaṁ.</div> </td> </tr> </table> </div>
</div>
<div class="q" id="p_18Kh_65"> <div class="divNumber">2.</div> <div class="p"> <table class="singleColumn"> <tr> <td> <div class="pN">65</div> <div class="G">Pahūte annapānamhi,</div> </td> </tr> <tr> <td> <div class="G">khajjabhojje upaṭṭhite;</div> </td> </tr> <tr> <td> <div class="G">Na tesaṁ koci sarati,</div> </td> </tr> <tr> <td> <div class="G">sattānaṁ kammapaccayā.</div> </td> </tr> </table> </div>
</div>
<div class="q" id="p_18Kh_66"> <div class="divNumber">3.</div> <div class="p"> <table class="singleColumn"> <tr> <td> <div class="pN">66</div> <div class="G">Evaṁ dadanti ñātīnaṁ,</div> </td> </tr> <tr> <td> <div class="G">ye honti anukampakā;</div> </td> </tr> <tr> <td> <div class="G">Suciṁ paṇītaṁ kālena,</div> </td> </tr> <tr> <td> <div class="G">kappiyaṁ pānabhojanaṁ.</div> </td> </tr> </table> </div>
</div>
<div class="q" id="p_18Kh_67"> <div class="divNumber">4.</div> <div class="p"> <table class="singleColumn"> <tr> <td> <div class="pN">67</div> <div class="G">Idaṁ vo ñātīnaṁ hotu,</div> </td> </tr> <tr> <td> <div class="G">sukhitā hontu ñātayo;</div> </td> </tr> <tr> <td> <div class="G">Te ca tattha samāgantvā,</div> </td> </tr> <tr> <td> <div class="G">ñātipetā samāgatā.</div> </td> </tr> </table> </div>
</div>
<div class="q" id="p_18Kh_68"> <div class="divNumber">5.</div> <div class="p"> <table class="singleColumn"> <tr> <td> <div class="pN">68</div> <div class="G">Pahūte annapānamhi,</div> </td> </tr> <tr> <td> <div class="G">sakkaccaṁ anumodare;</div> </td> </tr> <tr> <td> <div class="G">Ciraṁ jīvantu no ñātī,</div> </td> </tr> <tr> <td> <div class="G">yesaṁ hetu labhāmase.</div> </td> </tr> </table> </div>
</div>
<div class="q" id="p_18Kh_69"> <div class="divNumber">6.</div> <div class="p"> <table class="singleColumn"> <tr> <td> <div class="pN">69</div> <div class="G">Amhākañca katā pūjā,</div> </td> </tr> <tr> <td> <div class="G">dāyakā ca anipphalā;</div> </td> </tr> <tr> <td> <div class="G">Na hi tattha kasī atthi,</div> </td> </tr> <tr> <td> <div class="G">gorakkhettha na vijjati.</div> </td> </tr> </table> </div>
</div>
<div class="q" id="p_18Kh_70"> <div class="divNumber">7.</div> <div class="p"> <table class="singleColumn"> <tr> <td> <div class="pN">70</div> <div class="G">Vaṇijjā tādisī natthi,</div> </td> </tr> <tr> <td> <div class="G">hiraññena kayākayaṁ;</div> </td> </tr> <tr> <td> <div class="G">Ito dinnena yāpenti,</div> </td> </tr> <tr> <td> <div class="G">petā kālagatā tahiṁ.</div> </td> </tr> </table> </div>
</div>
<div class="q" id="p_18Kh_71"> <div class="divNumber">8.</div> <div class="p"> <table class="singleColumn"> <tr> <td> <div class="pN">71</div> <div class="G">Unname udakaṁ vuṭṭhaṁ,</div> </td> </tr> <tr> <td> <div class="G">yathā ninnaṁ pavattati;</div> </td> </tr> <tr> <td> <div class="G">Evamevaṁ ito dinnaṁ,</div> </td> </tr> <tr> <td> <div class="G">petānaṁ upakappati.</div> </td> </tr> </table> </div>
</div>
<div class="q" id="p_18Kh_72"> <div class="divNumber">9.</div> <div class="p"> <table class="singleColumn"> <tr> <td> <div class="pN">72</div> <div class="G">Yathā vārivahā pūrā,</div> </td> </tr> <tr> <td> <div class="G">paripūrenti sāgaraṁ;</div> </td> </tr> <tr> <td> <div class="G">Evamevaṁ ito dinnaṁ,</div> </td> </tr> <tr> <td> <div class="G">petānaṁ upakappati.</div> </td> </tr> </table> </div>
</div>
<div class="q" id="p_18Kh_73"> <div class="divNumber">10.</div> <div class="p"> <table class="singleColumn"> <tr> <td> <div class="pN">73</div> <div class="G">Adāsi me akāsi me,</div> </td> </tr> <tr> <td> <div class="G">ñāti mittā sakhā ca me;</div> </td> </tr> <tr> <td> <div class="G">Petānaṁ dakkhiṇaṁ dajjā,</div> </td> </tr> <tr> <td> <div class="G">pubbe katamanussaraṁ.</div> </td> </tr> </table> </div>
</div>
<div class="q" id="p_18Kh_74"> <div class="divNumber">11.</div> <div class="p"> <table class="singleColumn"> <tr> <td> <div class="pN">74</div> <div class="G">Na hi ruṇṇaṁ vā soko vā,</div> </td> </tr> <tr> <td> <div class="G">yā caññā paridevanā;</div> </td> </tr> <tr> <td> <div class="G">Na taṁ petānamatthāya,</div> </td> </tr> <tr> <td> <div class="G">evaṁ tiṭṭhanti ñātayo.</div> </td> </tr> </table> </div>
</div>
<div class="q" id="p_18Kh_75"> <div class="divNumber">12.</div> <div class="p"> <table class="singleColumn"> <tr> <td> <div class="pN">75</div> <div class="G">Ayañca kho dakkhiṇā dinnā,</div> </td> </tr> <tr> <td> <div class="G">saṁghamhi suppatiṭṭhitā;</div> </td> </tr> <tr> <td> <div class="G">Dīgharattaṁ hitāyassa,</div> </td> </tr> <tr> <td> <div class="G">ṭhānaso upakappati.</div> </td> </tr> </table> </div>
</div>
<div class="q" id="p_18Kh_76"> <div class="divNumber">13.</div> <div class="p"> <table class="singleColumn"> <tr> <td> <div class="pN">76</div> <div class="G">So ñātidhammo ca ayaṁ nidassito,</div> </td> </tr> <tr> <td> <div class="G">Petāna pūjā ca katā uḷārā;</div> </td> </tr> <tr> <td> <div class="G">Balañca bhikkhūnamanuppadinnaṁ,</div> </td> </tr> <tr> <td> <div class="G">Tumhehi puññaṁ pasutaṁ anappakanti.</div> </td> </tr> </table> </div>
</div>
<div class="CENTER" id="p_18Kh_77">
<span class="pN">77</span>Tirokuṭṭasuttaṁ.</div>
</html>
