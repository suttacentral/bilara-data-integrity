<html>
<div class="i">1.1.6 Saṁyojanasutta</div>
<div class="h">Paṭhamapaṇṇāsaka</div>
<div class="h">Kammakaraṇavagga</div>
<div class="h">Saṁyojanasutta</div>
<div class="q" id="p_15A2_16"> <div class="divNumber">6.</div> <div class="p">
<span class="pN">16</span>“Dveme, bhikkhave, dhammā. Katame dve? Yā ca saṁyojaniyesu dhammesu assādānupassitā, yā ca saṁyojaniyesu dhammesu nibbidānupassitā. Saṁyojaniyesu, bhikkhave, dhammesu assādānupassī viharanto rāgaṁ na pajahati, dosaṁ na pajahati, mohaṁ na pajahati. Rāgaṁ appahāya, dosaṁ appahāya, mohaṁ appahāya na parimuccati jātiyā jarāya maraṇena sokehi paridevehi dukkhehi domanassehi upāyāsehi. Na parimuccati dukkhasmāti vadāmi. </div>
</div>
<div class="q" id="p_15A2_17"> <div class="p">
<span class="pN">17</span>Saṁyojaniyesu, bhikkhave, dhammesu nibbidānupassī viharanto rāgaṁ pajahati, dosaṁ pajahati, mohaṁ pajahati. Rāgaṁ pahāya, dosaṁ pahāya, mohaṁ pahāya, parimuccati jātiyā jarāya maraṇena sokehi paridevehi dukkhehi domanassehi upāyāsehi. Parimuccati dukkhasmāti vadāmi. Ime kho, bhikkhave, dve dhammā”ti. </div>
</div>
<div class="CENTER" id="p_15A2_18">
<span class="pN">18</span>Chaṭṭhaṁ.</div>
</html>
