<html>
<div class="i">15.5 Parapakkhādiavajānana</div>
<div class="h">Mahāsaṅgāma</div>
<div class="h">Parapakkhādiavajānana</div>
<div class="q" id="p_5V_1861"> <div class="divNumber">391.</div> <div class="p">
<span class="pN">1861</span><span class="bold">Kathaṁ laddhapakkhomhīti parapakkhaṁ avajānāti</span>? Idhekacco laddhapakkho hoti laddhaparivāro pakkhavā ñātimā. “Ayaṁ aladdhapakkho aladdhaparivāro na pakkhavā na ñātimā”ti tassa avajānanto adhammaṁ dhammoti dīpeti, dhammaṁ adhammoti dīpeti…pe…  duṭṭhullaṁ āpattiṁ aduṭṭhullā āpattīti dīpeti, aduṭṭhullaṁ āpattiṁ duṭṭhullā āpattīti dīpeti. Evaṁ laddhapakkhomhīti parapakkhaṁ avajānāti. </div>
</div>
<div class="q" id="p_5V_1862"> <div class="divNumber">392.</div> <div class="p">
<span class="pN">1862</span><span class="bold">Kathaṁ bahussutomhīti appassutaṁ avajānāti</span>? Idhekacco bahussuto hoti sutadharo sutasannicayo. “Ayaṁ appassuto appāgamo appadharo”ti tassa avajānanto adhammaṁ dhammoti dīpeti, dhammaṁ adhammoti dīpeti…pe…  duṭṭhullaṁ āpattiṁ aduṭṭhullā āpattīti dīpeti, aduṭṭhullaṁ āpattiṁ duṭṭhullā āpattīti dīpeti. Evaṁ bahussutomhīti appassutaṁ avajānāti. </div>
</div>
<div class="q" id="p_5V_1863"> <div class="divNumber">393.</div> <div class="p">
<span class="pN">1863</span><span class="bold">Kathaṁ therataromhīti navakataraṁ avajānāti</span>? Idhekacco thero hoti rattaññū cirapabbajito “ayaṁ navako appaññāto appakataññū imassa vacanaṁ akataṁ bhavissatī”ti tassa avajānanto adhammaṁ dhammoti dīpeti, dhammaṁ adhammoti dīpeti…pe…  duṭṭhullaṁ āpattiṁ aduṭṭhullā āpattīti dīpeti, aduṭṭhullaṁ āpattiṁ duṭṭhullā āpattīti dīpeti. Evaṁ therataromhīti navakataraṁ avajānāti. </div>
</div>
<div class="q" id="p_5V_1864"> <div class="divNumber">394.</div> <div class="p">
<span class="pN">1864</span><span class="bold">Asampattaṁ na byāharitabban</span>ti anotiṇṇaṁ bhāraṁ na otāretabbaṁ. <span class="bold">Sampattaṁ dhammato vinayato na parihāpetabban</span>ti yaṁatthāya saṁgho sannipatito hoti, taṁ atthaṁ dhammato vinayato na parihāpetabbaṁ. </div>
</div>
<div class="q" id="p_5V_1865"> <div class="divNumber">395.</div> <div class="p">
<span class="pN">1865</span><span class="bold">Yena dhammenā</span>ti bhūtena vatthunā. <span class="bold">Yena vinayenā</span>ti codetvā sāretvā. <span class="bold">Yena satthusāsanenā</span>ti ñattisampadāya anussāvanasampadāya, yena dhammena yena vinayena yena satthusāsanena taṁ adhikaraṇaṁ vūpasammati, tathā taṁ adhikaraṇaṁ vūpasametabbanti. </div>
</div>
</html>
