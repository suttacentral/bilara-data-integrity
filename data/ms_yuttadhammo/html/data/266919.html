<html>
<div class="i">3.1 Pabbajjāsutta</div>
<div class="h">Mahāvagga</div>
<div class="h">Pabbajjāsutta</div>
<div class="q" id="p_18Sn_472"> <div class="divNumber">408.</div> <div class="p"> <table class="singleColumn"> <tr> <td> <div class="pN">472</div> <div class="G">“Pabbajjaṁ kittayissāmi,</div> </td> </tr> <tr> <td> <div class="G">yathā pabbaji cakkhumā;</div> </td> </tr> <tr> <td> <div class="G">Yathā vīmaṁsamāno so,</div> </td> </tr> <tr> <td> <div class="G">pabbajjaṁ samarocayi. (1)</div> </td> </tr> </table> </div>
</div>
<div class="q" id="p_18Sn_473"> <div class="divNumber">409.</div> <div class="p"> <table class="singleColumn"> <tr> <td> <div class="pN">473</div> <div class="G">Sambādhoyaṁ gharāvāso,</div> </td> </tr> <tr> <td> <div class="G">rajassāyatanaṁ iti;</div> </td> </tr> <tr> <td> <div class="G">Abbhokāsova pabbajjā,</div> </td> </tr> <tr> <td> <div class="G">iti disvāna pabbaji. (2)</div> </td> </tr> </table> </div>
</div>
<div class="q" id="p_18Sn_474"> <div class="divNumber">410.</div> <div class="p"> <table class="singleColumn"> <tr> <td> <div class="pN">474</div> <div class="G">Pabbajitvāna kāyena,</div> </td> </tr> <tr> <td> <div class="G">pāpakammaṁ vivajjayi;</div> </td> </tr> <tr> <td> <div class="G">Vacīduccaritaṁ hitvā,</div> </td> </tr> <tr> <td> <div class="G">ājīvaṁ parisodhayi. (3)</div> </td> </tr> </table> </div>
</div>
<div class="q" id="p_18Sn_475"> <div class="divNumber">411.</div> <div class="p"> <table class="singleColumn"> <tr> <td> <div class="pN">475</div> <div class="G">Agamā rājagahaṁ buddho,</div> </td> </tr> <tr> <td> <div class="G">magadhānaṁ giribbajaṁ;</div> </td> </tr> <tr> <td> <div class="G">Piṇḍāya abhihāresi,</div> </td> </tr> <tr> <td> <div class="G">ākiṇṇavaralakkhaṇo”. (4)</div> </td> </tr> </table> </div>
</div>
<div class="q" id="p_18Sn_476"> <div class="divNumber">412.</div> <div class="p"> <table class="singleColumn"> <tr> <td> <div class="pN">476</div> <div class="G">Tamaddasā bimbisāro,</div> </td> </tr> <tr> <td> <div class="G">pāsādasmiṁ patiṭṭhito;</div> </td> </tr> <tr> <td> <div class="G">Disvā lakkhaṇasampannaṁ,</div> </td> </tr> <tr> <td> <div class="G">imamatthaṁ abhāsatha. (5)</div> </td> </tr> </table> </div>
</div>
<div class="q" id="p_18Sn_477"> <div class="divNumber">413.</div> <div class="p"> <table class="singleColumn"> <tr> <td> <div class="pN">477</div> <div class="G">“Imaṁ bhonto nisāmetha,</div> </td> </tr> <tr> <td> <div class="G">abhirūpo brahā suci;</div> </td> </tr> <tr> <td> <div class="G">Caraṇena ca sampanno,</div> </td> </tr> <tr> <td> <div class="G">yugamattañca pekkhati. (6)</div> </td> </tr> </table> </div>
</div>
<div class="q" id="p_18Sn_478"> <div class="divNumber">414.</div> <div class="p"> <table class="singleColumn"> <tr> <td> <div class="pN">478</div> <div class="G">Okkhittacakkhu satimā,</div> </td> </tr> <tr> <td> <div class="G">nāyaṁ nīcakulāmiva;</div> </td> </tr> <tr> <td> <div class="G">Rājadūtābhidhāvantu,</div> </td> </tr> <tr> <td> <div class="G">kuhiṁ bhikkhu gamissati”. (7)</div> </td> </tr> </table> </div>
</div>
<div class="q" id="p_18Sn_479"> <div class="divNumber">415.</div> <div class="p"> <table class="singleColumn"> <tr> <td> <div class="pN">479</div> <div class="G">Te pesitā rājadūtā,</div> </td> </tr> <tr> <td> <div class="G">piṭṭhito anubandhisuṁ;</div> </td> </tr> <tr> <td> <div class="G">Kuhiṁ gamissati bhikkhu,</div> </td> </tr> <tr> <td> <div class="G">kattha vāso bhavissati. (8)</div> </td> </tr> </table> </div>
</div>
<div class="q" id="p_18Sn_480"> <div class="divNumber">416.</div> <div class="p"> <table class="singleColumn"> <tr> <td> <div class="pN">480</div> <div class="G">Sapadānaṁ caramāno,</div> </td> </tr> <tr> <td> <div class="G">guttadvāro susaṁvuto;</div> </td> </tr> <tr> <td> <div class="G">Khippaṁ pattaṁ apūresi,</div> </td> </tr> <tr> <td> <div class="G">sampajāno paṭissato. (9)</div> </td> </tr> </table> </div>
</div>
<div class="q" id="p_18Sn_481"> <div class="divNumber">417.</div> <div class="p"> <table class="singleColumn"> <tr> <td> <div class="pN">481</div> <div class="G">Piṇḍacāraṁ caritvāna,</div> </td> </tr> <tr> <td> <div class="G">Nikkhamma nagarā muni;</div> </td> </tr> <tr> <td> <div class="G">Paṇḍavaṁ abhihāresi,</div> </td> </tr> <tr> <td> <div class="G">Ettha vāso bhavissati. (10)</div> </td> </tr> </table> </div>
</div>
<div class="q" id="p_18Sn_482"> <div class="divNumber">418.</div> <div class="p"> <table class="singleColumn"> <tr> <td> <div class="pN">482</div> <div class="G">Disvāna vāsūpagataṁ,</div> </td> </tr> <tr> <td> <div class="G">Tayo dūtā upāvisuṁ;</div> </td> </tr> <tr> <td> <div class="G">Tesu ekova āgantvā,</div> </td> </tr> <tr> <td> <div class="G">Rājino paṭivedayi. (11)</div> </td> </tr> </table> </div>
</div>
<div class="q" id="p_18Sn_483"> <div class="divNumber">419.</div> <div class="p"> <table class="singleColumn"> <tr> <td> <div class="pN">483</div> <div class="G">“Esa bhikkhu mahārāja,</div> </td> </tr> <tr> <td> <div class="G">Paṇḍavassa puratthato;</div> </td> </tr> <tr> <td> <div class="G">Nisinno byagghusabhova,</div> </td> </tr> <tr> <td> <div class="G">Sīhova girigabbhare”. (12)</div> </td> </tr> </table> </div>
</div>
<div class="q" id="p_18Sn_484"> <div class="divNumber">420.</div> <div class="p"> <table class="singleColumn"> <tr> <td> <div class="pN">484</div> <div class="G">Sutvāna dūtavacanaṁ,</div> </td> </tr> <tr> <td> <div class="G">Bhaddayānena khattiyo;</div> </td> </tr> <tr> <td> <div class="G">Taramānarūpo niyyāsi,</div> </td> </tr> <tr> <td> <div class="G">Yena paṇḍavapabbato. (13)</div> </td> </tr> </table> </div>
</div>
<div class="q" id="p_18Sn_485"> <div class="divNumber">421.</div> <div class="p"> <table class="singleColumn"> <tr> <td> <div class="pN">485</div> <div class="G">Sa yānabhūmiṁ yāyitvā,</div> </td> </tr> <tr> <td> <div class="G">Yānā oruyha khattiyo;</div> </td> </tr> <tr> <td> <div class="G">Pattiko upasaṅkamma,</div> </td> </tr> <tr> <td> <div class="G">Āsajja naṁ upāvisi. (14)</div> </td> </tr> </table> </div>
</div>
<div class="q" id="p_18Sn_486"> <div class="divNumber">422.</div> <div class="p"> <table class="singleColumn"> <tr> <td> <div class="pN">486</div> <div class="G">Nisajja rājā sammodi,</div> </td> </tr> <tr> <td> <div class="G">Kathaṁ sāraṇīyaṁ tato;</div> </td> </tr> <tr> <td> <div class="G">Kathaṁ so vītisāretvā,</div> </td> </tr> <tr> <td> <div class="G">Imamatthaṁ abhāsatha. (15)</div> </td> </tr> </table> </div>
</div>
<div class="q" id="p_18Sn_487"> <div class="divNumber">423.</div> <div class="p"> <table class="singleColumn"> <tr> <td> <div class="pN">487</div> <div class="G">“Yuvā ca daharo cāsi,</div> </td> </tr> <tr> <td> <div class="G">Paṭhamuppattiko susu;</div> </td> </tr> <tr> <td> <div class="G">Vaṇṇārohena sampanno,</div> </td> </tr> <tr> <td> <div class="G">Jātimā viya khattiyo. (16)</div> </td> </tr> </table> </div>
</div>
<div class="q" id="p_18Sn_488"> <div class="divNumber">424.</div> <div class="p"> <table class="singleColumn"> <tr> <td> <div class="pN">488</div> <div class="G">Sobhayanto anīkaggaṁ,</div> </td> </tr> <tr> <td> <div class="G">Nāgasaṅghapurakkhato;</div> </td> </tr> <tr> <td> <div class="G">Dadāmi bhoge bhuñjassu,</div> </td> </tr> <tr> <td> <div class="G">Jātiṁ akkhāhi pucchito”. (17)</div> </td> </tr> </table> </div>
</div>
<div class="q" id="p_18Sn_489"> <div class="divNumber">425.</div> <div class="p"> <table class="singleColumn"> <tr> <td> <div class="pN">489</div> <div class="G">“Ujuṁ janapado rāja,</div> </td> </tr> <tr> <td> <div class="G">Himavantassa passato;</div> </td> </tr> <tr> <td> <div class="G">Dhanaviriyena sampanno,</div> </td> </tr> <tr> <td> <div class="G">Kosalesu niketino. (18)</div> </td> </tr> </table> </div>
</div>
<div class="q" id="p_18Sn_490"> <div class="divNumber">426.</div> <div class="p"> <table class="singleColumn"> <tr> <td> <div class="pN">490</div> <div class="G">Ādiccā nāma gottena,</div> </td> </tr> <tr> <td> <div class="G">Sākiyā nāma jātiyā;</div> </td> </tr> <tr> <td> <div class="G">Tamhā kulā pabbajitomhi,</div> </td> </tr> <tr> <td> <div class="G">Na kāme abhipatthayaṁ. (19)</div> </td> </tr> </table> </div>
</div>
<div class="q" id="p_18Sn_491"> <div class="divNumber">427.</div> <div class="p"> <table class="singleColumn"> <tr> <td> <div class="pN">491</div> <div class="G">Kāmesvādīnavaṁ disvā,</div> </td> </tr> <tr> <td> <div class="G">Nekkhammaṁ daṭṭhu khemato;</div> </td> </tr> <tr> <td> <div class="G">Padhānāya gamissāmi,</div> </td> </tr> <tr> <td> <div class="G">Ettha me rañjatī mano”ti. (20)</div> </td> </tr> </table> </div>
</div>
<div class="CENTER" id="p_18Sn_492">
<span class="pN">492</span>Pabbajjāsuttaṁ paṭhamaṁ.</div>
</html>
