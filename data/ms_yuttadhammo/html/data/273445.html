<html>
<div class="i">1.1.5 Samuṭṭhānavāra</div>
<div class="h">Bhikkhuvibhaṅga</div>
<div class="h">Paṭhamabhāga</div>
<div class="h">Samuṭṭhānavāra</div>
<div class="q" id="p_5V_579"> <div class="divNumber">184.</div> <div class="p">
<span class="pN">579</span>Methunaṁ dhammaṁ paṭisevantassa āpattiyo channaṁ āpattisamuṭṭhānānaṁ katihi samuṭṭhānehi samuṭṭhanti? Methunaṁ dhammaṁ paṭisevantassa āpattiyo channaṁ āpattisamuṭṭhānānaṁ ekena samuṭṭhānena samuṭṭhanti— kāyato ca cittato ca samuṭṭhanti, na vācato…pe…. (1) </div>
</div>
<div class="q" id="p_5V_580"> <div class="p">
<span class="pN">580</span>Anādariyaṁ paṭicca udake uccāraṁ vā passāvaṁ vā kheḷaṁ vā karontassa āpatti channaṁ āpattisamuṭṭhānānaṁ katihi samuṭṭhānehi samuṭṭhāti? Anādariyaṁ paṭicca udake uccāraṁ vā passāvaṁ vā kheḷaṁ vā karontassa āpatti channaṁ āpattisamuṭṭhānānaṁ ekena samuṭṭhānena samuṭṭhāti— kāyato ca cittato ca samuṭṭhāti, na vācato. (2) </div>
</div>
<div class="CENTER" id="p_5V_581">
<span class="pN">581</span>Samuṭṭhānavāro niṭṭhito pañcamo.</div>
</html>
