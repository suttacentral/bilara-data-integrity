<html>
<div class="i">1.1.34 Nirodhasamāpattiñāṇaniddesa</div>
<div class="h">Mahāvagga</div>
<div class="h">Ñāṇakathā</div>
<div class="h">Nirodhasamāpattiñāṇaniddesa</div>
<div class="q" id="p_26Ps_565"> <div class="divNumber">83.</div> <div class="p">
<span class="pN">565</span>Kathaṁ dvīhi balehi samannāgatattā tayo ca saṅkhārānaṁ paṭippassaddhiyā soḷasahi ñāṇacariyāhi navahi samādhicariyāhi vasibhāvatā paññā nirodhasamāpattiyā ñāṇaṁ? </div>
</div>
<div class="q" id="p_26Ps_566"> <div class="p">
<span class="pN">566</span><span class="bold">Dvīhi balehī</span>ti dve balāni— samathabalaṁ, vipassanābalaṁ. Katamaṁ samathabalaṁ? Nekkhammavasena cittassekaggatā avikkhepo samathabalaṁ. Abyāpādavasena cittassekaggatā avikkhepo samathabalaṁ. Ālokasaññāvasena cittassekaggatā avikkhepo samathabalaṁ. Avikkhepavasena cittassekaggatā avikkhepo samathabalaṁ…pe… paṭinissaggānupassī assāsavasena cittassekaggatā avikkhepo samathabalaṁ. Paṭinissaggānupassī passāsavasena cittassekaggatā avikkhepo samathabalaṁ. </div>
</div>
<div class="q" id="p_26Ps_567"> <div class="p">
<span class="pN">567</span><span class="bold">Samathabalan</span>ti kenaṭṭhena samathabalaṁ? Paṭhamena jhānena nīvaraṇe na kampatīti— samathabalaṁ. Dutiyena jhānena vitakkavicāre na kampatīti— samathabalaṁ. Tatiyena jhānena pītiyā na kampatīti— samathabalaṁ. Catutthena jhānena sukhadukkhe na kampatīti— samathabalaṁ. Ākāsānañcāyatanasamāpattiyā rūpasaññāya paṭighasaññāya nānattasaññāya na kampatīti— samathabalaṁ. Viññāṇañcāyatanasamāpattiyā ākāsānañcāyatanasaññāya na kampatīti— samathabalaṁ. Ākiñcaññāyatanasamāpattiyā viññāṇañcāyatanasaññāya na kampatīti— samathabalaṁ. Nevasaññānāsaññāyatanasamāpattiyā ākiñcaññāyatanasaññāya na kampatīti— samathabalaṁ. Uddhacce ca uddhaccasahagatakilese ca khandhe ca na kampati na calati na vedhatīti— samathabalaṁ. Idaṁ samathabalaṁ. </div>
</div>
<div class="q" id="p_26Ps_568"> <div class="p">
<span class="pN">568</span>Katamaṁ vipassanābalaṁ? Aniccānupassanā vipassanābalaṁ. Dukkhānupassanā vipassanābalaṁ. Anattānupassanā vipassanābalaṁ. Nibbidānupassanā vipassanābalaṁ. Virāgānupassanā vipassanābalaṁ. Nirodhānupassanā vipassanābalaṁ. Paṭinissaggānupassanā vipassanābalaṁ. Rūpe aniccānupassanā vipassanābalaṁ…pe… rūpe paṭinissaggānupassanā vipassanābalaṁ. Vedanāya…pe… saññāya… saṅkhāresu… viññāṇe… cakkhusmiṁ…pe… jarāmaraṇe aniccānupassanā vipassanābalaṁ…pe… jarāmaraṇe paṭinissaggānupassanā vipassanābalaṁ. </div>
</div>
<div class="q" id="p_26Ps_569"> <div class="p">
<span class="pN">569</span><span class="bold">Vipassanābalan</span>ti kenaṭṭhena vipassanābalaṁ? Aniccānupassanāya niccasaññāya na kampatīti— vipassanābalaṁ. Dukkhānupassanāya sukhasaññāya na kampatīti— vipassanābalaṁ. Anattānupassanāya attasaññāya na kampatīti— vipassanābalaṁ. Nibbidānupassanāya nandiyā na kampatīti— vipassanābalaṁ. Virāgānupassanāya rāge na kampatīti— vipassanābalaṁ. Nirodhānupassanāya samudaye na kampatīti— vipassanābalaṁ. Paṭinissaggānupassanāya ādāne na kampatīti— vipassanābalaṁ. Avijjāya ca avijjā sahagatakilese ca khandhe ca na kampati na calati na vedhatīti— vipassanābalaṁ. Idaṁ vipassanābalaṁ. </div>
</div>
<div class="q" id="p_26Ps_570"> <div class="p">
<span class="pN">570</span><span class="bold">Tayo ca saṅkhārānaṁ paṭippassaddhiyā</span>ti katamesaṁ tiṇṇannaṁ saṅkhārānaṁ paṭippassaddhiyā? Dutiyaṁ jhānaṁ samāpannassa vitakkavicārā vacīsaṅkhārā paṭippassaddhā honti. Catutthaṁ jhānaṁ samāpannassa assāsapassāsā kāyasaṅkhārā paṭippassaddhā honti. Saññāvedayitanirodhaṁ samāpannassa saññā ca vedanā ca cittasaṅkhārā paṭippassaddhā honti. Imesaṁ tiṇṇannaṁ saṅkhārānaṁ paṭippassaddhiyā. </div>
</div>
<div class="q" id="p_26Ps_571"> <div class="divNumber">84.</div> <div class="p">
<span class="pN">571</span><span class="bold">Soḷasahi ñāṇacariyāhī</span>ti katamāhi soḷasahi ñāṇacariyāhi? Aniccānupassanā ñāṇacariyā, dukkhānupassanā ñāṇacariyā, anattānupassanā ñāṇacariyā, nibbidānupassanā ñāṇacariyā, virāgānupassanā ñāṇacariyā, nirodhānupassanā ñāṇacariyā, paṭinissaggānupassanā ñāṇacariyā, vivaṭṭanānupassanā ñāṇacariyā, sotāpattimaggo ñāṇacariyā, sotāpattiphalasamāpatti ñāṇacariyā, sakadāgāmimaggo ñāṇacariyā, sakadāgāmiphalasamāpatti ñāṇacariyā, anāgāmimaggo ñāṇacariyā, anāgāmiphalasamāpatti ñāṇacariyā, arahattamaggo ñāṇacariyā, arahattaphalasamāpatti ñāṇacariyā— imāhi soḷasahi ñāṇacariyāhi. </div>
</div>
<div class="q" id="p_26Ps_572"> <div class="divNumber">85.</div> <div class="p">
<span class="pN">572</span><span class="bold">Navahi samādhicariyāhī</span>ti katamāhi navahi samādhicariyāhi? Paṭhamaṁ jhānaṁ samādhicariyā, dutiyaṁ jhānaṁ samādhicariyā, tatiyaṁ jhānaṁ samādhicariyā, catutthaṁ jhānaṁ samādhicariyā, ākāsānañcāyatanasamāpatti…pe… viññāṇañcāyatanasamāpatti… ākiñcaññāyatanasamāpatti… nevasaññānāsaññāyatanasamāpatti samādhicariyā. Paṭhamaṁ jhānaṁ paṭilābhatthāya vitakko ca vicāro ca pīti ca sukhañca cittekaggatā ca…pe… nevasaññānāsaññāyatanasamāpattiṁ paṭilābhatthāya vitakko ca vicāro ca pīti ca sukhañca cittekaggatā ca— imāhi navahi samādhicariyāhi. </div>
</div>
<div class="q" id="p_26Ps_573"> <div class="p">
<span class="pN">573</span><span class="bold">Vasī</span>ti pañca vasiyo. Āvajjanavasī, samāpajjanavasī, adhiṭṭhānavasī, vuṭṭhānavasī, paccavekkhaṇāvasī. Paṭhamaṁ jhānaṁ yatthicchakaṁ yadicchakaṁ yāvaticchakaṁ āvajjati; āvajjanāya dandhāyitattaṁ natthīti— āvajjanavasī. Paṭhamaṁ jhānaṁ yatthicchakaṁ yadicchakaṁ yāvaticchakaṁ samāpajjati; samāpajjanāya dandhāyitattaṁ natthīti— samāpajjanavasī. Paṭhamaṁ jhānaṁ yatthicchakaṁ yadicchakaṁ yāvaticchakaṁ adhiṭṭhāti; adhiṭṭhāne dandhāyitattaṁ natthīti— adhiṭṭhānavasī. Paṭhamaṁ jhānaṁ yatthicchakaṁ yadicchakaṁ yāvaticchakaṁ vuṭṭhāti; vuṭṭhāne dandhāyitattaṁ natthīti— vuṭṭhānavasī. Paṭhamaṁ jhānaṁ yatthicchakaṁ yadicchakaṁ yāvaticchakaṁ paccavekkhati; paccavekkhaṇāya dandhāyitattaṁ natthīti— paccavekkhaṇāvasī. </div>
</div>
<div class="q" id="p_26Ps_574"> <div class="p">
<span class="pN">574</span>Dutiyaṁ jhānaṁ…pe… nevasaññānāsaññāyatanasamāpattiṁ yatthicchakaṁ yadicchakaṁ yāvaticchakaṁ āvajjati; āvajjanāya dandhāyitattaṁ natthīti— āvajjanavasī. Nevasaññānāsaññāyatanasamāpattiṁ yatthicchakaṁ yadicchakaṁ yāvaticchakaṁ samāpajjati…pe… adhiṭṭhāti… vuṭṭhāti… paccavekkhati; paccavekkhaṇāya dandhāyitattaṁ natthīti— paccavekkhaṇāvasī. Imā pañca vasiyo. Taṁ ñātaṭṭhena ñāṇaṁ, pajānanaṭṭhena paññā. Tena vuccati— “dvīhi balehi samannāgatattā tayo ca saṅkhārānaṁ paṭippassaddhiyā soḷasahi ñāṇacariyāhi navahi samādhicariyāhi vasībhāvatā paññā nirodhasamāpattiyā ñāṇaṁ”. </div>
</div>
<div class="CENTER" id="p_26Ps_575">
<span class="pN">575</span>Nirodhasamāpattiñāṇaniddeso catuttiṁsatimo.</div>
</html>
