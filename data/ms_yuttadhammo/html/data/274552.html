<html>
<div class="i">1.9.8--12 Dutiyādisamuddaninnasuttapañcaka</div>
<div class="h">Maggasaṁyutta</div>
<div class="h">Gaṅgāpeyyālavagga</div>
<div class="h">Dutiyādisamuddaninnasuttapañcaka</div>
<div class="q" id="p_14S5_208"> <div class="divNumber">98--102.</div> <div class="p">
<span class="pN">208</span>“Seyyathāpi, bhikkhave, yamunā nadī samuddaninnā samuddapoṇā samuddapabbhārā; evameva kho, bhikkhave, bhikkhu…pe…  seyyathāpi, bhikkhave, aciravatī nadī samuddaninnā samuddapoṇā samuddapabbhārā; evameva kho, bhikkhave, bhikkhu…pe…  seyyathāpi, bhikkhave, sarabhū nadī samuddaninnā samuddapoṇā samuddapabbhārā; evameva kho, bhikkhave, bhikkhu…pe…  seyyathāpi, bhikkhave, mahī nadī samuddaninnā samuddapoṇā samuddapabbhārā; evameva kho, bhikkhave, bhikkhu…pe…  seyyathāpi, bhikkhave, yā kācimā mahānadiyo, seyyathidaṁ—  gaṅgā, yamunā, aciravatī, sarabhū, mahī, sabbā tā samuddaninnā samuddapoṇā samuddapabbhārā; evameva kho, bhikkhave, bhikkhu ariyaṁ aṭṭhaṅgikaṁ maggaṁ bhāvento ariyaṁ aṭṭhaṅgikaṁ maggaṁ bahulīkaronto nibbānaninno hoti nibbānapoṇo nibbānapabbhāro. Kathañca, bhikkhave, bhikkhu ariyaṁ aṭṭhaṅgikaṁ maggaṁ bhāvento ariyaṁ aṭṭhaṅgikaṁ maggaṁ bahulīkaronto nibbānaninno hoti nibbānapoṇo nibbānapabbhāro? Idha, bhikkhave, bhikkhu sammādiṭṭhiṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ…pe…  sammāsamādhiṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ. Evaṁ kho, bhikkhave, bhikkhu ariyaṁ aṭṭhaṅgikaṁ maggaṁ bhāvento ariyaṁ aṭṭhaṅgikaṁ maggaṁ bahulīkaronto nibbānaninno hoti nibbānapoṇo nibbānapabbhāro”ti. </div>
</div>
<div class="CENTER" id="p_14S5_209">
<span class="pN">209</span>Chaṭṭhaṁ.</div>
<div class="CENTER" id="p_14S5_210">
<span class="pN">210</span>Gaṅgāpeyyālaṁ.</div>
<div class="SUMMARY" id="p_14S5_211">
<span class="pN">211</span><span class="firstLetter">T</span>assuddānaṁ</div>
<div class="q" id="p_14S5_212"> <div class="p"> <table class="singleColumn"> <tr> <td> <div class="pN">212</div> <div class="G">Cha pācīnato ninnā,</div> </td> </tr> <tr> <td> <div class="G">Cha ninnā ca samuddato;</div> </td> </tr> <tr> <td> <div class="G">Ete dve cha dvādasa honti,</div> </td> </tr> <tr> <td> <div class="G">Vaggo tena pavuccatīti;</div> </td> </tr> <tr> <td> <div class="G">Gaṅgāpeyyālī pācīnaninnavācanamaggī,</div> </td> </tr> <tr> <td> <div class="G">Vivekanissitaṁ dvādasakī paṭhamakī.</div> </td> </tr> </table> </div>
</div>
</html>
