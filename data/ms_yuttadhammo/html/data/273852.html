<html>
<div class="i">10.1.4 Maṇibhaddasutta</div>
<div class="h">Yakkhasaṁyutta</div>
<div class="h">Indakavagga</div>
<div class="h">Maṇibhaddasutta</div>
<div class="q" id="p_12S1_1465"> <div class="divNumber">238.</div> <div class="p">
<span class="pN">1465</span>Ekaṁ samayaṁ bhagavā magadhesu viharati maṇimālike cetiye maṇibhaddassa yakkhassa bhavane. Atha kho maṇibhaddo yakkho yena bhagavā tenupasaṅkami; upasaṅkamitvā bhagavato santike imaṁ gāthaṁ abhāsi—  </div>
</div>
<div class="q" id="p_12S1_1466"> <div class="p"> <table class="singleColumn"> <tr> <td> <div class="pN">1466</div> <div class="G">“Satīmato sadā bhaddaṁ,</div> </td> </tr> <tr> <td> <div class="G">satimā sukhamedhati;</div> </td> </tr> <tr> <td> <div class="G">Satīmato suve seyyo,</div> </td> </tr> <tr> <td> <div class="G">verā ca parimuccatī”ti.</div> </td> </tr> </table> </div>
</div>
<div class="q" id="p_12S1_1467"> <div class="p"> <table class="singleColumn"> <tr> <td> <div class="pN">1467</div> <div class="G">“Satīmato sadā bhaddaṁ,</div> </td> </tr> <tr> <td> <div class="G">satimā sukhamedhati;</div> </td> </tr> <tr> <td> <div class="G">Satīmato suve seyyo,</div> </td> </tr> <tr> <td> <div class="G">verā na parimuccati.</div> </td> </tr> </table> </div>
</div>
<div class="q" id="p_12S1_1468"> <div class="p"> <table class="singleColumn"> <tr> <td> <div class="pN">1468</div> <div class="G">Yassa sabbamahorattaṁ,</div> </td> </tr> <tr> <td> <div class="G">ahiṁsāya rato mano;</div> </td> </tr> <tr> <td> <div class="G">Mettaṁso sabbabhūtesu,</div> </td> </tr> <tr> <td> <div class="G">veraṁ tassa na kenacī”ti.</div> </td> </tr> </table> </div>
</div>
</html>
