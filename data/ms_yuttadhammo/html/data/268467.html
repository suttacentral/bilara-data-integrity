<html>
<div class="i">3.5.3 Saṅghāṭikaṇṇasutta</div>
<div class="h">Tikanipāta</div>
<div class="h">Pañcamavagga</div>
<div class="h">Saṅghāṭikaṇṇasutta</div>
<div class="q" id="p_18It_653"> <div class="divNumber">92.</div> <div class="p">
<span class="pN">653</span>Vuttañhetaṁ bhagavatā vuttamarahatāti me sutaṁ— </div>
</div>
<div class="q" id="p_18It_654"> <div class="p">
<span class="pN">654</span>“Saṅghāṭikaṇṇe cepi, bhikkhave, bhikkhu gahetvā piṭṭhito piṭṭhito anubandho assa pāde pādaṁ nikkhipanto, so ca hoti abhijjhālu kāmesu tibbasārāgo byāpannacitto paduṭṭhamanasaṅkappo muṭṭhassati asampajāno asamāhito vibbhantacitto pākatindriyo; atha kho so ārakāva mayhaṁ, ahañca tassa. Taṁ kissa hetu? Dhammañhi so, bhikkhave, bhikkhu na passati. Dhammaṁ apassanto na maṁ passati. </div>
</div>
<div class="q" id="p_18It_655"> <div class="p">
<span class="pN">655</span>Yojanasate cepi so, bhikkhave, bhikkhu vihareyya. So ca hoti anabhijjhālu kāmesu na tibbasārāgo abyāpannacitto apaduṭṭhamanasaṅkappo upaṭṭhitassati sampajāno samāhito ekaggacitto saṁvutindriyo; atha kho so santikeva mayhaṁ, ahañca tassa. Taṁ kissa hetu? Dhammañhi so, bhikkhave, bhikkhu passati; dhammaṁ passanto maṁ passatī”ti. Etamatthaṁ bhagavā avoca. Tatthetaṁ iti vuccati— </div>
</div>
<div class="q" id="p_18It_656"> <div class="p"> <table class="singleColumn"> <tr> <td> <div class="pN">656</div> <div class="G">“Anubandhopi ce assa,</div> </td> </tr> <tr> <td> <div class="G">mahiccho ca vighātavā;</div> </td> </tr> <tr> <td> <div class="G">Ejānugo anejassa,</div> </td> </tr> <tr> <td> <div class="G">nibbutassa anibbuto;</div> </td> </tr> <tr> <td> <div class="G">Giddho so vītagedhassa,</div> </td> </tr> <tr> <td> <div class="G">passa yāvañca ārakā.</div> </td> </tr> </table> </div>
</div>
<div class="q" id="p_18It_657"> <div class="p"> <table class="singleColumn"> <tr> <td> <div class="pN">657</div> <div class="G">Yo ca dhammamabhiññāya,</div> </td> </tr> <tr> <td> <div class="G">dhammamaññāya paṇḍito;</div> </td> </tr> <tr> <td> <div class="G">Rahadova nivāte ca,</div> </td> </tr> <tr> <td> <div class="G">anejo vūpasammati.</div> </td> </tr> </table> </div>
</div>
<div class="q" id="p_18It_658"> <div class="p"> <table class="singleColumn"> <tr> <td> <div class="pN">658</div> <div class="G">Anejo so anejassa,</div> </td> </tr> <tr> <td> <div class="G">nibbutassa ca nibbuto;</div> </td> </tr> <tr> <td> <div class="G">Agiddho vītagedhassa,</div> </td> </tr> <tr> <td> <div class="G">passa yāvañca santike”ti.</div> </td> </tr> </table> </div>
</div>
<div class="q" id="p_18It_659"> <div class="p">
<span class="pN">659</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_660">
<span class="pN">660</span>Tatiyaṁ.</div>
</html>
