<html>
<div class="i">3.4 Pūraḷāsa (sundarikabhāradvāja) sutta</div>
<div class="h">Mahāvagga</div>
<div class="h">Pūraḷāsa (sundarikabhāradvāja) sutta</div>
<div class="q" id="p_18Sn_528"> <div class="p">
<span class="pN">528</span>Evaṁ me sutaṁ— ekaṁ samayaṁ bhagavā kosalesu viharati sundarikāya nadiyā tīre. Tena kho pana samayena sundarikabhāradvājo brāhmaṇo sundarikāya nadiyā tīre aggiṁ juhati, aggihuttaṁ paricarati. Atha kho sundarikabhāradvājo brāhmaṇo aggiṁ juhitvā aggihuttaṁ paricaritvā uṭṭhāyāsanā samantā catuddisā anuvilokesi— “ko nu kho imaṁ habyasesaṁ bhuñjeyyā”ti? Addasā kho sundarikabhāradvājo brāhmaṇo bhagavantaṁ avidūre aññatarasmiṁ rukkhamūle sasīsaṁ pārutaṁ nisinnaṁ; disvāna vāmena hatthena habyasesaṁ gahetvā dakkhiṇena hatthena kamaṇḍaluṁ gahetvā yena bhagavā tenupasaṅkami. </div>
</div>
<div class="q" id="p_18Sn_529"> <div class="p">
<span class="pN">529</span>Atha kho bhagavā sundarikabhāradvājassa brāhmaṇassa padasaddena sīsaṁ vivari. Atha kho sundarikabhāradvājo brāhmaṇo— “muṇḍo ayaṁ bhavaṁ, muṇḍako ayaṁ bhavan”ti tatova puna nivattitukāmo ahosi. Atha kho sundarikabhāradvājassa brāhmaṇassa etadahosi— “muṇḍāpi hi idhekacce brāhmaṇā bhavanti, yannūnāhaṁ upasaṅkamitvā jātiṁ puccheyyan”ti. Atha kho sundarikabhāradvājo brāhmaṇo yena bhagavā tenupasaṅkami; upasaṅkamitvā bhagavantaṁ etadavoca— “kiṁjacco bhavan”ti? </div>
</div>
<div class="q" id="p_18Sn_530"> <div class="p">
<span class="pN">530</span>Atha kho bhagavā sundarikabhāradvājaṁ brāhmaṇaṁ gāthāhi ajjhabhāsi— </div>
</div>
<div class="q" id="p_18Sn_531"> <div class="divNumber">458.</div> <div class="p"> <table class="singleColumn"> <tr> <td> <div class="pN">531</div> <div class="G">“Na brāhmaṇo nomhi na rājaputto,</div> </td> </tr> <tr> <td> <div class="G">Na vessāyano uda koci nomhi;</div> </td> </tr> <tr> <td> <div class="G">Gottaṁ pariññāya puthujjanānaṁ,</div> </td> </tr> <tr> <td> <div class="G">Akiñcano manta carāmi loke. (1)</div> </td> </tr> </table> </div>
</div>
<div class="q" id="p_18Sn_532"> <div class="divNumber">459.</div> <div class="p"> <table class="singleColumn"> <tr> <td> <div class="pN">532</div> <div class="G">Saṅghāṭivāsī agaho carāmi,</div> </td> </tr> <tr> <td> <div class="G">Nivuttakeso abhinibbutatto;</div> </td> </tr> <tr> <td> <div class="G">Alippamāno idha māṇavehi,</div> </td> </tr> <tr> <td> <div class="G">Akallaṁ maṁ brāhmaṇa pucchasi gottapañhaṁ”. (2)</div> </td> </tr> </table> </div>
</div>
<div class="q" id="p_18Sn_533"> <div class="divNumber">460.</div> <div class="p"> <table class="singleColumn"> <tr> <td> <div class="pN">533</div> <div class="G">“Pucchanti ve bho brāhmaṇā brāhmaṇebhi,</div> </td> </tr> <tr> <td> <div class="G">Saha brāhmaṇo no bhavan”ti. (3)</div> </td> </tr> </table> </div>
</div>
<div class="q" id="p_18Sn_534"> <div class="divNumber">461.</div> <div class="p"> <table class="singleColumn"> <tr> <td> <div class="pN">534</div> <div class="G">“Brāhmaṇo hi ce tvaṁ brūsi,</div> </td> </tr> <tr> <td> <div class="G">Mañca brūsi abrāhmaṇaṁ;</div> </td> </tr> <tr> <td> <div class="G">Taṁ taṁ sāvittiṁ pucchāmi,</div> </td> </tr> <tr> <td> <div class="G">Tipadaṁ catuvīsatakkharaṁ”. (4)</div> </td> </tr> </table> </div>
</div>
<div class="q" id="p_18Sn_535"> <div class="divNumber">462.</div> <div class="p"> <table class="singleColumn"> <tr> <td> <div class="pN">535</div> <div class="G">“Kiṁ nissitā isayo manujā,</div> </td> </tr> <tr> <td> <div class="G">Khattiyā brāhmaṇā devatānaṁ;</div> </td> </tr> <tr> <td> <div class="G">Yaññamakappayiṁsu puthū idha loke”. (5)</div> </td> </tr> </table> </div>
</div>
<div class="q" id="p_18Sn_536"> <div class="divNumber">463.</div> <div class="p"> <table class="singleColumn"> <tr> <td> <div class="pN">536</div> <div class="G">“Yadantagū vedagū yaññakāle,</div> </td> </tr> <tr> <td> <div class="G">Yassāhutiṁ labhe tassijjheti brūmi”. (6)</div> </td> </tr> </table> </div>
</div>
<div class="q" id="p_18Sn_537"> <div class="divNumber">464.</div> <div class="p"> <table class="singleColumn"> <tr> <td> <div class="pN">537</div> <div class="G">“Addhā hi tassa hutamijjhe, <span class="gathaQuote">(iti brāhmaṇo)</span>
</div> </td> </tr> <tr> <td> <div class="G">Yaṁ tādisaṁ vedagumaddasāma;</div> </td> </tr> <tr> <td> <div class="G">Tumhādisānañhi adassanena,</div> </td> </tr> <tr> <td> <div class="G">Añño jano bhuñjati pūraḷāsaṁ”. (7)</div> </td> </tr> </table> </div>
</div>
<div class="q" id="p_18Sn_538"> <div class="divNumber">465.</div> <div class="p"> <table class="singleColumn"> <tr> <td> <div class="pN">538</div> <div class="G">“Tasmātiha tvaṁ brāhmaṇa atthena,</div> </td> </tr> <tr> <td> <div class="G">Atthiko upasaṅkamma puccha;</div> </td> </tr> <tr> <td> <div class="G">Santaṁ vidhūmaṁ anīghaṁ nirāsaṁ,</div> </td> </tr> <tr> <td> <div class="G">Appevidha abhivinde sumedhaṁ”. (8)</div> </td> </tr> </table> </div>
</div>
<div class="q" id="p_18Sn_539"> <div class="divNumber">466.</div> <div class="p"> <table class="singleColumn"> <tr> <td> <div class="pN">539</div> <div class="G">“Yaññe ratohaṁ bho gotama,</div> </td> </tr> <tr> <td> <div class="G">Yaññaṁ yiṭṭhukāmo nāhaṁ pajānāmi;</div> </td> </tr> <tr> <td> <div class="G">Anusāsatu maṁ bhavaṁ,</div> </td> </tr> <tr> <td> <div class="G">Yattha hutaṁ ijjhate brūhi me taṁ”. (9)</div> </td> </tr> </table> </div>
</div>
<div class="q" id="p_18Sn_540"> <div class="p">
<span class="pN">540</span>“Tena hi tvaṁ, brāhmaṇa, odahassu sotaṁ; dhammaṁ te desessāmi— </div>
</div>
<div class="q" id="p_18Sn_541"> <div class="divNumber">467.</div> <div class="p"> <table class="singleColumn"> <tr> <td> <div class="pN">541</div> <div class="G">Mā jātiṁ pucchī caraṇañca puccha,</div> </td> </tr> <tr> <td> <div class="G">Kaṭṭhā have jāyati jātavedo;</div> </td> </tr> <tr> <td> <div class="G">Nīcākulīnopi munī dhitīmā,</div> </td> </tr> <tr> <td> <div class="G">Ājāniyo hoti hirīnisedho. (10)</div> </td> </tr> </table> </div>
</div>
<div class="q" id="p_18Sn_542"> <div class="divNumber">468.</div> <div class="p"> <table class="singleColumn"> <tr> <td> <div class="pN">542</div> <div class="G">Saccena danto damasā upeto,</div> </td> </tr> <tr> <td> <div class="G">Vedantagū vūsitabrahmacariyo;</div> </td> </tr> <tr> <td> <div class="G">Kālena tamhi habyaṁ pavecche,</div> </td> </tr> <tr> <td> <div class="G">Yo brāhmaṇo puññapekkho yajetha. (11)</div> </td> </tr> </table> </div>
</div>
<div class="q" id="p_18Sn_543"> <div class="divNumber">469.</div> <div class="p"> <table class="singleColumn"> <tr> <td> <div class="pN">543</div> <div class="G">Ye kāme hitvā agahā caranti,</div> </td> </tr> <tr> <td> <div class="G">Susaññatattā tasaraṁva ujjuṁ;</div> </td> </tr> <tr> <td> <div class="G">Kālena tesu habyaṁ pavecche,</div> </td> </tr> <tr> <td> <div class="G">Yo brāhmaṇo puññapekkho yajetha. (12)</div> </td> </tr> </table> </div>
</div>
<div class="q" id="p_18Sn_544"> <div class="divNumber">470.</div> <div class="p"> <table class="singleColumn"> <tr> <td> <div class="pN">544</div> <div class="G">Ye vītarāgā susamāhitindriyā,</div> </td> </tr> <tr> <td> <div class="G">Candova rāhuggahaṇā pamuttā;</div> </td> </tr> <tr> <td> <div class="G">Kālena tesu habyaṁ pavecche,</div> </td> </tr> <tr> <td> <div class="G">Yo brāhmaṇo puññapekkho yajetha. (13)</div> </td> </tr> </table> </div>
</div>
<div class="q" id="p_18Sn_545"> <div class="divNumber">471.</div> <div class="p"> <table class="singleColumn"> <tr> <td> <div class="pN">545</div> <div class="G">Asajjamānā vicaranti loke,</div> </td> </tr> <tr> <td> <div class="G">Sadā satā hitvā mamāyitāni;</div> </td> </tr> <tr> <td> <div class="G">Kālena tesu habyaṁ pavecche,</div> </td> </tr> <tr> <td> <div class="G">Yo brāhmaṇo puññapekkho yajetha. (14)</div> </td> </tr> </table> </div>
</div>
<div class="q" id="p_18Sn_546"> <div class="divNumber">472.</div> <div class="p"> <table class="singleColumn"> <tr> <td> <div class="pN">546</div> <div class="G">Yo kāme hitvā abhibhuyyacārī,</div> </td> </tr> <tr> <td> <div class="G">Yo vedi jātīmaraṇassa antaṁ;</div> </td> </tr> <tr> <td> <div class="G">Parinibbuto udakarahadova sīto,</div> </td> </tr> <tr> <td> <div class="G">Tathāgato arahati pūraḷāsaṁ. (15)</div> </td> </tr> </table> </div>
</div>
<div class="q" id="p_18Sn_547"> <div class="divNumber">473.</div> <div class="p"> <table class="singleColumn"> <tr> <td> <div class="pN">547</div> <div class="G">Samo samehi visamehi dūre,</div> </td> </tr> <tr> <td> <div class="G">Tathāgato hoti anantapañño;</div> </td> </tr> <tr> <td> <div class="G">Anūpalitto idha vā huraṁ vā,</div> </td> </tr> <tr> <td> <div class="G">Tathāgato arahati pūraḷāsaṁ. (16)</div> </td> </tr> </table> </div>
</div>
<div class="q" id="p_18Sn_548"> <div class="divNumber">474.</div> <div class="p"> <table class="singleColumn"> <tr> <td> <div class="pN">548</div> <div class="G">Yamhi na māyā vasati na māno,</div> </td> </tr> <tr> <td> <div class="G">Yo vītalobho amamo nirāso;</div> </td> </tr> <tr> <td> <div class="G">Paṇunnakodho abhinibbutatto,</div> </td> </tr> <tr> <td> <div class="G">Yo brāhmaṇo sokamalaṁ ahāsi;</div> </td> </tr> <tr> <td> <div class="G">Tathāgato arahati pūraḷāsaṁ. (17)</div> </td> </tr> </table> </div>
</div>
<div class="q" id="p_18Sn_549"> <div class="divNumber">475.</div> <div class="p"> <table class="singleColumn"> <tr> <td> <div class="pN">549</div> <div class="G">Nivesanaṁ yo manaso ahāsi,</div> </td> </tr> <tr> <td> <div class="G">Pariggahā yassa na santi keci;</div> </td> </tr> <tr> <td> <div class="G">Anupādiyāno idha vā huraṁ vā,</div> </td> </tr> <tr> <td> <div class="G">Tathāgato arahati pūraḷāsaṁ. (18)</div> </td> </tr> </table> </div>
</div>
<div class="q" id="p_18Sn_550"> <div class="divNumber">476.</div> <div class="p"> <table class="singleColumn"> <tr> <td> <div class="pN">550</div> <div class="G">Samāhito yo udatāri oghaṁ,</div> </td> </tr> <tr> <td> <div class="G">Dhammaṁ caññāsi paramāya diṭṭhiyā;</div> </td> </tr> <tr> <td> <div class="G">Khīṇāsavo antimadehadhārī,</div> </td> </tr> <tr> <td> <div class="G">Tathāgato arahati pūraḷāsaṁ. (19)</div> </td> </tr> </table> </div>
</div>
<div class="q" id="p_18Sn_551"> <div class="divNumber">477.</div> <div class="p"> <table class="singleColumn"> <tr> <td> <div class="pN">551</div> <div class="G">Bhavāsavā yassa vacī kharā ca,</div> </td> </tr> <tr> <td> <div class="G">Vidhūpitā atthagatā na santi;</div> </td> </tr> <tr> <td> <div class="G">Sa vedagū sabbadhi vippamutto,</div> </td> </tr> <tr> <td> <div class="G">Tathāgato arahati pūraḷāsaṁ. (20)</div> </td> </tr> </table> </div>
</div>
<div class="q" id="p_18Sn_552"> <div class="divNumber">478.</div> <div class="p"> <table class="singleColumn"> <tr> <td> <div class="pN">552</div> <div class="G">Saṅgātigo yassa na santi saṅgā,</div> </td> </tr> <tr> <td> <div class="G">Yo mānasattesu amānasatto;</div> </td> </tr> <tr> <td> <div class="G">Dukkhaṁ pariññāya sakhettavatthuṁ,</div> </td> </tr> <tr> <td> <div class="G">Tathāgato arahati pūraḷāsaṁ. (21)</div> </td> </tr> </table> </div>
</div>
<div class="q" id="p_18Sn_553"> <div class="divNumber">479.</div> <div class="p"> <table class="singleColumn"> <tr> <td> <div class="pN">553</div> <div class="G">Āsaṁ anissāya vivekadassī,</div> </td> </tr> <tr> <td> <div class="G">Paravediyaṁ diṭṭhimupātivatto;</div> </td> </tr> <tr> <td> <div class="G">Ārammaṇā yassa na santi keci,</div> </td> </tr> <tr> <td> <div class="G">Tathāgato arahati pūraḷāsaṁ. (22)</div> </td> </tr> </table> </div>
</div>
<div class="q" id="p_18Sn_554"> <div class="divNumber">480.</div> <div class="p"> <table class="singleColumn"> <tr> <td> <div class="pN">554</div> <div class="G">Paroparā yassa samecca dhammā,</div> </td> </tr> <tr> <td> <div class="G">Vidhūpitā atthagatā na santi;</div> </td> </tr> <tr> <td> <div class="G">Santo upādānakhaye vimutto,</div> </td> </tr> <tr> <td> <div class="G">Tathāgato arahati pūraḷāsaṁ. (23)</div> </td> </tr> </table> </div>
</div>
<div class="q" id="p_18Sn_555"> <div class="divNumber">481.</div> <div class="p"> <table class="singleColumn"> <tr> <td> <div class="pN">555</div> <div class="G">Saṁyojanaṁ jātikhayantadassī,</div> </td> </tr> <tr> <td> <div class="G">Yopānudi rāgapathaṁ asesaṁ;</div> </td> </tr> <tr> <td> <div class="G">Suddho nidoso vimalo akāco,</div> </td> </tr> <tr> <td> <div class="G">Tathāgato arahati pūraḷāsaṁ. (24)</div> </td> </tr> </table> </div>
</div>
<div class="q" id="p_18Sn_556"> <div class="divNumber">482.</div> <div class="p"> <table class="singleColumn"> <tr> <td> <div class="pN">556</div> <div class="G">Yo attano attānaṁ nānupassati,</div> </td> </tr> <tr> <td> <div class="G">Samāhito ujjugato ṭhitatto;</div> </td> </tr> <tr> <td> <div class="G">Sa ve anejo akhilo akaṅkho,</div> </td> </tr> <tr> <td> <div class="G">Tathāgato arahati pūraḷāsaṁ. (25)</div> </td> </tr> </table> </div>
</div>
<div class="q" id="p_18Sn_557"> <div class="divNumber">483.</div> <div class="p"> <table class="singleColumn"> <tr> <td> <div class="pN">557</div> <div class="G">Mohantarā yassa na santi keci,</div> </td> </tr> <tr> <td> <div class="G">Sabbesu dhammesu ca ñāṇadassī;</div> </td> </tr> <tr> <td> <div class="G">Sarīrañca antimaṁ dhāreti,</div> </td> </tr> <tr> <td> <div class="G">Patto ca sambodhimanuttaraṁ sivaṁ;</div> </td> </tr> <tr> <td> <div class="G">Ettāvatā yakkhassa suddhi,</div> </td> </tr> <tr> <td> <div class="G">Tathāgato arahati pūraḷāsaṁ”. (26)</div> </td> </tr> </table> </div>
</div>
<div class="q" id="p_18Sn_558"> <div class="divNumber">484.</div> <div class="p"> <table class="singleColumn"> <tr> <td> <div class="pN">558</div> <div class="G">“Hutañca mayhaṁ hutamatthu saccaṁ,</div> </td> </tr> <tr> <td> <div class="G">Yaṁ tādisaṁ vedagunaṁ alatthaṁ;</div> </td> </tr> <tr> <td> <div class="G">Brahmā hi sakkhi paṭigaṇhātu me bhagavā,</div> </td> </tr> <tr> <td> <div class="G">Bhuñjatu me bhagavā pūraḷāsaṁ”. (27)</div> </td> </tr> </table> </div>
</div>
<div class="q" id="p_18Sn_559"> <div class="divNumber">485.</div> <div class="p"> <table class="singleColumn"> <tr> <td> <div class="pN">559</div> <div class="G">“Gāthābhigītaṁ me abhojaneyyaṁ,</div> </td> </tr> <tr> <td> <div class="G">Sampassataṁ brāhmaṇa nesa dhammo;</div> </td> </tr> <tr> <td> <div class="G">Gāthābhigītaṁ panudanti buddhā,</div> </td> </tr> <tr> <td> <div class="G">Dhamme satī brāhmaṇa vuttiresā. (28)</div> </td> </tr> </table> </div>
</div>
<div class="q" id="p_18Sn_560"> <div class="divNumber">486.</div> <div class="p"> <table class="singleColumn"> <tr> <td> <div class="pN">560</div> <div class="G">Aññena ca kevalinaṁ mahesiṁ,</div> </td> </tr> <tr> <td> <div class="G">Khīṇāsavaṁ kukkuccavūpasantaṁ;</div> </td> </tr> <tr> <td> <div class="G">Annena pānena upaṭṭhahassu,</div> </td> </tr> <tr> <td> <div class="G">Khettañhi taṁ puññapekkhassa hoti”. (29)</div> </td> </tr> </table> </div>
</div>
<div class="q" id="p_18Sn_561"> <div class="divNumber">487.</div> <div class="p"> <table class="singleColumn"> <tr> <td> <div class="pN">561</div> <div class="G">“Sādhāhaṁ bhagavā tathā vijaññaṁ,</div> </td> </tr> <tr> <td> <div class="G">Yo dakkhiṇaṁ bhuñjeyya mādisassa;</div> </td> </tr> <tr> <td> <div class="G">Yaṁ yaññakāle pariyesamāno,</div> </td> </tr> <tr> <td> <div class="G">Pappuyya tava sāsanaṁ”. (30)</div> </td> </tr> </table> </div>
</div>
<div class="q" id="p_18Sn_562"> <div class="divNumber">488.</div> <div class="p"> <table class="singleColumn"> <tr> <td> <div class="pN">562</div> <div class="G">“Sārambhā yassa vigatā,</div> </td> </tr> <tr> <td> <div class="G">Cittaṁ yassa anāvilaṁ;</div> </td> </tr> <tr> <td> <div class="G">Vippamutto ca kāmehi,</div> </td> </tr> <tr> <td> <div class="G">Thinaṁ yassa panūditaṁ. (31)</div> </td> </tr> </table> </div>
</div>
<div class="q" id="p_18Sn_563"> <div class="divNumber">489.</div> <div class="p"> <table class="singleColumn"> <tr> <td> <div class="pN">563</div> <div class="G">Sīmantānaṁ vinetāraṁ,</div> </td> </tr> <tr> <td> <div class="G">Jātimaraṇakovidaṁ;</div> </td> </tr> <tr> <td> <div class="G">Muniṁ moneyyasampannaṁ,</div> </td> </tr> <tr> <td> <div class="G">Tādisaṁ yaññamāgataṁ. (32)</div> </td> </tr> </table> </div>
</div>
<div class="q" id="p_18Sn_564"> <div class="divNumber">490.</div> <div class="p"> <table class="singleColumn"> <tr> <td> <div class="pN">564</div> <div class="G">Bhakuṭiṁ vinayitvāna,</div> </td> </tr> <tr> <td> <div class="G">Pañjalikā namassatha;</div> </td> </tr> <tr> <td> <div class="G">Pūjetha annapānena,</div> </td> </tr> <tr> <td> <div class="G">Evaṁ ijjhanti dakkhiṇā”. (33)</div> </td> </tr> </table> </div>
</div>
<div class="q" id="p_18Sn_565"> <div class="divNumber">491.</div> <div class="p"> <table class="singleColumn"> <tr> <td> <div class="pN">565</div> <div class="G">“Buddho bhavaṁ arahati pūraḷāsaṁ,</div> </td> </tr> <tr> <td> <div class="G">Puññakhettamanuttaraṁ;</div> </td> </tr> <tr> <td> <div class="G">Āyāgo sabbalokassa,</div> </td> </tr> <tr> <td> <div class="G">Bhoto dinnaṁ mahapphalan”ti. (34)</div> </td> </tr> </table> </div>
</div>
<div class="q" id="p_18Sn_566"> <div class="p">
<span class="pN">566</span>Atha kho sundarikabhāradvājo brāhmaṇo bhagavantaṁ etadavoca— “abhikkantaṁ, bho gotama, abhikkantaṁ, bho gotama. Seyyathāpi, bho gotama, nikkujjitaṁ vā ukkujjeyya, paṭicchannaṁ vā vivareyya, mūḷhassa vā maggaṁ ācikkheyya, andhakāre vā telapajjotaṁ dhāreyya— ‘cakkhumanto rūpāni dakkhantī’ti; evamevaṁ bhotā gotamena anekapariyāyena dhammo pakāsito. Esāhaṁ bhavantaṁ gotamaṁ saraṇaṁ gacchāmi dhammañca bhikkhusaṁghañca. Labheyyāhaṁ bhoto gotamassa santike pabbajjaṁ, labheyyaṁ upasampadan”ti. Alattha kho sundarikabhāradvājo brāhmaṇo…pe… arahataṁ ahosīti. </div>
</div>
<div class="CENTER" id="p_18Sn_567">
<span class="pN">567</span>Sundarikabhāradvājasuttaṁ catutthaṁ.</div>
</html>
