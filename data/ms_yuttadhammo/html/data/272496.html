<html>
<div class="i">7.30 Sīhahanulakkhaṇaṁ</div>
<div class="h">Lakkhaṇasutta</div>
<div class="q" id="h_8D_553"> <h2 class="paliSectionName">
<span class="pN">553</span>Sīhahanulakkhaṇaṁ </h2>
</div>
<div class="q" id="p_8D_554"> <div class="divNumber">238.</div> <div class="p">
<span class="pN">554</span>“Yampi, bhikkhave, tathāgato purimaṁ jātiṁ purimaṁ bhavaṁ purimaṁ niketaṁ pubbe manussabhūto samāno samphappalāpaṁ pahāya samphappalāpā paṭivirato ahosi kālavādī bhūtavādī atthavādī dhammavādī vinayavādī, nidhānavatiṁ vācaṁ bhāsitā ahosi kālena sāpadesaṁ pariyantavatiṁ atthasaṁhitaṁ. So tassa kammassa kaṭattā…pe…  so tato cuto itthattaṁ āgato samāno imaṁ mahāpurisalakkhaṇaṁ paṭilabhati, sīhahanu hoti. </div>
</div>
<div class="q" id="p_8D_555"> <div class="p">
<span class="pN">555</span>So tena lakkhaṇena samannāgato sace agāraṁ ajjhāvasati, rājā hoti cakkavattī…pe…  rājā samāno kiṁ labhati? Appadhaṁsiyo hoti kenaci manussabhūtena paccatthikena paccāmittena. Rājā samāno idaṁ labhati…pe…  buddho samāno kiṁ labhati? Appadhaṁsiyo hoti abbhantarehi vā bāhirehi vā paccatthikehi paccāmittehi, rāgena vā dosena vā mohena vā samaṇena vā brāhmaṇena vā devena vā mārena vā brahmunā vā kenaci vā lokasmiṁ. Buddho samāno idaṁ labhati”. Etamatthaṁ bhagavā avoca. </div>
</div>
<div class="q" id="p_8D_556"> <div class="divNumber">239.</div> <div class="p">
<span class="pN">556</span>Tatthetaṁ vuccati—  </div>
</div>
<div class="q" id="p_8D_557"> <div class="p"> <table class="singleColumn"> <tr> <td> <div class="pN">557</div> <div class="G">“Na samphappalāpaṁ na muddhataṁ,</div> </td> </tr> <tr> <td> <div class="G">Avikiṇṇavacanabyappatho ahosi;</div> </td> </tr> <tr> <td> <div class="G">Ahitamapi ca apanudi,</div> </td> </tr> <tr> <td> <div class="G">Hitamapi ca bahujanasukhañca abhaṇi.</div> </td> </tr> </table> </div>
</div>
<div class="q" id="p_8D_558"> <div class="p"> <table class="singleColumn"> <tr> <td> <div class="pN">558</div> <div class="G">Taṁ katvā ito cuto divamupapajji,</div> </td> </tr> <tr> <td> <div class="G">Sukataphalavipākamanubhosi;</div> </td> </tr> <tr> <td> <div class="G">Caviya punaridhāgato samāno,</div> </td> </tr> <tr> <td> <div class="G">Dvidugamavaratarahanuttamalattha.</div> </td> </tr> </table> </div>
</div>
<div class="q" id="p_8D_559"> <div class="p"> <table class="singleColumn"> <tr> <td> <div class="pN">559</div> <div class="G">Rājā hoti suduppadhaṁsiyo,</div> </td> </tr> <tr> <td> <div class="G">Manujindo manujādhipati mahānubhāvo;</div> </td> </tr> <tr> <td> <div class="G">Tidivapuravarasamo bhavati,</div> </td> </tr> <tr> <td> <div class="G">Suravarataroriva indo.</div> </td> </tr> </table> </div>
</div>
<div class="q" id="p_8D_560"> <div class="p"> <table class="singleColumn"> <tr> <td> <div class="pN">560</div> <div class="G">Gandhabbāsurayakkharakkhasebhi,</div> </td> </tr> <tr> <td> <div class="G">Surehi na hi bhavati suppadhaṁsiyo;</div> </td> </tr> <tr> <td> <div class="G">Tathatto yadi bhavati tathāvidho,</div> </td> </tr> <tr> <td> <div class="G">Idha disā ca paṭidisā ca vidisā cā”ti.</div> </td> </tr> </table> </div>
</div>
</html>
