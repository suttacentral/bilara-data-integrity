<html>
<div class="i">1.5.8.1 Sahadhammikasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Sahadhammikavagga
</div>
<div class="h">
Sahadhammikasikkhāpada
</div>
<div class="q" id="p_2V_1302">
<div class="divNumber">
433.
</div>
<div class="p">
<span class="pN">1302</span>Tena samayena buddho bhagavā kosambiyaṁ viharati ghositārāme. Tena kho pana samayena āyasmā channo anācāraṁ ācarati. Bhikkhū evamāhaṁsu—  “māvuso channa, evarūpaṁ akāsi. Netaṁ kappatī”ti. So evaṁ vadeti—  “na tāvāhaṁ, āvuso, etasmiṁ sikkhāpade sikkhissāmi yāva na aññaṁ bhikkhuṁ byattaṁ vinayadharaṁ paripucchāmī”ti.
</div>
</div>
<div class="q" id="p_2V_1303">
<div class="p">
<span class="pN">1303</span>Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma āyasmā channo bhikkhūhi sahadhammikaṁ vuccamāno evaṁ vakkhati—  ‘na tāvāhaṁ, āvuso, etasmiṁ sikkhāpade sikkhissāmi yāva na aññaṁ bhikkhuṁ byattaṁ vinayadharaṁ paripucchāmī’”ti…pe…  “saccaṁ kira tvaṁ, channa, bhikkhūhi sahadhammikaṁ vuccamāno evaṁ vadesi—  ‘na tāvāhaṁ, āvuso, etasmiṁ sikkhāpade sikkhissāmi yāva na aññaṁ bhikkhuṁ byattaṁ vinayadharaṁ paripucchāmī’”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tvaṁ, moghapurisa, bhikkhūhi sahadhammikaṁ vuccamāno evaṁ vakkhasi—  ‘na tāvāhaṁ, āvuso, etasmiṁ sikkhāpade sikkhissāmi yāva na aññaṁ bhikkhuṁ byattaṁ vinayadharaṁ paripucchāmī’ti. Netaṁ, moghapurisa, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_1304">
<div class="divNumber">
434.
</div>
<div class="p">
<span class="pN">1304</span><span class="bold">“Yo pana bhikkhu bhikkhūhi sahadhammikaṁ vuccamāno evaṁ vadeyya—  ‘na tāvāhaṁ, āvuso, etasmiṁ sikkhāpade sikkhissāmi yāva na aññaṁ bhikkhuṁ byattaṁ vinayadharaṁ paripucchāmī’ti, pācittiyaṁ. Sikkhamānena, bhikkhave, bhikkhunā aññātabbaṁ paripucchitabbaṁ paripañhitabbaṁ. Ayaṁ tattha sāmīcī”</span>ti. (<span class="italic">71</span>:<span class="bold">120</span>)
</div>
</div>
<div class="q" id="p_2V_1305">
<div class="divNumber">
435.
</div>
<div class="p">
<span class="pN">1305</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_1306">
<div class="p">
<span class="pN">1306</span><span class="bold">Bhikkhūhī</span>ti aññehi bhikkhūhi.
</div>
</div>
<div class="q" id="p_2V_1307">
<div class="p">
<span class="pN">1307</span><span class="bold">Sahadhammikaṁ</span> nāma yaṁ bhagavatā paññattaṁ sikkhāpadaṁ etaṁ sahadhammikaṁ nāma. Tena vuccamāno evaṁ vadeti—  “na tāvāhaṁ, āvuso, etasmiṁ sikkhāpade sikkhissāmi yāva na aññaṁ bhikkhuṁ byattaṁ vinayadharaṁ paripucchāmī”ti. Paṇḍitaṁ byattaṁ medhāviṁ bahussutaṁ dhammakathikaṁ paripucchāmīti bhaṇati, āpatti pācittiyassa.
</div>
</div>
<div class="q" id="p_2V_1308">
<div class="divNumber">
436.
</div>
<div class="p">
<span class="pN">1308</span>Upasampanne upasampannasaññī evaṁ vadeti, āpatti pācittiyassa. Upasampanne vematiko evaṁ vadeti, āpatti pācittiyassa. Upasampanne anupasampannasaññī evaṁ vadeti, āpatti pācittiyassa.
</div>
</div>
<div class="q" id="p_2V_1309">
<div class="p">
<span class="pN">1309</span>Apaññattena vuccamāno—  “idaṁ na sallekhāya na dhutatthāya na pāsādikatāya na apacayāya na vīriyārambhāya saṁvattatī”ti evaṁ vadeti, “na tāvāhaṁ, āvuso, etasmiṁ sikkhāpade sikkhissāmi yāva na aññaṁ bhikkhuṁ byattaṁ vinayadharaṁ paṇḍitaṁ medhāviṁ bahussutaṁ dhammakathikaṁ paripucchāmī”ti bhaṇati, āpatti dukkaṭassa.
</div>
</div>
<div class="q" id="p_2V_1310">
<div class="p">
<span class="pN">1310</span>Anupasampannena paññattena vā apaññattena vā vuccamāno—  “idaṁ na sallekhāya na dhutatthāya na pāsādikatāya na apacayāya na vīriyārambhāya saṁvattatī”ti evaṁ vadeti, “na tāvāhaṁ, āvuso, etasmiṁ sikkhāpade sikkhissāmi yāva na aññaṁ bhikkhuṁ byattaṁ vinayadharaṁ paṇḍitaṁ medhāviṁ bahussutaṁ dhammakathikaṁ paripucchāmī”ti bhaṇati, āpatti dukkaṭassa. Anupasampanne upasampannasaññī, āpatti dukkaṭassa. Anupasampanne vematiko, āpatti dukkaṭassa. Anupasampanne anupasampannasaññī, āpatti dukkaṭassa.
</div>
</div>
<div class="q" id="p_2V_1311">
<div class="p">
<span class="pN">1311</span><span class="bold">Sikkhamānenā</span>ti sikkhitukāmena.
</div>
</div>
<div class="q" id="p_2V_1312">
<div class="p">
<span class="pN">1312</span><span class="bold">Aññātabban</span>ti jānitabbaṁ.
</div>
</div>
<div class="q" id="p_2V_1313">
<div class="p">
<span class="pN">1313</span><span class="bold">Paripucchitabban</span>ti “idaṁ, bhante, kathaṁ; imassa vā kvattho”ti?
</div>
</div>
<div class="q" id="p_2V_1314">
<div class="p">
<span class="pN">1314</span><span class="bold">Paripañhitabban</span>ti cintetabbaṁ tulayitabbaṁ.
</div>
</div>
<div class="q" id="p_2V_1315">
<div class="p">
<span class="pN">1315</span><span class="bold">Ayaṁ tattha sāmīcī</span>ti ayaṁ tattha anudhammatā.
</div>
</div>
<div class="q" id="p_2V_1316">
<div class="divNumber">
437.
</div>
<div class="p">
<span class="pN">1316</span>Anāpatti—  “jānissāmi sikkhissāmī”ti bhaṇati, ummattakassa, ādikammikassāti.
</div>
</div>
<div class="CENTER" id="p_2V_1317">
<span class="pN">1317</span>Sahadhammikasikkhāpadaṁ niṭṭhitaṁ paṭhamaṁ.
</div>
</html>
