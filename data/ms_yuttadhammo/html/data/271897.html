<html>
<div class="i">2.20 Pārisuddhidānakathā</div>
<div class="h">Uposathakkhandhaka</div>
<div class="h">Pārisuddhidānakathā</div>
<div class="q" id="p_3V_678"> <div class="divNumber">164.</div> <div class="p">
<span class="pN">678</span>Atha kho bhagavā bhikkhū āmantesi—  “sannipatatha, bhikkhave, saṁgho uposathaṁ karissatī”ti. Evaṁ vutte, aññataro bhikkhu bhagavantaṁ etadavoca—  “atthi, bhante, bhikkhu gilāno, so anāgato”ti. </div>
</div>
<div class="q" id="p_3V_679"> <div class="p">
<span class="pN">679</span>“Anujānāmi, bhikkhave, gilānena bhikkhunā pārisuddhiṁ dātuṁ. Evañca pana, bhikkhave, dātabbā—  tena gilānena bhikkhunā ekaṁ bhikkhuṁ upasaṅkamitvā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā evamassa vacanīyo—  ‘pārisuddhiṁ dammi, pārisuddhiṁ me hara, pārisuddhiṁ me ārocehī’ti. Kāyena viññāpeti, vācāya viññāpeti, kāyena vācāya viññāpeti, dinnā hoti pārisuddhi. Na kāyena viññāpeti, na vācāya viññāpeti, na kāyena vācāya viññāpeti, na dinnā hoti pārisuddhi. Evañcetaṁ labhetha, iccetaṁ kusalaṁ. No ce labhetha, so, bhikkhave, gilāno bhikkhu mañcena vā pīṭhena vā saṁghamajjhe ānetvā uposatho kātabbo. Sace, bhikkhave, gilānupaṭṭhākānaṁ bhikkhūnaṁ evaṁ hoti—  ‘sace kho mayaṁ gilānaṁ ṭhānā cāvessāma, ābādho vā abhivaḍḍhissati kālaṁkiriyā vā bhavissatī’ti, na, bhikkhave, gilāno bhikkhu ṭhānā cāvetabbo. Saṁghena tattha gantvā uposatho kātabbo. Na tveva vaggena saṁghena uposatho kātabbo. Kareyya ce, āpatti dukkaṭassa. </div>
</div>
<div class="q" id="p_3V_680"> <div class="p">
<span class="pN">680</span>Pārisuddhihārako ce, bhikkhave, dinnāya pārisuddhiyā tattheva pakkamati, aññassa dātabbā pārisuddhi. Pārisuddhihārako ce, bhikkhave, dinnāya pārisuddhiyā tattheva vibbhamati…pe…  kālaṁ karoti…  sāmaṇero paṭijānāti…  sikkhaṁ paccakkhātako paṭijānāti…  antimavatthuṁ ajjhāpannako paṭijānāti…  ummattako paṭijānāti…  khittacitto paṭijānāti…  vedanāṭṭo paṭijānāti…  āpattiyā adassane ukkhittako paṭijānāti…  āpattiyā appaṭikamme ukkhittako paṭijānāti…  pāpikāya diṭṭhiyā appaṭinissagge ukkhittako paṭijānāti…  paṇḍako paṭijānāti…  theyyasaṁvāsako paṭijānāti…  titthiyapakkantako paṭijānāti…  tiracchānagato paṭijānāti…  mātughātako paṭijānāti…  pitughātako paṭijānāti…  arahantaghātako paṭijānāti…  bhikkhunidūsako paṭijānāti…  saṁghabhedako paṭijānāti…  lohituppādako paṭijānāti…  ubhatobyañjanako paṭijānāti, aññassa dātabbā pārisuddhi. </div>
</div>
<div class="q" id="p_3V_681"> <div class="p">
<span class="pN">681</span>Pārisuddhihārako ce, bhikkhave, dinnāya pārisuddhiyā antarāmagge pakkamati, anāhaṭā hoti pārisuddhi. Pārisuddhihārako ce, bhikkhave, dinnāya pārisuddhiyā antarāmagge vibbhamati…pe…  ubhatobyañjanako paṭijānāti, anāhaṭā hoti pārisuddhi. </div>
</div>
<div class="q" id="p_3V_682"> <div class="p">
<span class="pN">682</span>Pārisuddhihārako ce, bhikkhave, dinnāya pārisuddhiyā saṁghappatto pakkamati, āhaṭā hoti pārisuddhi. Pārisuddhihārako ce, bhikkhave, dinnāya pārisuddhiyā saṁghappatto vibbhamati…pe…  ubhatobyañjanako paṭijānāti, āhaṭā hoti pārisuddhi. </div>
</div>
<div class="q" id="p_3V_683"> <div class="p">
<span class="pN">683</span>Pārisuddhihārako ce, bhikkhave, dinnāya pārisuddhiyā saṁghappatto sutto na āroceti, pamatto na āroceti, samāpanno na āroceti, āhaṭā hoti pārisuddhi. Pārisuddhihārakassa anāpatti. </div>
</div>
<div class="q" id="p_3V_684"> <div class="p">
<span class="pN">684</span>Pārisuddhihārako ce, bhikkhave, dinnāya pārisuddhiyā saṁghappatto sañcicca na āroceti, āhaṭā hoti pārisuddhi. Pārisuddhihārakassa āpatti dukkaṭassā”ti. </div>
</div>
</html>
