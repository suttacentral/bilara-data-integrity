<html>
<div class="i"> Adhipati</div>
<div class="h">Uppannattika</div>
<div class="h">Pañhāvāra</div>
<div class="h">Paccayānuloma</div>
<div class="h">Vibhaṅgavāra</div>
<div class="h">Adhipati</div>
<div class="q" id="p_37P1_2599"> <div class="divNumber">5.</div> <div class="p">
<span class="pN">2599</span>Uppanno dhammo uppannassa dhammassa adhipatipaccayena paccayo— ārammaṇādhipati, sahajātādhipati. <span class="bold">Ārammaṇādhipati</span>— uppannaṁ cakkhuṁ garuṁ katvā assādeti abhinandati, taṁ garuṁ katvā rāgo uppajjati, diṭṭhi uppajjati. Uppannaṁ sotaṁ… ghānaṁ… jivhaṁ… kāyaṁ… rūpe… sadde… gandhe… rase… phoṭṭhabbe… vatthuṁ… uppanne khandhe garuṁ katvā assādeti abhinandati, taṁ garuṁ katvā rāgo uppajjati…pe…. <span class="bold">Sahajātādhipati</span>— uppannā adhipati sampayuttakānaṁ khandhānaṁ cittasamuṭṭhānānañca rūpānaṁ adhipatipaccayena paccayo. (1) </div>
</div>
<div class="q" id="p_37P1_2600"> <div class="p">
<span class="pN">2600</span>Anuppanno dhammo uppannassa dhammassa adhipatipaccayena paccayo. <span class="bold">Ārammaṇādhipati</span>— anuppanne rūpe… sadde… gandhe… rase… phoṭṭhabbe… anuppanne khandhe garuṁ katvā assādeti abhinandati, taṁ garuṁ katvā rāgo uppajjati, diṭṭhi uppajjati. (1) </div>
</div>
<div class="q" id="p_37P1_2601"> <div class="p">
<span class="pN">2601</span>Uppādī dhammo uppannassa dhammassa adhipatipaccayena paccayo. <span class="bold">Ārammaṇādhipati</span>— uppādiṁ cakkhuṁ…pe… kāyaṁ… rūpe…pe… phoṭṭhabbe… vatthuṁ… uppādī khandhe garuṁ katvā assādeti abhinandati, taṁ garuṁ katvā rāgo uppajjati, diṭṭhi uppajjati. (1) </div>
</div>
</html>
