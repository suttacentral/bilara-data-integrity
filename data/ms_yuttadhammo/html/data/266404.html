<html>
<div class="i">1 Ariyasaccappakāsanapaṭhamabhūmi</div>
<div class="h">Ariyasaccappakāsanapaṭhamabhūmi</div>
<div class="CENTER" id="p_27Pe_2">
<span class="pN">2</span>Namo sammāsambuddhānaṁ paramatthadassīnaṁ<br> sīlādiguṇapāramippattānaṁ.</div>
<div class="q" id="p_27Pe_3"> <div class="divNumber">1.</div> <div class="p">
<span class="pN">3</span>Duve hetū duve paccayā sāvakassa sammādiṭṭhiyā uppādāya—  parato ca ghoso saccānusandhi, ajjhattañca yoniso manasikāro. Tattha katamo parato ghoso? Yā parato desanā ovādo anusāsanī saccakathā saccānulomo. Cattāri saccāni—  dukkhaṁ samudayo nirodho maggo. Imesaṁ catunnaṁ saccānaṁ yā desanā sandassanā vivaraṇā vibhajanā uttānīkiriyā pakāsanā—  ayaṁ vuccati saccānulomo ghosoti. </div>
</div>
<div class="q" id="p_27Pe_4"> <div class="divNumber">2.</div> <div class="p">
<span class="pN">4</span>Tattha katamo ajjhattaṁ yoniso manasikāro? </div>
</div>
<div class="q" id="p_27Pe_5"> <div class="p">
<span class="pN">5</span>Ajjhattaṁ yoniso manasikāro nāma yo yathādesite dhamme bahiddhā ārammaṇaṁ anabhinīharitvā yoniso manasikāro—  ayaṁ vuccati yoniso manasikāro. </div>
</div>
<div class="q" id="p_27Pe_6"> <div class="p">
<span class="pN">6</span>Taṁākāro yoniso dvāro vidhi upāyo. Yathā puriso sukkhe kaṭṭhe vigatasnehe sukkhāya uttarāraṇiyā thale abhimanthamānaṁ bhabbo jotissa adhigamāya. Taṁ kissa hetu. Yoniso aggissa adhigamāya. Evamevassa yamidaṁ dukkhasamudayanirodhamaggānaṁ aviparītadhammadesanaṁ manasikaroti—  ayaṁ vuccati yoniso manasikāro. </div>
</div>
<div class="q" id="p_27Pe_7"> <div class="p">
<span class="pN">7</span>Yathā tisso upamā pubbe assutā ca assutapubbā ca paṭibhanti. Yo hi koci kāmesu avītarāgoti…pe…  duve upamā ayoniso kātabbā pacchimesu vuttaṁ. Tattha yo ca parato ghoso yo ca ajjhattaṁ yoniso manasikāro—  ime dve paccayā. Parato ghosena yā uppajjati paññā—  ayaṁ vuccati sutamayī paññā. Yā ajjhattaṁ yoniso manasikārena uppajjati paññā—  ayaṁ vuccati cintāmayī paññāti. Imā dve paññā veditabbā. Purimakā ca dve paccayā. Ime dve hetū dve paccayā sāvakassa sammādiṭṭhiyā uppādāya. </div>
</div>
<div class="q" id="p_27Pe_8"> <div class="divNumber">3.</div> <div class="p">
<span class="pN">8</span>Tattha parato ghosassa saccānusandhissa desitassa atthaṁ avijānanto atthappaṭisaṁvedī bhavissatīti netaṁ ṭhānaṁ vijjati. Na ca atthappaṭisaṁvedī yoniso manasikarissatīti netaṁ ṭhānaṁ vijjati. Parato ghosassa saccānusandhissa desitassa atthaṁ vijānanto atthappaṭisaṁvedī bhavissatīti ṭhānametaṁ vijjati. Atthappaṭisaṁvedī ca yoniso manasikarissatīti ṭhānametaṁ vijjati. Esa hetu etaṁ ārammaṇaṁ eso upāyo sāvakassa niyyānassa, natthañño. Soyaṁ na ca suttassa atthavijānanāya saha yutto nāpi ghosānuyogena parato ghosassa atthaṁ avijānantena sakkā uttari manussadhammaṁ alamariyañāṇadassanaṁ adhigantuṁ, tasmā nibbāyitukāmena sutamayena atthā pariyesitabbā. Tattha pariyesanāya ayaṁ anupubbī bhavati soḷasa hārā, pañca nayā, aṭṭhārasa mūlapadāni. </div>
</div>
<div class="SUMMARY" id="p_27Pe_9">
<span class="pN">9</span><span class="firstLetter">T</span>atthāyaṁ <span class="firstLetter">u</span>ddānagāthā</div>
<div class="q" id="p_27Pe_10"> <div class="p"> <table class="singleColumn"> <tr> <td> <div class="pN">10</div> <div class="G">Soḷasahārā nettī,</div> </td> </tr> <tr> <td> <div class="G">Pañcanayā sāsanassa pariyeṭṭhi;</div> </td> </tr> <tr> <td> <div class="G">Aṭṭhārasamūlapadā,</div> </td> </tr> <tr> <td> <div class="G">Kaccāyanagottaniddiṭṭhā.</div> </td> </tr> </table> </div>
</div>
<div class="q" id="p_27Pe_11"> <div class="divNumber">4.</div> <div class="p">
<span class="pN">11</span>Tattha katame <span class="bold">soḷasahārā</span>? </div>
</div>
<div class="q" id="p_27Pe_12"> <div class="p">
<span class="pN">12</span>Desanā vicayo yutti padaṭṭhānaṁ lakkhaṇaṁ catubyūho āvaṭṭo vibhatti parivattano vevacano paññatti otaraṇo sodhano adhiṭṭhāno parikkhāro samāropano—  ime soḷasa hārā. </div>
</div>
<div class="SUMMARY" id="p_27Pe_13">
<span class="pN">13</span><span class="firstLetter">T</span>attha <span class="firstLetter">u</span>ddānagāthā</div>
<div class="q" id="p_27Pe_14"> <div class="p"> <table class="singleColumn"> <tr> <td> <div class="pN">14</div> <div class="G">Desanā vicayo yutti,</div> </td> </tr> <tr> <td> <div class="G">padaṭṭhāno ca lakkhaṇo;</div> </td> </tr> <tr> <td> <div class="G">Catubyūho ca āvaṭṭo,</div> </td> </tr> <tr> <td> <div class="G">vibhatti parivattano.</div> </td> </tr> </table> </div>
</div>
<div class="q" id="p_27Pe_15"> <div class="p"> <table class="singleColumn"> <tr> <td> <div class="pN">15</div> <div class="G">Vevacano ca paññatti,</div> </td> </tr> <tr> <td> <div class="G">otaraṇo ca sodhano;</div> </td> </tr> <tr> <td> <div class="G">Adhiṭṭhāno parikkhāro,</div> </td> </tr> <tr> <td> <div class="G">samāropano soḷaso.</div> </td> </tr> </table> </div>
</div>
<div class="q" id="p_27Pe_16"> <div class="divNumber">5.</div> <div class="p">
<span class="pN">16</span>Tattha katame <span class="bold">pañca nayā</span>? </div>
</div>
<div class="q" id="p_27Pe_17"> <div class="p">
<span class="pN">17</span>Nandiyāvaṭṭo tipukkhalo sīhavikkīḷito disālocano aṅkusoti. </div>
</div>
<div class="SUMMARY" id="p_27Pe_18">
<span class="pN">18</span><span class="firstLetter">T</span>attha <span class="firstLetter">u</span>ddānagāthā</div>
<div class="q" id="p_27Pe_19"> <div class="p"> <table class="singleColumn"> <tr> <td> <div class="pN">19</div> <div class="G">Paṭhamo nandiyāvaṭṭo,</div> </td> </tr> <tr> <td> <div class="G">dutiyo ca tipukkhalo;</div> </td> </tr> <tr> <td> <div class="G">Sīhavikkīḷito nāma,</div> </td> </tr> <tr> <td> <div class="G">tatiyo hoti so nayo.</div> </td> </tr> </table> </div>
</div>
<div class="q" id="p_27Pe_20"> <div class="p"> <table class="singleColumn"> <tr> <td> <div class="pN">20</div> <div class="G">Disālocanamāhaṁsu,</div> </td> </tr> <tr> <td> <div class="G">catuttho nayalañjako;</div> </td> </tr> <tr> <td> <div class="G">Pañcamo aṅkuso nāma,</div> </td> </tr> <tr> <td> <div class="G">sabbe pañca nayā gatā.</div> </td> </tr> </table> </div>
</div>
<div class="q" id="p_27Pe_21"> <div class="divNumber">6.</div> <div class="p">
<span class="pN">21</span>Tattha katamāni <span class="bold">aṭṭhārasa mūlapadāni</span>? </div>
</div>
<div class="q" id="p_27Pe_22"> <div class="p">
<span class="pN">22</span>Avijjā taṇhā lobho doso moho subhasaññā sukhasaññā niccasaññā attasaññā samatho vipassanā alobho adoso amoho asubhasaññā dukkhasaññā aniccasaññā anattasaññā, imāni aṭṭhārasa mūlapadāni. Tattha nava padāni akusalāni yattha sabbaṁ akusalaṁ samosarati. Nava padāni kusalāni yattha sabbaṁ kusalaṁ samosarati. </div>
</div>
<div class="q" id="p_27Pe_23"> <div class="p">
<span class="pN">23</span>Katamāni nava padāni akusalāni yattha sabbaṁ akusalaṁ samosarati? </div>
</div>
<div class="q" id="p_27Pe_24"> <div class="p">
<span class="pN">24</span>Avijjā yāva attasaññā, imāni nava padāni akusalāni, yattha sabbaṁ akusalaṁ samosarati. </div>
</div>
<div class="q" id="p_27Pe_25"> <div class="p">
<span class="pN">25</span>Katamāni nava padāni kusalāni yattha sabbaṁ kusalaṁ samosarati? </div>
</div>
<div class="q" id="p_27Pe_26"> <div class="p">
<span class="pN">26</span>Samatho yāva anattasaññā, imāni nava padāni kusalāni yattha sabbaṁ kusalaṁ samosarati. Imāni aṭṭhārasa mūlapadāni. </div>
</div>
<div class="SUMMARY" id="p_27Pe_27">
<span class="pN">27</span><span class="firstLetter">T</span>attha <span class="firstLetter">i</span>mā <span class="firstLetter">u</span>ddānagāthā</div>
<div class="q" id="p_27Pe_28"> <div class="p"> <table class="singleColumn"> <tr> <td> <div class="pN">28</div> <div class="G">Taṇhā ca avijjā lobho,</div> </td> </tr> <tr> <td> <div class="G">Doso tatheva moho ca;</div> </td> </tr> <tr> <td> <div class="G">Cattāro ca vipallāsā,</div> </td> </tr> <tr> <td> <div class="G">Kilesabhūmi nava padāni.</div> </td> </tr> </table> </div>
</div>
<div class="q" id="p_27Pe_29"> <div class="p"> <table class="singleColumn"> <tr> <td> <div class="pN">29</div> <div class="G">Ye ca satipaṭṭhānā samatho,</div> </td> </tr> <tr> <td> <div class="G">Vipassanā kusalamūlaṁ;</div> </td> </tr> <tr> <td> <div class="G">Etaṁ sabbaṁ kusalaṁ,</div> </td> </tr> <tr> <td> <div class="G">Indriyabhūmi navapadāni.</div> </td> </tr> </table> </div>
</div>
<div class="q" id="p_27Pe_30"> <div class="p"> <table class="singleColumn"> <tr> <td> <div class="pN">30</div> <div class="G">Sabbaṁ kusalaṁ navahi padehi yujjati,</div> </td> </tr> <tr> <td> <div class="G">Navahi ceva akusalaṁ;</div> </td> </tr> <tr> <td> <div class="G">Ekake nava mūlapadāni,</div> </td> </tr> <tr> <td> <div class="G">Ubhayato aṭṭhārasa mūlapadāni.</div> </td> </tr> </table> </div>
</div>
<div class="q" id="p_27Pe_31"> <div class="p">
<span class="pN">31</span>Imesaṁ aṭṭhārasannaṁ mūlapadānaṁ yāni nava padāni akusalāni, ayaṁ dukkhasamudayo; yāni nava padāni kusalāni, ayaṁ dukkhanirodhagāminī paṭipadā. Iti samudayassa dukkhaṁ phalaṁ, dukkhanirodhagāminiyā paṭipadāya nirodhaṁ phalaṁ. Imāni cattāri ariyasaccāni bhagavatā bārāṇasiyaṁ desitāni. </div>
</div>
<div class="q" id="p_27Pe_32"> <div class="divNumber">7.</div> <div class="p">
<span class="pN">32</span>Tattha dukkhassa ariyasaccassa aparimāṇāni akkharāni padāni byañjanāni ākārāni niruttiyo niddesā desitā etassevatthassa saṅkāsanāya pakāsanāya vivaraṇāya vibhajanāya uttānīkammatāya paññāpanāyāti. Yā evaṁ sabbesaṁ saccānaṁ iti ekamekaṁ saccaṁ aparimāṇehi akkharapadabyañjanaākāraniruttiniddesehi pariyesitabbaṁ, tañca byañjanaṁ atthaputhuttena pana attheva byañjanaputhuttena. </div>
</div>
<div class="q" id="p_27Pe_33"> <div class="p">
<span class="pN">33</span>Yo hi koci samaṇo vā brāhmaṇo vā evaṁ vadeyya “ahaṁ idaṁ dukkhaṁ paccakkhāya aññaṁ dukkhaṁ paññapessāmī”ti tassa taṁ vācāvatthukamevassa pucchito ca na sampāyissati. Evaṁ saccāni. Yañca rattiṁ bhagavā abhisambuddho, yañca rattiṁ anupādāya parinibbuto, etthantare yaṁ kiñci bhagavatā bhāsitaṁ suttaṁ geyyaṁ veyyākaraṇaṁ gāthā udānaṁ itivuttakaṁ jātakaṁ abbhutadhammaṁ vedallaṁ, sabbaṁ taṁ dhammacakkaṁ pavattitaṁ. Na kiñci buddhānaṁ bhagavantānaṁ dhammadesanāya dhammacakkato bahiddhā, tassa sabbaṁ suttaṁ ariyadhammesu pariyesitabbaṁ. Tattha pariggaṇhanāya ālokasabhāni cattāri ariyasaccāni thāvarāni imāni. </div>
</div>
<div class="q" id="p_27Pe_34"> <div class="p">
<span class="pN">34</span>Tattha katamaṁ <span class="bold">dukkhaṁ</span>? Jāti jarā byādhi maraṇaṁ saṁkhittena pañcupādānakkhandhā dukkhā. Tatthāyaṁ lakkhaṇaniddeso, pātubhāvalakkhaṇā jāti, paripākalakkhaṇā jarā, dukkhadukkhatālakkhaṇo byādhi, cutilakkhaṇaṁ maraṇaṁ, piyavippayogavipariṇāmaparitāpanalakkhaṇo soko, lālappanalakkhaṇo paridevo, kāyasampīḷanalakkhaṇaṁ dukkhaṁ, cittasampīḷanalakkhaṇaṁ domanassaṁ, kilesaparidahanalakkhaṇo upāyāso, amanāpasamodhānalakkhaṇo appiyasampayogo, manāpavinābhāvalakkhaṇo piyavippayogo, adhippāyavivattanalakkhaṇo alābho, apariññālakkhaṇā pañcupādānakkhandhā, paripākacutilakkhaṇaṁ jarāmaraṇaṁ, pātubhāvacutilakkhaṇaṁ cutopapatti, paṭisandhinibbattanalakkhaṇo samudayo, samudayaparijahanalakkhaṇo nirodho, anusayasamucchedalakkhaṇo maggo. Byādhilakkhaṇaṁ dukkhaṁ, sañjānanalakkhaṇo samudayo, niyyānikalakkhaṇo maggo, santilakkhaṇo nirodho. Appaṭisandhibhāvanirodhalakkhaṇā anupādisesā nibbānadhātu, dukkhañca samudayo ca, dukkhañca nirodho ca, dukkhañca maggo ca, samudayo ca dukkhañca, samudayo ca nirodho ca, samudayo ca maggo ca, nirodho ca samudayo ca, nirodho ca dukkhañca, nirodho ca maggo ca, maggo ca nirodho ca, maggo ca samudayo ca, maggo ca dukkhañca. </div>
</div>
<div class="q" id="p_27Pe_35"> <div class="divNumber">8.</div> <div class="p">
<span class="pN">35</span>Tatthimāni suttāni. </div>
</div>
<div class="q" id="p_27Pe_36"> <div class="p"> <table class="singleColumn"> <tr> <td> <div class="pN">36</div> <div class="G">“Yamekarattiṁ paṭhamaṁ,</div> </td> </tr> <tr> <td> <div class="G">gabbhe vasati māṇavo;</div> </td> </tr> <tr> <td> <div class="G">Abbhuṭṭhitova so yāti,</div> </td> </tr> <tr> <td> <div class="G">sa gacchaṁ na nivattatī”ti.</div> </td> </tr> </table> </div>
</div>
<div class="q" id="p_27Pe_37"> <div class="p">
<span class="pN">37</span>Aṭṭhimā, ānanda, dānūpapattiyo ekuttarike suttaṁ—  ayaṁ jāti. </div>
</div>
<div class="q" id="p_27Pe_38"> <div class="p">
<span class="pN">38</span>Tattha katamā jarā? </div>
</div>
<div class="q" id="p_27Pe_39"> <div class="p"> <table class="singleColumn"> <tr> <td> <div class="pN">39</div> <div class="G">“Acaritvā brahmacariyaṁ,</div> </td> </tr> <tr> <td> <div class="G">aladdhā yobbane dhanaṁ;</div> </td> </tr> <tr> <td> <div class="G">Jiṇṇakoñcāva jhāyanti,</div> </td> </tr> <tr> <td> <div class="G">khīṇamaccheva pallale”.</div> </td> </tr> </table> </div>
</div>
<div class="q" id="p_27Pe_40"> <div class="p">
<span class="pN">40</span>Pañca pubbanimittāni devesu—  ayaṁ jarā. </div>
</div>
<div class="q" id="p_27Pe_41"> <div class="p">
<span class="pN">41</span>Tattha katamo byādhi? </div>
</div>
<div class="q" id="p_27Pe_42"> <div class="p"> <table class="singleColumn"> <tr> <td> <div class="pN">42</div> <div class="G">Sāmaṁ tena kuto rāja,</div> </td> </tr> <tr> <td> <div class="G">Tuvampi jarāyanti vedesi;</div> </td> </tr> <tr> <td> <div class="G">Khattiya kammassa phalo,</div> </td> </tr> <tr> <td> <div class="G">Loko na hi kammaṁ panayati.</div> </td> </tr> </table> </div>
</div>
<div class="q" id="p_27Pe_43"> <div class="p">
<span class="pN">43</span>Tayo gilānā—  ayaṁ byādhi. </div>
</div>
<div class="q" id="p_27Pe_44"> <div class="p">
<span class="pN">44</span>Tattha katamaṁ maraṇaṁ? </div>
</div>
<div class="q" id="p_27Pe_45"> <div class="p"> <table class="singleColumn"> <tr> <td> <div class="pN">45</div> <div class="G">Yathāpi kumbhakārassa,</div> </td> </tr> <tr> <td> <div class="G">kataṁ mattikabhājanaṁ;</div> </td> </tr> <tr> <td> <div class="G">Khuddakañca mahantañca,</div> </td> </tr> <tr> <td> <div class="G">yaṁ pakkaṁ yañca āmakaṁ;</div> </td> </tr> <tr> <td> <div class="G">Sabbaṁ bhedanapariyantaṁ,</div> </td> </tr> <tr> <td> <div class="G">evaṁ maccāna jīvitaṁ.</div> </td> </tr> </table> </div>
</div>
<div class="q" id="p_27Pe_46"> <div class="p"> <table class="singleColumn"> <tr> <td> <div class="pN">46</div> <div class="G">Mamāyite passatha phandamāne,</div> </td> </tr> <tr> <td> <div class="G">Maccheva appodake khīṇasote;</div> </td> </tr> <tr> <td> <div class="G">Etampi disvā amamo careyya,</div> </td> </tr> <tr> <td> <div class="G">Bhavesu āsattimakubbamāno.</div> </td> </tr> </table> </div>
</div>
<div class="q" id="p_27Pe_47"> <div class="p">
<span class="pN">47</span>Udakappanasuttaṁ—  idaṁ maraṇaṁ. </div>
</div>
<div class="q" id="p_27Pe_48"> <div class="p">
<span class="pN">48</span>Tattha katamo soko? </div>
</div>
<div class="q" id="p_27Pe_49"> <div class="p"> <table class="singleColumn"> <tr> <td> <div class="pN">49</div> <div class="G">Idha socati pecca socati,</div> </td> </tr> <tr> <td> <div class="G">Pāpakārī ubhayattha socati;</div> </td> </tr> <tr> <td> <div class="G">So socati so vihaññati,</div> </td> </tr> <tr> <td> <div class="G">Disvā kammakiliṭṭhamattano.</div> </td> </tr> </table> </div>
</div>
<div class="q" id="p_27Pe_50"> <div class="p">
<span class="pN">50</span>Tīṇi duccaritāni—  ayaṁ soko. </div>
</div>
<div class="q" id="p_27Pe_51"> <div class="p">
<span class="pN">51</span>Tattha katamo paridevo? </div>
</div>
<div class="q" id="p_27Pe_52"> <div class="p"> <table class="singleColumn"> <tr> <td> <div class="pN">52</div> <div class="G">Kāmesu giddhā pasutā pamūḷhā,</div> </td> </tr> <tr> <td> <div class="G">Avadāniyā te visame niviṭṭhā;</div> </td> </tr> <tr> <td> <div class="G">Dukkhūpanītā paridevayanti,</div> </td> </tr> <tr> <td> <div class="G">Kiṁsu bhavissāma ito cutāse.</div> </td> </tr> </table> </div>
</div>
<div class="q" id="p_27Pe_53"> <div class="p">
<span class="pN">53</span>Tisso vipattiyo—  ayaṁ paridevo. </div>
</div>
<div class="q" id="p_27Pe_54"> <div class="p">
<span class="pN">54</span>Tattha katamaṁ dukkhaṁ? </div>
</div>
<div class="q" id="p_27Pe_55"> <div class="p"> <table class="singleColumn"> <tr> <td> <div class="pN">55</div> <div class="G">Sataṁ āsi ayosaṅkū,</div> </td> </tr> <tr> <td> <div class="G">sabbe paccattavedanā;</div> </td> </tr> <tr> <td> <div class="G">Jalitā jātavedāva,</div> </td> </tr> <tr> <td> <div class="G">accisaṁghasamākulā.</div> </td> </tr> </table> </div>
</div>
<div class="q" id="p_27Pe_56"> <div class="p">
<span class="pN">56</span>Mahā vata so pariḷāho saṁyuttake suttaṁ saccasaṁyuttesu—  idaṁ dukkhaṁ. </div>
</div>
<div class="q" id="p_27Pe_57"> <div class="p">
<span class="pN">57</span>Tattha katamaṁ domanassaṁ? </div>
</div>
<div class="q" id="p_27Pe_58"> <div class="p"> <table class="singleColumn"> <tr> <td> <div class="pN">58</div> <div class="G">Saṅkappehi pareto so,</div> </td> </tr> <tr> <td> <div class="G">kapaṇo viya jhāyati;</div> </td> </tr> <tr> <td> <div class="G">Sutvā paresaṁ nigghosaṁ,</div> </td> </tr> <tr> <td> <div class="G">maṅku hoti tathāvidho.</div> </td> </tr> </table> </div>
</div>
<div class="q" id="p_27Pe_59"> <div class="p">
<span class="pN">59</span>Dveme tapanīyā dhammā—  idaṁ domanassaṁ. </div>
</div>
<div class="q" id="p_27Pe_60"> <div class="p">
<span class="pN">60</span>Tattha katamo upāyāso? </div>
</div>
<div class="q" id="p_27Pe_61"> <div class="p"> <table class="singleColumn"> <tr> <td> <div class="pN">61</div> <div class="G">Kammārānaṁ yathā ukkā,</div> </td> </tr> <tr> <td> <div class="G">anto ḍayhati no bahi;</div> </td> </tr> <tr> <td> <div class="G">Evaṁ ḍayhati me hadayaṁ,</div> </td> </tr> <tr> <td> <div class="G">sutvā nibbattamambujaṁ.</div> </td> </tr> </table> </div>
</div>
<div class="q" id="p_27Pe_62"> <div class="p">
<span class="pN">62</span>Tayo aggī—  ayaṁ upāyāso. </div>
</div>
<div class="q" id="p_27Pe_63"> <div class="p">
<span class="pN">63</span>Tattha katamo appiyasampayogo? </div>
</div>
<div class="q" id="p_27Pe_64"> <div class="p"> <table class="singleColumn"> <tr> <td> <div class="pN">64</div> <div class="G">Ayasāva malaṁ samuṭṭhitaṁ,</div> </td> </tr> <tr> <td> <div class="G">Tatuṭṭhāya tameva khādati;</div> </td> </tr> <tr> <td> <div class="G">Evaṁ atidhonacārinaṁ,</div> </td> </tr> <tr> <td> <div class="G">Sāni kammāni nayanti duggatiṁ.</div> </td> </tr> </table> </div>
</div>
<div class="q" id="p_27Pe_65"> <div class="p">
<span class="pN">65</span>Dveme tathāgataṁ abbhācikkhanti, ekuttarike suttaṁ dukesu—  ayaṁ appiyasampayogo. </div>
</div>
<div class="q" id="p_27Pe_66"> <div class="p">
<span class="pN">66</span>Tattha katamo piyavippayogo? </div>
</div>
<div class="q" id="p_27Pe_67"> <div class="p"> <table class="singleColumn"> <tr> <td> <div class="pN">67</div> <div class="G">Supinena yathāpi saṅgataṁ,</div> </td> </tr> <tr> <td> <div class="G">Paṭibuddho puriso na passati;</div> </td> </tr> <tr> <td> <div class="G">Evampi piyāyitaṁ janaṁ,</div> </td> </tr> <tr> <td> <div class="G">Petaṁ kālaṅkataṁ na passati.</div> </td> </tr> </table> </div>
</div>
<div class="q" id="p_27Pe_68"> <div class="p">
<span class="pN">68</span>Te devā cavanadhammaṁ viditvā tīhi vācāhi anusāsanti. Ayaṁ piyavippayogo. </div>
</div>
<div class="q" id="p_27Pe_69"> <div class="p"> <table class="singleColumn"> <tr> <td> <div class="pN">69</div> <div class="G">Yampicchaṁ na labhati,</div> </td> </tr> <tr> <td> <div class="G">tisso māradhītaro;</div> </td> </tr> <tr> <td> <div class="G">Tassa ce kāmayānassa,</div> </td> </tr> <tr> <td> <div class="G">chandajātassa jantuno;</div> </td> </tr> <tr> <td> <div class="G">Te kāmā parihāyanti,</div> </td> </tr> <tr> <td> <div class="G">sallaviddhova ruppati.</div> </td> </tr> </table> </div>
</div>
<div class="q" id="p_27Pe_70"> <div class="p">
<span class="pN">70</span>Saṁkhittena pañcupādānakkhandhā dukkhā. </div>
</div>
<div class="q" id="p_27Pe_71"> <div class="p"> <table class="singleColumn"> <tr> <td> <div class="pN">71</div> <div class="G">Cakkhu sotañca ghānañca,</div> </td> </tr> <tr> <td> <div class="G">jivhā kāyo tato manaṁ;</div> </td> </tr> <tr> <td> <div class="G">Ete lokāmisā ghorā,</div> </td> </tr> <tr> <td> <div class="G">yattha sattā puthujjanā.</div> </td> </tr> </table> </div>
</div>
<div class="q" id="p_27Pe_72"> <div class="p">
<span class="pN">72</span>Pañcime bhikkhave khandhā—  idaṁ dukkhaṁ. </div>
</div>
<div class="q" id="p_27Pe_73"> <div class="p">
<span class="pN">73</span>Tattha katamā jarā ca maraṇañca? </div>
</div>
<div class="q" id="p_27Pe_74"> <div class="p"> <table class="singleColumn"> <tr> <td> <div class="pN">74</div> <div class="G">Appaṁ vata jīvitaṁ idaṁ,</div> </td> </tr> <tr> <td> <div class="G">Oraṁ vassasatāpi mīyate;</div> </td> </tr> <tr> <td> <div class="G">Atha vāpi akicchaṁ jīvitaṁ,</div> </td> </tr> <tr> <td> <div class="G">Atha kho so jarasāpi mīyate.</div> </td> </tr> </table> </div>
</div>
<div class="q" id="p_27Pe_75"> <div class="p">
<span class="pN">75</span>Saṁyuttake pasenadisaṁyuttake suttaṁ ayyikā me kālaṅkatā—  ayaṁ jarā ca maraṇañca. </div>
</div>
<div class="q" id="p_27Pe_76"> <div class="p">
<span class="pN">76</span>Tattha katamā cuti ca upapatti ca? </div>
</div>
<div class="q" id="p_27Pe_77"> <div class="p"> <table class="singleColumn"> <tr> <td> <div class="pN">77</div> <div class="G">“Sabbe sattā marissanti,</div> </td> </tr> <tr> <td> <div class="G">Maraṇantaṁ hi jīvitaṁ;</div> </td> </tr> <tr> <td> <div class="G">Yathākammaṁ gamissanti,</div> </td> </tr> <tr> <td> <div class="G">Attakammaphalūpagā”ti.— </div> </td> </tr> </table> </div>
</div>
<div class="q" id="p_27Pe_78"> <div class="p">
<span class="pN">78</span>Ayaṁ cuti ca upapatti ca. </div>
</div>
<div class="q" id="p_27Pe_79"> <div class="p">
<span class="pN">79</span>Imehi suttehi ekasadisehi ca aññehi navavidhaṁ suttaṁ taṁ anupaviṭṭhehi lakkhaṇato dukkhaṁ ñatvā sādhāraṇañca asādhāraṇañca dukkhaṁ ariyasaccaṁ niddisitabbaṁ. Gāthāhi gāthā anuminitabbā, byākaraṇehi vā byākaraṇaṁ—  idaṁ dukkhaṁ. </div>
</div>
<div class="q" id="p_27Pe_80"> <div class="divNumber">9.</div> <div class="p">
<span class="pN">80</span>Tattha katamo <span class="bold">dukkhasamudayo</span>? </div>
</div>
<div class="q" id="p_27Pe_81"> <div class="p"> <table class="singleColumn"> <tr> <td> <div class="pN">81</div> <div class="G">Kāmesu sattā kāmasaṅgasattā,</div> </td> </tr> <tr> <td> <div class="G">Saṁyojane vajjamapassamānā;</div> </td> </tr> <tr> <td> <div class="G">Na hi jātu saṁyojanasaṅgasattā,</div> </td> </tr> <tr> <td> <div class="G">Oghaṁ tareyyuṁ vipulaṁ mahantaṁ.</div> </td> </tr> </table> </div>
</div>
<div class="q" id="p_27Pe_82"> <div class="p">
<span class="pN">82</span>Cattāro āsavā suttaṁ—  ayaṁ dukkhasamudayo. </div>
</div>
<div class="q" id="p_27Pe_83"> <div class="p">
<span class="pN">83</span>Tattha katamo <span class="bold">dukkhanirodho</span>? </div>
</div>
<div class="q" id="p_27Pe_84"> <div class="p"> <table class="singleColumn"> <tr> <td> <div class="pN">84</div> <div class="G">Yamhi na māyā vasatī na māno,</div> </td> </tr> <tr> <td> <div class="G">Yo vītalobho amamo nirāso;</div> </td> </tr> <tr> <td> <div class="G">Panuṇṇakodho abhinibbutatto,</div> </td> </tr> <tr> <td> <div class="G">So brāhmaṇo so samaṇo sa bhikkhu.</div> </td> </tr> </table> </div>
</div>
<div class="q" id="p_27Pe_85"> <div class="p">
<span class="pN">85</span>Dvemā vimuttiyo, rāgavirāgā ca cetovimutti; avijjāvirāgā ca paññāvimutti—  ayaṁ nirodho. </div>
</div>
<div class="q" id="p_27Pe_86"> <div class="p">
<span class="pN">86</span>Tattha katamo <span class="bold">maggo</span>? </div>
</div>
<div class="q" id="p_27Pe_87"> <div class="p"> <table class="singleColumn"> <tr> <td> <div class="pN">87</div> <div class="G">Eseva maggo natthañño,</div> </td> </tr> <tr> <td> <div class="G">dassanassa visuddhiyā;</div> </td> </tr> <tr> <td> <div class="G">Ariyo aṭṭhaṅgiko maggo,</div> </td> </tr> <tr> <td> <div class="G">mārassetaṁ pamohanaṁ.</div> </td> </tr> </table> </div>
</div>
<div class="q" id="p_27Pe_88"> <div class="p">
<span class="pN">88</span>Sattime, bhikkhave, bojjhaṅgā—  ayaṁ maggo. </div>
</div>
<div class="q" id="p_27Pe_89"> <div class="p">
<span class="pN">89</span>Tattha katamāni <span class="bold">cattāri ariyasaccāni</span>? </div>
</div>
<div class="q" id="p_27Pe_90"> <div class="p"> <table class="singleColumn"> <tr> <td> <div class="pN">90</div> <div class="G">“Ye dhammā hetuppabhavā,</div> </td> </tr> <tr> <td> <div class="G">Tesaṁ hetuṁ tathāgato āha;</div> </td> </tr> <tr> <td> <div class="G">Tesañca yo nirodho,</div> </td> </tr> <tr> <td> <div class="G">Evaṁvādī mahāsamaṇo”ti.</div> </td> </tr> </table> </div>
</div>
<div class="q" id="p_27Pe_91"> <div class="p">
<span class="pN">91</span>Hetuppabhavā dhammā dukkhaṁ, hetusamudayo, yaṁ bhagavato vacanaṁ. Ayaṁ dhammo yo nirodho, ye hi keci saṁyojaniyesu dhammesu assadānupassino viharanti. Kilesā taṇhā pavaḍḍhati, taṇhāpaccayā upādānaṁ…pe…  evametassa kevalassa dukkhakkhandhassa samudayo hoti. Tattha yaṁ saṁyojanaṁ—  ayaṁ samudayo. Ye saṁyojaniyā dhammā ye ca sokaparidevadukkhadomanassupāyāsā sambhavanti—  idaṁ dukkhaṁ. Yā saṁyojaniyesu dhammesu ādīnavānupassanā—  ayaṁ maggo. Parimuccati jātiyā jarāya byādhīhi maraṇehi sokehi paridevehi yāva upāyāsehi—  idaṁ nibbānaṁ. Imāni cattāri saccāni. </div>
</div>
<div class="q" id="p_27Pe_92"> <div class="p">
<span class="pN">92</span>Tattha katamā <span class="bold">anupādisesā nibbānadhātu</span>? </div>
</div>
<div class="q" id="p_27Pe_93"> <div class="p"> <table class="singleColumn"> <tr> <td> <div class="pN">93</div> <div class="G">Atthaṅgatassa na pamāṇamatthi,</div> </td> </tr> <tr> <td> <div class="G">Taṁ hi vā natthi yena naṁ paññapeyya;</div> </td> </tr> <tr> <td> <div class="G">Sabbasaṅgānaṁ samūhatattā vidū,</div> </td> </tr> <tr> <td> <div class="G">Sitā vādasatassu sabbe.</div> </td> </tr> </table> </div>
</div>
<div class="CENTER" id="p_27Pe_94">
<span class="pN">94</span>Saṁyuttake godhikasaṁyuttaṁ.</div>
<div class="q" id="p_27Pe_95"> <div class="p">
<span class="pN">95</span>Imāni <span class="bold">asādhāraṇāni suttāni</span>. Yahiṁ yahiṁ saccāni niddiṭṭhāni, tahiṁ tahiṁ saccalakkhaṇato otāretvā aparimāṇehi byañjanehi so attho pariyesitabbo. Tattha atthānuparivatti byañjanena puna byañjanānuparivatti atthena tassa ekamekassa aparimāṇāni byañjanāni imehi suttehi yathānikkhittehi cattāri ariyasaccāni niddisitabbāni. Pañcanikāye anupaviṭṭhāhi gāthāhi gāthā anuminitabbā, byākaraṇena byākaraṇaṁ. Imāni asādhāraṇāni suttāni. </div>
</div>
<div class="SUMMARY" id="p_27Pe_96">
<span class="pN">96</span><span class="firstLetter">T</span>esaṁ <span class="firstLetter">i</span>mā <span class="firstLetter">u</span>ddānagāthā</div>
<div class="q" id="p_27Pe_97"> <div class="p"> <table class="singleColumn"> <tr> <td> <div class="pN">97</div> <div class="G">Yamekarattiṁ paṭhamaṁ,</div> </td> </tr> <tr> <td> <div class="G">aṭṭha dānūpapattiyo;</div> </td> </tr> <tr> <td> <div class="G">Pañca pubbanimittāni,</div> </td> </tr> <tr> <td> <div class="G">khīṇamacchaṁva pallalaṁ.</div> </td> </tr> </table> </div>
</div>
<div class="q" id="p_27Pe_98"> <div class="p"> <table class="singleColumn"> <tr> <td> <div class="pN">98</div> <div class="G">Sāmaṁ tena kuto rāja,</div> </td> </tr> <tr> <td> <div class="G">tayo devā gilānakā;</div> </td> </tr> <tr> <td> <div class="G">Yathāpi kumbhakārassa,</div> </td> </tr> <tr> <td> <div class="G">yathā nadidakappanaṁ.</div> </td> </tr> </table> </div>
</div>
<div class="q" id="p_27Pe_99"> <div class="p"> <table class="singleColumn"> <tr> <td> <div class="pN">99</div> <div class="G">Idha socati pecca socati,</div> </td> </tr> <tr> <td> <div class="G">Tīṇi duccaritāni ca;</div> </td> </tr> <tr> <td> <div class="G">Kāmesu giddhā pasutā,</div> </td> </tr> <tr> <td> <div class="G">Yāva tisso vipattiyo.</div> </td> </tr> </table> </div>
</div>
<div class="q" id="p_27Pe_100"> <div class="p"> <table class="singleColumn"> <tr> <td> <div class="pN">100</div> <div class="G">Sataṁ āsi ayosaṅkū,</div> </td> </tr> <tr> <td> <div class="G">pariḷāho mahattaro;</div> </td> </tr> <tr> <td> <div class="G">Saṅkappehi pareto so,</div> </td> </tr> <tr> <td> <div class="G">tattha tapaniyehi ca.</div> </td> </tr> </table> </div>
</div>
<div class="q" id="p_27Pe_101"> <div class="p"> <table class="singleColumn"> <tr> <td> <div class="pN">101</div> <div class="G">Kammārānaṁ yathā ukkā,</div> </td> </tr> <tr> <td> <div class="G">tayo aggī pakāsitā;</div> </td> </tr> <tr> <td> <div class="G">Ayato malamuppannaṁ,</div> </td> </tr> <tr> <td> <div class="G">abbhakkhānaṁ tathāgate.</div> </td> </tr> </table> </div>
</div>
<div class="q" id="p_27Pe_102"> <div class="p"> <table class="singleColumn"> <tr> <td> <div class="pN">102</div> <div class="G">Tividhaṁ devānusāsanti,</div> </td> </tr> <tr> <td> <div class="G">supinena saṅgamo yathā;</div> </td> </tr> <tr> <td> <div class="G">Tisso ceva māradhītā,</div> </td> </tr> <tr> <td> <div class="G">sallaviddhova ruppati.</div> </td> </tr> </table> </div>
</div>
<div class="q" id="p_27Pe_103"> <div class="p"> <table class="singleColumn"> <tr> <td> <div class="pN">103</div> <div class="G">Cakkhu sotañca ghānañca,</div> </td> </tr> <tr> <td> <div class="G">pañcakkhandhā pakāsitā;</div> </td> </tr> <tr> <td> <div class="G">Appaṁ vata jīvitaṁ idaṁ,</div> </td> </tr> <tr> <td> <div class="G">ayyikā me mahallikā.</div> </td> </tr> </table> </div>
</div>
<div class="q" id="p_27Pe_104"> <div class="p"> <table class="singleColumn"> <tr> <td> <div class="pN">104</div> <div class="G">Sabbe sattā marissanti,</div> </td> </tr> <tr> <td> <div class="G">upapatti cuticayaṁ;</div> </td> </tr> <tr> <td> <div class="G">Kāmesu sattā pasutā,</div> </td> </tr> <tr> <td> <div class="G">āsavehi catūhi ca.</div> </td> </tr> </table> </div>
</div>
<div class="q" id="p_27Pe_105"> <div class="p"> <table class="singleColumn"> <tr> <td> <div class="pN">105</div> <div class="G">Yamhi na māyā vasati,</div> </td> </tr> <tr> <td> <div class="G">dvemā cetovimuttiyo;</div> </td> </tr> <tr> <td> <div class="G">Eseva maggo natthañño,</div> </td> </tr> <tr> <td> <div class="G">bojjhaṅgā ca sudesitā.</div> </td> </tr> </table> </div>
</div>
<div class="q" id="p_27Pe_106"> <div class="p"> <table class="singleColumn"> <tr> <td> <div class="pN">106</div> <div class="G">Atthaṅgatassa na pamāṇamatthi,</div> </td> </tr> <tr> <td> <div class="G">Godhiko parinibbuto;</div> </td> </tr> <tr> <td> <div class="G">Ye dhammā hetuppabhavā,</div> </td> </tr> <tr> <td> <div class="G">Saṁyojanānupassino.</div> </td> </tr> </table> </div>
</div>
<div class="CENTER" id="p_27Pe_107">
<span class="pN">107</span>Imā dasa tesaṁ uddānagāthā.</div>
<div class="q" id="p_27Pe_108"> <div class="divNumber">10.</div> <div class="p">
<span class="pN">108</span>Tatthimāni <span class="bold">sādhāraṇāni suttāni</span> yesu suttesu sādhāraṇāni saccāni desitāni anulomampi paṭilomampi vomissakampi. Tattha ayaṁ ādi. </div>
</div>
<div class="q" id="p_27Pe_109"> <div class="p"> <table class="singleColumn"> <tr> <td> <div class="pN">109</div> <div class="G">Avijjāya nivuto loko, <span class="gathaQuote">(ajitāti bhagavā)</span>
</div> </td> </tr> <tr> <td> <div class="G">Vivicchā pamādā nappakāsati;</div> </td> </tr> <tr> <td> <div class="G">Jappābhilepanaṁ brūmi,</div> </td> </tr> <tr> <td> <div class="G">Dukkhamassa mahabbhayaṁ.</div> </td> </tr> </table> </div>
</div>
<div class="q" id="p_27Pe_110"> <div class="p">
<span class="pN">110</span>Tattha yā avijjā ca vivicchā ca, ayaṁ samudayo. Yaṁ mahabbhayaṁ, idaṁ dukkhaṁ. Imāni dve saccāni—  dukkhañca samudayo ca. “Saṁyojanaṁ saṁyojaniyā ca dhammā”ti saṁyuttake cittasaṁyuttakesu byākaraṇaṁ. Tattha yaṁ saṁyojanaṁ, ayaṁ samudayo. Ye saṁyojaniyā dhammā, idaṁ dukkhaṁ. Imāni dve saccāni—  dukkhañca samudayo ca. </div>
</div>
<div class="q" id="p_27Pe_111"> <div class="p">
<span class="pN">111</span>Tattha katamaṁ dukkhañca nirodho ca? </div>
</div>
<div class="q" id="p_27Pe_112"> <div class="p"> <table class="singleColumn"> <tr> <td> <div class="pN">112</div> <div class="G">Ucchinnabhavataṇhassa,</div> </td> </tr> <tr> <td> <div class="G">netticchinnassa bhikkhuno;</div> </td> </tr> <tr> <td> <div class="G">Vikkhīṇo jātisaṁsāro,</div> </td> </tr> <tr> <td> <div class="G">natthi dāni punabbhavo.</div> </td> </tr> </table> </div>
</div>
<div class="q" id="p_27Pe_113"> <div class="p">
<span class="pN">113</span>Yaṁ cittaṁ, idaṁ dukkhaṁ. Yo bhavataṇhāya upacchedo, ayaṁ dukkhanirodho. Vikkhīṇo jātisaṁsāro, natthi dāni punabbhavoti niddeso. Imāni dve saccāni—  dukkhañca nirodho ca. Dvemā, bhikkhave, vimuttiyo; rāgavirāgā ca cetovimutti, avijjāvirāgā ca paññāvimutti. Yaṁ cittaṁ, idaṁ dukkhaṁ. Yā vimutti, ayaṁ nirodho. Imāni dve saccāni—  dukkhañca nirodho ca. </div>
</div>
<div class="q" id="p_27Pe_114"> <div class="p">
<span class="pN">114</span>Tattha katamaṁ dukkhañca maggo ca? </div>
</div>
<div class="q" id="p_27Pe_115"> <div class="p"> <table class="singleColumn"> <tr> <td> <div class="pN">115</div> <div class="G">Kumbhūpamaṁ kāyamimaṁ viditvā,</div> </td> </tr> <tr> <td> <div class="G">Nagarūpamaṁ cittamidaṁ ṭhapetvā;</div> </td> </tr> <tr> <td> <div class="G">Yodhetha māraṁ paññāvudhena,</div> </td> </tr> <tr> <td> <div class="G">Jitañca rakkhe anivesano siyā.</div> </td> </tr> </table> </div>
</div>
<div class="q" id="p_27Pe_116"> <div class="p">
<span class="pN">116</span>Tattha yañca kumbhūpamo kāyo yañca nagarūpamaṁ cittaṁ, idaṁ dukkhaṁ. Yaṁ paññāvudhena māraṁ yodhethāti ayaṁ maggo. Imāni dve saccāni. Yaṁ, bhikkhave, na tumhākaṁ, taṁ pajahitabbaṁ. Yā saṁyojanā, ayaṁ maggo. Ye te dhammā anattaniyā pahātabbā, rūpaṁ yāva viññāṇaṁ, idaṁ dukkhañca maggo ca. </div>
</div>
<div class="q" id="p_27Pe_117"> <div class="p">
<span class="pN">117</span>Tattha katamaṁ dukkhañca samudayo ca nirodho ca? </div>
</div>
<div class="q" id="p_27Pe_118"> <div class="p"> <table class="singleColumn"> <tr> <td> <div class="pN">118</div> <div class="G">Ye keci sokā paridevitā vā,</div> </td> </tr> <tr> <td> <div class="G">Dukkhā ca lokasmimanekarūpā;</div> </td> </tr> <tr> <td> <div class="G">Piyaṁ paṭiccappabhavanti ete,</div> </td> </tr> <tr> <td> <div class="G">Piye asante na bhavanti ete.</div> </td> </tr> </table> </div>
</div>
<div class="q" id="p_27Pe_119"> <div class="p">
<span class="pN">119</span>Ye sokaparidevā, yaṁ ca anekarūpaṁ dukkhaṁ, yaṁ pemato bhavati, idaṁ dukkhaṁ. Yaṁ pemaṁ, ayaṁ samudayo. Yo tattha chandarāgavinayo piyassa akiriyā, ayaṁ nirodho. Imāni tīṇi saccāni. Timbaruko paribbājako pacceti “sayaṁkataṁ paraṁkatan”ti. Yathesā vīmaṁsā, idaṁ dukkhaṁ. Yā ete dve ante anupagamma majjhimā paṭipadā avijjāpaccayā saṅkhārā yāva jātipaccayā jarāmaraṇaṁ, idampi dukkhañca samudayo ca. Viññāṇaṁ nāmarūpaṁ saḷāyatanaṁ phasso vedanā bhavo jāti jarāmaraṇaṁ, idaṁ dukkhaṁ. Avijjā saṅkhārā taṇhā upādānaṁ, ayaṁ samudayo. Iti idaṁ sayaṁkataṁ vīmaṁseyyāti yañca paṭiccasamuppāde dukkhaṁ, idaṁ eso samudayo niddiṭṭho. Avijjānirodhā saṅkhāranirodho ca yāva ca jarāmaraṇanirodhoti ayaṁ nirodho. Imāni tīṇi saccāni dukkhañca samudayo ca nirodho ca. </div>
</div>
<div class="q" id="p_27Pe_120"> <div class="divNumber">11.</div> <div class="p">
<span class="pN">120</span>Tattha katamaṁ dukkhañca samudayo ca maggo ca? </div>
</div>
<div class="q" id="p_27Pe_121"> <div class="p"> <table class="singleColumn"> <tr> <td> <div class="pN">121</div> <div class="G">“Yo dukkhamaddakkhi yatonidānaṁ,</div> </td> </tr> <tr> <td> <div class="G">Kāmesu so jantu kathaṁ nameyya;</div> </td> </tr> <tr> <td> <div class="G">Kāmā hi loke saṅgāti ñatvā,</div> </td> </tr> <tr> <td> <div class="G">Tesaṁ satīmā vinayāya sikkhe”ti.</div> </td> </tr> </table> </div>
</div>
<div class="q" id="p_27Pe_122"> <div class="p">
<span class="pN">122</span>Yo dukkhamaddakkhi, idaṁ dukkhaṁ. Yato bhavati, ayaṁ samudayo. Sandiṭṭhaṁ yato bhavati yāva tassa vinayāya sikkhā, ayaṁ maggo. Imāni tīṇi saccāni. </div>
</div>
<div class="CENTER" id="p_27Pe_123">
<span class="pN">123</span>Ekādasaṅguttaresu gopālakopamasuttaṁ.</div>
<div class="q" id="p_27Pe_124"> <div class="p">
<span class="pN">124</span>Tattha yāva rūpasaññuttā yañca saḷāyatanaṁ yathā vaṇaṁ paṭicchādeti yañca titthaṁ yathā ca labhati dhammūpasañhitaṁ uḷāraṁ pītipāmojjaṁ catubbidhaṁ ca attabhāvato ca vatthu, idaṁ dukkhaṁ. Yāva āsāṭikaṁ hāretā hoti, ayaṁ samudayo. Rūpasaññuttā āsāṭakaharaṇaṁ vaṇapaṭicchādanaṁ vīthiññutā gocarakusalañca, ayaṁ maggo. Avasesā dhammā atthi hetū atthi paccayā atthi nissayā sāvasesadohitā anekapūjā ca kalyāṇamittatappaccayā dhammā vīthiññutā ca hetu, imāni tīṇi saccāni. </div>
</div>
<div class="q" id="p_27Pe_125"> <div class="p">
<span class="pN">125</span>Tattha katamaṁ dukkhañca maggo ca nirodho ca? </div>
</div>
<div class="q" id="p_27Pe_126"> <div class="p"> <table class="singleColumn"> <tr> <td> <div class="pN">126</div> <div class="G">Sati kāyagatā upaṭṭhitā,</div> </td> </tr> <tr> <td> <div class="G">Chasu phassāyatanesu saṁvuto;</div> </td> </tr> <tr> <td> <div class="G">Satataṁ bhikkhu samāhito,</div> </td> </tr> <tr> <td> <div class="G">Jaññā nibbānamattano.</div> </td> </tr> </table> </div>
</div>
<div class="q" id="p_27Pe_127"> <div class="p">
<span class="pN">127</span>Tattha yā ca kāyagatā sati yañca saḷāyatanaṁ yattha sabbañcetaṁ dukkhaṁ. Yā ca kāyagatā sati yo ca sīlasaṁvaro yo ca samādhi yattha yā sati, ayaṁ paññākkhandho. Sabbampi sīlakkhandho samādhikkhandho, ayaṁ maggo. Evaṁvihārinā ñātabbaṁ nibbānaṁ. Ayaṁ nirodho, imāni tīṇi saccāni. Sīle patiṭṭhāya dve dhammā bhāvetabbā samatho ca vipassanā ca. Tattha yaṁ cittasahajātā dhammā, idaṁ dukkhaṁ. Yo ca samatho yā ca vipassanā, ayaṁ maggo. Rāgavirāgā ca cetovimutti, avijjāvirāgā ca paññāvimutti, ayaṁ nirodho. Imāni tīṇi saccāni. </div>
</div>
<div class="q" id="p_27Pe_128"> <div class="p">
<span class="pN">128</span>Tattha katamo samudayo ca nirodho ca? </div>
</div>
<div class="q" id="p_27Pe_129"> <div class="p"> <table class="singleColumn"> <tr> <td> <div class="pN">129</div> <div class="G">Āsā ca pīhā abhinandanā ca,</div> </td> </tr> <tr> <td> <div class="G">Anekadhātūsu sarā patiṭṭhitā;</div> </td> </tr> <tr> <td> <div class="G">Aññāṇamūlappabhavā pajappitā,</div> </td> </tr> <tr> <td> <div class="G">Sabbā mayā byantikatā samūlikā.</div> </td> </tr> </table> </div>
</div>
<div class="q" id="p_27Pe_130"> <div class="p">
<span class="pN">130</span>Aññāṇamūlappabhavāti purimakehi samudayo. Sabbā mayā byantikatā samūlikāti nirodho. Imāni dve saccāni. Catunnaṁ dhammānaṁ ananubodhā appaṭivedhā vitthārena kātabbaṁ. Ariyassa sīlassa samādhino paññāya vimuttiyā. Tattha yo imesaṁ catunnaṁ dhammānaṁ ananubodhā appaṭivedhā, ayaṁ samudayo. Paṭivedho bhavanettiyā, ayaṁ nirodho. Ayaṁ samudayo ca nirodho ca. </div>
</div>
<div class="q" id="p_27Pe_131"> <div class="p">
<span class="pN">131</span>Tattha katamo samudayo ca maggo ca? </div>
</div>
<div class="q" id="p_27Pe_132"> <div class="p"> <table class="singleColumn"> <tr> <td> <div class="pN">132</div> <div class="G">Yāni sotāni lokasmiṁ, <span class="gathaQuote">(ajitāti bhagavā)</span>
</div> </td> </tr> <tr> <td> <div class="G">Sati tesaṁ nivāraṇaṁ;</div> </td> </tr> <tr> <td> <div class="G">Sotānaṁ saṁvaraṁ brūmi,</div> </td> </tr> <tr> <td> <div class="G">Paññāyete pidhīyare.</div> </td> </tr> </table> </div>
</div>
<div class="q" id="p_27Pe_133"> <div class="p">
<span class="pN">133</span>Yāni sotānīti ayaṁ samudayo. Yā ca paññā yā ca sati nivāraṇaṁ pidhānañca, ayaṁ maggo. Imāni dve saccāni. Sañcetaniyaṁ suttaṁ daḷhanemiyānākāro chahi māsehi niddiṭṭho. Tattha yaṁ kāyaṁ kāyakammaṁ savaṅkaṁ sadosaṁ sakasāvaṁ yā savaṅkatā sadosatā sakasāvatā, ayaṁ samudayo. Evaṁ vacīkammaṁ manokammaṁ avaṅkaṁ adosaṁ akasāvaṁ, yā avaṅkatā adosatā akasāvatā, ayaṁ maggo. Evaṁ vacīkammaṁ manokammaṁ. Imāni dve saccāni samudayo ca maggo ca. </div>
</div>
<div class="q" id="p_27Pe_134"> <div class="p">
<span class="pN">134</span>Tattha katamo samudayo ca nirodho ca maggo ca? </div>
</div>
<div class="q" id="p_27Pe_135"> <div class="p">
<span class="pN">135</span>“Nissitassa calitaṁ, anissitassa calitaṁ natthi, calite asati passaddhi, passaddhiyā sati nati na hoti, natiyā asati āgatigati na hoti, āgatigatiyā asati cutūpapāto na hoti, cutūpapāte asati nevidha na huraṁ na ubhayamantarena. Esevanto dukkhassā”ti. </div>
</div>
<div class="q" id="p_27Pe_136"> <div class="p">
<span class="pN">136</span>Tattha dve nissayā, ayaṁ samudayo. Yo ca anissayo, yā ca anati, ayaṁ maggo. Yā āgatigati na hoti cutūpapāto ca yo esevanto dukkhassāti, ayaṁ nirodho. Imāni tīṇi saccāni. Anupaṭṭhitakāyagatā sati…pe…  yaṁ vimuttiñāṇadassanaṁ, ayaṁ samudayo. Ekārasaupanissayā vimuttiyo yāva upanissayaupasampadā upaṭṭhitakāyagatāsatissa viharati. Sīlasaṁvaro sosāniyo hoti, yañca vimuttiñāṇadassanaṁ, ayaṁ maggo. Yā ca vimutti, ayaṁ nirodho. Imāni tīṇi saccāni. Samudayo ca nirodho ca maggo ca. </div>
</div>
<div class="q" id="p_27Pe_137"> <div class="divNumber">12.</div> <div class="p">
<span class="pN">137</span>Tattha katamo nirodho ca maggo ca? </div>
</div>
<div class="q" id="p_27Pe_138"> <div class="p"> <table class="singleColumn"> <tr> <td> <div class="pN">138</div> <div class="G">Sayaṁ katena saccena,</div> </td> </tr> <tr> <td> <div class="G">Tena attanā abhinibbānagato vitiṇṇakaṅkho;</div> </td> </tr> <tr> <td> <div class="G">Vibhavañca ñatvā lokasmiṁ,</div> </td> </tr> <tr> <td> <div class="G">Tāva khīṇapunabbhavo sa bhikkhu.</div> </td> </tr> </table> </div>
</div>
<div class="q" id="p_27Pe_139"> <div class="p">
<span class="pN">139</span>Yaṁ saccena, ayaṁ maggo. Yaṁ khīṇapunabbhavo, ayaṁ nirodho. Imāni dve saccāni. Pañca vimuttāyatanāni satthā vā dhammaṁ desesi aññataro vā viññū sabrahmacārīti vitthārena kātabbā. Tassa atthappaṭisaṁvedissa pāmojjaṁ jāyati, pamuditassa pīti jāyati, yāva nibbindanto virajjati, ayaṁ maggo. Yā vimutti, ayaṁ nirodho. Evaṁ pañca vimuttāyatanāni vitthārena. Imāni dve saccāni nirodho ca maggo ca. </div>
</div>
<div class="q" id="p_27Pe_140"> <div class="p">
<span class="pN">140</span>Imāni sādhāraṇāni suttāni. Imehi sādhāraṇehi suttehi yathānikkhittehi paṭivedhato ca lakkhaṇato ca otāretvā aññāni suttāni niddisitabbāni aparihāyantena. Gāthāhi gāthā anuminitabbā, byākaraṇehi byākaraṇaṁ. Ime ca sādhāraṇā dasa parivaḍḍhakā eko ca catukko niddeso sādhāraṇo. Ayañca pakiṇṇakaniddeso. Ekaṁ pañca cha ca savekadeso sabbaṁ. Ime dve parivajjanā purimakā ca dasa. Ime dvādasa parivaḍḍhakā saccāni. Ettāvatā sabbaṁ suttaṁ natthi, taṁ byākaraṇaṁ vā gāthā viya. Imehi dvādasahi parivaḍḍhakehi na otarituṁ appamattena pariyesitvā niddisitabbā. </div>
</div>
<div class="q" id="p_27Pe_141"> <div class="p">
<span class="pN">141</span>Tatthāyaṁ saṅkhepo. Sabbaṁ dukkhaṁ sattahi padehi samosaraṇaṁ gacchati. Katarehi sattahi? Appiyasampayogo ca piyavippayogo ca, imehi dvīhi padehi sabbaṁ dukkhaṁ niddisitabbaṁ. Tassa dve nissayā—  kāyo ca cittañca. Tena vuccati “kāyikaṁ dukkhaṁ cetasikañce”ti, natthi taṁ dukkhaṁ na kāyikaṁ vā na cetasikaṁ, sabbaṁ dukkhaṁ dvīhi dukkhehi niddisitabbaṁ kāyikena ca cetasikena ca. Tīhi dukkhatāhi saṅgahitaṁ dukkhadukkhatāya saṅkhāradukkhatāya vipariṇāmadukkhatāya. Iti taṁ sabbaṁ dukkhaṁ tīhi dukkhatāhi saṅgahitaṁ. Iti idañca dukkhaṁ tividhaṁ. Duvidhaṁ dukkhaṁ kāyikañca cetasikañca. Duvidhaṁ appiyasampayogo ca piyavippayogo ca. Idaṁ sattavidhaṁ dukkhaṁ. </div>
</div>
<div class="q" id="p_27Pe_142"> <div class="p">
<span class="pN">142</span>Tattha tividho samudayo acatuttho apañcamo. Katamo tividho? Taṇhā ca diṭṭhi ca kammaṁ. Tattha taṇhā ca bhavasamudayo kammaṁ. Tathā nibbattassa hīnapaṇītatā, ayaṁ samudayo. Iti yāpi bhavagatīsu hīnatā ca paṇītatā ca, yāpi tīhi dukkhatāhi saṅgahitā, yopi dvīhi mūlehi samudānīto avijjāya nivutassa bhavataṇhāsaṁyuttassa saviññāṇako kāyo, sopi tīhi dukkhatāhi saṅgahito. </div>
</div>
<div class="q" id="p_27Pe_143"> <div class="p">
<span class="pN">143</span>Tathā vipallāsato diṭṭhi āgantabbā. Sā sattavidhā niddisitabbā. Eko vipallāso tīṇi niddisīyati, cattāri vipallāsavatthūni. Tattha katamo eko vipallāso? Yo viparītaggāho paṭikkhepena, otaraṇaṁ yathā “anicce niccam”iti viparītaṁ gaṇhāti. Evaṁ cattāro vipallāsā. Ayameko vipallāsīyati saññā cittaṁ diṭṭhi. Katamāni cattāri vipallāsavatthūni? Kāyo vedanā cittaṁ dhammā. Evaṁ vipallāsagatassa akusalañca pavaḍḍheti. Tattha saññāvipallāso dosaṁ akusalamūlaṁ pavaḍḍheti. Cittavipallāso lobhaṁ akusalamūlaṁ pavaḍḍheti. Diṭṭhivipallāso mohaṁ akusalamūlaṁ pavaḍḍheti. Tattha dosassa akusalamūlassa tīṇi micchattāni phalaṁ—  micchāvācā micchākammanto micchāājīvo; lobhassa akusalamūlassa tīṇi micchattāni phalaṁ—  micchāsaṅkappo micchāvāyāmo micchāsamādhi; mohassa akusalamūlassa dve micchattāni phalaṁ—  micchādiṭṭhi ca micchāsati ca. Evaṁ akusalaṁ sahetu sappaccayaṁ vipallāsā ca paccayo, akusalamūlāni sahetū eteyeva paṭipakkhena anūnā anadhikā dvīhi paccayehi niddisitabbā. Nirodhe ca magge ca vipallāsamupādāya parato paṭipakkhena catasso. </div>
</div>
<div class="SUMMARY" id="p_27Pe_144">
<span class="pN">144</span><span class="firstLetter">T</span>atthimā <span class="firstLetter">u</span>ddānagāthā</div>
<div class="q" id="p_27Pe_145"> <div class="p"> <table class="singleColumn"> <tr> <td> <div class="pN">145</div> <div class="G">Avijjāya nivuto loko,</div> </td> </tr> <tr> <td> <div class="G">cittaṁ saṁyojanampi;</div> </td> </tr> <tr> <td> <div class="G">Sā pacchinnabhavataṇhā,</div> </td> </tr> <tr> <td> <div class="G">dvemā ceva vimuttiyo.</div> </td> </tr> </table> </div>
</div>
<div class="q" id="p_27Pe_146"> <div class="p"> <table class="singleColumn"> <tr> <td> <div class="pN">146</div> <div class="G">Kumbhūpamaṁ kāyamimaṁ,</div> </td> </tr> <tr> <td> <div class="G">Yaṁ na tumhākaṁ taṁ pajaha;</div> </td> </tr> <tr> <td> <div class="G">Ye keci sokaparidevā,</div> </td> </tr> <tr> <td> <div class="G">Timbaruko ca sayaṁkataṁ.</div> </td> </tr> </table> </div>
</div>
<div class="q" id="p_27Pe_147"> <div class="p"> <table class="singleColumn"> <tr> <td> <div class="pN">147</div> <div class="G">Dukkhaṁ diṭṭhi ca uppannaṁ,</div> </td> </tr> <tr> <td> <div class="G">yañca gopālakopamaṁ;</div> </td> </tr> <tr> <td> <div class="G">Sati kāyagatā māhu,</div> </td> </tr> <tr> <td> <div class="G">samatho ca vipassanā.</div> </td> </tr> </table> </div>
</div>
<div class="q" id="p_27Pe_148"> <div class="p"> <table class="singleColumn"> <tr> <td> <div class="pN">148</div> <div class="G">Āsā pihā ca abhinandanā ca,</div> </td> </tr> <tr> <td> <div class="G">Catunnamananubodhanā;</div> </td> </tr> <tr> <td> <div class="G">Yāni sotāni lokasmiṁ,</div> </td> </tr> <tr> <td> <div class="G">Daḷhaṁ nemiyānākāro.</div> </td> </tr> </table> </div>
</div>
<div class="q" id="p_27Pe_149"> <div class="p"> <table class="singleColumn"> <tr> <td> <div class="pN">149</div> <div class="G">Yaṁ nissitassa calitaṁ,</div> </td> </tr> <tr> <td> <div class="G">Anupaṭṭhitakāyagatāsati;</div> </td> </tr> <tr> <td> <div class="G">Sayaṁ katena saccena,</div> </td> </tr> <tr> <td> <div class="G">Vimuttāyatanehi ca.</div> </td> </tr> </table> </div>
</div>
<div class="q" id="p_27Pe_150"> <div class="p">
<span class="pN">150</span>Peṭakopadese mahākaccāyanena bhāsite paṭhamabhūmi ariyasaccappakāsanā nāma taṁ jīvatā bhagavatā mādisena samuddanena tathāgatenāti. </div>
</div>
</html>
