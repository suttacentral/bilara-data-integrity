<html>
<div class="i">1.1.8 Ādīnavañāṇaniddesa</div>
<div class="h">Mahāvagga</div>
<div class="h">Ñāṇakathā</div>
<div class="h">Ādīnavañāṇaniddesa</div>
<div class="q" id="p_26Ps_377"> <div class="divNumber">53.</div> <div class="p">
<span class="pN">377</span>Kathaṁ bhayatupaṭṭhāne paññā ādīnave ñāṇaṁ? Uppādo bhayanti—  bhayatupaṭṭhāne paññā ādīnave ñāṇaṁ. Pavattaṁ bhayanti—  bhayatupaṭṭhāne paññā ādīnave ñāṇaṁ. Nimittaṁ bhayanti…pe…  āyūhanā bhayanti…pe…  paṭisandhi bhayanti…  gati bhayanti…  nibbatti bhayanti…  upapatti bhayanti…  jāti bhayanti…  jarā bhayanti…  byādhi bhayanti…  maraṇaṁ bhayanti…  soko bhayanti…  paridevo bhayanti…  upāyāso bhayanti—  bhayatupaṭṭhāne paññā ādīnave ñāṇaṁ. </div>
</div>
<div class="q" id="p_26Ps_378"> <div class="p">
<span class="pN">378</span>Anuppādo khemanti—  santipade ñāṇaṁ. Appavattaṁ khemanti—  santipade ñāṇaṁ…pe…  anupāyāso khemanti—  santipade ñāṇaṁ. </div>
</div>
<div class="q" id="p_26Ps_379"> <div class="p">
<span class="pN">379</span>Uppādo bhayaṁ, anuppādo khemanti—  santipade ñāṇaṁ. Pavattaṁ bhayaṁ, appavattaṁ khemanti—  santipade ñāṇaṁ…pe…  upāyāso bhayaṁ, anupāyāso khemanti—  santipade ñāṇaṁ. </div>
</div>
<div class="q" id="p_26Ps_380"> <div class="p">
<span class="pN">380</span>Uppādo dukkhanti—  bhayatupaṭṭhāne paññā ādīnave ñāṇaṁ. Pavattaṁ dukkhanti—  bhayatupaṭṭhāne paññā ādīnave ñāṇaṁ…pe…  upāyāso dukkhanti—  bhayatupaṭṭhāne paññā ādīnave ñāṇaṁ. </div>
</div>
<div class="q" id="p_26Ps_381"> <div class="p">
<span class="pN">381</span>Anuppādo sukhanti—  santipade ñāṇaṁ. Appavattaṁ sukhanti—  santipade ñāṇaṁ…pe…  anupāyāso sukhanti—  santipade ñāṇaṁ. </div>
</div>
<div class="q" id="p_26Ps_382"> <div class="p">
<span class="pN">382</span>Uppādo dukkhaṁ, anuppādo sukhanti—  santipade ñāṇaṁ. Pavattaṁ dukkhaṁ, appavattaṁ sukhanti—  santipade ñāṇaṁ…pe…  upāyāso dukkhaṁ, anupāyāso sukhanti—  santipade ñāṇaṁ. </div>
</div>
<div class="q" id="p_26Ps_383"> <div class="p">
<span class="pN">383</span>Uppādo sāmisanti—  bhayatupaṭṭhāne paññā ādīnave ñāṇaṁ. Pavattaṁ sāmisanti—  bhayatupaṭṭhāne paññā ādīnave ñāṇaṁ…pe…  upāyāso sāmisanti—  bhayatupaṭṭhāne paññā ādīnave ñāṇaṁ. </div>
</div>
<div class="q" id="p_26Ps_384"> <div class="p">
<span class="pN">384</span>Anuppādo nirāmisanti—  santipade ñāṇaṁ. Appavattaṁ nirāmisanti—  santipade ñāṇaṁ…pe…  anupāyāso nirāmisanti—  santipade ñāṇaṁ. </div>
</div>
<div class="q" id="p_26Ps_385"> <div class="p">
<span class="pN">385</span>Uppādo sāmisaṁ, anuppādo nirāmisanti—  santipade ñāṇaṁ. Pavattaṁ sāmisaṁ, appavattaṁ nirāmisanti—  santipade ñāṇaṁ…pe…  upāyāso sāmisaṁ, anupāyāso nirāmisanti—  santipade ñāṇaṁ. </div>
</div>
<div class="q" id="p_26Ps_386"> <div class="p">
<span class="pN">386</span>Uppādo saṅkhārāti—  bhayatupaṭṭhāne paññā ādīnave ñāṇaṁ. Pavattaṁ saṅkhārāti—  bhayatupaṭṭhāne paññā ādīnave ñāṇaṁ…pe…  upāyāso saṅkhārāti—  bhayatupaṭṭhāne paññā ādīnave ñāṇaṁ. </div>
</div>
<div class="q" id="p_26Ps_387"> <div class="p">
<span class="pN">387</span>Anuppādo nibbānanti—  santipade ñāṇaṁ. Appavattaṁ nibbānanti—  santipade ñāṇaṁ…pe…  anupāyāso nibbānanti—  santipade ñāṇaṁ. </div>
</div>
<div class="q" id="p_26Ps_388"> <div class="p">
<span class="pN">388</span>Uppādo saṅkhārā, anuppādo nibbānanti—  santipade ñāṇaṁ. Pavattaṁ saṅkhārā, appavattaṁ nibbānanti—  santipade ñāṇaṁ…pe…  upāyāso saṅkhārā, anupāyāso nibbānanti—  santipade ñāṇaṁ. </div>
</div>
<div class="q" id="p_26Ps_389"> <div class="p"> <table class="singleColumn"> <tr> <td> <div class="pN">389</div> <div class="G">Uppādañca pavattañca,</div> </td> </tr> <tr> <td> <div class="G">nimittaṁ dukkhanti passati;</div> </td> </tr> <tr> <td> <div class="G">Āyūhanaṁ paṭisandhiṁ,</div> </td> </tr> <tr> <td> <div class="G">ñāṇaṁ ādīnave idaṁ.</div> </td> </tr> </table> </div>
</div>
<div class="q" id="p_26Ps_390"> <div class="p"> <table class="singleColumn"> <tr> <td> <div class="pN">390</div> <div class="G">Anuppādaṁ appavattaṁ,</div> </td> </tr> <tr> <td> <div class="G">Animittaṁ sukhanti ca;</div> </td> </tr> <tr> <td> <div class="G">Anāyūhanaṁ appaṭisandhiṁ,</div> </td> </tr> <tr> <td> <div class="G">Ñāṇaṁ santipade idaṁ.</div> </td> </tr> </table> </div>
</div>
<div class="q" id="p_26Ps_391"> <div class="p"> <table class="singleColumn"> <tr> <td> <div class="pN">391</div> <div class="G">Idaṁ ādīnave ñāṇaṁ,</div> </td> </tr> <tr> <td> <div class="G">Pañcaṭhānesu jāyati;</div> </td> </tr> <tr> <td> <div class="G">Pañcaṭhāne santipade,</div> </td> </tr> <tr> <td> <div class="G">Dasa ñāṇe pajānāti;</div> </td> </tr> <tr> <td> <div class="G">Dvinnaṁ ñāṇānaṁ kusalatā,</div> </td> </tr> <tr> <td> <div class="G">Nānādiṭṭhīsu na kampatīti.</div> </td> </tr> </table> </div>
</div>
<div class="q" id="p_26Ps_392"> <div class="p">
<span class="pN">392</span>Taṁ ñātaṭṭhena ñāṇaṁ, pajānanaṭṭhena paññā. Tena vuccati—  “bhayatupaṭṭhāne paññā ādīnave ñāṇaṁ”. </div>
</div>
<div class="CENTER" id="p_26Ps_393">
<span class="pN">393</span>Ādīnavañāṇaniddeso aṭṭhamo.</div>
</html>
