<html>
<div class="i">1.1.10 Kāraṇḍavasutta</div>
<div class="h">Paṭhamapaṇṇāsaka</div>
<div class="h">Mettāvagga</div>
<div class="h">Kāraṇḍavasutta</div>
<div class="q" id="p_17A8_77"> <div class="divNumber">10.</div> <div class="p">
<span class="pN">77</span>Ekaṁ samayaṁ bhagavā campāyaṁ viharati gaggarāya pokkharaṇiyā tīre. Tena kho pana samayena bhikkhū bhikkhuṁ āpattiyā codenti. So bhikkhu bhikkhūhi āpattiyā codiyamāno aññenāññaṁ paṭicarati, bahiddhā kathaṁ apanāmeti, kopañca dosañca appaccayañca pātukaroti. </div>
</div>
<div class="q" id="p_17A8_78"> <div class="p">
<span class="pN">78</span>Atha kho bhagavā bhikkhū āmantesi—  “niddhamathetaṁ, bhikkhave, puggalaṁ; niddhamathetaṁ, bhikkhave, puggalaṁ. Apaneyyeso, bhikkhave, puggalo. Kiṁ vo tena paraputtena visodhitena. Idha, bhikkhave, ekaccassa puggalassa tādisaṁyeva hoti abhikkantaṁ paṭikkantaṁ ālokitaṁ vilokitaṁ samiñjitaṁ pasāritaṁ saṅghāṭipattacīvaradhāraṇaṁ, seyyathāpi aññesaṁ bhaddakānaṁ bhikkhūnaṁ—  yāvassa bhikkhū āpattiṁ na passanti. Yato ca khvassa bhikkhū āpattiṁ passanti, tamenaṁ evaṁ jānanti—  ‘samaṇadūsīvāyaṁ samaṇapalāpo samaṇakāraṇḍavo’ti. Tamenaṁ iti viditvā bahiddhā nāsenti. Taṁ kissa hetu? Mā aññe bhaddake bhikkhū dūsesīti. </div>
</div>
<div class="q" id="p_17A8_79"> <div class="p">
<span class="pN">79</span>Seyyathāpi, bhikkhave, sampanne yavakaraṇe yavadūsī jāyetha yavapalāpo yavakāraṇḍavoti. Tassa tādisaṁyeva mūlaṁ hoti, seyyathāpi aññesaṁ bhaddakānaṁ yavānaṁ; tādisaṁyeva nāḷaṁ hoti, seyyathāpi aññesaṁ bhaddakānaṁ yavānaṁ; tādisaṁyeva pattaṁ hoti, seyyathāpi aññesaṁ bhaddakānaṁ yavānaṁ—  yāvassa sīsaṁ na nibbattati. Yato ca khvassa sīsaṁ nibbattati, tamenaṁ evaṁ jānanti—  ‘yavadūsīvāyaṁ yavapalāpo yavakāraṇḍavo’ti. Tamenaṁ iti viditvā samūlaṁ uppāṭetvā bahiddhā yavakaraṇassa chaḍḍenti. Taṁ kissa hetu? Mā aññe bhaddake yave dūsesīti. </div>
</div>
<div class="q" id="p_17A8_80"> <div class="p">
<span class="pN">80</span>Evamevaṁ kho, bhikkhave, idhekaccassa puggalassa tādisaṁyeva hoti abhikkantaṁ paṭikkantaṁ ālokitaṁ vilokitaṁ samiñjitaṁ pasāritaṁ saṅghāṭipattacīvaradhāraṇaṁ, seyyathāpi aññesaṁ bhaddakānaṁ bhikkhūnaṁ—  yāvassa bhikkhū āpattiṁ na passanti. Yato ca khvassa bhikkhū āpattiṁ passanti, tamenaṁ evaṁ jānanti—  ‘samaṇadūsīvāyaṁ samaṇapalāpo samaṇakāraṇḍavo’ti. Tamenaṁ iti viditvā bahiddhā nāsenti. Taṁ kissa hetu? Mā aññe bhaddake bhikkhū dūsesīti. </div>
</div>
<div class="q" id="p_17A8_81"> <div class="p">
<span class="pN">81</span>Seyyathāpi, bhikkhave, mahato dhaññarāsissa phuṇamānassa tattha yāni tāni dhaññāni daḷhāni sāravantāni tāni ekamantaṁ puñjaṁ hoti, yāni pana tāni dhaññāni dubbalāni palāpāni tāni vāto ekamantaṁ apavahati. Tamenaṁ sāmikā sammajjaniṁ gahetvā bhiyyoso mattāya apasammajjanti. Taṁ kissa hetu? Mā aññe bhaddake dhaññe dūsesīti. Evamevaṁ kho, bhikkhave, idhekaccassa puggalassa tādisaṁyeva hoti abhikkantaṁ paṭikkantaṁ ālokitaṁ vilokitaṁ samiñjitaṁ pasāritaṁ saṅghāṭipattacīvaradhāraṇaṁ, seyyathāpi aññesaṁ bhaddakānaṁ bhikkhūnaṁ—  yāvassa bhikkhū āpattiṁ na passanti. Yato ca khvassa bhikkhū āpattiṁ passanti, tamenaṁ evaṁ jānanti—  ‘samaṇadūsīvāyaṁ samaṇapalāpo samaṇakāraṇḍavo’ti. Tamenaṁ iti viditvā bahiddhā nāsenti. Taṁ kissa hetu? Mā aññe bhaddake bhikkhū dūsesīti. </div>
</div>
<div class="q" id="p_17A8_82"> <div class="p">
<span class="pN">82</span>Seyyathāpi, bhikkhave, puriso udapānapanāḷiyatthiko tiṇhaṁ kuṭhāriṁ ādāya vanaṁ paviseyya. So yaṁ yadeva rukkhaṁ kuṭhāripāsena ākoṭeyya tattha yāni tāni rukkhāni daḷhāni sāravantāni tāni kuṭhāripāsena ākoṭitāni kakkhaḷaṁ paṭinadanti; yāni pana tāni rukkhāni antopūtīni avassutāni kasambujātāni tāni kuṭhāripāsena ākoṭitāni daddaraṁ paṭinadanti. Tamenaṁ mūle chindati, mūle chinditvā agge chindati, agge chinditvā anto suvisodhitaṁ visodheti, anto suvisodhitaṁ visodhetvā udapānapanāḷiṁ yojeti. Evamevaṁ kho, bhikkhave, idhekaccassa puggalassa tādisaṁyeva hoti abhikkantaṁ paṭikkantaṁ ālokitaṁ vilokitaṁ samiñjitaṁ pasāritaṁ saṅghāṭipattacīvaradhāraṇaṁ, seyyathāpi aññesaṁ bhaddakānaṁ bhikkhūnaṁ—  yāvassa bhikkhū āpattiṁ na passanti. Yato ca khvassa bhikkhū āpattiṁ passanti, tamenaṁ evaṁ jānanti—  ‘samaṇadūsīvāyaṁ samaṇapalāpo samaṇakāraṇḍavo’ti. Tamenaṁ iti viditvā bahiddhā nāsenti. Taṁ kissa hetu? Mā aññe bhaddake bhikkhū dūsesīti. </div>
</div>
<div class="q" id="p_17A8_83"> <div class="p"> <table class="singleColumn"> <tr> <td> <div class="pN">83</div> <div class="G">Saṁvāsāyaṁ vijānātha,</div> </td> </tr> <tr> <td> <div class="G">pāpiccho kodhano iti;</div> </td> </tr> <tr> <td> <div class="G">Makkhī thambhī paḷāsī ca,</div> </td> </tr> <tr> <td> <div class="G">issukī maccharī saṭho.</div> </td> </tr> </table> </div>
</div>
<div class="q" id="p_17A8_84"> <div class="p"> <table class="singleColumn"> <tr> <td> <div class="pN">84</div> <div class="G">Santavāco janavati,</div> </td> </tr> <tr> <td> <div class="G">samaṇo viya bhāsati;</div> </td> </tr> <tr> <td> <div class="G">Raho karoti karaṇaṁ,</div> </td> </tr> <tr> <td> <div class="G">pāpadiṭṭhi anādaro.</div> </td> </tr> </table> </div>
</div>
<div class="q" id="p_17A8_85"> <div class="p"> <table class="singleColumn"> <tr> <td> <div class="pN">85</div> <div class="G">Saṁsappī ca musāvādī,</div> </td> </tr> <tr> <td> <div class="G">taṁ viditvā yathātathaṁ;</div> </td> </tr> <tr> <td> <div class="G">Sabbe samaggā hutvāna,</div> </td> </tr> <tr> <td> <div class="G">abhinibbajjayātha naṁ.</div> </td> </tr> </table> </div>
</div>
<div class="q" id="p_17A8_86"> <div class="p"> <table class="singleColumn"> <tr> <td> <div class="pN">86</div> <div class="G">Kāraṇḍavaṁ niddhamatha,</div> </td> </tr> <tr> <td> <div class="G">Kasambuṁ apakassatha;</div> </td> </tr> <tr> <td> <div class="G">Tato palāpe vāhetha,</div> </td> </tr> <tr> <td> <div class="G">Assamaṇe samaṇamānine.</div> </td> </tr> </table> </div>
</div>
<div class="q" id="p_17A8_87"> <div class="p"> <table class="singleColumn"> <tr> <td> <div class="pN">87</div> <div class="G">Niddhamitvāna pāpicche,</div> </td> </tr> <tr> <td> <div class="G">pāpaācāragocare;</div> </td> </tr> <tr> <td> <div class="G">Suddhāsuddhehi saṁvāsaṁ,</div> </td> </tr> <tr> <td> <div class="G">kappayavho patissatā;</div> </td> </tr> <tr> <td> <div class="G">Tato samaggā nipakā,</div> </td> </tr> <tr> <td> <div class="G">dukkhassantaṁ karissathā”ti.</div> </td> </tr> </table> </div>
</div>
<div class="CENTER" id="p_17A8_88">
<span class="pN">88</span>Dasamaṁ.</div>
<div class="CENTER" id="p_17A8_89">
<span class="pN">89</span>Mettāvaggo paṭhamo.</div>
<div class="SUMMARY" id="p_17A8_90">
<span class="pN">90</span><span class="firstLetter">T</span>assuddānaṁ</div>
<div class="q" id="p_17A8_91"> <div class="p"> <table class="singleColumn"> <tr> <td> <div class="pN">91</div> <div class="G">Mettaṁ paññā ca dve piyā,</div> </td> </tr> <tr> <td> <div class="G">dve lokā dve vipattiyo;</div> </td> </tr> <tr> <td> <div class="G">Devadatto ca uttaro,</div> </td> </tr> <tr> <td> <div class="G">nando kāraṇḍavena cāti.</div> </td> </tr> </table> </div>
</div>
</html>
