<html>
<div class="i">22.1.10.9 Maddīpabba</div>
<div class="h">Mahānipāta</div>
<div class="h">Mūgapakkhavagga</div>
<div class="h">Vessantarajātaka</div>
<div class="h">Maddīpabba</div>
<div class="q" id="p_23J_3536"> <div class="divNumber">2182.</div> <div class="p"> <table class="singleColumn"> <tr> <td> <div class="pN">3536</div> <div class="G">Tesaṁ lālappitaṁ sutvā,</div> </td> </tr> <tr> <td> <div class="G">tayo vāḷā vane migā;</div> </td> </tr> <tr> <td> <div class="G">Sīho byaggho ca dīpi ca,</div> </td> </tr> <tr> <td> <div class="G">idaṁ vacanamabravuṁ.</div> </td> </tr> </table> </div>
</div>
<div class="q" id="p_23J_3537"> <div class="divNumber">2183.</div> <div class="p"> <table class="singleColumn"> <tr> <td> <div class="pN">3537</div> <div class="G">“Mā heva no rājaputtī,</div> </td> </tr> <tr> <td> <div class="G">sāyaṁ uñchāto āgamā;</div> </td> </tr> <tr> <td> <div class="G">Mā hevamhāka nibbhoge,</div> </td> </tr> <tr> <td> <div class="G">heṭhayittha vane migā.</div> </td> </tr> </table> </div>
</div>
<div class="q" id="p_23J_3538"> <div class="divNumber">2184.</div> <div class="p"> <table class="singleColumn"> <tr> <td> <div class="pN">3538</div> <div class="G">Sīho ce naṁ viheṭheyya,</div> </td> </tr> <tr> <td> <div class="G">byaggho dīpi ca lakkhaṇaṁ;</div> </td> </tr> <tr> <td> <div class="G">Neva jālīkumārassa,</div> </td> </tr> <tr> <td> <div class="G">kuto kaṇhājinā siyā;</div> </td> </tr> <tr> <td> <div class="G">Ubhayeneva jīyetha,</div> </td> </tr> <tr> <td> <div class="G">patiṁ putte ca lakkhaṇā”.</div> </td> </tr> </table> </div>
</div>
<div class="q" id="p_23J_3539"> <div class="divNumber">2185.</div> <div class="p"> <table class="singleColumn"> <tr> <td> <div class="pN">3539</div> <div class="G">“Khaṇittikaṁ me patitaṁ,</div> </td> </tr> <tr> <td> <div class="G">dakkhiṇakkhi ca phandati;</div> </td> </tr> <tr> <td> <div class="G">Aphalā phalino rukkhā,</div> </td> </tr> <tr> <td> <div class="G">sabbā muyhanti me disā”.</div> </td> </tr> </table> </div>
</div>
<div class="q" id="p_23J_3540"> <div class="divNumber">2186.</div> <div class="p"> <table class="singleColumn"> <tr> <td> <div class="pN">3540</div> <div class="G">Tassā sāyanhakālasmiṁ,</div> </td> </tr> <tr> <td> <div class="G">assamāgamanaṁ pati;</div> </td> </tr> <tr> <td> <div class="G">Atthaṅgatamhi sūriye,</div> </td> </tr> <tr> <td> <div class="G">vāḷā panthe upaṭṭhahuṁ.</div> </td> </tr> </table> </div>
</div>
<div class="q" id="p_23J_3541"> <div class="divNumber">2187.</div> <div class="p"> <table class="singleColumn"> <tr> <td> <div class="pN">3541</div> <div class="G">“Nīce colambate sūriyo,</div> </td> </tr> <tr> <td> <div class="G">dūre ca vata assamo;</div> </td> </tr> <tr> <td> <div class="G">Yañca nesaṁ ito hassaṁ,</div> </td> </tr> <tr> <td> <div class="G">taṁ te bhuñjeyyu bhojanaṁ.</div> </td> </tr> </table> </div>
</div>
<div class="q" id="p_23J_3542"> <div class="divNumber">2188.</div> <div class="p"> <table class="singleColumn"> <tr> <td> <div class="pN">3542</div> <div class="G">So nūna khattiyo eko,</div> </td> </tr> <tr> <td> <div class="G">paṇṇasālāya acchati;</div> </td> </tr> <tr> <td> <div class="G">Tosento dārake chāte,</div> </td> </tr> <tr> <td> <div class="G">mamaṁ disvā anāyatiṁ.</div> </td> </tr> </table> </div>
</div>
<div class="q" id="p_23J_3543"> <div class="divNumber">2189.</div> <div class="p"> <table class="singleColumn"> <tr> <td> <div class="pN">3543</div> <div class="G">Te nūna puttakā mayhaṁ,</div> </td> </tr> <tr> <td> <div class="G">kapaṇāya varākiyā;</div> </td> </tr> <tr> <td> <div class="G">Sāyaṁ saṁvesanākāle,</div> </td> </tr> <tr> <td> <div class="G">khīrapītāva acchare.</div> </td> </tr> </table> </div>
</div>
<div class="q" id="p_23J_3544"> <div class="divNumber">2190.</div> <div class="p"> <table class="singleColumn"> <tr> <td> <div class="pN">3544</div> <div class="G">Te nūna puttakā mayhaṁ,</div> </td> </tr> <tr> <td> <div class="G">kapaṇāya varākiyā;</div> </td> </tr> <tr> <td> <div class="G">Sāyaṁ saṁvesanākāle,</div> </td> </tr> <tr> <td> <div class="G">vāripītāva acchare.</div> </td> </tr> </table> </div>
</div>
<div class="q" id="p_23J_3545"> <div class="divNumber">2191.</div> <div class="p"> <table class="singleColumn"> <tr> <td> <div class="pN">3545</div> <div class="G">Te nūna puttakā mayhaṁ,</div> </td> </tr> <tr> <td> <div class="G">kapaṇāya varākiyā;</div> </td> </tr> <tr> <td> <div class="G">Paccuggatā maṁ tiṭṭhanti,</div> </td> </tr> <tr> <td> <div class="G">vacchā bālāva mātaraṁ.</div> </td> </tr> </table> </div>
</div>
<div class="q" id="p_23J_3546"> <div class="divNumber">2192.</div> <div class="p"> <table class="singleColumn"> <tr> <td> <div class="pN">3546</div> <div class="G">Te nūna puttakā mayhaṁ,</div> </td> </tr> <tr> <td> <div class="G">kapaṇāya varākiyā;</div> </td> </tr> <tr> <td> <div class="G">Paccuggatā maṁ tiṭṭhanti,</div> </td> </tr> <tr> <td> <div class="G">haṁsāvuparipallale.</div> </td> </tr> </table> </div>
</div>
<div class="q" id="p_23J_3547"> <div class="divNumber">2193.</div> <div class="p"> <table class="singleColumn"> <tr> <td> <div class="pN">3547</div> <div class="G">Te nūna puttakā mayhaṁ,</div> </td> </tr> <tr> <td> <div class="G">kapaṇāya varākiyā;</div> </td> </tr> <tr> <td> <div class="G">Paccuggatā maṁ tiṭṭhanti,</div> </td> </tr> <tr> <td> <div class="G">assamassāvidūrato.</div> </td> </tr> </table> </div>
</div>
<div class="q" id="p_23J_3548"> <div class="divNumber">2194.</div> <div class="p"> <table class="singleColumn"> <tr> <td> <div class="pN">3548</div> <div class="G">Ekāyano ekapatho,</div> </td> </tr> <tr> <td> <div class="G">sarā sobbhā ca passato;</div> </td> </tr> <tr> <td> <div class="G">Aññaṁ maggaṁ na passāmi,</div> </td> </tr> <tr> <td> <div class="G">yena gaccheyya assamaṁ.</div> </td> </tr> </table> </div>
</div>
<div class="q" id="p_23J_3549"> <div class="divNumber">2195.</div> <div class="p"> <table class="singleColumn"> <tr> <td> <div class="pN">3549</div> <div class="G">Migā namatthu rājāno,</div> </td> </tr> <tr> <td> <div class="G">kānanasmiṁ mahabbalā;</div> </td> </tr> <tr> <td> <div class="G">Dhammena bhātaro hotha,</div> </td> </tr> <tr> <td> <div class="G">maggaṁ me detha yācitā.</div> </td> </tr> </table> </div>
</div>
<div class="q" id="p_23J_3550"> <div class="divNumber">2196.</div> <div class="p"> <table class="singleColumn"> <tr> <td> <div class="pN">3550</div> <div class="G">Avaruddhassāhaṁ bhariyā,</div> </td> </tr> <tr> <td> <div class="G">rājaputtassa sirīmato;</div> </td> </tr> <tr> <td> <div class="G">Tañcāhaṁ nātimaññāmi,</div> </td> </tr> <tr> <td> <div class="G">rāmaṁ sītāvanubbatā.</div> </td> </tr> </table> </div>
</div>
<div class="q" id="p_23J_3551"> <div class="divNumber">2197.</div> <div class="p"> <table class="singleColumn"> <tr> <td> <div class="pN">3551</div> <div class="G">Tumhe ca putte passatha,</div> </td> </tr> <tr> <td> <div class="G">sāyaṁ saṁvesanaṁ pati;</div> </td> </tr> <tr> <td> <div class="G">Ahañca putte passeyyaṁ,</div> </td> </tr> <tr> <td> <div class="G">jāliṁ kaṇhājinaṁ cubho.</div> </td> </tr> </table> </div>
</div>
<div class="q" id="p_23J_3552"> <div class="divNumber">2198.</div> <div class="p"> <table class="singleColumn"> <tr> <td> <div class="pN">3552</div> <div class="G">Bahuñcidaṁ mūlaphalaṁ,</div> </td> </tr> <tr> <td> <div class="G">bhakkho cāyaṁ anappako;</div> </td> </tr> <tr> <td> <div class="G">Tato upaḍḍhaṁ dassāmi,</div> </td> </tr> <tr> <td> <div class="G">maggaṁ me detha yācitā.</div> </td> </tr> </table> </div>
</div>
<div class="q" id="p_23J_3553"> <div class="divNumber">2199.</div> <div class="p"> <table class="singleColumn"> <tr> <td> <div class="pN">3553</div> <div class="G">Rājaputtī ca no mātā,</div> </td> </tr> <tr> <td> <div class="G">rājaputto ca no pitā;</div> </td> </tr> <tr> <td> <div class="G">Dhammena bhātaro hotha,</div> </td> </tr> <tr> <td> <div class="G">maggaṁ me detha yācitā”.</div> </td> </tr> </table> </div>
</div>
<div class="q" id="p_23J_3554"> <div class="divNumber">2200.</div> <div class="p"> <table class="singleColumn"> <tr> <td> <div class="pN">3554</div> <div class="G">Tassā lālappamānāya,</div> </td> </tr> <tr> <td> <div class="G">bahuṁ kāruññasañhitaṁ;</div> </td> </tr> <tr> <td> <div class="G">Sutvā nelapatiṁ vācaṁ,</div> </td> </tr> <tr> <td> <div class="G">vāḷā panthā apakkamuṁ.</div> </td> </tr> </table> </div>
</div>
<div class="q" id="p_23J_3555"> <div class="divNumber">2201.</div> <div class="p"> <table class="singleColumn"> <tr> <td> <div class="pN">3555</div> <div class="G">“Imamhi naṁ padesamhi,</div> </td> </tr> <tr> <td> <div class="G">puttakā paṁsukuṇṭhitā;</div> </td> </tr> <tr> <td> <div class="G">Paccuggatā maṁ tiṭṭhanti,</div> </td> </tr> <tr> <td> <div class="G">vacchā bālāva mātaraṁ.</div> </td> </tr> </table> </div>
</div>
<div class="q" id="p_23J_3556"> <div class="divNumber">2202.</div> <div class="p"> <table class="singleColumn"> <tr> <td> <div class="pN">3556</div> <div class="G">Imamhi naṁ padesamhi,</div> </td> </tr> <tr> <td> <div class="G">puttakā paṁsukuṇṭhitā;</div> </td> </tr> <tr> <td> <div class="G">Paccuggatā maṁ tiṭṭhanti,</div> </td> </tr> <tr> <td> <div class="G">haṁsāvuparipallale.</div> </td> </tr> </table> </div>
</div>
<div class="q" id="p_23J_3557"> <div class="divNumber">2203.</div> <div class="p"> <table class="singleColumn"> <tr> <td> <div class="pN">3557</div> <div class="G">Imamhi naṁ padesamhi,</div> </td> </tr> <tr> <td> <div class="G">puttakā paṁsukuṇṭhitā;</div> </td> </tr> <tr> <td> <div class="G">Paccuggatā maṁ tiṭṭhanti,</div> </td> </tr> <tr> <td> <div class="G">assamassāvidūrato.</div> </td> </tr> </table> </div>
</div>
<div class="q" id="p_23J_3558"> <div class="divNumber">2204.</div> <div class="p"> <table class="singleColumn"> <tr> <td> <div class="pN">3558</div> <div class="G">Dve migā viya ukkaṇṇā,</div> </td> </tr> <tr> <td> <div class="G">samantā mabhidhāvino;</div> </td> </tr> <tr> <td> <div class="G">Ānandino pamuditā,</div> </td> </tr> <tr> <td> <div class="G">vaggamānāva kampare;</div> </td> </tr> <tr> <td> <div class="G">Tyajja putte na passāmi,</div> </td> </tr> <tr> <td> <div class="G">jāliṁ kaṇhājinaṁ cubho.</div> </td> </tr> </table> </div>
</div>
<div class="q" id="p_23J_3559"> <div class="divNumber">2205.</div> <div class="p"> <table class="singleColumn"> <tr> <td> <div class="pN">3559</div> <div class="G">Chakalīva migī chāpaṁ,</div> </td> </tr> <tr> <td> <div class="G">pakkhī muttāva pañjarā;</div> </td> </tr> <tr> <td> <div class="G">Ohāya putte nikkhamiṁ,</div> </td> </tr> <tr> <td> <div class="G">sīhīvāmisagiddhinī;</div> </td> </tr> <tr> <td> <div class="G">Tyajja putte na passāmi,</div> </td> </tr> <tr> <td> <div class="G">jāliṁ kaṇhājinaṁ cubho.</div> </td> </tr> </table> </div>
</div>
<div class="q" id="p_23J_3560"> <div class="divNumber">2206.</div> <div class="p"> <table class="singleColumn"> <tr> <td> <div class="pN">3560</div> <div class="G">Idaṁ nesaṁ padakkantaṁ,</div> </td> </tr> <tr> <td> <div class="G">nāgānamiva pabbate;</div> </td> </tr> <tr> <td> <div class="G">Citakā parikiṇṇāyo,</div> </td> </tr> <tr> <td> <div class="G">assamassāvidūrato;</div> </td> </tr> <tr> <td> <div class="G">Tyajja putte na passāmi,</div> </td> </tr> <tr> <td> <div class="G">jāliṁ kaṇhājinaṁ cubho.</div> </td> </tr> </table> </div>
</div>
<div class="q" id="p_23J_3561"> <div class="divNumber">2207.</div> <div class="p"> <table class="singleColumn"> <tr> <td> <div class="pN">3561</div> <div class="G">Vālikāyapi okiṇṇā,</div> </td> </tr> <tr> <td> <div class="G">puttakā paṁsukuṇṭhitā;</div> </td> </tr> <tr> <td> <div class="G">Samantā mabhidhāvanti,</div> </td> </tr> <tr> <td> <div class="G">te na passāmi dārake.</div> </td> </tr> </table> </div>
</div>
<div class="q" id="p_23J_3562"> <div class="divNumber">2208.</div> <div class="p"> <table class="singleColumn"> <tr> <td> <div class="pN">3562</div> <div class="G">Ye maṁ pure paccuṭṭhenti,</div> </td> </tr> <tr> <td> <div class="G">araññā dūramāyatiṁ;</div> </td> </tr> <tr> <td> <div class="G">Tyajja putte na passāmi,</div> </td> </tr> <tr> <td> <div class="G">jāliṁ kaṇhājinaṁ cubho.</div> </td> </tr> </table> </div>
</div>
<div class="q" id="p_23J_3563"> <div class="divNumber">2209.</div> <div class="p"> <table class="singleColumn"> <tr> <td> <div class="pN">3563</div> <div class="G">Chakaliṁva migiṁ chāpā,</div> </td> </tr> <tr> <td> <div class="G">paccuggantuna mātaraṁ;</div> </td> </tr> <tr> <td> <div class="G">Dūre maṁ pavilokenti,</div> </td> </tr> <tr> <td> <div class="G">te na passāmi dārake.</div> </td> </tr> </table> </div>
</div>
<div class="q" id="p_23J_3564"> <div class="divNumber">2210.</div> <div class="p"> <table class="singleColumn"> <tr> <td> <div class="pN">3564</div> <div class="G">Idaṁ nesaṁ kīḷanakaṁ,</div> </td> </tr> <tr> <td> <div class="G">patitaṁ paṇḍubeḷuvaṁ;</div> </td> </tr> <tr> <td> <div class="G">Tyajja putte na passāmi,</div> </td> </tr> <tr> <td> <div class="G">jāliṁ kaṇhājinaṁ cubho.</div> </td> </tr> </table> </div>
</div>
<div class="q" id="p_23J_3565"> <div class="divNumber">2211.</div> <div class="p"> <table class="singleColumn"> <tr> <td> <div class="pN">3565</div> <div class="G">Thanā ca mayhime pūrā,</div> </td> </tr> <tr> <td> <div class="G">uro ca sampadālati;</div> </td> </tr> <tr> <td> <div class="G">Tyajja putte na passāmi,</div> </td> </tr> <tr> <td> <div class="G">jāliṁ kaṇhājinaṁ cubho.</div> </td> </tr> </table> </div>
</div>
<div class="q" id="p_23J_3566"> <div class="divNumber">2212.</div> <div class="p"> <table class="singleColumn"> <tr> <td> <div class="pN">3566</div> <div class="G">Ucchaṅgeko vicināti,</div> </td> </tr> <tr> <td> <div class="G">thanamekāvalambati;</div> </td> </tr> <tr> <td> <div class="G">Tyajja putte na passāmi,</div> </td> </tr> <tr> <td> <div class="G">jāliṁ kaṇhājinaṁ cubho.</div> </td> </tr> </table> </div>
</div>
<div class="q" id="p_23J_3567"> <div class="divNumber">2213.</div> <div class="p"> <table class="singleColumn"> <tr> <td> <div class="pN">3567</div> <div class="G">Yassu sāyanhasamayaṁ,</div> </td> </tr> <tr> <td> <div class="G">puttakā paṁsukuṇṭhitā;</div> </td> </tr> <tr> <td> <div class="G">Ucchaṅge me vivattanti,</div> </td> </tr> <tr> <td> <div class="G">te na passāmi dārake.</div> </td> </tr> </table> </div>
</div>
<div class="q" id="p_23J_3568"> <div class="divNumber">2214.</div> <div class="p"> <table class="singleColumn"> <tr> <td> <div class="pN">3568</div> <div class="G">Ayaṁ so assamo pubbe,</div> </td> </tr> <tr> <td> <div class="G">samajjo paṭibhāti maṁ;</div> </td> </tr> <tr> <td> <div class="G">Tyajja putte apassantyā,</div> </td> </tr> <tr> <td> <div class="G">bhamate viya assamo.</div> </td> </tr> </table> </div>
</div>
<div class="q" id="p_23J_3569"> <div class="divNumber">2215.</div> <div class="p"> <table class="singleColumn"> <tr> <td> <div class="pN">3569</div> <div class="G">Kimidaṁ appasaddova,</div> </td> </tr> <tr> <td> <div class="G">assamo paṭibhāti maṁ;</div> </td> </tr> <tr> <td> <div class="G">Kākolāpi na vassanti,</div> </td> </tr> <tr> <td> <div class="G">matā me nūna dārakā.</div> </td> </tr> </table> </div>
</div>
<div class="q" id="p_23J_3570"> <div class="divNumber">2216.</div> <div class="p"> <table class="singleColumn"> <tr> <td> <div class="pN">3570</div> <div class="G">Kimidaṁ appasaddova,</div> </td> </tr> <tr> <td> <div class="G">assamo paṭibhāti maṁ;</div> </td> </tr> <tr> <td> <div class="G">Sakuṇāpi na vassanti,</div> </td> </tr> <tr> <td> <div class="G">matā me nūna dārakā.</div> </td> </tr> </table> </div>
</div>
<div class="q" id="p_23J_3571"> <div class="divNumber">2217.</div> <div class="p"> <table class="singleColumn"> <tr> <td> <div class="pN">3571</div> <div class="G">Kimidaṁ tuṇhibhūtosi,</div> </td> </tr> <tr> <td> <div class="G">api ratteva me mano;</div> </td> </tr> <tr> <td> <div class="G">Kākolāpi na vassanti,</div> </td> </tr> <tr> <td> <div class="G">matā me nūna dārakā.</div> </td> </tr> </table> </div>
</div>
<div class="q" id="p_23J_3572"> <div class="divNumber">2218.</div> <div class="p"> <table class="singleColumn"> <tr> <td> <div class="pN">3572</div> <div class="G">Kimidaṁ tuṇhibhūtosi,</div> </td> </tr> <tr> <td> <div class="G">api ratteva me mano;</div> </td> </tr> <tr> <td> <div class="G">Sakuṇāpi na vassanti,</div> </td> </tr> <tr> <td> <div class="G">matā me nūna dārakā.</div> </td> </tr> </table> </div>
</div>
<div class="q" id="p_23J_3573"> <div class="divNumber">2219.</div> <div class="p"> <table class="singleColumn"> <tr> <td> <div class="pN">3573</div> <div class="G">Kacci nu me ayyaputta,</div> </td> </tr> <tr> <td> <div class="G">migā khādiṁsu dārake;</div> </td> </tr> <tr> <td> <div class="G">Araññe iriṇe vivane,</div> </td> </tr> <tr> <td> <div class="G">kena nītā me dārakā.</div> </td> </tr> </table> </div>
</div>
<div class="q" id="p_23J_3574"> <div class="divNumber">2220.</div> <div class="p"> <table class="singleColumn"> <tr> <td> <div class="pN">3574</div> <div class="G">Adu te pahitā dūtā,</div> </td> </tr> <tr> <td> <div class="G">adu suttā piyaṁvadā;</div> </td> </tr> <tr> <td> <div class="G">Adu bahi no nikkhantā,</div> </td> </tr> <tr> <td> <div class="G">khiḍḍāsu pasutā nu te.</div> </td> </tr> </table> </div>
</div>
<div class="q" id="p_23J_3575"> <div class="divNumber">2221.</div> <div class="p"> <table class="singleColumn"> <tr> <td> <div class="pN">3575</div> <div class="G">Nevāsaṁ kesā dissanti,</div> </td> </tr> <tr> <td> <div class="G">hatthapādā ca jālino;</div> </td> </tr> <tr> <td> <div class="G">Sakuṇānañca opāto,</div> </td> </tr> <tr> <td> <div class="G">kena nītā me dārakā.</div> </td> </tr> </table> </div>
</div>
<div class="q" id="p_23J_3576"> <div class="divNumber">2222.</div> <div class="p"> <table class="singleColumn"> <tr> <td> <div class="pN">3576</div> <div class="G">Idaṁ tato dukkhataraṁ,</div> </td> </tr> <tr> <td> <div class="G">sallaviddho yathā vaṇo;</div> </td> </tr> <tr> <td> <div class="G">Tyajja putte na passāmi,</div> </td> </tr> <tr> <td> <div class="G">jāliṁ kaṇhājinaṁ cubho.</div> </td> </tr> </table> </div>
</div>
<div class="q" id="p_23J_3577"> <div class="divNumber">2223.</div> <div class="p"> <table class="singleColumn"> <tr> <td> <div class="pN">3577</div> <div class="G">Idampi dutiyaṁ sallaṁ,</div> </td> </tr> <tr> <td> <div class="G">kampeti hadayaṁ mama;</div> </td> </tr> <tr> <td> <div class="G">Yañca putte na passāmi,</div> </td> </tr> <tr> <td> <div class="G">tvañca maṁ nābhibhāsasi.</div> </td> </tr> </table> </div>
</div>
<div class="q" id="p_23J_3578"> <div class="divNumber">2224.</div> <div class="p"> <table class="singleColumn"> <tr> <td> <div class="pN">3578</div> <div class="G">Ajjeva me imaṁ rattiṁ,</div> </td> </tr> <tr> <td> <div class="G">rājaputta na saṁsasi;</div> </td> </tr> <tr> <td> <div class="G">Maññe okkantasantaṁ maṁ,</div> </td> </tr> <tr> <td> <div class="G">pāto dakkhisi no mataṁ”.</div> </td> </tr> </table> </div>
</div>
<div class="q" id="p_23J_3579"> <div class="divNumber">2225.</div> <div class="p"> <table class="singleColumn"> <tr> <td> <div class="pN">3579</div> <div class="G">“Nūna maddī varārohā,</div> </td> </tr> <tr> <td> <div class="G">rājaputtī yasassinī;</div> </td> </tr> <tr> <td> <div class="G">Pāto gatāsi uñchāya,</div> </td> </tr> <tr> <td> <div class="G">kimidaṁ sāyamāgatā”.</div> </td> </tr> </table> </div>
</div>
<div class="q" id="p_23J_3580"> <div class="divNumber">2226.</div> <div class="p"> <table class="singleColumn"> <tr> <td> <div class="pN">3580</div> <div class="G">“Nanu tvaṁ saddamassosi,</div> </td> </tr> <tr> <td> <div class="G">ye saraṁ pātumāgatā;</div> </td> </tr> <tr> <td> <div class="G">Sīhassapi nadantassa,</div> </td> </tr> <tr> <td> <div class="G">byagghassa ca nikujjitaṁ.</div> </td> </tr> </table> </div>
</div>
<div class="q" id="p_23J_3581"> <div class="divNumber">2227.</div> <div class="p"> <table class="singleColumn"> <tr> <td> <div class="pN">3581</div> <div class="G">Ahu pubbanimittaṁ me,</div> </td> </tr> <tr> <td> <div class="G">vicarantyā brahāvane;</div> </td> </tr> <tr> <td> <div class="G">Khaṇitto me hatthā patito,</div> </td> </tr> <tr> <td> <div class="G">uggīvañcāpi aṁsato.</div> </td> </tr> </table> </div>
</div>
<div class="q" id="p_23J_3582"> <div class="divNumber">2228.</div> <div class="p"> <table class="singleColumn"> <tr> <td> <div class="pN">3582</div> <div class="G">Tadāhaṁ byathitā bhītā,</div> </td> </tr> <tr> <td> <div class="G">puthu katvāna pañjaliṁ;</div> </td> </tr> <tr> <td> <div class="G">Sabbadisā namassissaṁ,</div> </td> </tr> <tr> <td> <div class="G">api sotthi ito siyā.</div> </td> </tr> </table> </div>
</div>
<div class="q" id="p_23J_3583"> <div class="divNumber">2229.</div> <div class="p"> <table class="singleColumn"> <tr> <td> <div class="pN">3583</div> <div class="G">Mā heva no rājaputto,</div> </td> </tr> <tr> <td> <div class="G">hato sīhena dīpinā;</div> </td> </tr> <tr> <td> <div class="G">Dārakā vā parāmaṭṭhā,</div> </td> </tr> <tr> <td> <div class="G">acchakokataracchihi.</div> </td> </tr> </table> </div>
</div>
<div class="q" id="p_23J_3584"> <div class="divNumber">2230.</div> <div class="p"> <table class="singleColumn"> <tr> <td> <div class="pN">3584</div> <div class="G">Sīho byaggho ca dīpi ca,</div> </td> </tr> <tr> <td> <div class="G">tayo vāḷā vane migā;</div> </td> </tr> <tr> <td> <div class="G">Te maṁ pariyāvaruṁ maggaṁ,</div> </td> </tr> <tr> <td> <div class="G">tena sāyamhi āgatā.</div> </td> </tr> </table> </div>
</div>
<div class="q" id="p_23J_3585"> <div class="divNumber">2231.</div> <div class="p"> <table class="singleColumn"> <tr> <td> <div class="pN">3585</div> <div class="G">Ahaṁ patiñca putte ca,</div> </td> </tr> <tr> <td> <div class="G">āceramiva māṇavo;</div> </td> </tr> <tr> <td> <div class="G">Anuṭṭhitā divārattiṁ,</div> </td> </tr> <tr> <td> <div class="G">jaṭinī brahmacārinī.</div> </td> </tr> </table> </div>
</div>
<div class="q" id="p_23J_3586"> <div class="divNumber">2232.</div> <div class="p"> <table class="singleColumn"> <tr> <td> <div class="pN">3586</div> <div class="G">Ajināni paridahitvā,</div> </td> </tr> <tr> <td> <div class="G">vanamūlaphalahāriyā;</div> </td> </tr> <tr> <td> <div class="G">Vicarāmi divārattiṁ,</div> </td> </tr> <tr> <td> <div class="G">tumhaṁ kāmā hi puttakā.</div> </td> </tr> </table> </div>
</div>
<div class="q" id="p_23J_3587"> <div class="divNumber">2233.</div> <div class="p"> <table class="singleColumn"> <tr> <td> <div class="pN">3587</div> <div class="G">Ahaṁ suvaṇṇahaliddiṁ,</div> </td> </tr> <tr> <td> <div class="G">ābhataṁ paṇḍubeḷuvaṁ;</div> </td> </tr> <tr> <td> <div class="G">Rukkhapakkāni cāhāsiṁ,</div> </td> </tr> <tr> <td> <div class="G">ime vo putta kīḷanā.</div> </td> </tr> </table> </div>
</div>
<div class="q" id="p_23J_3588"> <div class="divNumber">2234.</div> <div class="p"> <table class="singleColumn"> <tr> <td> <div class="pN">3588</div> <div class="G">Imaṁ mūlāḷivattakaṁ,</div> </td> </tr> <tr> <td> <div class="G">sālukaṁ ciñcabhedakaṁ;</div> </td> </tr> <tr> <td> <div class="G">Bhuñja khuddehi saṁyuttaṁ,</div> </td> </tr> <tr> <td> <div class="G">saha puttehi khattiya.</div> </td> </tr> </table> </div>
</div>
<div class="q" id="p_23J_3589"> <div class="divNumber">2235.</div> <div class="p"> <table class="singleColumn"> <tr> <td> <div class="pN">3589</div> <div class="G">Padumaṁ jālino dehi,</div> </td> </tr> <tr> <td> <div class="G">kumudañca kumāriyā;</div> </td> </tr> <tr> <td> <div class="G">Māline passa naccante,</div> </td> </tr> <tr> <td> <div class="G">sivi puttāni avhaya.</div> </td> </tr> </table> </div>
</div>
<div class="q" id="p_23J_3590"> <div class="divNumber">2236.</div> <div class="p"> <table class="singleColumn"> <tr> <td> <div class="pN">3590</div> <div class="G">Tato kaṇhājināyapi,</div> </td> </tr> <tr> <td> <div class="G">nisāmehi rathesabha;</div> </td> </tr> <tr> <td> <div class="G">Mañjussarāya vagguyā,</div> </td> </tr> <tr> <td> <div class="G">assamaṁ upayantiyā.</div> </td> </tr> </table> </div>
</div>
<div class="q" id="p_23J_3591"> <div class="divNumber">2237.</div> <div class="p"> <table class="singleColumn"> <tr> <td> <div class="pN">3591</div> <div class="G">Samānasukhadukkhamhā,</div> </td> </tr> <tr> <td> <div class="G">raṭṭhā pabbājitā ubho;</div> </td> </tr> <tr> <td> <div class="G">Api sivi putte passesi,</div> </td> </tr> <tr> <td> <div class="G">jāliṁ kaṇhājinaṁ cubho.</div> </td> </tr> </table> </div>
</div>
<div class="q" id="p_23J_3592"> <div class="divNumber">2238.</div> <div class="p"> <table class="singleColumn"> <tr> <td> <div class="pN">3592</div> <div class="G">Samaṇe brāhmaṇe nūna,</div> </td> </tr> <tr> <td> <div class="G">brahmacariyaparāyaṇe;</div> </td> </tr> <tr> <td> <div class="G">Ahaṁ loke abhissapiṁ,</div> </td> </tr> <tr> <td> <div class="G">sīlavante bahussute;</div> </td> </tr> <tr> <td> <div class="G">Tyajja putte na passāmi,</div> </td> </tr> <tr> <td> <div class="G">jāliṁ kaṇhājinaṁ cubho.</div> </td> </tr> </table> </div>
</div>
<div class="q" id="p_23J_3593"> <div class="divNumber">2239.</div> <div class="p"> <table class="singleColumn"> <tr> <td> <div class="pN">3593</div> <div class="G">Ime te jambukā rukkhā,</div> </td> </tr> <tr> <td> <div class="G">vedisā sinduvārakā;</div> </td> </tr> <tr> <td> <div class="G">Vividhāni rukkhajātāni,</div> </td> </tr> <tr> <td> <div class="G">te kumārā na dissare.</div> </td> </tr> </table> </div>
</div>
<div class="q" id="p_23J_3594"> <div class="divNumber">2240.</div> <div class="p"> <table class="singleColumn"> <tr> <td> <div class="pN">3594</div> <div class="G">Assatthā panasā ceme,</div> </td> </tr> <tr> <td> <div class="G">nigrodhā ca kapitthanā;</div> </td> </tr> <tr> <td> <div class="G">Vividhāni phalajātāni,</div> </td> </tr> <tr> <td> <div class="G">te kumārā na dissare.</div> </td> </tr> </table> </div>
</div>
<div class="q" id="p_23J_3595"> <div class="divNumber">2241.</div> <div class="p"> <table class="singleColumn"> <tr> <td> <div class="pN">3595</div> <div class="G">Ime tiṭṭhanti ārāmā,</div> </td> </tr> <tr> <td> <div class="G">ayaṁ sītūdakā nadī;</div> </td> </tr> <tr> <td> <div class="G">Yatthassu pubbe kīḷiṁsu,</div> </td> </tr> <tr> <td> <div class="G">te kumārā na dissare.</div> </td> </tr> </table> </div>
</div>
<div class="q" id="p_23J_3596"> <div class="divNumber">2242.</div> <div class="p"> <table class="singleColumn"> <tr> <td> <div class="pN">3596</div> <div class="G">Vividhāni pupphajātāni,</div> </td> </tr> <tr> <td> <div class="G">asmiṁ uparipabbate;</div> </td> </tr> <tr> <td> <div class="G">Yānassu pubbe dhāriṁsu,</div> </td> </tr> <tr> <td> <div class="G">te kumārā na dissare.</div> </td> </tr> </table> </div>
</div>
<div class="q" id="p_23J_3597"> <div class="divNumber">2243.</div> <div class="p"> <table class="singleColumn"> <tr> <td> <div class="pN">3597</div> <div class="G">Vividhāni phalajātāni,</div> </td> </tr> <tr> <td> <div class="G">asmiṁ uparipabbate;</div> </td> </tr> <tr> <td> <div class="G">Yānassu pubbe bhuñjiṁsu,</div> </td> </tr> <tr> <td> <div class="G">te kumārā na dissare.</div> </td> </tr> </table> </div>
</div>
<div class="q" id="p_23J_3598"> <div class="divNumber">2244.</div> <div class="p"> <table class="singleColumn"> <tr> <td> <div class="pN">3598</div> <div class="G">Ime te hatthikā assā,</div> </td> </tr> <tr> <td> <div class="G">balībaddā ca te ime;</div> </td> </tr> <tr> <td> <div class="G">Yehissu pubbe kīḷiṁsu,</div> </td> </tr> <tr> <td> <div class="G">te kumārā na dissare.</div> </td> </tr> </table> </div>
</div>
<div class="q" id="p_23J_3599"> <div class="divNumber">2245.</div> <div class="p"> <table class="singleColumn"> <tr> <td> <div class="pN">3599</div> <div class="G">Ime sāmā sasolūkā,</div> </td> </tr> <tr> <td> <div class="G">bahukā kadalīmigā;</div> </td> </tr> <tr> <td> <div class="G">Yehissu pubbe kīḷiṁsu,</div> </td> </tr> <tr> <td> <div class="G">te kumārā na dissare.</div> </td> </tr> </table> </div>
</div>
<div class="q" id="p_23J_3600"> <div class="divNumber">2246.</div> <div class="p"> <table class="singleColumn"> <tr> <td> <div class="pN">3600</div> <div class="G">Ime haṁsā ca koñcā ca,</div> </td> </tr> <tr> <td> <div class="G">mayūrā citrapekhuṇā;</div> </td> </tr> <tr> <td> <div class="G">Yehissu pubbe kīḷiṁsu,</div> </td> </tr> <tr> <td> <div class="G">te kumārā na dissare.</div> </td> </tr> </table> </div>
</div>
<div class="q" id="p_23J_3601"> <div class="divNumber">2247.</div> <div class="p"> <table class="singleColumn"> <tr> <td> <div class="pN">3601</div> <div class="G">Imā tā vanagumbāyo,</div> </td> </tr> <tr> <td> <div class="G">pupphitā sabbakālikā;</div> </td> </tr> <tr> <td> <div class="G">Yatthassu pubbe kīḷiṁsu,</div> </td> </tr> <tr> <td> <div class="G">te kumārā na dissare.</div> </td> </tr> </table> </div>
</div>
<div class="q" id="p_23J_3602"> <div class="divNumber">2248.</div> <div class="p"> <table class="singleColumn"> <tr> <td> <div class="pN">3602</div> <div class="G">Imā tā pokkharaṇī rammā,</div> </td> </tr> <tr> <td> <div class="G">cakkavākūpakūjitā;</div> </td> </tr> <tr> <td> <div class="G">Mandālakehi sañchannā,</div> </td> </tr> <tr> <td> <div class="G">padumuppalakehi ca;</div> </td> </tr> <tr> <td> <div class="G">Yatthassu pubbe kīḷiṁsu,</div> </td> </tr> <tr> <td> <div class="G">te kumārā na dissare.</div> </td> </tr> </table> </div>
</div>
<div class="q" id="p_23J_3603"> <div class="divNumber">2249.</div> <div class="p"> <table class="singleColumn"> <tr> <td> <div class="pN">3603</div> <div class="G">Na te kaṭṭhāni bhinnāni,</div> </td> </tr> <tr> <td> <div class="G">na te udakamāhaṭaṁ;</div> </td> </tr> <tr> <td> <div class="G">Aggipi te na hāpito,</div> </td> </tr> <tr> <td> <div class="G">kiṁ nu mandova jhāyasi.</div> </td> </tr> </table> </div>
</div>
<div class="q" id="p_23J_3604"> <div class="divNumber">2250.</div> <div class="p"> <table class="singleColumn"> <tr> <td> <div class="pN">3604</div> <div class="G">Piyo piyena saṅgamma,</div> </td> </tr> <tr> <td> <div class="G">samo me byapahaññati;</div> </td> </tr> <tr> <td> <div class="G">Tyajja putte na passāmi,</div> </td> </tr> <tr> <td> <div class="G">jāliṁ kaṇhājinaṁ cubho.</div> </td> </tr> </table> </div>
</div>
<div class="q" id="p_23J_3605"> <div class="divNumber">2251.</div> <div class="p"> <table class="singleColumn"> <tr> <td> <div class="pN">3605</div> <div class="G">Na kho no deva passāmi,</div> </td> </tr> <tr> <td> <div class="G">yena te nīhatā matā;</div> </td> </tr> <tr> <td> <div class="G">Kākolāpi na vassanti,</div> </td> </tr> <tr> <td> <div class="G">matā me nūna dārakā.</div> </td> </tr> </table> </div>
</div>
<div class="q" id="p_23J_3606"> <div class="divNumber">2252.</div> <div class="p"> <table class="singleColumn"> <tr> <td> <div class="pN">3606</div> <div class="G">Na kho no deva passāmi,</div> </td> </tr> <tr> <td> <div class="G">yena te nīhatā matā;</div> </td> </tr> <tr> <td> <div class="G">Sakuṇāpi na vassanti,</div> </td> </tr> <tr> <td> <div class="G">matā me nūna dārakā”.</div> </td> </tr> </table> </div>
</div>
<div class="q" id="p_23J_3607"> <div class="divNumber">2253.</div> <div class="p"> <table class="singleColumn"> <tr> <td> <div class="pN">3607</div> <div class="G">Sā tattha paridevitvā,</div> </td> </tr> <tr> <td> <div class="G">pabbatāni vanāni ca;</div> </td> </tr> <tr> <td> <div class="G">Punadevassamaṁ gantvā,</div> </td> </tr> <tr> <td> <div class="G">rodi sāmikasantike.</div> </td> </tr> </table> </div>
</div>
<div class="q" id="p_23J_3608"> <div class="divNumber">2254.</div> <div class="p"> <table class="singleColumn"> <tr> <td> <div class="pN">3608</div> <div class="G">“Na kho no deva passāmi,</div> </td> </tr> <tr> <td> <div class="G">yena te nīhatā matā;</div> </td> </tr> <tr> <td> <div class="G">Kākolāpi na vassanti,</div> </td> </tr> <tr> <td> <div class="G">matā me nūna dārakā.</div> </td> </tr> </table> </div>
</div>
<div class="q" id="p_23J_3609"> <div class="divNumber">2255.</div> <div class="p"> <table class="singleColumn"> <tr> <td> <div class="pN">3609</div> <div class="G">Na kho no deva passāmi,</div> </td> </tr> <tr> <td> <div class="G">yena te nīhatā matā;</div> </td> </tr> <tr> <td> <div class="G">Sakuṇāpi na vassanti,</div> </td> </tr> <tr> <td> <div class="G">matā me nūna dārakā.</div> </td> </tr> </table> </div>
</div>
<div class="q" id="p_23J_3610"> <div class="divNumber">2256.</div> <div class="p"> <table class="singleColumn"> <tr> <td> <div class="pN">3610</div> <div class="G">Na kho no deva passāmi,</div> </td> </tr> <tr> <td> <div class="G">yena te nīhatā matā;</div> </td> </tr> <tr> <td> <div class="G">Vicarantī rukkhamūlesu,</div> </td> </tr> <tr> <td> <div class="G">pabbatesu guhāsu ca”.</div> </td> </tr> </table> </div>
</div>
<div class="q" id="p_23J_3611"> <div class="divNumber">2257.</div> <div class="p"> <table class="singleColumn"> <tr> <td> <div class="pN">3611</div> <div class="G">Iti maddī varārohā,</div> </td> </tr> <tr> <td> <div class="G">rājaputtī yasassinī;</div> </td> </tr> <tr> <td> <div class="G">Bāhā paggayha kanditvā,</div> </td> </tr> <tr> <td> <div class="G">tattheva patitā chamā.</div> </td> </tr> </table> </div>
</div>
<div class="q" id="p_23J_3612"> <div class="divNumber">2258.</div> <div class="p"> <table class="singleColumn"> <tr> <td> <div class="pN">3612</div> <div class="G">Tamajjhapattaṁ rājaputtiṁ,</div> </td> </tr> <tr> <td> <div class="G">udakenābhisiñcatha;</div> </td> </tr> <tr> <td> <div class="G">Assatthaṁ naṁ viditvāna,</div> </td> </tr> <tr> <td> <div class="G">atha naṁ etadabravi.</div> </td> </tr> </table> </div>
</div>
<div class="q" id="p_23J_3613"> <div class="divNumber">2259.</div> <div class="p"> <table class="singleColumn"> <tr> <td> <div class="pN">3613</div> <div class="G">“Ādiyeneva te maddi,</div> </td> </tr> <tr> <td> <div class="G">dukkhaṁ nakkhātumicchisaṁ;</div> </td> </tr> <tr> <td> <div class="G">Daliddo yācako vuḍḍho,</div> </td> </tr> <tr> <td> <div class="G">brāhmaṇo gharamāgato.</div> </td> </tr> </table> </div>
</div>
<div class="q" id="p_23J_3614"> <div class="divNumber">2260.</div> <div class="p"> <table class="singleColumn"> <tr> <td> <div class="pN">3614</div> <div class="G">Tassa dinnā mayā puttā,</div> </td> </tr> <tr> <td> <div class="G">maddi mā bhāyi assasa;</div> </td> </tr> <tr> <td> <div class="G">Maṁ passa maddi mā putte,</div> </td> </tr> <tr> <td> <div class="G">mā bāḷhaṁ paridevasi;</div> </td> </tr> <tr> <td> <div class="G">Lacchāma putte jīvantā,</div> </td> </tr> <tr> <td> <div class="G">arogā ca bhavāmase.</div> </td> </tr> </table> </div>
</div>
<div class="q" id="p_23J_3615"> <div class="divNumber">2261.</div> <div class="p"> <table class="singleColumn"> <tr> <td> <div class="pN">3615</div> <div class="G">Putte pasuñca dhaññañca,</div> </td> </tr> <tr> <td> <div class="G">yañca aññaṁ ghare dhanaṁ;</div> </td> </tr> <tr> <td> <div class="G">Dajjā sappuriso dānaṁ,</div> </td> </tr> <tr> <td> <div class="G">disvā yācakamāgataṁ;</div> </td> </tr> <tr> <td> <div class="G">Anumodāhi me maddi,</div> </td> </tr> <tr> <td> <div class="G">puttake dānamuttamaṁ”.</div> </td> </tr> </table> </div>
</div>
<div class="q" id="p_23J_3616"> <div class="divNumber">2262.</div> <div class="p"> <table class="singleColumn"> <tr> <td> <div class="pN">3616</div> <div class="G">“Anumodāmi te deva,</div> </td> </tr> <tr> <td> <div class="G">puttake dānamuttamaṁ;</div> </td> </tr> <tr> <td> <div class="G">Datvā cittaṁ pasādehi,</div> </td> </tr> <tr> <td> <div class="G">bhiyyo dānaṁ dado bhava.</div> </td> </tr> </table> </div>
</div>
<div class="q" id="p_23J_3617"> <div class="divNumber">2263.</div> <div class="p"> <table class="singleColumn"> <tr> <td> <div class="pN">3617</div> <div class="G">Yo tvaṁ maccherabhūtesu,</div> </td> </tr> <tr> <td> <div class="G">manussesu janādhipa;</div> </td> </tr> <tr> <td> <div class="G">Brāhmaṇassa adā dānaṁ,</div> </td> </tr> <tr> <td> <div class="G">sivīnaṁ raṭṭhavaḍḍhano”.</div> </td> </tr> </table> </div>
</div>
<div class="q" id="p_23J_3618"> <div class="divNumber">2264.</div> <div class="p"> <table class="singleColumn"> <tr> <td> <div class="pN">3618</div> <div class="G">Ninnāditā te pathavī,</div> </td> </tr> <tr> <td> <div class="G">saddo te tidivaṅgato;</div> </td> </tr> <tr> <td> <div class="G">Samantā vijjutā āguṁ,</div> </td> </tr> <tr> <td> <div class="G">girīnaṁva patissutā.</div> </td> </tr> </table> </div>
</div>
<div class="q" id="p_23J_3619"> <div class="divNumber">2265.</div> <div class="p"> <table class="singleColumn"> <tr> <td> <div class="pN">3619</div> <div class="G">Tassa te anumodanti,</div> </td> </tr> <tr> <td> <div class="G">ubho nāradapabbatā;</div> </td> </tr> <tr> <td> <div class="G">Indo ca brahmā pajāpati,</div> </td> </tr> <tr> <td> <div class="G">somo yamo vessavaṇo;</div> </td> </tr> <tr> <td> <div class="G">Sabbe devānumodanti,</div> </td> </tr> <tr> <td> <div class="G">tāvatiṁsā saindakā.</div> </td> </tr> </table> </div>
</div>
<div class="q" id="p_23J_3620"> <div class="divNumber">2266.</div> <div class="p"> <table class="singleColumn"> <tr> <td> <div class="pN">3620</div> <div class="G">Iti maddī varārohā,</div> </td> </tr> <tr> <td> <div class="G">rājaputtī yasassinī;</div> </td> </tr> <tr> <td> <div class="G">Vessantarassa anumodi,</div> </td> </tr> <tr> <td> <div class="G">puttake dānamuttamaṁ.</div> </td> </tr> </table> </div>
</div>
<div class="CENTER" id="p_23J_3621">
<span class="pN">3621</span>Maddīpabbaṁ nāma.</div>
</html>
