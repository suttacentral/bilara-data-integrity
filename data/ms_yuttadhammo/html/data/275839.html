<html>
<div class="i">1.4.9 Puttasutta</div>
<div class="h">Paṭhamapaṇṇāsaka</div>
<div class="h">Sumanavagga</div>
<div class="h">Puttasutta</div>
<div class="q" id="p_16A5_204"> <div class="divNumber">39.</div> <div class="p">
<span class="pN">204</span>“Pañcimāni, bhikkhave, ṭhānāni sampassantā mātāpitaro puttaṁ icchanti kule jāyamānaṁ. Katamāni pañca? Bhato vā no bharissati; kiccaṁ vā no karissati; kulavaṁso ciraṁ ṭhassati; dāyajjaṁ paṭipajjissati; atha vā pana petānaṁ kālaṅkatānaṁ dakkhiṇaṁ anuppadassatīti. Imāni kho, bhikkhave, pañca ṭhānāni sampassantā mātāpitaro puttaṁ icchanti kule jāyamānanti. </div>
</div>
<div class="q" id="p_16A5_205"> <div class="p"> <table class="singleColumn"> <tr> <td> <div class="pN">205</div> <div class="G">Pañca ṭhānāni sampassaṁ,</div> </td> </tr> <tr> <td> <div class="G">puttaṁ icchanti paṇḍitā;</div> </td> </tr> <tr> <td> <div class="G">Bhato vā no bharissati,</div> </td> </tr> <tr> <td> <div class="G">kiccaṁ vā no karissati.</div> </td> </tr> </table> </div>
</div>
<div class="q" id="p_16A5_206"> <div class="p"> <table class="singleColumn"> <tr> <td> <div class="pN">206</div> <div class="G">Kulavaṁso ciraṁ tiṭṭhe,</div> </td> </tr> <tr> <td> <div class="G">dāyajjaṁ paṭipajjati;</div> </td> </tr> <tr> <td> <div class="G">Atha vā pana petānaṁ,</div> </td> </tr> <tr> <td> <div class="G">dakkhiṇaṁ anuppadassati.</div> </td> </tr> </table> </div>
</div>
<div class="q" id="p_16A5_207"> <div class="p"> <table class="singleColumn"> <tr> <td> <div class="pN">207</div> <div class="G">Ṭhānānetāni sampassaṁ,</div> </td> </tr> <tr> <td> <div class="G">puttaṁ icchanti paṇḍitā;</div> </td> </tr> <tr> <td> <div class="G">Tasmā santo sappurisā,</div> </td> </tr> <tr> <td> <div class="G">kataññū katavedino.</div> </td> </tr> </table> </div>
</div>
<div class="q" id="p_16A5_208"> <div class="p"> <table class="singleColumn"> <tr> <td> <div class="pN">208</div> <div class="G">Bharanti mātāpitaro,</div> </td> </tr> <tr> <td> <div class="G">pubbe katamanussaraṁ;</div> </td> </tr> <tr> <td> <div class="G">Karonti nesaṁ kiccāni,</div> </td> </tr> <tr> <td> <div class="G">yathā taṁ pubbakārinaṁ.</div> </td> </tr> </table> </div>
</div>
<div class="q" id="p_16A5_209"> <div class="p"> <table class="singleColumn"> <tr> <td> <div class="pN">209</div> <div class="G">Ovādakārī bhataposī,</div> </td> </tr> <tr> <td> <div class="G">kulavaṁsaṁ ahāpayaṁ;</div> </td> </tr> <tr> <td> <div class="G">Saddho sīlena sampanno,</div> </td> </tr> <tr> <td> <div class="G">putto hoti pasaṁsiyo”ti.</div> </td> </tr> </table> </div>
</div>
<div class="CENTER" id="p_16A5_210">
<span class="pN">210</span>Navamaṁ.</div>
</html>
