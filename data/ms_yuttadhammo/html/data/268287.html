<html>
<div class="i">4.2.3 Saṅgāravasutta</div>
<div class="h">Catutthapaṇṇāsaka</div>
<div class="h">Jāṇussoṇivagga</div>
<div class="h">Saṅgāravasutta</div>
<div class="q" id="p_17A10_1185"> <div class="divNumber">169.</div> <div class="p">
<span class="pN">1185</span>Atha kho saṅgāravo brāhmaṇo yena bhagavā tenupasaṅkami; upasaṅkamitvā bhagavatā saddhiṁ sammodi. Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho saṅgāravo brāhmaṇo bhagavantaṁ etadavoca— </div>
</div>
<div class="q" id="p_17A10_1186"> <div class="p">
<span class="pN">1186</span>“Kiṁ nu kho, bho gotama, orimaṁ tīraṁ, kiṁ pārimaṁ tīran”ti? “Pāṇātipāto kho, brāhmaṇa, orimaṁ tīraṁ, pāṇātipātā veramaṇī pārimaṁ tīraṁ. Adinnādānaṁ kho, brāhmaṇa, orimaṁ tīraṁ, adinnādānā veramaṇī pārimaṁ tīraṁ. Kāmesumicchācāro orimaṁ tīraṁ, kāmesumicchācārā veramaṇī pārimaṁ tīraṁ. Musāvādo orimaṁ tīraṁ, musāvādā veramaṇī pārimaṁ tīraṁ. Pisuṇā vācā orimaṁ tīraṁ, pisuṇāya vācāya veramaṇī pārimaṁ tīraṁ. Pharusā vācā orimaṁ tīraṁ, pharusāya vācāya veramaṇī pārimaṁ tīraṁ. Samphappalāpo orimaṁ tīraṁ, samphappalāpā veramaṇī pārimaṁ tīraṁ. Abhijjhā orimaṁ tīraṁ, anabhijjhā pārimaṁ tīraṁ. Byāpādo orimaṁ tīraṁ, abyāpādo pārimaṁ tīraṁ. Micchādiṭṭhi orimaṁ tīraṁ, sammādiṭṭhi pārimaṁ tīraṁ. Idaṁ kho, brāhmaṇa, orimaṁ tīraṁ, idaṁ pārimaṁ tīranti. </div>
</div>
<div class="q" id="p_17A10_1187"> <div class="p"> <table class="singleColumn"> <tr> <td> <div class="pN">1187</div> <div class="G">Appakā te manussesu,</div> </td> </tr> <tr> <td> <div class="G">ye janā pāragāmino;</div> </td> </tr> <tr> <td> <div class="G">Athāyaṁ itarā pajā,</div> </td> </tr> <tr> <td> <div class="G">tīramevānudhāvati.</div> </td> </tr> </table> </div>
</div>
<div class="q" id="p_17A10_1188"> <div class="p"> <table class="singleColumn"> <tr> <td> <div class="pN">1188</div> <div class="G">Ye ca kho sammadakkhāte,</div> </td> </tr> <tr> <td> <div class="G">dhamme dhammānuvattino;</div> </td> </tr> <tr> <td> <div class="G">Te janā pāramessanti,</div> </td> </tr> <tr> <td> <div class="G">maccudheyyaṁ suduttaraṁ.</div> </td> </tr> </table> </div>
</div>
<div class="q" id="p_17A10_1189"> <div class="p"> <table class="singleColumn"> <tr> <td> <div class="pN">1189</div> <div class="G">Kaṇhaṁ dhammaṁ vippahāya,</div> </td> </tr> <tr> <td> <div class="G">Sukkaṁ bhāvetha paṇḍito;</div> </td> </tr> <tr> <td> <div class="G">Okā anokamāgamma,</div> </td> </tr> <tr> <td> <div class="G">Viveke yattha dūramaṁ.</div> </td> </tr> </table> </div>
</div>
<div class="q" id="p_17A10_1190"> <div class="p"> <table class="singleColumn"> <tr> <td> <div class="pN">1190</div> <div class="G">Tatrābhiratimiccheyya,</div> </td> </tr> <tr> <td> <div class="G">hitvā kāme akiñcano;</div> </td> </tr> <tr> <td> <div class="G">Pariyodapeyya attānaṁ,</div> </td> </tr> <tr> <td> <div class="G">cittaklesehi paṇḍito.</div> </td> </tr> </table> </div>
</div>
<div class="q" id="p_17A10_1191"> <div class="p"> <table class="singleColumn"> <tr> <td> <div class="pN">1191</div> <div class="G">Yesaṁ sambodhiyaṅgesu,</div> </td> </tr> <tr> <td> <div class="G">sammā cittaṁ subhāvitaṁ;</div> </td> </tr> <tr> <td> <div class="G">Ādānapaṭinissagge,</div> </td> </tr> <tr> <td> <div class="G">anupādāya ye ratā;</div> </td> </tr> <tr> <td> <div class="G">Khīṇāsavā jutimanto,</div> </td> </tr> <tr> <td> <div class="G">te loke parinibbutā”ti.</div> </td> </tr> </table> </div>
</div>
<div class="CENTER" id="p_17A10_1192">
<span class="pN">1192</span>Tatiyaṁ.</div>
</html>
