<html>
<div class="i">4.5.4 Kāraṇapālīsutta</div>
<div class="h">Catutthapaṇṇāsaka</div>
<div class="h">Brāhmaṇavagga</div>
<div class="h">Kāraṇapālīsutta</div>
<div class="q" id="p_16A5_1135"> <div class="divNumber">194.</div> <div class="p">
<span class="pN">1135</span>Ekaṁ samayaṁ bhagavā vesāliyaṁ viharati mahāvane kūṭāgārasālāyaṁ. Tena kho pana samayena kāraṇapālī brāhmaṇo licchavīnaṁ kammantaṁ kāreti. Addasā kho kāraṇapālī brāhmaṇo piṅgiyāniṁ brāhmaṇaṁ dūratova āgacchantaṁ; disvā piṅgiyāniṁ brāhmaṇaṁ etadavoca— </div>
</div>
<div class="q" id="p_16A5_1136"> <div class="p">
<span class="pN">1136</span>“Handa kuto nu bhavaṁ piṅgiyānī āgacchati divā divassā”ti? “Itohaṁ, bho, āgacchāmi samaṇassa gotamassa santikā”ti. “Taṁ kiṁ maññati bhavaṁ piṅgiyānī samaṇassa gotamassa paññāveyyattiyaṁ? Paṇḍito maññe”ti? “Ko cāhaṁ, bho, ko ca samaṇassa gotamassa paññāveyyattiyaṁ jānissāmi. Sopi nūnassa tādisova yo samaṇassa gotamassa paññāveyyattiyaṁ jāneyyā”ti. “Uḷārāya khalu bhavaṁ piṅgiyānī samaṇaṁ gotamaṁ pasaṁsāya pasaṁsatī”ti. “Ko cāhaṁ, bho, ko ca samaṇaṁ gotamaṁ pasaṁsissāmi. Pasatthappasatthova so bhavaṁ gotamo seṭṭho devamanussānan”ti. “Kiṁ pana bhavaṁ piṅgiyānī atthavasaṁ sampassamāno samaṇe gotame evaṁ abhippasanno”ti? </div>
</div>
<div class="q" id="p_16A5_1137"> <div class="p">
<span class="pN">1137</span>“Seyyathāpi, bho, puriso aggarasaparititto na aññesaṁ hīnānaṁ rasānaṁ piheti; evamevaṁ kho, bho, yato yato tassa bhoto gotamassa dhammaṁ suṇāti— yadi suttaso, yadi geyyaso, yadi veyyākaraṇaso, yadi abbhutadhammaso— tato tato na aññesaṁ puthusamaṇabrāhmaṇappavādānaṁ piheti. </div>
</div>
<div class="q" id="p_16A5_1138"> <div class="p">
<span class="pN">1138</span>Seyyathāpi, bho, puriso jighacchādubbalyapareto madhupiṇḍikaṁ adhigaccheyya. So yato yato sāyetha, labhateva sādurasaṁ asecanakaṁ; evamevaṁ kho, bho, yato yato tassa bhoto gotamassa dhammaṁ suṇāti— yadi suttaso, yadi geyyaso, yadi veyyākaraṇaso, yadi abbhutadhammaso— tato tato labhateva attamanataṁ, labhati cetaso pasādaṁ. </div>
</div>
<div class="q" id="p_16A5_1139"> <div class="p">
<span class="pN">1139</span>Seyyathāpi, bho, puriso candanaghaṭikaṁ adhigaccheyya— haricandanassa vā lohitacandanassa vā. So yato yato ghāyetha— yadi mūlato, yadi majjhato, yadi aggato— adhigacchateva surabhigandhaṁ asecanakaṁ; evamevaṁ kho, bho, yato yato tassa bhoto gotamassa dhammaṁ suṇāti— yadi suttaso, yadi geyyaso, yadi veyyākaraṇaso, yadi abbhutadhammaso— tato tato adhigacchati pāmojjaṁ adhigacchati somanassaṁ. </div>
</div>
<div class="q" id="p_16A5_1140"> <div class="p">
<span class="pN">1140</span>Seyyathāpi, bho, puriso ābādhiko dukkhito bāḷhagilāno. Tassa kusalo bhisakko ṭhānaso ābādhaṁ nīhareyya; evamevaṁ kho, bho, yato yato tassa bhoto gotamassa dhammaṁ suṇāti— yadi suttaso, yadi geyyaso, yadi veyyākaraṇaso, yadi abbhutadhammaso— tato tato sokaparidevadukkhadomanassupāyāsā abbhatthaṁ gacchanti. </div>
</div>
<div class="q" id="p_16A5_1141"> <div class="p">
<span class="pN">1141</span>Seyyathāpi, bho, pokkharaṇī acchodakā sātodakā sītodakā setakā supatitthā ramaṇīyā. Atha puriso āgaccheyya ghammābhitatto ghammapareto kilanto tasito pipāsito. So taṁ pokkharaṇiṁ ogāhetvā nhātvā ca pivitvā ca sabbadarathakilamathapariḷāhaṁ paṭippassambheyya. Evamevaṁ kho, bho, yato yato tassa bhoto gotamassa dhammaṁ suṇāti— yadi suttaso, yadi geyyaso, yadi veyyākaraṇaso, yadi abbhutadhammaso— tato tato sabbadarathakilamathapariḷāhā paṭippassambhantī”ti. </div>
</div>
<div class="q" id="p_16A5_1142"> <div class="p">
<span class="pN">1142</span>Evaṁ vutte, kāraṇapālī brāhmaṇo uṭṭhāyāsanā ekaṁsaṁ uttarāsaṅgaṁ karitvā dakkhiṇaṁ jāṇumaṇḍalaṁ pathaviyaṁ nihantvā yena bhagavā tenañjaliṁ paṇāmetvā tikkhattuṁ udānaṁ udānesi— </div>
</div>
<div class="q" id="p_16A5_1143"> <div class="p">
<span class="pN">1143</span>“Namo tassa bhagavato arahato sammāsambuddhassa. </div>
</div>
<div class="q" id="p_16A5_1144"> <div class="p">
<span class="pN">1144</span>Namo tassa bhagavato arahato sammāsambuddhassa. </div>
</div>
<div class="q" id="p_16A5_1145"> <div class="p">
<span class="pN">1145</span>Namo tassa bhagavato arahato sammāsambuddhassāti. </div>
</div>
<div class="q" id="p_16A5_1146"> <div class="p">
<span class="pN">1146</span>Abhikkantaṁ, bho piṅgiyāni, abhikkantaṁ, bho piṅgiyāni. Seyyathāpi, bho piṅgiyāni, nikkujjitaṁ vā ukkujjeyya paṭicchannaṁ vā vivareyya, mūḷhassa vā maggaṁ ācikkheyya andhakāre vā telapajjotaṁ dhāreyya— ‘cakkhumanto rūpāni dakkhantī’ti; evamevaṁ bhotā piṅgiyāninā anekapariyāyena dhammo pakāsito. Esāhaṁ, bho piṅgiyāni, taṁ bhavantaṁ gotamaṁ saraṇaṁ gacchāmi dhammañca bhikkhusaṁghañca. Upāsakaṁ maṁ bhavaṁ piṅgiyānī dhāretu, ajjatagge pāṇupetaṁ saraṇaṁ gatan”ti. </div>
</div>
<div class="CENTER" id="p_16A5_1147">
<span class="pN">1147</span>Catutthaṁ.</div>
</html>
