<html>
<div class="i">40.1.2 Dānavatthusampādana</div>
<div class="h">Pilindavacchavagga</div>
<div class="h">Pilindavacchattheraapadāna</div>
<div class="h">Dānavatthusampādana</div>
<div class="q" id="p_20Ap1_4306"> <div class="divNumber">9.</div> <div class="p"> <table class="singleColumn"> <tr> <td> <div class="pN">4306</div> <div class="G">Naḷakāre upāgamma,</div> </td> </tr> <tr> <td> <div class="G">chattaṁ kāresi tāvade;</div> </td> </tr> <tr> <td> <div class="G">Chattasatasahassāni,</div> </td> </tr> <tr> <td> <div class="G">ekato sannipātayiṁ.</div> </td> </tr> </table> </div>
</div>
<div class="q" id="p_20Ap1_4307"> <div class="divNumber">10.</div> <div class="p"> <table class="singleColumn"> <tr> <td> <div class="pN">4307</div> <div class="G">Dussasatasahassāni,</div> </td> </tr> <tr> <td> <div class="G">ekato sannipātayiṁ;</div> </td> </tr> <tr> <td> <div class="G">Pattasatasahassāni,</div> </td> </tr> <tr> <td> <div class="G">ekato sannipātayiṁ.</div> </td> </tr> </table> </div>
</div>
<div class="q" id="p_20Ap1_4308"> <div class="divNumber">11.</div> <div class="p"> <table class="singleColumn"> <tr> <td> <div class="pN">4308</div> <div class="G">Vāsiyo satthake cāpi,</div> </td> </tr> <tr> <td> <div class="G">sūciyo nakhachedane;</div> </td> </tr> <tr> <td> <div class="G">Heṭṭhāchatte ṭhapāpesiṁ,</div> </td> </tr> <tr> <td> <div class="G">kāretvā tadanucchave.</div> </td> </tr> </table> </div>
</div>
<div class="q" id="p_20Ap1_4309"> <div class="divNumber">12.</div> <div class="p"> <table class="singleColumn"> <tr> <td> <div class="pN">4309</div> <div class="G">Vidhūpane tālavaṇṭe,</div> </td> </tr> <tr> <td> <div class="G">morahatthe ca cāmare;</div> </td> </tr> <tr> <td> <div class="G">Parissāvane teladhāre,</div> </td> </tr> <tr> <td> <div class="G">kārayiṁ tadanucchave.</div> </td> </tr> </table> </div>
</div>
<div class="q" id="p_20Ap1_4310"> <div class="divNumber">13.</div> <div class="p"> <table class="singleColumn"> <tr> <td> <div class="pN">4310</div> <div class="G">Sūcighare aṁsabaddhe,</div> </td> </tr> <tr> <td> <div class="G">athopi kāyabandhane;</div> </td> </tr> <tr> <td> <div class="G">Ādhārake ca sukate,</div> </td> </tr> <tr> <td> <div class="G">kārayiṁ tadanucchave.</div> </td> </tr> </table> </div>
</div>
<div class="q" id="p_20Ap1_4311"> <div class="divNumber">14.</div> <div class="p"> <table class="singleColumn"> <tr> <td> <div class="pN">4311</div> <div class="G">Paribhogabhājane ca,</div> </td> </tr> <tr> <td> <div class="G">athopi lohathālake;</div> </td> </tr> <tr> <td> <div class="G">Bhesajje pūrayitvāna,</div> </td> </tr> <tr> <td> <div class="G">heṭṭhāchatte ṭhapesahaṁ.</div> </td> </tr> </table> </div>
</div>
<div class="q" id="p_20Ap1_4312"> <div class="divNumber">15.</div> <div class="p"> <table class="singleColumn"> <tr> <td> <div class="pN">4312</div> <div class="G">Vacaṁ usīraṁ laṭṭhimadhuṁ,</div> </td> </tr> <tr> <td> <div class="G">pipphalī maricāni ca;</div> </td> </tr> <tr> <td> <div class="G">Harītakiṁ siṅgīveraṁ,</div> </td> </tr> <tr> <td> <div class="G">sabbaṁ pūresi bhājane.</div> </td> </tr> </table> </div>
</div>
<div class="q" id="p_20Ap1_4313"> <div class="divNumber">16.</div> <div class="p"> <table class="singleColumn"> <tr> <td> <div class="pN">4313</div> <div class="G">Upāhanā pādukāyo,</div> </td> </tr> <tr> <td> <div class="G">atho udakapuñchane;</div> </td> </tr> <tr> <td> <div class="G">Kattaradaṇḍe sukate,</div> </td> </tr> <tr> <td> <div class="G">kārayiṁ tadanucchave.</div> </td> </tr> </table> </div>
</div>
<div class="q" id="p_20Ap1_4314"> <div class="divNumber">17.</div> <div class="p"> <table class="singleColumn"> <tr> <td> <div class="pN">4314</div> <div class="G">Osadhañjananāḷī ca,</div> </td> </tr> <tr> <td> <div class="G">salākā dhammakuttarā;</div> </td> </tr> <tr> <td> <div class="G">Kuñcikā pañcavaṇṇehi,</div> </td> </tr> <tr> <td> <div class="G">sibbite kuñcikāghare.</div> </td> </tr> </table> </div>
</div>
<div class="q" id="p_20Ap1_4315"> <div class="divNumber">18.</div> <div class="p"> <table class="singleColumn"> <tr> <td> <div class="pN">4315</div> <div class="G">Āyoge dhūmanette ca,</div> </td> </tr> <tr> <td> <div class="G">athopi dīpadhārake;</div> </td> </tr> <tr> <td> <div class="G">Tumbake ca karaṇḍe ca,</div> </td> </tr> <tr> <td> <div class="G">kārayiṁ tadanucchave.</div> </td> </tr> </table> </div>
</div>
<div class="q" id="p_20Ap1_4316"> <div class="divNumber">19.</div> <div class="p"> <table class="singleColumn"> <tr> <td> <div class="pN">4316</div> <div class="G">Saṇḍāse pipphale ceva,</div> </td> </tr> <tr> <td> <div class="G">athopi malahārake;</div> </td> </tr> <tr> <td> <div class="G">Bhesajjathavike ceva,</div> </td> </tr> <tr> <td> <div class="G">kārayiṁ tadanucchave.</div> </td> </tr> </table> </div>
</div>
<div class="q" id="p_20Ap1_4317"> <div class="divNumber">20.</div> <div class="p"> <table class="singleColumn"> <tr> <td> <div class="pN">4317</div> <div class="G">Āsandiyo pīṭhake ca,</div> </td> </tr> <tr> <td> <div class="G">pallaṅke caturomaye;</div> </td> </tr> <tr> <td> <div class="G">Tadanucchave kārayitvā,</div> </td> </tr> <tr> <td> <div class="G">heṭṭhāchatte ṭhapesahaṁ.</div> </td> </tr> </table> </div>
</div>
<div class="q" id="p_20Ap1_4318"> <div class="divNumber">21.</div> <div class="p"> <table class="singleColumn"> <tr> <td> <div class="pN">4318</div> <div class="G">Uṇṇābhisī tūlabhisī,</div> </td> </tr> <tr> <td> <div class="G">athopi pīṭhikābhisī;</div> </td> </tr> <tr> <td> <div class="G">Bimbohane ca sukate,</div> </td> </tr> <tr> <td> <div class="G">kārayiṁ tadanucchave.</div> </td> </tr> </table> </div>
</div>
<div class="q" id="p_20Ap1_4319"> <div class="divNumber">22.</div> <div class="p"> <table class="singleColumn"> <tr> <td> <div class="pN">4319</div> <div class="G">Kuruvinde madhusitthe,</div> </td> </tr> <tr> <td> <div class="G">telaṁ hatthappatāpakaṁ;</div> </td> </tr> <tr> <td> <div class="G">Sipāṭiphalake sucī,</div> </td> </tr> <tr> <td> <div class="G">mañcaṁ attharaṇena ca.</div> </td> </tr> </table> </div>
</div>
<div class="q" id="p_20Ap1_4320"> <div class="divNumber">23.</div> <div class="p"> <table class="singleColumn"> <tr> <td> <div class="pN">4320</div> <div class="G">Senāsane pādapuñche,</div> </td> </tr> <tr> <td> <div class="G">sayanāsanadaṇḍake;</div> </td> </tr> <tr> <td> <div class="G">Dantapoṇe ca āṭalī,</div> </td> </tr> <tr> <td> <div class="G">sīsālepanagandhake.</div> </td> </tr> </table> </div>
</div>
<div class="q" id="p_20Ap1_4321"> <div class="divNumber">24.</div> <div class="p"> <table class="singleColumn"> <tr> <td> <div class="pN">4321</div> <div class="G">Araṇī phalapīṭhe ca,</div> </td> </tr> <tr> <td> <div class="G">pattapidhānathālake;</div> </td> </tr> <tr> <td> <div class="G">Udakassa kaṭacchū ca,</div> </td> </tr> <tr> <td> <div class="G">cuṇṇakaṁ rajanambaṇaṁ.</div> </td> </tr> </table> </div>
</div>
<div class="q" id="p_20Ap1_4322"> <div class="divNumber">25.</div> <div class="p"> <table class="singleColumn"> <tr> <td> <div class="pN">4322</div> <div class="G">Sammajjanaṁ udapattaṁ,</div> </td> </tr> <tr> <td> <div class="G">tathā vassikasāṭikaṁ;</div> </td> </tr> <tr> <td> <div class="G">Nisīdanaṁ kaṇḍucchādi,</div> </td> </tr> <tr> <td> <div class="G">atha antaravāsakaṁ.</div> </td> </tr> </table> </div>
</div>
<div class="q" id="p_20Ap1_4323"> <div class="divNumber">26.</div> <div class="p"> <table class="singleColumn"> <tr> <td> <div class="pN">4323</div> <div class="G">Uttarāsaṅgasaṅghāṭī,</div> </td> </tr> <tr> <td> <div class="G">natthukaṁ mukhasodhanaṁ;</div> </td> </tr> <tr> <td> <div class="G">Biḷaṅgaloṇaṁ pahūtañca,</div> </td> </tr> <tr> <td> <div class="G">madhuñca dadhipānakaṁ.</div> </td> </tr> </table> </div>
</div>
<div class="q" id="p_20Ap1_4324"> <div class="divNumber">27.</div> <div class="p"> <table class="singleColumn"> <tr> <td> <div class="pN">4324</div> <div class="G">Dhūpaṁ sitthaṁ pilotiñca,</div> </td> </tr> <tr> <td> <div class="G">mukhapuñchanasuttakaṁ;</div> </td> </tr> <tr> <td> <div class="G">Dātabbaṁ nāma yaṁ atthi,</div> </td> </tr> <tr> <td> <div class="G">yañca kappati satthuno.</div> </td> </tr> </table> </div>
</div>
<div class="q" id="p_20Ap1_4325"> <div class="divNumber">28.</div> <div class="p"> <table class="singleColumn"> <tr> <td> <div class="pN">4325</div> <div class="G">Sabbametaṁ samānetvā,</div> </td> </tr> <tr> <td> <div class="G">ānandaṁ upasaṅkamiṁ;</div> </td> </tr> <tr> <td> <div class="G">Upasaṅkamma rājānaṁ,</div> </td> </tr> <tr> <td> <div class="G">janetāraṁ mahesino;</div> </td> </tr> <tr> <td> <div class="G">Sirasā abhivādetvā,</div> </td> </tr> <tr> <td> <div class="G">idaṁ vacanamabraviṁ.</div> </td> </tr> </table> </div>
</div>
</html>
