<html>
<div class="i">1.5.8 Pabbajitaabhiṇhasutta</div>
<div class="h">Paṭhamapaṇṇāsaka</div>
<div class="h">Akkosavagga</div>
<div class="h">Pabbajitaabhiṇhasutta</div>
<div class="q" id="p_17A10_336"> <div class="divNumber">48.</div> <div class="p">
<span class="pN">336</span>“Dasayime, bhikkhave, dhammā pabbajitena abhiṇhaṁ paccavekkhitabbā. Katame dasa? </div>
</div>
<div class="q" id="p_17A10_337"> <div class="p">
<span class="pN">337</span>‘Vevaṇṇiyamhi ajjhupagato’ti pabbajitena abhiṇhaṁ paccavekkhitabbaṁ. (1) </div>
</div>
<div class="q" id="p_17A10_338"> <div class="p">
<span class="pN">338</span>‘Parapaṭibaddhā me jīvikā’ti pabbajitena abhiṇhaṁ paccavekkhitabbaṁ. (2) </div>
</div>
<div class="q" id="p_17A10_339"> <div class="p">
<span class="pN">339</span>‘Añño me ākappo karaṇīyo’ti pabbajitena abhiṇhaṁ paccavekkhitabbaṁ. (3) </div>
</div>
<div class="q" id="p_17A10_340"> <div class="p">
<span class="pN">340</span>‘Kacci nu kho me attā sīlato na upavadatī’ti pabbajitena abhiṇhaṁ paccavekkhitabbaṁ. (4) </div>
</div>
<div class="q" id="p_17A10_341"> <div class="p">
<span class="pN">341</span>‘Kacci nu kho maṁ anuvicca viññū sabrahmacārī sīlato na upavadantī’ti pabbajitena abhiṇhaṁ paccavekkhitabbaṁ. (5) </div>
</div>
<div class="q" id="p_17A10_342"> <div class="p">
<span class="pN">342</span>‘Sabbehi me piyehi manāpehi nānābhāvo vinābhāvo’ti pabbajitena abhiṇhaṁ paccavekkhitabbaṁ. (6) </div>
</div>
<div class="q" id="p_17A10_343"> <div class="p">
<span class="pN">343</span>‘Kammassakomhi kammadāyādo kammayoni kammabandhu kammapaṭisaraṇo, yaṁ kammaṁ karissāmi kalyāṇaṁ vā pāpakaṁ vā tassa dāyādo bhavissāmī’ti pabbajitena abhiṇhaṁ paccavekkhitabbaṁ. (7) </div>
</div>
<div class="q" id="p_17A10_344"> <div class="p">
<span class="pN">344</span>‘Kathaṁbhūtassa me rattindivā vītivattantī’ti pabbajitena abhiṇhaṁ paccavekkhitabbaṁ. (8) </div>
</div>
<div class="q" id="p_17A10_345"> <div class="p">
<span class="pN">345</span>‘Kacci nu kho ahaṁ suññāgāre abhiramāmī’ti pabbajitena abhiṇhaṁ paccavekkhitabbaṁ. (9) </div>
</div>
<div class="q" id="p_17A10_346"> <div class="p">
<span class="pN">346</span>‘Atthi nu kho me uttari manussadhammo alamariyañāṇadassanaviseso adhigato, yenāhaṁ pacchime kāle sabrahmacārīhi puṭṭho na maṅku bhavissāmī’ti pabbajitena abhiṇhaṁ paccavekkhitabbaṁ. (10) </div>
</div>
<div class="q" id="p_17A10_347"> <div class="p">
<span class="pN">347</span>Ime kho, bhikkhave, dasa dhammā pabbajitena abhiṇhaṁ paccavekkhitabbā”ti. </div>
</div>
<div class="CENTER" id="p_17A10_348">
<span class="pN">348</span>Aṭṭhamaṁ.</div>
</html>
