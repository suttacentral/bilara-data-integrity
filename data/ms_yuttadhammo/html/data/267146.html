<html>
<div class="i">2.2 Ekatthambhikattheraapadāna</div>
<div class="h">Sīhāsaniyavagga</div>
<div class="h">Ekatthambhikattheraapadāna</div>
<div class="q" id="p_20Ap1_710"> <div class="divNumber">13.</div> <div class="p"> <table class="singleColumn"> <tr> <td> <div class="pN">710</div> <div class="G">“Siddhatthassa bhagavato,</div> </td> </tr> <tr> <td> <div class="G">mahāpūgagaṇo ahu;</div> </td> </tr> <tr> <td> <div class="G">Saraṇaṁ gatā ca te buddhaṁ,</div> </td> </tr> <tr> <td> <div class="G">saddahanti tathāgataṁ.</div> </td> </tr> </table> </div>
</div>
<div class="q" id="p_20Ap1_711"> <div class="divNumber">14.</div> <div class="p"> <table class="singleColumn"> <tr> <td> <div class="pN">711</div> <div class="G">Sabbe saṅgamma mantetvā,</div> </td> </tr> <tr> <td> <div class="G">māḷaṁ kubbanti satthuno;</div> </td> </tr> <tr> <td> <div class="G">Ekatthambhaṁ alabhantā,</div> </td> </tr> <tr> <td> <div class="G">vicinanti brahāvane.</div> </td> </tr> </table> </div>
</div>
<div class="q" id="p_20Ap1_712"> <div class="divNumber">15.</div> <div class="p"> <table class="singleColumn"> <tr> <td> <div class="pN">712</div> <div class="G">Tehaṁ araññe disvāna,</div> </td> </tr> <tr> <td> <div class="G">upagamma gaṇaṁ tadā;</div> </td> </tr> <tr> <td> <div class="G">Añjaliṁ paggahetvāna,</div> </td> </tr> <tr> <td> <div class="G">paripucchiṁ gaṇaṁ ahaṁ.</div> </td> </tr> </table> </div>
</div>
<div class="q" id="p_20Ap1_713"> <div class="divNumber">16.</div> <div class="p"> <table class="singleColumn"> <tr> <td> <div class="pN">713</div> <div class="G">Te me puṭṭhā viyākaṁsu,</div> </td> </tr> <tr> <td> <div class="G">sīlavanto upāsakā;</div> </td> </tr> <tr> <td> <div class="G">Māḷaṁ mayaṁ kattukāmā,</div> </td> </tr> <tr> <td> <div class="G">ekatthambho na labbhati.</div> </td> </tr> </table> </div>
</div>
<div class="q" id="p_20Ap1_714"> <div class="divNumber">17.</div> <div class="p"> <table class="singleColumn"> <tr> <td> <div class="pN">714</div> <div class="G">Ekatthambhaṁ mamaṁ detha,</div> </td> </tr> <tr> <td> <div class="G">ahaṁ dassāmi satthuno;</div> </td> </tr> <tr> <td> <div class="G">Āharissāmahaṁ thambhaṁ,</div> </td> </tr> <tr> <td> <div class="G">appossukkā bhavantu te.</div> </td> </tr> </table> </div>
</div>
<div class="q" id="p_20Ap1_715"> <div class="divNumber">18.</div> <div class="p"> <table class="singleColumn"> <tr> <td> <div class="pN">715</div> <div class="G">Te me thambhaṁ pavecchiṁsu,</div> </td> </tr> <tr> <td> <div class="G">pasannā tuṭṭhamānasā;</div> </td> </tr> <tr> <td> <div class="G">Tato paṭinivattitvā,</div> </td> </tr> <tr> <td> <div class="G">agamaṁsu sakaṁ gharaṁ.</div> </td> </tr> </table> </div>
</div>
<div class="q" id="p_20Ap1_716"> <div class="divNumber">19.</div> <div class="p"> <table class="singleColumn"> <tr> <td> <div class="pN">716</div> <div class="G">Aciraṁ gate pūgagaṇe,</div> </td> </tr> <tr> <td> <div class="G">thambhaṁ ahāsahaṁ tadā;</div> </td> </tr> <tr> <td> <div class="G">Haṭṭho haṭṭhena cittena,</div> </td> </tr> <tr> <td> <div class="G">paṭhamaṁ ussapesahaṁ.</div> </td> </tr> </table> </div>
</div>
<div class="q" id="p_20Ap1_717"> <div class="divNumber">20.</div> <div class="p"> <table class="singleColumn"> <tr> <td> <div class="pN">717</div> <div class="G">Tena cittappasādena,</div> </td> </tr> <tr> <td> <div class="G">Vimānaṁ upapajjahaṁ;</div> </td> </tr> <tr> <td> <div class="G">Ubbiddhaṁ bhavanaṁ mayhaṁ,</div> </td> </tr> <tr> <td> <div class="G">Sattabhūmaṁ samuggataṁ.</div> </td> </tr> </table> </div>
</div>
<div class="q" id="p_20Ap1_718"> <div class="divNumber">21.</div> <div class="p"> <table class="singleColumn"> <tr> <td> <div class="pN">718</div> <div class="G">Vajjamānāsu bherīsu,</div> </td> </tr> <tr> <td> <div class="G">paricāremahaṁ sadā;</div> </td> </tr> <tr> <td> <div class="G">Pañcapaññāsakappamhi,</div> </td> </tr> <tr> <td> <div class="G">rājā āsiṁ yasodharo.</div> </td> </tr> </table> </div>
</div>
<div class="q" id="p_20Ap1_719"> <div class="divNumber">22.</div> <div class="p"> <table class="singleColumn"> <tr> <td> <div class="pN">719</div> <div class="G">Tatthāpi bhavanaṁ mayhaṁ,</div> </td> </tr> <tr> <td> <div class="G">sattabhūmaṁ samuggataṁ;</div> </td> </tr> <tr> <td> <div class="G">Kūṭāgāravarūpetaṁ,</div> </td> </tr> <tr> <td> <div class="G">ekatthambhaṁ manoramaṁ.</div> </td> </tr> </table> </div>
</div>
<div class="q" id="p_20Ap1_720"> <div class="divNumber">23.</div> <div class="p"> <table class="singleColumn"> <tr> <td> <div class="pN">720</div> <div class="G">Ekavīsatikappamhi,</div> </td> </tr> <tr> <td> <div class="G">udeno nāma khattiyo;</div> </td> </tr> <tr> <td> <div class="G">Tatrāpi bhavanaṁ mayhaṁ,</div> </td> </tr> <tr> <td> <div class="G">sattabhūmaṁ samuggataṁ.</div> </td> </tr> </table> </div>
</div>
<div class="q" id="p_20Ap1_721"> <div class="divNumber">24.</div> <div class="p"> <table class="singleColumn"> <tr> <td> <div class="pN">721</div> <div class="G">Yaṁ yaṁ yonupapajjāmi,</div> </td> </tr> <tr> <td> <div class="G">devattaṁ atha mānusaṁ;</div> </td> </tr> <tr> <td> <div class="G">Anubhomi sukhaṁ sabbaṁ,</div> </td> </tr> <tr> <td> <div class="G">ekatthambhassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_722"> <div class="divNumber">25.</div> <div class="p"> <table class="singleColumn"> <tr> <td> <div class="pN">722</div> <div class="G">Catunnavutito kappe,</div> </td> </tr> <tr> <td> <div class="G">yaṁ thambhamadadaṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">ekatthambhassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_723"> <div class="divNumber">26.</div> <div class="p"> <table class="singleColumn"> <tr> <td> <div class="pN">723</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_724"> <div class="p">
<span class="pN">724</span>Itthaṁ sudaṁ āyasmā ekatthambhiko thero imā gāthāyo abhāsitthāti. </div>
</div>
<div class="CENTER" id="p_20Ap1_725">
<span class="pN">725</span>Ekatthambhikattherassāpadānaṁ dutiyaṁ.</div>
</html>
