<html>
<div class="i">48.1 Naḷamāliyattheraapadāna</div>
<div class="h">Naḷamālivagga</div>
<div class="h">Naḷamāliyattheraapadāna</div>
<div class="q" id="p_20Ap1_6066"> <div class="divNumber">1.</div> <div class="p"> <table class="singleColumn"> <tr> <td> <div class="pN">6066</div> <div class="G">“Suvaṇṇavaṇṇaṁ sambuddhaṁ,</div> </td> </tr> <tr> <td> <div class="G">Āhutīnaṁ paṭiggahaṁ;</div> </td> </tr> <tr> <td> <div class="G">Vipinaggena gacchantaṁ,</div> </td> </tr> <tr> <td> <div class="G">Addasaṁ lokanāyakaṁ.</div> </td> </tr> </table> </div>
</div>
<div class="q" id="p_20Ap1_6067"> <div class="divNumber">2.</div> <div class="p"> <table class="singleColumn"> <tr> <td> <div class="pN">6067</div> <div class="G">Naḷamālaṁ gahetvāna,</div> </td> </tr> <tr> <td> <div class="G">nikkhamanto ca tāvade;</div> </td> </tr> <tr> <td> <div class="G">Tatthaddasāsiṁ sambuddhaṁ,</div> </td> </tr> <tr> <td> <div class="G">oghatiṇṇamanāsavaṁ.</div> </td> </tr> </table> </div>
</div>
<div class="q" id="p_20Ap1_6068"> <div class="divNumber">3.</div> <div class="p"> <table class="singleColumn"> <tr> <td> <div class="pN">6068</div> <div class="G">Pasannacitto sumano,</div> </td> </tr> <tr> <td> <div class="G">naḷamālamapūjayiṁ;</div> </td> </tr> <tr> <td> <div class="G">Dakkhiṇeyyaṁ mahāvīraṁ,</div> </td> </tr> <tr> <td> <div class="G">sabbalokānukampakaṁ.</div> </td> </tr> </table> </div>
</div>
<div class="q" id="p_20Ap1_6069"> <div class="divNumber">4.</div> <div class="p"> <table class="singleColumn"> <tr> <td> <div class="pN">6069</div> <div class="G">Ekatiṁse ito kappe,</div> </td> </tr> <tr> <td> <div class="G">yaṁ mālamabhiropayiṁ;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">buddhapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_6070"> <div class="divNumber">5.</div> <div class="p"> <table class="singleColumn"> <tr> <td> <div class="pN">6070</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">bhavā sabbe samūhatā;</div> </td> </tr> <tr> <td> <div class="G">Nāgova bandhanaṁ chetvā,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_6071"> <div class="divNumber">6.</div> <div class="p"> <table class="singleColumn"> <tr> <td> <div class="pN">6071</div> <div class="G">Svāgataṁ vata me āsi,</div> </td> </tr> <tr> <td> <div class="G">mama buddhassa santike;</div> </td> </tr> <tr> <td> <div class="G">Tisso vijjā anuppattā,</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_6072"> <div class="divNumber">7.</div> <div class="p"> <table class="singleColumn"> <tr> <td> <div class="pN">6072</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_6073"> <div class="p">
<span class="pN">6073</span>Itthaṁ sudaṁ āyasmā naḷamāliyo thero imā gāthāyo abhāsitthāti. </div>
</div>
<div class="CENTER" id="p_20Ap1_6074">
<span class="pN">6074</span>Naḷamāliyattherassāpadānaṁ paṭhamaṁ.</div>
</html>
