<html>
<div class="i">1.5.6.8 Dubbaṇṇakaraṇasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Surāpānavagga
</div>
<div class="h">
Dubbaṇṇakaraṇasikkhāpada
</div>
<div class="q" id="p_2V_1119">
<div class="divNumber">
367.
</div>
<div class="p">
<span class="pN">1119</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena sambahulā bhikkhū ca paribbājakā ca sāketā sāvatthiṁ addhānamaggappaṭipannā honti. Antarāmagge corā nikkhamitvā te acchindiṁsu. Sāvatthiyā rājabhaṭā nikkhamitvā te core sabhaṇḍe gahetvā bhikkhūnaṁ santike dūtaṁ pāhesuṁ—  “āgacchantu, bhadantā, sakaṁ sakaṁ cīvaraṁ sañjānitvā gaṇhantū”ti. Bhikkhū na sañjānanti. Te ujjhāyanti khiyyanti vipācenti—  “kathañhi nāma bhadantā attano attano cīvaraṁ na sañjānissantī”ti.
</div>
</div>
<div class="q" id="p_2V_1120">
<div class="p">
<span class="pN">1120</span>Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. Atha kho te bhikkhū bhagavato etamatthaṁ ārocesuṁ. Atha kho bhagavā etasmiṁ nidāne etasmiṁ pakaraṇe bhikkhusaṁghaṁ sannipātāpetvā bhikkhūnaṁ tadanucchavikaṁ tadanulomikaṁ dhammiṁ kathaṁ katvā bhikkhū āmantesi—  “tena hi, bhikkhave, bhikkhūnaṁ sikkhāpadaṁ paññapessāmi dasa atthavase paṭicca—  saṁghasuṭṭhutāya, saṁghaphāsutāya…pe…  saddhammaṭṭhitiyā, vinayānuggahāya. Evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_1121">
<div class="divNumber">
368.
</div>
<div class="p">
<span class="pN">1121</span><span class="bold">“Navaṁ pana bhikkhunā cīvaralābhena tiṇṇaṁ dubbaṇṇakaraṇānaṁ aññataraṁ dubbaṇṇakaraṇaṁ ādātabbaṁ—  nīlaṁ vā kaddamaṁ vā kāḷasāmaṁ vā. Anādā</span> <span class="bold">ce bhikkhu tiṇṇaṁ dubbaṇṇakaraṇānaṁ aññataraṁ dubbaṇṇakaraṇaṁ navaṁ cīvaraṁ paribhuñjeyya, pācittiyan”</span>ti. (<span class="italic">58</span>:<span class="bold">107</span>)
</div>
</div>
<div class="q" id="p_2V_1122">
<div class="divNumber">
369.
</div>
<div class="p">
<span class="pN">1122</span><span class="bold">Navaṁ</span> nāma akatakappaṁ vuccati.
</div>
</div>
<div class="q" id="p_2V_1123">
<div class="p">
<span class="pN">1123</span><span class="bold">Cīvaraṁ</span> nāma channaṁ cīvarānaṁ aññataraṁ cīvaraṁ.
</div>
</div>
<div class="q" id="p_2V_1124">
<div class="p">
<span class="pN">1124</span><span class="bold">Tiṇṇaṁ dubbaṇṇakaraṇānaṁ aññataraṁ dubbaṇṇakaraṇaṁ ādātabban</span>ti antamaso kusaggenapi ādātabbaṁ.
</div>
</div>
<div class="q" id="p_2V_1125">
<div class="p">
<span class="pN">1125</span><span class="bold">Nīlaṁ</span> nāma dve nīlāni—  kaṁsanīlaṁ, palāsanīlaṁ.
</div>
</div>
<div class="q" id="p_2V_1126">
<div class="p">
<span class="pN">1126</span><span class="bold">Kaddamo</span> nāma odako vuccati.
</div>
</div>
<div class="q" id="p_2V_1127">
<div class="p">
<span class="pN">1127</span><span class="bold">Kāḷasāmaṁ</span> nāma yaṁ kiñci kāḷasāmakaṁ.
</div>
</div>
<div class="q" id="p_2V_1128">
<div class="p">
<span class="pN">1128</span><span class="bold">Anādā ce bhikkhu tiṇṇaṁ dubbaṇṇakaraṇānaṁ aññataraṁ dubbaṇṇakaraṇan</span>ti antamaso kusaggenapi anādiyitvā tiṇṇaṁ dubbaṇṇakaraṇānaṁ aññataraṁ dubbaṇṇakaraṇaṁ navaṁ cīvaraṁ paribhuñjati, āpatti pācittiyassa.
</div>
</div>
<div class="q" id="p_2V_1129">
<div class="divNumber">
370.
</div>
<div class="p">
<span class="pN">1129</span>Anādinne anādinnasaññī paribhuñjati, āpatti pācittiyassa. Anādinne vematiko paribhuñjati, āpatti pācittiyassa. Anādinne ādinnasaññī paribhuñjati, āpatti pācittiyassa.
</div>
</div>
<div class="q" id="p_2V_1130">
<div class="p">
<span class="pN">1130</span>Ādinne anādinnasaññī, āpatti dukkaṭassa. Ādinne vematiko, āpatti dukkaṭassa. Ādinne ādinnasaññī, anāpatti.
</div>
</div>
<div class="q" id="p_2V_1131">
<div class="divNumber">
371.
</div>
<div class="p">
<span class="pN">1131</span>Anāpatti—  ādiyitvā paribhuñjati, kappo naṭṭho hoti, kappakatokāso jiṇṇo hoti, kappakatena akappakataṁ saṁsibbitaṁ hoti, aggaḷe anuvāte paribhaṇḍe, ummattakassa, ādikammikassāti.
</div>
</div>
<div class="CENTER" id="p_2V_1132">
<span class="pN">1132</span>Dubbaṇṇakaraṇasikkhāpadaṁ niṭṭhitaṁ aṭṭhamaṁ.
</div>
</html>
