<html>
<div class="i">41.2 Puṇṇakattheraapadāna</div>
<div class="h">Metteyyavagga</div>
<div class="h">Puṇṇakattheraapadāna</div>
<div class="q" id="p_20Ap1_4877"> <div class="divNumber">29.</div> <div class="p"> <table class="singleColumn"> <tr> <td> <div class="pN">4877</div> <div class="G">“Pabbhārakūṭaṁ nissāya,</div> </td> </tr> <tr> <td> <div class="G">sayambhū aparājito;</div> </td> </tr> <tr> <td> <div class="G">Ābādhiko ca so buddho,</div> </td> </tr> <tr> <td> <div class="G">vasati pabbatantare.</div> </td> </tr> </table> </div>
</div>
<div class="q" id="p_20Ap1_4878"> <div class="divNumber">30.</div> <div class="p"> <table class="singleColumn"> <tr> <td> <div class="pN">4878</div> <div class="G">Mama assamasāmantā,</div> </td> </tr> <tr> <td> <div class="G">panādo āsi tāvade;</div> </td> </tr> <tr> <td> <div class="G">Buddhe nibbāyamānamhi,</div> </td> </tr> <tr> <td> <div class="G">āloko udapajjatha.</div> </td> </tr> </table> </div>
</div>
<div class="q" id="p_20Ap1_4879"> <div class="divNumber">31.</div> <div class="p"> <table class="singleColumn"> <tr> <td> <div class="pN">4879</div> <div class="G">Yāvatā vanasaṇḍasmiṁ,</div> </td> </tr> <tr> <td> <div class="G">acchakokataracchakā;</div> </td> </tr> <tr> <td> <div class="G">Vāḷā ca kesarī sabbe,</div> </td> </tr> <tr> <td> <div class="G">abhigajjiṁsu tāvade.</div> </td> </tr> </table> </div>
</div>
<div class="q" id="p_20Ap1_4880"> <div class="divNumber">32.</div> <div class="p"> <table class="singleColumn"> <tr> <td> <div class="pN">4880</div> <div class="G">Uppātaṁ tamahaṁ disvā,</div> </td> </tr> <tr> <td> <div class="G">pabbhāraṁ agamāsahaṁ;</div> </td> </tr> <tr> <td> <div class="G">Tatthaddassāsiṁ sambuddhaṁ,</div> </td> </tr> <tr> <td> <div class="G">nibbutaṁ aparājitaṁ.</div> </td> </tr> </table> </div>
</div>
<div class="q" id="p_20Ap1_4881"> <div class="divNumber">33.</div> <div class="p"> <table class="singleColumn"> <tr> <td> <div class="pN">4881</div> <div class="G">Suphullaṁ sālarājaṁva,</div> </td> </tr> <tr> <td> <div class="G">sataraṁsiṁva uggataṁ;</div> </td> </tr> <tr> <td> <div class="G">Vītaccikaṁva aṅgāraṁ,</div> </td> </tr> <tr> <td> <div class="G">nibbutaṁ aparājitaṁ.</div> </td> </tr> </table> </div>
</div>
<div class="q" id="p_20Ap1_4882"> <div class="divNumber">34.</div> <div class="p"> <table class="singleColumn"> <tr> <td> <div class="pN">4882</div> <div class="G">Tiṇaṁ kaṭṭhañca pūretvā,</div> </td> </tr> <tr> <td> <div class="G">citakaṁ tatthakāsahaṁ;</div> </td> </tr> <tr> <td> <div class="G">Citakaṁ sukataṁ katvā,</div> </td> </tr> <tr> <td> <div class="G">sarīraṁ jhāpayiṁ ahaṁ.</div> </td> </tr> </table> </div>
</div>
<div class="q" id="p_20Ap1_4883"> <div class="divNumber">35.</div> <div class="p"> <table class="singleColumn"> <tr> <td> <div class="pN">4883</div> <div class="G">Sarīraṁ jhāpayitvāna,</div> </td> </tr> <tr> <td> <div class="G">gandhatoyaṁ samokiriṁ;</div> </td> </tr> <tr> <td> <div class="G">Antalikkhe ṭhito yakkho,</div> </td> </tr> <tr> <td> <div class="G">nāmamaggahi tāvade.</div> </td> </tr> </table> </div>
</div>
<div class="q" id="p_20Ap1_4884"> <div class="divNumber">36.</div> <div class="p"> <table class="singleColumn"> <tr> <td> <div class="pN">4884</div> <div class="G">‘Yaṁ pūritaṁ tayā kiccaṁ,</div> </td> </tr> <tr> <td> <div class="G">sayambhussa mahesino;</div> </td> </tr> <tr> <td> <div class="G">Puṇṇako nāma nāmena,</div> </td> </tr> <tr> <td> <div class="G">sadā hohi tuvaṁ mune’.</div> </td> </tr> </table> </div>
</div>
<div class="q" id="p_20Ap1_4885"> <div class="divNumber">37.</div> <div class="p"> <table class="singleColumn"> <tr> <td> <div class="pN">4885</div> <div class="G">Tamhā kāyā cavitvāna,</div> </td> </tr> <tr> <td> <div class="G">devalokaṁ agacchahaṁ;</div> </td> </tr> <tr> <td> <div class="G">Tattha dibbamayo gandho,</div> </td> </tr> <tr> <td> <div class="G">antalikkhā pavassati.</div> </td> </tr> </table> </div>
</div>
<div class="q" id="p_20Ap1_4886"> <div class="divNumber">38.</div> <div class="p"> <table class="singleColumn"> <tr> <td> <div class="pN">4886</div> <div class="G">Tatrāpi nāmadheyyaṁ me,</div> </td> </tr> <tr> <td> <div class="G">puṇṇakoti ahū tadā;</div> </td> </tr> <tr> <td> <div class="G">Devabhūto manusso vā,</div> </td> </tr> <tr> <td> <div class="G">saṅkappaṁ pūrayāmahaṁ.</div> </td> </tr> </table> </div>
</div>
<div class="q" id="p_20Ap1_4887"> <div class="divNumber">39.</div> <div class="p"> <table class="singleColumn"> <tr> <td> <div class="pN">4887</div> <div class="G">Idaṁ pacchimakaṁ mayhaṁ,</div> </td> </tr> <tr> <td> <div class="G">carimo vattate bhavo;</div> </td> </tr> <tr> <td> <div class="G">Idhāpi puṇṇako nāma,</div> </td> </tr> <tr> <td> <div class="G">nāmadheyyaṁ pakāsati.</div> </td> </tr> </table> </div>
</div>
<div class="q" id="p_20Ap1_4888"> <div class="divNumber">40.</div> <div class="p"> <table class="singleColumn"> <tr> <td> <div class="pN">4888</div> <div class="G">Tosayitvāna sambuddhaṁ,</div> </td> </tr> <tr> <td> <div class="G">gotamaṁ sakyapuṅgavaṁ;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_4889"> <div class="divNumber">41.</div> <div class="p"> <table class="singleColumn"> <tr> <td> <div class="pN">4889</div> <div class="G">Ekanavutito kappe,</div> </td> </tr> <tr> <td> <div class="G">yaṁ kammamakariṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">tanukiccassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_4890"> <div class="divNumber">42.</div> <div class="p"> <table class="singleColumn"> <tr> <td> <div class="pN">4890</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_4891"> <div class="divNumber">43.</div> <div class="p"> <table class="singleColumn"> <tr> <td> <div class="pN">4891</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_4892"> <div class="divNumber">44.</div> <div class="p"> <table class="singleColumn"> <tr> <td> <div class="pN">4892</div> <div class="G">Paṭisambhidā catasso,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_4893"> <div class="p">
<span class="pN">4893</span>Itthaṁ sudaṁ āyasmā puṇṇako thero imā gāthāyo abhāsitthāti. </div>
</div>
<div class="CENTER" id="p_20Ap1_4894">
<span class="pN">4894</span>Puṇṇakattherassāpadānaṁ dutiyaṁ.</div>
</html>
