<html>
<div class="i">1.2.3.6 Sīhasutta</div>
<div class="h">Khandhasaṁyutta</div>
<div class="h">Majjhimapaṇṇāsaka</div>
<div class="h">Khajjanīyavagga</div>
<div class="h">Sīhasutta</div>
<div class="q" id="p_13S3_400"> <div class="divNumber">78.</div> <div class="p">
<span class="pN">400</span>Sāvatthinidānaṁ. “Sīho, bhikkhave, migarājā sāyanhasamayaṁ āsayā nikkhamati; āsayā nikkhamitvā vijambhati; vijambhitvā samantā catuddisā anuviloketi; samantā catuddisā anuviloketvā tikkhattuṁ sīhanādaṁ nadati; tikkhattuṁ sīhanādaṁ naditvā gocarāya pakkamati. Ye hi keci, bhikkhave, tiracchānagatā pāṇā sīhassa migarañño nadato saddaṁ suṇanti; yebhuyyena bhayaṁ saṁvegaṁ santāsaṁ āpajjanti; bilaṁ bilāsayā pavisanti; dakaṁ dakāsayā pavisanti; vanaṁ vanāsayā pavisanti; ākāsaṁ pakkhino bhajanti. Yepi te, bhikkhave, rañño nāgā gāmanigamarājadhānīsu, daḷhehi varattehi baddhā, tepi tāni bandhanāni sañchinditvā sampadāletvā bhītā muttakarīsaṁ cajamānā, yena vā tena vā palāyanti. Evaṁ mahiddhiko kho, bhikkhave, sīho migarājā tiracchānagatānaṁ pāṇānaṁ, evaṁ mahesakkho, evaṁ mahānubhāvo. </div>
</div>
<div class="q" id="p_13S3_401"> <div class="p">
<span class="pN">401</span>Evameva kho, bhikkhave, yadā tathāgato loke uppajjati arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā. So dhammaṁ deseti—  ‘iti rūpaṁ, iti rūpassa samudayo, iti rūpassa atthaṅgamo; iti vedanā…  iti saññā…  iti saṅkhārā…  iti viññāṇaṁ, iti viññāṇassa samudayo, iti viññāṇassa atthaṅgamo’ti. Yepi te, bhikkhave, devā dīghāyukā vaṇṇavanto sukhabahulā uccesu vimānesu ciraṭṭhitikā tepi tathāgatassa dhammadesanaṁ sutvā yebhuyyena bhayaṁ saṁvegaṁ santāsaṁ āpajjanti—  ‘aniccāva kira, bho, mayaṁ samānā niccamhāti amaññimha. Addhuvāva kira, bho, mayaṁ samānā dhuvamhāti amaññimha. Asassatāva kira, bho, mayaṁ samānā sassatamhāti amaññimha. Mayampi kira, bho, aniccā addhuvā asassatā sakkāyapariyāpannā’ti. Evaṁ mahiddhiko kho, bhikkhave, tathāgato sadevakassa lokassa, evaṁ mahesakkho, evaṁ mahānubhāvo”ti. Idamavoca bhagavā…pe…  etadavoca satthā—  </div>
</div>
<div class="q" id="p_13S3_402"> <div class="p"> <table class="singleColumn"> <tr> <td> <div class="pN">402</div> <div class="G">“Yadā buddho abhiññāya,</div> </td> </tr> <tr> <td> <div class="G">dhammacakkaṁ pavattayi;</div> </td> </tr> <tr> <td> <div class="G">Sadevakassa lokassa,</div> </td> </tr> <tr> <td> <div class="G">satthā appaṭipuggalo.</div> </td> </tr> </table> </div>
</div>
<div class="q" id="p_13S3_403"> <div class="p"> <table class="singleColumn"> <tr> <td> <div class="pN">403</div> <div class="G">Sakkāyañca nirodhañca,</div> </td> </tr> <tr> <td> <div class="G">sakkāyassa ca sambhavaṁ;</div> </td> </tr> <tr> <td> <div class="G">Ariyañcaṭṭhaṅgikaṁ maggaṁ,</div> </td> </tr> <tr> <td> <div class="G">dukkhūpasamagāminaṁ.</div> </td> </tr> </table> </div>
</div>
<div class="q" id="p_13S3_404"> <div class="p"> <table class="singleColumn"> <tr> <td> <div class="pN">404</div> <div class="G">Yepi dīghāyukā devā,</div> </td> </tr> <tr> <td> <div class="G">vaṇṇavanto yasassino;</div> </td> </tr> <tr> <td> <div class="G">Bhītā santāsamāpāduṁ,</div> </td> </tr> <tr> <td> <div class="G">sīhassevitare migā.</div> </td> </tr> </table> </div>
</div>
<div class="q" id="p_13S3_405"> <div class="p"> <table class="singleColumn"> <tr> <td> <div class="pN">405</div> <div class="G">Avītivattā sakkāyaṁ,</div> </td> </tr> <tr> <td> <div class="G">aniccā kira bho mayaṁ;</div> </td> </tr> <tr> <td> <div class="G">Sutvā arahato vākyaṁ,</div> </td> </tr> <tr> <td> <div class="G">vippamuttassa tādino”ti.</div> </td> </tr> </table> </div>
</div>
<div class="CENTER" id="p_13S3_406">
<span class="pN">406</span>Chaṭṭhaṁ.</div>
</html>
