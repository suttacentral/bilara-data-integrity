<html>
<div class="i">2.1 Mucalindasutta</div>
<div class="h">Mucalindavagga</div>
<div class="h">Mucalindasutta</div>
<div class="q" id="p_18Ud_71"> <div class="divNumber">11.</div> <div class="p">
<span class="pN">71</span>Evaṁ me sutaṁ— ekaṁ samayaṁ bhagavā uruvelāyaṁ viharati najjā nerañjarāya tīre mucalindamūle paṭhamābhisambuddho. Tena kho pana samayena bhagavā sattāhaṁ ekapallaṅkena nisinno hoti vimuttisukhapaṭisaṁvedī. </div>
</div>
<div class="q" id="p_18Ud_72"> <div class="p">
<span class="pN">72</span>Tena kho pana samayena mahā akālamegho udapādi sattāhavaddalikā sītavātaduddinī. Atha kho mucalindo nāgarājā sakabhavanā nikkhamitvā bhagavato kāyaṁ sattakkhattuṁ bhogehi parikkhipitvā uparimuddhani mahantaṁ phaṇaṁ vihacca aṭṭhāsi— “mā bhagavantaṁ sītaṁ, mā bhagavantaṁ uṇhaṁ, mā bhagavantaṁ ḍaṁsamakasavātātapasarīsapasamphasso”ti. </div>
</div>
<div class="q" id="p_18Ud_73"> <div class="p">
<span class="pN">73</span>Atha kho bhagavā tassa sattāhassa accayena tamhā samādhimhā vuṭṭhāsi. Atha kho mucalindo nāgarājā viddhaṁ vigatavalāhakaṁ devaṁ viditvā bhagavato kāyā bhoge viniveṭhetvā sakavaṇṇaṁ paṭisaṁharitvā māṇavakavaṇṇaṁ abhinimminitvā bhagavato purato aṭṭhāsi pañjaliko bhagavantaṁ namassamāno. </div>
</div>
<div class="q" id="p_18Ud_74"> <div class="p">
<span class="pN">74</span>Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi— </div>
</div>
<div class="q" id="p_18Ud_75"> <div class="p"> <table class="singleColumn"> <tr> <td> <div class="pN">75</div> <div class="G">“Sukho viveko tuṭṭhassa,</div> </td> </tr> <tr> <td> <div class="G">sutadhammassa passato;</div> </td> </tr> <tr> <td> <div class="G">Abyāpajjaṁ sukhaṁ loke,</div> </td> </tr> <tr> <td> <div class="G">pāṇabhūtesu saṁyamo. (12)</div> </td> </tr> </table> </div>
</div>
<div class="q" id="p_18Ud_76"> <div class="p"> <table class="singleColumn"> <tr> <td> <div class="pN">76</div> <div class="G">Sukhā virāgatā loke,</div> </td> </tr> <tr> <td> <div class="G">kāmānaṁ samatikkamo;</div> </td> </tr> <tr> <td> <div class="G">Asmimānassa yo vinayo,</div> </td> </tr> <tr> <td> <div class="G">etaṁ ve paramaṁ sukhan”ti. (13)</div> </td> </tr> </table> </div>
</div>
<div class="CENTER" id="p_18Ud_77">
<span class="pN">77</span>Paṭhamaṁ.</div>
</html>
