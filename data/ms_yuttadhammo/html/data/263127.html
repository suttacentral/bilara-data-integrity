<html>
<div class="i"> Anantara</div>
<div class="h">Parittattika</div>
<div class="h">Pañhāvāra</div>
<div class="h">Paccayānuloma</div>
<div class="h">Vibhaṅgavāra</div>
<div class="h">Anantara</div>
<div class="q" id="p_37P1_2045"> <div class="divNumber">61.</div> <div class="p">
<span class="pN">2045</span>Paritto dhammo parittassa dhammassa anantarapaccayena paccayo— purimā purimā parittā khandhā pacchimānaṁ pacchimānaṁ parittānaṁ khandhānaṁ anantarapaccayena paccayo. Anulomaṁ gotrabhussa… anulomaṁ vodānassa… āvajjanā parittānaṁ khandhānaṁ anantarapaccayena paccayo. (1) </div>
</div>
<div class="q" id="p_37P1_2046"> <div class="p">
<span class="pN">2046</span>Paritto dhammo mahaggatassa dhammassa anantarapaccayena paccayo— parittaṁ cuticittaṁ mahaggatassa upapatticittassa anantarapaccayena paccayo. Parittā khandhā mahaggatassa vuṭṭhānassa anantarapaccayena paccayo. Paṭhamassa jhānassa parikammaṁ…pe… nevasaññānāsaññāyatanassa parikammaṁ…pe… dibbassa cakkhussa parikammaṁ…pe… anāgataṁsañāṇassa parikammaṁ anāgataṁsañāṇassa anantarapaccayena paccayo. (2) </div>
</div>
<div class="q" id="p_37P1_2047"> <div class="p">
<span class="pN">2047</span>Paritto dhammo appamāṇassa dhammassa anantarapaccayena paccayo— gotrabhu maggassa… vodānaṁ maggassa… anulomaṁ phalasamāpattiyā anantarapaccayena paccayo. (3) </div>
</div>
<div class="q" id="p_37P1_2048"> <div class="divNumber">62.</div> <div class="p">
<span class="pN">2048</span>Mahaggato dhammo mahaggatassa dhammassa anantarapaccayena paccayo— purimā purimā mahaggatā khandhā pacchimānaṁ pacchimānaṁ mahaggatānaṁ khandhānaṁ anantarapaccayena paccayo. (1) </div>
</div>
<div class="q" id="p_37P1_2049"> <div class="p">
<span class="pN">2049</span>Mahaggato dhammo parittassa dhammassa anantarapaccayena paccayo— mahaggataṁ cuticittaṁ parittassa upapatticittassa anantarapaccayena paccayo. Mahaggataṁ bhavaṅgaṁ āvajjanāya anantarapaccayena paccayo. Mahaggatā khandhā parittassa vuṭṭhānassa anantarapaccayena paccayo. (2) </div>
</div>
<div class="q" id="p_37P1_2050"> <div class="p">
<span class="pN">2050</span>Mahaggato dhammo appamāṇassa dhammassa anantarapaccayena paccayo— nevasaññānāsaññāyatanaṁ nirodhā vuṭṭhahantassa phalasamāpattiyā anantarapaccayena paccayo. (3) </div>
</div>
<div class="q" id="p_37P1_2051"> <div class="divNumber">63.</div> <div class="p">
<span class="pN">2051</span>Appamāṇo dhammo appamāṇassa dhammassa anantarapaccayena paccayo— purimā purimā appamāṇā khandhā pacchimānaṁ pacchimānaṁ appamāṇānaṁ khandhānaṁ anantarapaccayena paccayo. Maggo phalassa… phalaṁ phalassa anantarapaccayena paccayo. (1) </div>
</div>
<div class="q" id="p_37P1_2052"> <div class="p">
<span class="pN">2052</span>Appamāṇo dhammo parittassa dhammassa anantarapaccayena paccayo— phalaṁ parittassa vuṭṭhānassa anantarapaccayena paccayo. (2) </div>
</div>
<div class="q" id="p_37P1_2053"> <div class="p">
<span class="pN">2053</span>Appamāṇo dhammo mahaggatassa dhammassa anantarapaccayena paccayo— phalaṁ mahaggatassa vuṭṭhānassa anantarapaccayena paccayo. (3) </div>
</div>
<div class="CENTER" id="p_37P1_2054">
<span class="pN">2054</span>(Samanantarapaccayaṁ anantarapaccayasadisaṁ.)</div>
</html>
