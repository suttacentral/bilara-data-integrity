<html>
<div class="i">1.4.3 </div>
<div class="h">Paṭhamapaṇṇāsaka</div>
<div class="h">Samacittavagga</div>
<div class="h"></div>
<div class="q" id="p_15A2_73"> <div class="divNumber">35.</div> <div class="p">
<span class="pN">73</span>Atha kho aññataro brāhmaṇo yena bhagavā tenupasaṅkami; upasaṅkamitvā bhagavatā saddhiṁ sammodi. Sammodanīyaṁ kathaṁ…pe… ekamantaṁ nisinno kho so brāhmaṇo bhagavantaṁ etadavoca— “kiṁvādī bhavaṁ gotamo kimakkhāyī”ti? “Kiriyavādī cāhaṁ, brāhmaṇa, akiriyavādī cā”ti. “Yathākathaṁ pana bhavaṁ gotamo kiriyavādī ca akiriyavādī cā”ti? </div>
</div>
<div class="q" id="p_15A2_74"> <div class="p">
<span class="pN">74</span>“Akiriyaṁ kho ahaṁ, brāhmaṇa, vadāmi kāyaduccaritassa vacīduccaritassa manoduccaritassa, anekavihitānaṁ pāpakānaṁ akusalānaṁ dhammānaṁ akiriyaṁ vadāmi. Kiriyañca kho ahaṁ, brāhmaṇa, vadāmi kāyasucaritassa vacīsucaritassa manosucaritassa, anekavihitānaṁ kusalānaṁ dhammānaṁ kiriyaṁ vadāmi. Evaṁ kho ahaṁ, brāhmaṇa, kiriyavādī ca akiriyavādī cā”ti. </div>
</div>
<div class="q" id="p_15A2_75"> <div class="p">
<span class="pN">75</span>“Abhikkantaṁ, bho gotama…pe… upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti. </div>
</div>
</html>
