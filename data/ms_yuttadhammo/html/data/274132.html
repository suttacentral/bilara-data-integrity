<html>
<div class="i">10.1.12 Sahāyakasutta</div>
<div class="h">Bhikkhusaṁyutta</div>
<div class="h">Bhikkhuvagga</div>
<div class="h">Sahāyakasutta</div>
<div class="q" id="p_12S2_1307"> <div class="divNumber">246.</div> <div class="p">
<span class="pN">1307</span>Sāvatthiyaṁ viharati. Atha kho dve bhikkhū sahāyakā āyasmato mahākappinassa saddhivihārino yena bhagavā tenupasaṅkamiṁsu. Addasā kho bhagavā te bhikkhū dūratova āgacchante. Disvāna bhikkhū āmantesi— “passatha no tumhe, bhikkhave, ete bhikkhū sahāyake āgacchante kappinassa saddhivihārino”ti? “Evaṁ, bhante”. “Ete kho te bhikkhū mahiddhikā mahānubhāvā. Na ca sā samāpatti sulabharūpā, yā tehi bhikkhūhi asamāpannapubbā. Yassa catthāya kulaputtā sammadeva agārasmā anagāriyaṁ pabbajanti tadanuttaraṁ brahmacariyapariyosānaṁ diṭṭheva dhamme sayaṁ abhiññā sacchikatvā upasampajja viharantī”ti. </div>
</div>
<div class="q" id="p_12S2_1308"> <div class="p">
<span class="pN">1308</span>Idamavoca bhagavā. Idaṁ vatvāna sugato athāparaṁ etadavoca satthā— </div>
</div>
<div class="q" id="p_12S2_1309"> <div class="p"> <table class="singleColumn"> <tr> <td> <div class="pN">1309</div> <div class="G">“Sahāyāvatime bhikkhū,</div> </td> </tr> <tr> <td> <div class="G">cirarattaṁ sametikā;</div> </td> </tr> <tr> <td> <div class="G">Sameti nesaṁ saddhammo,</div> </td> </tr> <tr> <td> <div class="G">dhamme buddhappavedite.</div> </td> </tr> </table> </div>
</div>
<div class="q" id="p_12S2_1310"> <div class="p"> <table class="singleColumn"> <tr> <td> <div class="pN">1310</div> <div class="G">Suvinītā kappinena,</div> </td> </tr> <tr> <td> <div class="G">dhamme ariyappavedite;</div> </td> </tr> <tr> <td> <div class="G">Dhārenti antimaṁ dehaṁ,</div> </td> </tr> <tr> <td> <div class="G">jetvā māraṁ savāhinin”ti.</div> </td> </tr> </table> </div>
</div>
<div class="CENTER" id="p_12S2_1311">
<span class="pN">1311</span>Dvādasamaṁ.</div>
<div class="CENTER" id="p_12S2_1312">
<span class="pN">1312</span>Bhikkhuvaggo paṭhamo.</div>
<div class="SUMMARY" id="p_12S2_1313">
<span class="pN">1313</span><span class="firstLetter">T</span>assuddānaṁ</div>
<div class="q" id="p_12S2_1314"> <div class="p"> <table class="singleColumn"> <tr> <td> <div class="pN">1314</div> <div class="G">Kolito upatisso ca,</div> </td> </tr> <tr> <td> <div class="G">ghaṭo cāpi pavuccati;</div> </td> </tr> <tr> <td> <div class="G">Navo sujāto bhaddi ca,</div> </td> </tr> <tr> <td> <div class="G">visākho nando tisso ca;</div> </td> </tr> <tr> <td> <div class="G">Theranāmo ca kappino,</div> </td> </tr> <tr> <td> <div class="G">sahāyena ca dvādasāti.</div> </td> </tr> </table> </div>
</div>
<div class="ENDH3" id="p_12S2_1315">
<span class="pN">1315</span>Bhikkhusaṁyuttaṁ samattaṁ.</div>
<div class="ENDH3" id="p_12S2_1316">
<span class="pN">1316</span>Nidānavaggo dutiyo.</div>
<div class="SUMMARY" id="p_12S2_1317">
<span class="pN">1317</span><span class="firstLetter">T</span>assuddānaṁ</div>
<div class="q" id="p_12S2_1318"> <div class="p"> <table class="singleColumn"> <tr> <td> <div class="pN">1318</div> <div class="G">Nidānābhisamayadhātu,</div> </td> </tr> <tr> <td> <div class="G">anamataggena kassapaṁ;</div> </td> </tr> <tr> <td> <div class="G">Sakkārarāhulalakkhaṇo,</div> </td> </tr> <tr> <td> <div class="G">opammabhikkhunā vaggo.</div> </td> </tr> </table> </div>
</div>
<div class="CENTER" id="p_12S2_1319">
<span class="pN">1319</span>Dutiyo tena pavuccatīti.</div>
<div class="ENDBOOK" id="p_12S2_1320">
<span class="pN">1320</span>Nidānavaggasaṁyuttapāḷi niṭṭhitā.</div>
</html>
