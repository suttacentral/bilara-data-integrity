<html>
<div class="i">4.3.5 Māradhītusutta</div>
<div class="h">Mārasaṁyutta</div>
<div class="h">Tatiyavagga</div>
<div class="h">Māradhītusutta</div>
<div class="q" id="p_12S1_910"> <div class="divNumber">161.</div> <div class="p">
<span class="pN">910</span>Atha kho māro pāpimā bhagavato santike imā nibbejanīyā gāthāyo abhāsitvā tamhā ṭhānā apakkamma bhagavato avidūre pathaviyaṁ pallaṅkena nisīdi tuṇhībhūto maṅkubhūto pattakkhandho adhomukho pajjhāyanto appaṭibhāno kaṭṭhena bhūmiṁ vilikhanto. Atha kho taṇhā ca arati ca ragā ca māradhītaro yena māro pāpimā tenupasaṅkamiṁsu; upasaṅkamitvā māraṁ pāpimantaṁ gāthāya ajjhabhāsiṁsu— </div>
</div>
<div class="q" id="p_12S1_911"> <div class="p"> <table class="singleColumn"> <tr> <td> <div class="pN">911</div> <div class="G">“Kenāsi dummano tāta,</div> </td> </tr> <tr> <td> <div class="G">purisaṁ kaṁ nu socasi;</div> </td> </tr> <tr> <td> <div class="G">Mayaṁ taṁ rāgapāsena,</div> </td> </tr> <tr> <td> <div class="G">āraññamiva kuñjaraṁ;</div> </td> </tr> <tr> <td> <div class="G">Bandhitvā ānayissāma,</div> </td> </tr> <tr> <td> <div class="G">vasago te bhavissatī”ti.</div> </td> </tr> </table> </div>
</div>
<div class="q" id="p_12S1_912"> <div class="p"> <table class="singleColumn"> <tr> <td> <div class="pN">912</div> <div class="G">“Arahaṁ sugato loke,</div> </td> </tr> <tr> <td> <div class="G">na rāgena suvānayo;</div> </td> </tr> <tr> <td> <div class="G">Māradheyyaṁ atikkanto,</div> </td> </tr> <tr> <td> <div class="G">tasmā socāmahaṁ bhusan”ti.</div> </td> </tr> </table> </div>
</div>
<div class="q" id="p_12S1_913"> <div class="p">
<span class="pN">913</span>Atha kho taṇhā ca arati ca ragā ca māradhītaro yena bhagavā tenupasaṅkamiṁsu; upasaṅkamitvā bhagavantaṁ etadavocuṁ— “pāde te, samaṇa, paricāremā”ti. Atha kho bhagavā na manasākāsi, yathā taṁ anuttare upadhisaṅkhaye vimutto. </div>
</div>
<div class="q" id="p_12S1_914"> <div class="p">
<span class="pN">914</span>Atha kho taṇhā ca arati ca ragā ca māradhītaro ekamantaṁ apakkamma evaṁ samacintesuṁ— “uccāvacā kho purisānaṁ adhippāyā. Yannūna mayaṁ ekasataṁ ekasataṁ kumārivaṇṇasataṁ abhinimmineyyāmā”ti. Atha kho taṇhā ca arati ca ragā ca māradhītaro ekasataṁ ekasataṁ kumārivaṇṇasataṁ abhinimminitvā yena bhagavā tenupasaṅkamiṁsu; upasaṅkamitvā bhagavantaṁ etadavocuṁ— “pāde te, samaṇa, paricāremā”ti. Tampi bhagavā na manasākāsi, yathā taṁ anuttare upadhisaṅkhaye vimutto. </div>
</div>
<div class="q" id="p_12S1_915"> <div class="p">
<span class="pN">915</span>Atha kho taṇhā ca arati ca ragā ca māradhītaro ekamantaṁ apakkamma evaṁ samacintesuṁ— “uccāvacā kho purisānaṁ adhippāyā. Yannūna mayaṁ ekasataṁ ekasataṁ avijātavaṇṇasataṁ abhinimmineyyāmā”ti. Atha kho taṇhā ca arati ca ragā ca māradhītaro ekasataṁ ekasataṁ avijātavaṇṇasataṁ abhinimminitvā yena bhagavā tenupasaṅkamiṁsu; upasaṅkamitvā bhagavantaṁ etadavocuṁ— “pāde te, samaṇa, paricāremā”ti. Tampi bhagavā na manasākāsi, yathā taṁ anuttare upadhisaṅkhaye vimutto. </div>
</div>
<div class="q" id="p_12S1_916"> <div class="p">
<span class="pN">916</span>Atha kho taṇhā ca…pe… yannūna mayaṁ ekasataṁ ekasataṁ sakiṁ vijātavaṇṇasataṁ abhinimmineyyāmāti. Atha kho taṇhā ca…pe… sakiṁ vijātavaṇṇasataṁ abhinimminitvā yena bhagavā tenupasaṅkamiṁsu; upasaṅkamitvā bhagavantaṁ etadavocuṁ— “pāde te, samaṇa, paricāremā”ti. Tampi bhagavā na manasākāsi, yathā taṁ anuttare upadhisaṅkhaye vimutto. </div>
</div>
<div class="q" id="p_12S1_917"> <div class="p">
<span class="pN">917</span>Atha kho taṇhā ca…pe… yannūna mayaṁ ekasataṁ ekasataṁ duvijātavaṇṇasataṁ abhinimmineyyāmāti. Atha kho taṇhā ca…pe… duvijātavaṇṇasataṁ abhinimminitvā yena bhagavā…pe… yathā taṁ anuttare upadhisaṅkhaye vimutto. Atha kho taṇhā ca…pe… majjhimitthivaṇṇasataṁ abhinimmineyyāmā”ti. Atha kho taṇhā ca…pe… majjhimitthivaṇṇasataṁ abhinimminitvā…pe… anuttare upadhisaṅkhaye vimutto. </div>
</div>
<div class="q" id="p_12S1_918"> <div class="p">
<span class="pN">918</span>Atha kho taṇhā ca…pe… mahitthivaṇṇasataṁ abhinimmineyyāmāti. Atha kho taṇhā ca…pe… mahitthivaṇṇasataṁ abhinimminitvā yena bhagavā…pe… anuttare upadhisaṅkhaye vimutto. Atha kho taṇhā ca arati ca ragā ca māradhītaro ekamantaṁ apakkamma etadavocuṁ— “saccaṁ kira no pitā avoca— </div>
</div>
<div class="q" id="p_12S1_919"> <div class="p"> <table class="singleColumn"> <tr> <td> <div class="pN">919</div> <div class="G">‘Arahaṁ sugato loke,</div> </td> </tr> <tr> <td> <div class="G">na rāgena suvānayo;</div> </td> </tr> <tr> <td> <div class="G">Māradheyyaṁ atikkanto,</div> </td> </tr> <tr> <td> <div class="G">tasmā socāmahaṁ bhusan’ti.</div> </td> </tr> </table> </div>
</div>
<div class="q" id="p_12S1_920"> <div class="p">
<span class="pN">920</span>Yañhi mayaṁ samaṇaṁ vā brāhmaṇaṁ vā avītarāgaṁ iminā upakkamena upakkameyyāma hadayaṁ vāssa phaleyya, uṇhaṁ lohitaṁ vā mukhato uggaccheyya, ummādaṁ vā pāpuṇeyya cittakkhepaṁ vā. Seyyathā vā pana naḷo harito luto ussussati visussati milāyati; evameva ussusseyya visusseyya milāyeyyā”ti. </div>
</div>
<div class="q" id="p_12S1_921"> <div class="p">
<span class="pN">921</span>Atha kho taṇhā ca arati ca ragā ca māradhītaro yena bhagavā tenupasaṅkamiṁsu; upasaṅkamitvā ekamantaṁ aṭṭhaṁsu. Ekamantaṁ ṭhitā kho taṇhā māradhītā bhagavantaṁ gāthāya ajjhabhāsi— </div>
</div>
<div class="q" id="p_12S1_922"> <div class="p"> <table class="singleColumn"> <tr> <td> <div class="pN">922</div> <div class="G">“Sokāvatiṇṇo nu vanamhi jhāyasi,</div> </td> </tr> <tr> <td> <div class="G">Vittaṁ nu jīno uda patthayāno;</div> </td> </tr> <tr> <td> <div class="G">Āguṁ nu gāmasmimakāsi kiñci,</div> </td> </tr> <tr> <td> <div class="G">Kasmā janena na karosi sakkhiṁ;</div> </td> </tr> <tr> <td> <div class="G">Sakkhī na sampajjati kenaci te”ti.</div> </td> </tr> </table> </div>
</div>
<div class="q" id="p_12S1_923"> <div class="p"> <table class="singleColumn"> <tr> <td> <div class="pN">923</div> <div class="G">“Atthassa pattiṁ hadayassa santiṁ,</div> </td> </tr> <tr> <td> <div class="G">Jetvāna senaṁ piyasātarūpaṁ;</div> </td> </tr> <tr> <td> <div class="G">Ekohaṁ jhāyaṁ sukhamanubodhiṁ,</div> </td> </tr> <tr> <td> <div class="G">Tasmā janena na karomi sakkhiṁ;</div> </td> </tr> <tr> <td> <div class="G">Sakkhī na sampajjati kenaci me”ti.</div> </td> </tr> </table> </div>
</div>
<div class="q" id="p_12S1_924"> <div class="p">
<span class="pN">924</span>Atha kho arati māradhītā bhagavantaṁ gāthāya ajjhabhāsi— </div>
</div>
<div class="q" id="p_12S1_925"> <div class="p"> <table class="singleColumn"> <tr> <td> <div class="pN">925</div> <div class="G">“Kathaṁvihārībahulodha bhikkhu,</div> </td> </tr> <tr> <td> <div class="G">Pañcoghatiṇṇo atarīdha chaṭṭhaṁ;</div> </td> </tr> <tr> <td> <div class="G">Kathaṁ jhāyiṁ bahulaṁ kāmasaññā,</div> </td> </tr> <tr> <td> <div class="G">Paribāhirā honti aladdha yo tan”ti.</div> </td> </tr> </table> </div>
</div>
<div class="q" id="p_12S1_926"> <div class="p"> <table class="singleColumn"> <tr> <td> <div class="pN">926</div> <div class="G">“Passaddhakāyo suvimuttacitto,</div> </td> </tr> <tr> <td> <div class="G">Asaṅkharāno satimā anoko;</div> </td> </tr> <tr> <td> <div class="G">Aññāya dhammaṁ avitakkajhāyī,</div> </td> </tr> <tr> <td> <div class="G">Na kuppati na sarati na thino.</div> </td> </tr> </table> </div>
</div>
<div class="q" id="p_12S1_927"> <div class="p"> <table class="singleColumn"> <tr> <td> <div class="pN">927</div> <div class="G">Evaṁvihārībahulodha bhikkhu,</div> </td> </tr> <tr> <td> <div class="G">Pañcoghatiṇṇo atarīdha chaṭṭhaṁ;</div> </td> </tr> <tr> <td> <div class="G">Evaṁ jhāyiṁ bahulaṁ kāmasaññā,</div> </td> </tr> <tr> <td> <div class="G">Paribāhirā honti aladdha yo tan”ti.</div> </td> </tr> </table> </div>
</div>
<div class="q" id="p_12S1_928"> <div class="p">
<span class="pN">928</span>Atha kho ragā māradhītā bhagavato santike gāthāya ajjhabhāsi— </div>
</div>
<div class="q" id="p_12S1_929"> <div class="p"> <table class="singleColumn"> <tr> <td> <div class="pN">929</div> <div class="G">“Acchejja taṇhaṁ gaṇasaṅghacārī,</div> </td> </tr> <tr> <td> <div class="G">Addhā carissanti bahū ca saddhā;</div> </td> </tr> <tr> <td> <div class="G">Bahuṁ vatāyaṁ janataṁ anoko,</div> </td> </tr> <tr> <td> <div class="G">Acchejja nessati maccurājassa pāran”ti.</div> </td> </tr> </table> </div>
</div>
<div class="q" id="p_12S1_930"> <div class="p"> <table class="singleColumn"> <tr> <td> <div class="pN">930</div> <div class="G">“Nayanti ve mahāvīrā,</div> </td> </tr> <tr> <td> <div class="G">saddhammena tathāgatā;</div> </td> </tr> <tr> <td> <div class="G">Dhammena nayamānānaṁ,</div> </td> </tr> <tr> <td> <div class="G">kā usūyā vijānatan”ti.</div> </td> </tr> </table> </div>
</div>
<div class="q" id="p_12S1_931"> <div class="p">
<span class="pN">931</span>Atha kho taṇhā ca arati ca ragā ca māradhītaro yena māro pāpimā tenupasaṅkamiṁsu. Addasā kho māro pāpimā taṇhañca aratiñca ragañca māradhītaro dūratova āgacchantiyo. Disvāna gāthāhi ajjhabhāsi— </div>
</div>
<div class="q" id="p_12S1_932"> <div class="p"> <table class="singleColumn"> <tr> <td> <div class="pN">932</div> <div class="G">“Bālā kumudanāḷehi,</div> </td> </tr> <tr> <td> <div class="G">pabbataṁ abhimatthatha;</div> </td> </tr> <tr> <td> <div class="G">Giriṁ nakhena khanatha,</div> </td> </tr> <tr> <td> <div class="G">ayo dantehi khādatha.</div> </td> </tr> </table> </div>
</div>
<div class="q" id="p_12S1_933"> <div class="p"> <table class="singleColumn"> <tr> <td> <div class="pN">933</div> <div class="G">Selaṁva sirasūhacca,</div> </td> </tr> <tr> <td> <div class="G">pātāle gādhamesatha;</div> </td> </tr> <tr> <td> <div class="G">Khāṇuṁva urasāsajja,</div> </td> </tr> <tr> <td> <div class="G">nibbijjāpetha gotamā”ti.</div> </td> </tr> </table> </div>
</div>
<div class="q" id="p_12S1_934"> <div class="p"> <table class="singleColumn"> <tr> <td> <div class="pN">934</div> <div class="G">“Daddallamānā āgañchuṁ,</div> </td> </tr> <tr> <td> <div class="G">taṇhā ca aratī ragā;</div> </td> </tr> <tr> <td> <div class="G">Tā tattha panudī satthā,</div> </td> </tr> <tr> <td> <div class="G">tūlaṁ bhaṭṭhaṁva māluto”ti.</div> </td> </tr> </table> </div>
</div>
<div class="CENTER" id="p_12S1_935">
<span class="pN">935</span>Tatiyo vaggo.</div>
<div class="SUMMARY" id="p_12S1_936">
<span class="pN">936</span><span class="firstLetter">T</span>assuddānaṁ</div>
<div class="q" id="p_12S1_937"> <div class="p"> <table class="singleColumn"> <tr> <td> <div class="pN">937</div> <div class="G">Sambahulā samiddhi ca,</div> </td> </tr> <tr> <td> <div class="G">Godhikaṁ sattavassāni;</div> </td> </tr> <tr> <td> <div class="G">Dhītaraṁ desitaṁ buddha,</div> </td> </tr> <tr> <td> <div class="G">Seṭṭhena imaṁ mārapañcakanti.</div> </td> </tr> </table> </div>
</div>
<div class="ENDH3" id="p_12S1_938">
<span class="pN">938</span>Mārasaṁyuttaṁ samattaṁ.</div>
</html>
