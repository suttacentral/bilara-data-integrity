<html>
<div class="i">8.3 Tatiyanibbānapaṭisaṁyuttasutta</div>
<div class="h">Pāṭaligāmiyavagga</div>
<div class="h">Tatiyanibbānapaṭisaṁyuttasutta</div>
<div class="q" id="p_18Ud_669"> <div class="divNumber">73.</div> <div class="p">
<span class="pN">669</span>Evaṁ me sutaṁ— ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena bhagavā bhikkhū nibbānapaṭisaṁyuttāya dhammiyā kathāya sandasseti samādapeti samuttejeti sampahaṁseti. Tedha bhikkhū aṭṭhiṁ katvā, manasi katvā, sabbaṁ cetaso samannāharitvā, ohitasotā dhammaṁ suṇanti. </div>
</div>
<div class="q" id="p_18Ud_670"> <div class="p">
<span class="pN">670</span>Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi— </div>
</div>
<div class="q" id="p_18Ud_671"> <div class="p">
<span class="pN">671</span>“Atthi, bhikkhave, ajātaṁ abhūtaṁ akataṁ asaṅkhataṁ. No cetaṁ, bhikkhave, abhavissa ajātaṁ abhūtaṁ akataṁ asaṅkhataṁ, nayidha jātassa bhūtassa katassa saṅkhatassa nissaraṇaṁ paññāyetha. Yasmā ca kho, bhikkhave, atthi ajātaṁ abhūtaṁ akataṁ asaṅkhataṁ, tasmā jātassa bhūtassa katassa saṅkhatassa nissaraṇaṁ paññāyatī”ti. </div>
</div>
<div class="CENTER" id="p_18Ud_672">
<span class="pN">672</span>Tatiyaṁ.</div>
</html>
