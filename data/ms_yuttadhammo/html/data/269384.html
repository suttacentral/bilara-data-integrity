<html>
<div class="i">14.1.8 Mahāmorajātaka</div>
<div class="h">Pakiṇṇakanipāta</div>
<div class="h">Sālikedāravagga</div>
<div class="h">Mahāmorajātaka</div>
<div class="q" id="p_22J_2697"> <div class="divNumber">143.</div> <div class="p"> <table class="singleColumn"> <tr> <td> <div class="pN">2697</div> <div class="G">“Sace hi tyāhaṁ dhanahetu gāhito,</div> </td> </tr> <tr> <td> <div class="G">Mā maṁ vadhī jīvagāhaṁ gahetvā;</div> </td> </tr> <tr> <td> <div class="G">Rañño ca maṁ samma upantikaṁ nehi,</div> </td> </tr> <tr> <td> <div class="G">Maññe dhanaṁ lacchasinapparūpaṁ”.</div> </td> </tr> </table> </div>
</div>
<div class="q" id="p_22J_2698"> <div class="divNumber">144.</div> <div class="p"> <table class="singleColumn"> <tr> <td> <div class="pN">2698</div> <div class="G">“Na me ayaṁ tuyha vadhāya ajja,</div> </td> </tr> <tr> <td> <div class="G">Samāhito cāpadhure khurappo;</div> </td> </tr> <tr> <td> <div class="G">Pāsañca tyāhaṁ adhipātayissaṁ,</div> </td> </tr> <tr> <td> <div class="G">Yathāsukhaṁ gacchatu morarājā”.</div> </td> </tr> </table> </div>
</div>
<div class="q" id="p_22J_2699"> <div class="divNumber">145.</div> <div class="p"> <table class="singleColumn"> <tr> <td> <div class="pN">2699</div> <div class="G">“Yaṁ satta vassāni mamānubandhi,</div> </td> </tr> <tr> <td> <div class="G">Rattindivaṁ khuppipāsaṁ sahanto;</div> </td> </tr> <tr> <td> <div class="G">Atha kissa maṁ pāsavasūpanītaṁ,</div> </td> </tr> <tr> <td> <div class="G">Pamuttave icchasi bandhanasmā.</div> </td> </tr> </table> </div>
</div>
<div class="q" id="p_22J_2700"> <div class="divNumber">146.</div> <div class="p"> <table class="singleColumn"> <tr> <td> <div class="pN">2700</div> <div class="G">Pāṇātipātā virato nusajja,</div> </td> </tr> <tr> <td> <div class="G">Abhayaṁ nu te sabbabhūtesu dinnaṁ;</div> </td> </tr> <tr> <td> <div class="G">Yaṁ maṁ tuvaṁ pāsavasūpanītaṁ,</div> </td> </tr> <tr> <td> <div class="G">Pamuttave icchasi bandhanasmā”.</div> </td> </tr> </table> </div>
</div>
<div class="q" id="p_22J_2701"> <div class="divNumber">147.</div> <div class="p"> <table class="singleColumn"> <tr> <td> <div class="pN">2701</div> <div class="G">“Pāṇātipātā viratassa brūhi,</div> </td> </tr> <tr> <td> <div class="G">Abhayañca yo sabbabhūtesu deti;</div> </td> </tr> <tr> <td> <div class="G">Pucchāmi taṁ morarājetamatthaṁ,</div> </td> </tr> <tr> <td> <div class="G">Ito cuto kiṁ labhate sukhaṁ so”.</div> </td> </tr> </table> </div>
</div>
<div class="q" id="p_22J_2702"> <div class="divNumber">148.</div> <div class="p"> <table class="singleColumn"> <tr> <td> <div class="pN">2702</div> <div class="G">“Pāṇātipātā viratassa brūmi,</div> </td> </tr> <tr> <td> <div class="G">Abhayañca yo sabbabhūtesu deti;</div> </td> </tr> <tr> <td> <div class="G">Diṭṭheva dhamme labhate pasaṁsaṁ,</div> </td> </tr> <tr> <td> <div class="G">Saggañca so yāti sarīrabhedā”.</div> </td> </tr> </table> </div>
</div>
<div class="q" id="p_22J_2703"> <div class="divNumber">149.</div> <div class="p"> <table class="singleColumn"> <tr> <td> <div class="pN">2703</div> <div class="G">“Na santi devā iti āhu eke,</div> </td> </tr> <tr> <td> <div class="G">Idheva jīvo vibhavaṁ upeti;</div> </td> </tr> <tr> <td> <div class="G">Tathā phalaṁ sukatadukkaṭānaṁ,</div> </td> </tr> <tr> <td> <div class="G">Dattupaññattañca vadanti dānaṁ;</div> </td> </tr> <tr> <td> <div class="G">Tesaṁ vaco arahataṁ saddahāno,</div> </td> </tr> <tr> <td> <div class="G">Tasmā ahaṁ sakuṇe bādhayāmi”.</div> </td> </tr> </table> </div>
</div>
<div class="q" id="p_22J_2704"> <div class="divNumber">150.</div> <div class="p"> <table class="singleColumn"> <tr> <td> <div class="pN">2704</div> <div class="G">“Cando ca suriyo ca ubho sudassanā,</div> </td> </tr> <tr> <td> <div class="G">Gacchanti obhāsayamantalikkhe;</div> </td> </tr> <tr> <td> <div class="G">Imassa lokassa parassa vā te,</div> </td> </tr> <tr> <td> <div class="G">Kathaṁ nu te āhu manussaloke”.</div> </td> </tr> </table> </div>
</div>
<div class="q" id="p_22J_2705"> <div class="divNumber">151.</div> <div class="p"> <table class="singleColumn"> <tr> <td> <div class="pN">2705</div> <div class="G">“Cando ca suriyo ca ubho sudassanā,</div> </td> </tr> <tr> <td> <div class="G">Gacchanti obhāsayamantalikkhe;</div> </td> </tr> <tr> <td> <div class="G">Parassa lokassa na te imassa,</div> </td> </tr> <tr> <td> <div class="G">Devāti te āhu manussaloke”.</div> </td> </tr> </table> </div>
</div>
<div class="q" id="p_22J_2706"> <div class="divNumber">152.</div> <div class="p"> <table class="singleColumn"> <tr> <td> <div class="pN">2706</div> <div class="G">“Ettheva te nīhatā hīnavādā,</div> </td> </tr> <tr> <td> <div class="G">Ahetukā ye na vadanti kammaṁ;</div> </td> </tr> <tr> <td> <div class="G">Tathā phalaṁ sukatadukkaṭānaṁ,</div> </td> </tr> <tr> <td> <div class="G">Dattupaññattaṁ ye ca vadanti dānaṁ”.</div> </td> </tr> </table> </div>
</div>
<div class="q" id="p_22J_2707"> <div class="divNumber">153.</div> <div class="p"> <table class="singleColumn"> <tr> <td> <div class="pN">2707</div> <div class="G">“Addhā hi saccaṁ vacanaṁ tavedaṁ,</div> </td> </tr> <tr> <td> <div class="G">Kathañhi dānaṁ aphalaṁ bhaveyya;</div> </td> </tr> <tr> <td> <div class="G">Tathā phalaṁ sukatadukkaṭānaṁ,</div> </td> </tr> <tr> <td> <div class="G">Dattupaññattañca kathaṁ bhaveyya.</div> </td> </tr> </table> </div>
</div>
<div class="q" id="p_22J_2708"> <div class="divNumber">154.</div> <div class="p"> <table class="singleColumn"> <tr> <td> <div class="pN">2708</div> <div class="G">Kathaṁkaro kintikaro kimācaraṁ,</div> </td> </tr> <tr> <td> <div class="G">Kiṁ sevamāno kena tapoguṇena;</div> </td> </tr> <tr> <td> <div class="G">Akkhāhi me morarājetamatthaṁ,</div> </td> </tr> <tr> <td> <div class="G">Yathā ahaṁ no nirayaṁ pateyyaṁ”.</div> </td> </tr> </table> </div>
</div>
<div class="q" id="p_22J_2709"> <div class="divNumber">155.</div> <div class="p"> <table class="singleColumn"> <tr> <td> <div class="pN">2709</div> <div class="G">“Ye keci atthi samaṇā pathabyā,</div> </td> </tr> <tr> <td> <div class="G">Kāsāyavatthā anagāriyā te;</div> </td> </tr> <tr> <td> <div class="G">Pātova piṇḍāya caranti kāle,</div> </td> </tr> <tr> <td> <div class="G">Vikālacariyā viratā hi santo.</div> </td> </tr> </table> </div>
</div>
<div class="q" id="p_22J_2710"> <div class="divNumber">156.</div> <div class="p"> <table class="singleColumn"> <tr> <td> <div class="pN">2710</div> <div class="G">Te tattha kālenupasaṅkamitvā,</div> </td> </tr> <tr> <td> <div class="G">Pucchāhi yaṁ te manaso piyaṁ siyā;</div> </td> </tr> <tr> <td> <div class="G">Te te pavakkhanti yathāpajānaṁ,</div> </td> </tr> <tr> <td> <div class="G">Imassa lokassa parassa catthaṁ”.</div> </td> </tr> </table> </div>
</div>
<div class="q" id="p_22J_2711"> <div class="divNumber">157.</div> <div class="p"> <table class="singleColumn"> <tr> <td> <div class="pN">2711</div> <div class="G">“Tacaṁva jiṇṇaṁ urago purāṇaṁ,</div> </td> </tr> <tr> <td> <div class="G">Paṇḍūpalāsaṁ harito dumova;</div> </td> </tr> <tr> <td> <div class="G">Esappahīno mama luddabhāvo,</div> </td> </tr> <tr> <td> <div class="G">Jahāmahaṁ luddakabhāvamajja.</div> </td> </tr> </table> </div>
</div>
<div class="q" id="p_22J_2712"> <div class="divNumber">158.</div> <div class="p"> <table class="singleColumn"> <tr> <td> <div class="pN">2712</div> <div class="G">Ye cāpi me sakuṇā atthi baddhā,</div> </td> </tr> <tr> <td> <div class="G">Satāninekāni nivesanasmiṁ;</div> </td> </tr> <tr> <td> <div class="G">Tesampahaṁ jīvitamajja dammi,</div> </td> </tr> <tr> <td> <div class="G">Mokkhañca te pattā sakaṁ niketaṁ”.</div> </td> </tr> </table> </div>
</div>
<div class="q" id="p_22J_2713"> <div class="divNumber">159.</div> <div class="p"> <table class="singleColumn"> <tr> <td> <div class="pN">2713</div> <div class="G">“Luddo carī pāsahattho araññe,</div> </td> </tr> <tr> <td> <div class="G">Bādhetu morādhipatiṁ yasassiṁ;</div> </td> </tr> <tr> <td> <div class="G">Bandhitvā morādhipatiṁ yasassiṁ,</div> </td> </tr> <tr> <td> <div class="G">Dukkhā sa pamucci yathāhaṁ pamutto”ti.</div> </td> </tr> </table> </div>
</div>
<div class="CENTER" id="p_22J_2714">
<span class="pN">2714</span>Mahāmorajātakaṁ aṭṭhamaṁ.</div>
</html>
