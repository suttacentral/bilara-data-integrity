<html>
<div class="i">13.2 Codakādipaṭipatti</div>
<div class="h">Codanākaṇḍa</div>
<div class="h">Codakādipaṭipatti</div>
<div class="q" id="p_5V_1798"> <div class="divNumber">363.</div> <div class="p">
<span class="pN">1798</span>Codakena kathaṁ paṭipajjitabbaṁ? Cuditakena kathaṁ paṭipajjitabbaṁ? Saṁghena kathaṁ paṭipajjitabbaṁ? Anuvijjakena kathaṁ paṭipajjitabbaṁ? Codakena kathaṁ paṭipajjitabbanti? Codakena pañcasu dhammesu patiṭṭhāya paro codetabbo. Kālena vakkhāmi no akālena, bhūtena vakkhāmi no abhūtena, saṇhena vakkhāmi no pharusena, atthasaṁhitena vakkhāmi no anatthasaṁhitena, mettācitto vakkhāmi no dosantaroti— codakena evaṁ paṭipajjitabbaṁ. Cuditakena kathaṁ paṭipajjitabbanti? Cuditakena dvīsu dhammesu paṭipajjitabbaṁ. Sacce ca akuppe ca— cuditakena evaṁ paṭipajjitabbaṁ. Saṁghena kathaṁ paṭipajjitabbanti? Saṁghena otiṇṇānotiṇṇaṁ jānitabbaṁ. Saṁghena evaṁ paṭipajjitabbaṁ. Anuvijjakena kathaṁ paṭipajjitabbanti? Anuvijjakena yena dhammena yena vinayena yena satthusāsanena taṁ adhikaraṇaṁ vūpasammati tathā taṁ adhikaraṇaṁ vūpasametabbaṁ. Anuvijjakena evaṁ paṭipajjitabbaṁ. </div>
</div>
<div class="q" id="p_5V_1799"> <div class="divNumber">364.</div> <div class="p"> <table class="singleColumn"> <tr> <td> <div class="pN">1799</div> <div class="G">Uposatho kimatthāya,</div> </td> </tr> <tr> <td> <div class="G">Pavāraṇā kissa kāraṇā;</div> </td> </tr> <tr> <td> <div class="G">Parivāso kimatthāya,</div> </td> </tr> <tr> <td> <div class="G">Mūlāyapaṭikassanā kissa kāraṇā;</div> </td> </tr> <tr> <td> <div class="G">Mānattaṁ kimatthāya,</div> </td> </tr> <tr> <td> <div class="G">Abbhānaṁ kissa kāraṇā.</div> </td> </tr> </table> </div>
</div>
<div class="q" id="p_5V_1800"> <div class="p"> <table class="singleColumn"> <tr> <td> <div class="pN">1800</div> <div class="G">Uposatho sāmaggatthāya,</div> </td> </tr> <tr> <td> <div class="G">Visuddhatthāya pavāraṇā;</div> </td> </tr> <tr> <td> <div class="G">Parivāso mānattatthāya,</div> </td> </tr> <tr> <td> <div class="G">Mūlāyapaṭikassanā niggahatthāya;</div> </td> </tr> <tr> <td> <div class="G">Mānattaṁ abbhānatthāya,</div> </td> </tr> <tr> <td> <div class="G">Visuddhatthāya abbhānaṁ.</div> </td> </tr> </table> </div>
</div>
<div class="q" id="p_5V_1801"> <div class="p"> <table class="singleColumn"> <tr> <td> <div class="pN">1801</div> <div class="G">Chandā dosā bhayā mohā,</div> </td> </tr> <tr> <td> <div class="G">there ca paribhāsati;</div> </td> </tr> <tr> <td> <div class="G">Kāyassa bhedā duppañño,</div> </td> </tr> <tr> <td> <div class="G">khato upahatindriyo;</div> </td> </tr> <tr> <td> <div class="G">Nirayaṁ gacchati dummedho,</div> </td> </tr> <tr> <td> <div class="G">na ca sikkhāya gāravo.</div> </td> </tr> </table> </div>
</div>
<div class="q" id="p_5V_1802"> <div class="p"> <table class="singleColumn"> <tr> <td> <div class="pN">1802</div> <div class="G">Na ca āmisaṁ nissāya,</div> </td> </tr> <tr> <td> <div class="G">na ca nissāya puggalaṁ;</div> </td> </tr> <tr> <td> <div class="G">Ubho ete vivajjetvā,</div> </td> </tr> <tr> <td> <div class="G">yathādhammo tathā kare.</div> </td> </tr> </table> </div>
</div>
</html>
