<html>
<div class="i">2.9 Sopākattheraapadāna</div>
<div class="h">Sīhāsaniyavagga</div>
<div class="h">Sopākattheraapadāna</div>
<div class="q" id="p_20Ap1_823"> <div class="divNumber">112.</div> <div class="p"> <table class="singleColumn"> <tr> <td> <div class="pN">823</div> <div class="G">“Pabbhāraṁ sodhayantassa,</div> </td> </tr> <tr> <td> <div class="G">vipine pabbatuttame;</div> </td> </tr> <tr> <td> <div class="G">Siddhattho nāma bhagavā,</div> </td> </tr> <tr> <td> <div class="G">āgacchi mama santikaṁ.</div> </td> </tr> </table> </div>
</div>
<div class="q" id="p_20Ap1_824"> <div class="divNumber">113.</div> <div class="p"> <table class="singleColumn"> <tr> <td> <div class="pN">824</div> <div class="G">Buddhaṁ upagataṁ disvā,</div> </td> </tr> <tr> <td> <div class="G">lokajeṭṭhassa tādino;</div> </td> </tr> <tr> <td> <div class="G">Santharaṁ paññapetvāna,</div> </td> </tr> <tr> <td> <div class="G">pupphāsanamadāsahaṁ.</div> </td> </tr> </table> </div>
</div>
<div class="q" id="p_20Ap1_825"> <div class="divNumber">114.</div> <div class="p"> <table class="singleColumn"> <tr> <td> <div class="pN">825</div> <div class="G">Pupphāsane nisīditvā,</div> </td> </tr> <tr> <td> <div class="G">siddhattho lokanāyako;</div> </td> </tr> <tr> <td> <div class="G">Mamañca gatimaññāya,</div> </td> </tr> <tr> <td> <div class="G">aniccatamudāhari.</div> </td> </tr> </table> </div>
</div>
<div class="q" id="p_20Ap1_826"> <div class="divNumber">115.</div> <div class="p"> <table class="singleColumn"> <tr> <td> <div class="pN">826</div> <div class="G">‘Aniccā vata saṅkhārā,</div> </td> </tr> <tr> <td> <div class="G">uppādavayadhammino;</div> </td> </tr> <tr> <td> <div class="G">Uppajjitvā nirujjhanti,</div> </td> </tr> <tr> <td> <div class="G">tesaṁ vūpasamo sukho’.</div> </td> </tr> </table> </div>
</div>
<div class="q" id="p_20Ap1_827"> <div class="divNumber">116.</div> <div class="p"> <table class="singleColumn"> <tr> <td> <div class="pN">827</div> <div class="G">Idaṁ vatvāna sabbaññū,</div> </td> </tr> <tr> <td> <div class="G">lokajeṭṭho narāsabho;</div> </td> </tr> <tr> <td> <div class="G">Nabhaṁ abbhuggami vīro,</div> </td> </tr> <tr> <td> <div class="G">haṁsarājāva ambare.</div> </td> </tr> </table> </div>
</div>
<div class="q" id="p_20Ap1_828"> <div class="divNumber">117.</div> <div class="p"> <table class="singleColumn"> <tr> <td> <div class="pN">828</div> <div class="G">Sakaṁ diṭṭhiṁ jahitvāna,</div> </td> </tr> <tr> <td> <div class="G">bhāvayāniccasaññahaṁ;</div> </td> </tr> <tr> <td> <div class="G">Ekāhaṁ bhāvayitvāna,</div> </td> </tr> <tr> <td> <div class="G">tattha kālaṁ kato ahaṁ.</div> </td> </tr> </table> </div>
</div>
<div class="q" id="p_20Ap1_829"> <div class="divNumber">118.</div> <div class="p"> <table class="singleColumn"> <tr> <td> <div class="pN">829</div> <div class="G">Dve sampattī anubhotvā,</div> </td> </tr> <tr> <td> <div class="G">sukkamūlena codito;</div> </td> </tr> <tr> <td> <div class="G">Pacchime bhave sampatte,</div> </td> </tr> <tr> <td> <div class="G">sapākayonupāgamiṁ.</div> </td> </tr> </table> </div>
</div>
<div class="q" id="p_20Ap1_830"> <div class="divNumber">119.</div> <div class="p"> <table class="singleColumn"> <tr> <td> <div class="pN">830</div> <div class="G">Agārā abhinikkhamma,</div> </td> </tr> <tr> <td> <div class="G">pabbajiṁ anagāriyaṁ;</div> </td> </tr> <tr> <td> <div class="G">Jātiyā sattavassohaṁ,</div> </td> </tr> <tr> <td> <div class="G">arahattamapāpuṇiṁ.</div> </td> </tr> </table> </div>
</div>
<div class="q" id="p_20Ap1_831"> <div class="divNumber">120.</div> <div class="p"> <table class="singleColumn"> <tr> <td> <div class="pN">831</div> <div class="G">Āraddhavīriyo pahitatto,</div> </td> </tr> <tr> <td> <div class="G">Sīlesu susamāhito;</div> </td> </tr> <tr> <td> <div class="G">Tosetvāna mahānāgaṁ,</div> </td> </tr> <tr> <td> <div class="G">Alatthaṁ upasampadaṁ.</div> </td> </tr> </table> </div>
</div>
<div class="q" id="p_20Ap1_832"> <div class="divNumber">121.</div> <div class="p"> <table class="singleColumn"> <tr> <td> <div class="pN">832</div> <div class="G">Catunnavutito kappe,</div> </td> </tr> <tr> <td> <div class="G">yaṁ kammamakariṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">pupphadānassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_833"> <div class="divNumber">122.</div> <div class="p"> <table class="singleColumn"> <tr> <td> <div class="pN">833</div> <div class="G">Catunnavutito kappe,</div> </td> </tr> <tr> <td> <div class="G">yaṁ saññaṁ bhāvayiṁ tadā;</div> </td> </tr> <tr> <td> <div class="G">Taṁ saññaṁ bhāvayantassa,</div> </td> </tr> <tr> <td> <div class="G">patto me āsavakkhayo.</div> </td> </tr> </table> </div>
</div>
<div class="q" id="p_20Ap1_834"> <div class="divNumber">123.</div> <div class="p"> <table class="singleColumn"> <tr> <td> <div class="pN">834</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_835"> <div class="p">
<span class="pN">835</span>Itthaṁ sudaṁ āyasmā sopāko thero imā gāthāyo abhāsitthāti. </div>
</div>
<div class="CENTER" id="p_20Ap1_836">
<span class="pN">836</span>Sopākattherassāpadānaṁ navamaṁ.</div>
</html>
