<html>
<div class="i">2.4.1.1 Lasuṇasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Lasuṇavagga</div>
<div class="h">Lasuṇasikkhāpada</div>
<div class="CENTER" id="p_2V_2565">
<span class="pN">2565</span>Ime kho panāyyāyo chasaṭṭhisatā pācittiyā<br> dhammā uddesaṁ āgacchanti.</div>
<div class="q" id="p_2V_2566"> <div class="divNumber">793.</div> <div class="p">
<span class="pN">2566</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena aññatarena upāsakena bhikkhunisaṁgho lasuṇena pavārito hoti—  “yāsaṁ ayyānaṁ lasuṇena attho, ahaṁ lasuṇenā”ti. Khettapālo ca āṇatto hoti—  “sace bhikkhuniyo āgacchanti, ekamekāya bhikkhuniyā dvetayo bhaṇḍike dehī”ti. Tena kho pana samayena sāvatthiyaṁ ussavo hoti. Yathābhataṁ lasuṇaṁ parikkhayaṁ agamāsi. Bhikkhuniyo taṁ upāsakaṁ upasaṅkamitvā etadavocuṁ—  “lasuṇena, āvuso, attho”ti. “Natthāyye. Yathābhataṁ lasuṇaṁ parikkhīṇaṁ. Khettaṁ gacchathā”ti. Thullanandā bhikkhunī khettaṁ gantvā na mattaṁ jānitvā bahuṁ lasuṇaṁ harāpesi. Khettapālo ujjhāyati khiyyati vipāceti—  “kathañhi nāma bhikkhuniyo na mattaṁ jānitvā bahuṁ lasuṇaṁ harāpessantī”ti. </div>
</div>
<div class="q" id="p_2V_2567"> <div class="p">
<span class="pN">2567</span>Assosuṁ kho bhikkhuniyo tassa khettapālassa ujjhāyantassa khiyyantassa vipācentassa. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā na mattaṁ jānitvā bahuṁ lasuṇaṁ harāpessatī”ti…pe…  “saccaṁ kira, bhikkhave, thullanandā bhikkhunī na mattaṁ jānitvā bahuṁ lasuṇaṁ harāpetī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī na mattaṁ jānitvā bahuṁ lasuṇaṁ harāpessati. Netaṁ, bhikkhave, appasannānaṁ vā pasādāya…pe…  dhammiṁ kathaṁ katvā bhikkhū āmantesi—  </div>
</div>
<div class="q" id="p_2V_2568"> <div class="p">
<span class="pN">2568</span>“Bhūtapubbaṁ, bhikkhave, thullanandā bhikkhunī aññatarassa brāhmaṇassa pajāpati ahosi. Tisso ca dhītaro—  nandā, nandavatī, sundarīnandā. Atha kho, bhikkhave, so brāhmaṇo kālaṁ katvā aññataraṁ haṁsayoniṁ upapajji. Tassa sabbasovaṇṇamayā pattā ahesuṁ. So tāsaṁ ekekaṁ pattaṁ deti. Atha kho, bhikkhave, thullanandā bhikkhunī ‘ayaṁ haṁso amhākaṁ ekekaṁ pattaṁ detī’ti taṁ haṁsarājaṁ gahetvā nippattaṁ akāsi. Tassa puna jāyamānā pattā setā sampajjiṁsu. Tadāpi, bhikkhave, thullanandā bhikkhunī atilobhena suvaṇṇā parihīnā. Idāni lasuṇā parihāyissatīti. </div>
</div>
<div class="q" id="p_2V_2569"> <div class="p"> <table class="singleColumn"> <tr> <td> <div class="pN">2569</div> <div class="G">Yaṁ laddhaṁ tena tuṭṭhabbaṁ,</div> </td> </tr> <tr> <td> <div class="G">Atilobho hi pāpako;</div> </td> </tr> <tr> <td> <div class="G">Haṁsarājaṁ gahetvāna,</div> </td> </tr> <tr> <td> <div class="G">Suvaṇṇā parihāyathā”ti.</div> </td> </tr> </table> </div>
</div>
<div class="q" id="p_2V_2570"> <div class="p">
<span class="pN">2570</span>Atha kho bhagavā thullanandaṁ bhikkhuniṁ anekapariyāyena vigarahitvā dubbharatāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_2571"> <div class="divNumber">794.</div> <div class="p">
<span class="pN">2571</span><span class="bold">“Yā pana bhikkhunī lasuṇaṁ khādeyya pācittiyan”</span>ti. (<span class="italic">1</span>:<span class="bold">56</span>) </div>
</div>
<div class="q" id="p_2V_2572"> <div class="divNumber">795.</div> <div class="p">
<span class="pN">2572</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2573"> <div class="p">
<span class="pN">2573</span><span class="bold">Lasuṇaṁ</span> nāma māgadhakaṁ vuccati. </div>
</div>
<div class="q" id="p_2V_2574"> <div class="p">
<span class="pN">2574</span>“Khādissāmīti paṭiggaṇhā”ti, āpatti dukkaṭassa. Ajjhohāre ajjhohāre āpatti pācittiyassa. </div>
</div>
<div class="q" id="p_2V_2575"> <div class="divNumber">796.</div> <div class="p">
<span class="pN">2575</span>Lasuṇe lasuṇasaññā khādati, āpatti pācittiyassa. Lasuṇe vematikā khādati, āpatti pācittiyassa. Lasuṇe alasuṇasaññā khādati, āpatti pācittiyassa. </div>
</div>
<div class="q" id="p_2V_2576"> <div class="p">
<span class="pN">2576</span>Alasuṇe lasuṇasaññā khādati, āpatti dukkaṭassa. Alasuṇe vematikā khādati, āpatti dukkaṭassa. Alasuṇe alasuṇasaññā khādati, anāpatti. </div>
</div>
<div class="q" id="p_2V_2577"> <div class="divNumber">797.</div> <div class="p">
<span class="pN">2577</span>Anāpatti—  palaṇḍuke, bhañjanake, harītake, cāpalasuṇe, sūpasampāke, maṁsasampāke, telasampāke, sāḷave, uttaribhaṅge, ummattikāya, ādikammikāyāti. </div>
</div>
<div class="CENTER" id="p_2V_2578">
<span class="pN">2578</span>Lasuṇasikkhāpadaṁ paṭhamaṁ niṭṭhitaṁ.</div>
</html>
