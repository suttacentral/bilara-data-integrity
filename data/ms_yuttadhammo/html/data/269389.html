<html>
<div class="i">14.1.13 Bhikkhāparamparajātaka</div>
<div class="h">Pakiṇṇakanipāta</div>
<div class="h">Sālikedāravagga</div>
<div class="h">Bhikkhāparamparajātaka</div>
<div class="q" id="p_22J_2829"> <div class="divNumber">270.</div> <div class="p"> <table class="singleColumn"> <tr> <td> <div class="pN">2829</div> <div class="G">“Sukhumālarūpaṁ disvā,</div> </td> </tr> <tr> <td> <div class="G">raṭṭhā vivanamāgataṁ;</div> </td> </tr> <tr> <td> <div class="G">Kūṭāgāravarūpetaṁ,</div> </td> </tr> <tr> <td> <div class="G">mahāsayanamupāsitaṁ.</div> </td> </tr> </table> </div>
</div>
<div class="q" id="p_22J_2830"> <div class="divNumber">271.</div> <div class="p"> <table class="singleColumn"> <tr> <td> <div class="pN">2830</div> <div class="G">Tassa te pemakenāhaṁ,</div> </td> </tr> <tr> <td> <div class="G">adāsiṁ vaḍḍhamodanaṁ;</div> </td> </tr> <tr> <td> <div class="G">Sālīnaṁ vicitaṁ bhattaṁ,</div> </td> </tr> <tr> <td> <div class="G">suciṁ maṁsūpasecanaṁ.</div> </td> </tr> </table> </div>
</div>
<div class="q" id="p_22J_2831"> <div class="divNumber">272.</div> <div class="p"> <table class="singleColumn"> <tr> <td> <div class="pN">2831</div> <div class="G">Taṁ tvaṁ bhattaṁ paṭiggayha,</div> </td> </tr> <tr> <td> <div class="G">brāhmaṇassa adāsayi;</div> </td> </tr> <tr> <td> <div class="G">Attānaṁ anasitvāna,</div> </td> </tr> <tr> <td> <div class="G">koyaṁ dhammo namatthu te”.</div> </td> </tr> </table> </div>
</div>
<div class="q" id="p_22J_2832"> <div class="divNumber">273.</div> <div class="p"> <table class="singleColumn"> <tr> <td> <div class="pN">2832</div> <div class="G">“Ācariyo brāhmaṇo mayhaṁ,</div> </td> </tr> <tr> <td> <div class="G">kiccākiccesu byāvaṭo;</div> </td> </tr> <tr> <td> <div class="G">Garu ca āmantanīyo ca,</div> </td> </tr> <tr> <td> <div class="G">dātumarahāmi bhojanaṁ”.</div> </td> </tr> </table> </div>
</div>
<div class="q" id="p_22J_2833"> <div class="divNumber">274.</div> <div class="p"> <table class="singleColumn"> <tr> <td> <div class="pN">2833</div> <div class="G">“Brāhmaṇaṁ dāni pucchāmi,</div> </td> </tr> <tr> <td> <div class="G">gotamaṁ rājapūjitaṁ;</div> </td> </tr> <tr> <td> <div class="G">Rājā te bhattaṁ pādāsi,</div> </td> </tr> <tr> <td> <div class="G">suciṁ maṁsūpasecanaṁ.</div> </td> </tr> </table> </div>
</div>
<div class="q" id="p_22J_2834"> <div class="divNumber">275.</div> <div class="p"> <table class="singleColumn"> <tr> <td> <div class="pN">2834</div> <div class="G">Taṁ tvaṁ bhattaṁ paṭiggayha,</div> </td> </tr> <tr> <td> <div class="G">isissa bhojanaṁ adā;</div> </td> </tr> <tr> <td> <div class="G">Akhettaññūsi dānassa,</div> </td> </tr> <tr> <td> <div class="G">koyaṁ dhammo namatthu te”.</div> </td> </tr> </table> </div>
</div>
<div class="q" id="p_22J_2835"> <div class="divNumber">276.</div> <div class="p"> <table class="singleColumn"> <tr> <td> <div class="pN">2835</div> <div class="G">“Bharāmi puttadāre ca,</div> </td> </tr> <tr> <td> <div class="G">gharesu gadhito ahaṁ;</div> </td> </tr> <tr> <td> <div class="G">Bhuñje mānusake kāme,</div> </td> </tr> <tr> <td> <div class="G">anusāsāmi rājino.</div> </td> </tr> </table> </div>
</div>
<div class="q" id="p_22J_2836"> <div class="divNumber">277.</div> <div class="p"> <table class="singleColumn"> <tr> <td> <div class="pN">2836</div> <div class="G">Āraññikassa isino,</div> </td> </tr> <tr> <td> <div class="G">cirarattaṁ tapassino;</div> </td> </tr> <tr> <td> <div class="G">Vuḍḍhassa bhāvitattassa,</div> </td> </tr> <tr> <td> <div class="G">dātumarahāmi bhojanaṁ”.</div> </td> </tr> </table> </div>
</div>
<div class="q" id="p_22J_2837"> <div class="divNumber">278.</div> <div class="p"> <table class="singleColumn"> <tr> <td> <div class="pN">2837</div> <div class="G">“Isiñca dāni pucchāmi,</div> </td> </tr> <tr> <td> <div class="G">kisaṁ dhamanisanthataṁ;</div> </td> </tr> <tr> <td> <div class="G">Parūḷhakacchanakhalomaṁ,</div> </td> </tr> <tr> <td> <div class="G">paṅkadantaṁ rajassiraṁ.</div> </td> </tr> </table> </div>
</div>
<div class="q" id="p_22J_2838"> <div class="divNumber">279.</div> <div class="p"> <table class="singleColumn"> <tr> <td> <div class="pN">2838</div> <div class="G">Eko araññe viharasi,</div> </td> </tr> <tr> <td> <div class="G">nāvakaṅkhasi jīvitaṁ;</div> </td> </tr> <tr> <td> <div class="G">Bhikkhu kena tayā seyyo,</div> </td> </tr> <tr> <td> <div class="G">yassa tvaṁ bhojanaṁ adā”.</div> </td> </tr> </table> </div>
</div>
<div class="q" id="p_22J_2839"> <div class="divNumber">280.</div> <div class="p"> <table class="singleColumn"> <tr> <td> <div class="pN">2839</div> <div class="G">“Khaṇantālukalambāni,</div> </td> </tr> <tr> <td> <div class="G">bilālitakkalāni ca;</div> </td> </tr> <tr> <td> <div class="G">Dhunaṁ sāmākanīvāraṁ,</div> </td> </tr> <tr> <td> <div class="G">saṁghāriyaṁ pasāriyaṁ.</div> </td> </tr> </table> </div>
</div>
<div class="q" id="p_22J_2840"> <div class="divNumber">281.</div> <div class="p"> <table class="singleColumn"> <tr> <td> <div class="pN">2840</div> <div class="G">Sākaṁ bhisaṁ madhuṁ maṁsaṁ,</div> </td> </tr> <tr> <td> <div class="G">Badarāmalakāni ca;</div> </td> </tr> <tr> <td> <div class="G">Tāni āharitvā bhuñjāmi,</div> </td> </tr> <tr> <td> <div class="G">Atthi me so pariggaho.</div> </td> </tr> </table> </div>
</div>
<div class="q" id="p_22J_2841"> <div class="divNumber">282.</div> <div class="p"> <table class="singleColumn"> <tr> <td> <div class="pN">2841</div> <div class="G">Pacanto apacantassa,</div> </td> </tr> <tr> <td> <div class="G">amamassa sakiñcano;</div> </td> </tr> <tr> <td> <div class="G">Anādānassa sādāno,</div> </td> </tr> <tr> <td> <div class="G">dātumarahāmi bhojanaṁ”.</div> </td> </tr> </table> </div>
</div>
<div class="q" id="p_22J_2842"> <div class="divNumber">283.</div> <div class="p"> <table class="singleColumn"> <tr> <td> <div class="pN">2842</div> <div class="G">“Bhikkhuñca dāni pucchāmi,</div> </td> </tr> <tr> <td> <div class="G">tuṇhīmāsīna subbataṁ;</div> </td> </tr> <tr> <td> <div class="G">Isi te bhattaṁ pādāsi,</div> </td> </tr> <tr> <td> <div class="G">suciṁ maṁsūpasecanaṁ.</div> </td> </tr> </table> </div>
</div>
<div class="q" id="p_22J_2843"> <div class="divNumber">284.</div> <div class="p"> <table class="singleColumn"> <tr> <td> <div class="pN">2843</div> <div class="G">Taṁ tvaṁ bhattaṁ paṭiggayha,</div> </td> </tr> <tr> <td> <div class="G">tuṇhī bhuñjasi ekako;</div> </td> </tr> <tr> <td> <div class="G">Nāññaṁ kañci nimantesi,</div> </td> </tr> <tr> <td> <div class="G">koyaṁ dhammo namatthu te”.</div> </td> </tr> </table> </div>
</div>
<div class="q" id="p_22J_2844"> <div class="divNumber">285.</div> <div class="p"> <table class="singleColumn"> <tr> <td> <div class="pN">2844</div> <div class="G">“Na pacāmi na pācemi,</div> </td> </tr> <tr> <td> <div class="G">na chindāmi na chedaye;</div> </td> </tr> <tr> <td> <div class="G">Taṁ maṁ akiñcanaṁ ñatvā,</div> </td> </tr> <tr> <td> <div class="G">sabbapāpehi ārataṁ.</div> </td> </tr> </table> </div>
</div>
<div class="q" id="p_22J_2845"> <div class="divNumber">286.</div> <div class="p"> <table class="singleColumn"> <tr> <td> <div class="pN">2845</div> <div class="G">Vāmena bhikkhamādāya,</div> </td> </tr> <tr> <td> <div class="G">dakkhiṇena kamaṇḍaluṁ;</div> </td> </tr> <tr> <td> <div class="G">Isi me bhattaṁ pādāsi,</div> </td> </tr> <tr> <td> <div class="G">suciṁ maṁsūpasecanaṁ.</div> </td> </tr> </table> </div>
</div>
<div class="q" id="p_22J_2846"> <div class="divNumber">287.</div> <div class="p"> <table class="singleColumn"> <tr> <td> <div class="pN">2846</div> <div class="G">Ete hi dātumarahanti,</div> </td> </tr> <tr> <td> <div class="G">samamā sapariggahā;</div> </td> </tr> <tr> <td> <div class="G">Paccanīkamahaṁ maññe,</div> </td> </tr> <tr> <td> <div class="G">yo dātāraṁ nimantaye”.</div> </td> </tr> </table> </div>
</div>
<div class="q" id="p_22J_2847"> <div class="divNumber">288.</div> <div class="p"> <table class="singleColumn"> <tr> <td> <div class="pN">2847</div> <div class="G">“Atthāya vata me ajja,</div> </td> </tr> <tr> <td> <div class="G">idhāgacchi rathesabho;</div> </td> </tr> <tr> <td> <div class="G">Sohaṁ ajja pajānāmi,</div> </td> </tr> <tr> <td> <div class="G">yattha dinnaṁ mahapphalaṁ.</div> </td> </tr> </table> </div>
</div>
<div class="q" id="p_22J_2848"> <div class="divNumber">289.</div> <div class="p"> <table class="singleColumn"> <tr> <td> <div class="pN">2848</div> <div class="G">Raṭṭhesu giddhā rājāno,</div> </td> </tr> <tr> <td> <div class="G">Kiccākiccesu brāhmaṇā;</div> </td> </tr> <tr> <td> <div class="G">Isī mūlaphale giddhā,</div> </td> </tr> <tr> <td> <div class="G">Vippamuttā ca bhikkhavo”ti. (2219)</div> </td> </tr> </table> </div>
</div>
<div class="CENTER" id="p_22J_2849">
<span class="pN">2849</span>Bhikkhāparamparajātakaṁ terasamaṁ.</div>
<div class="ENDH3" id="p_22J_2850">
<span class="pN">2850</span>Pakiṇṇakanipātaṁ niṭṭhitaṁ.</div>
<div class="SUMMARY" id="p_22J_2851">
<span class="pN">2851</span><span class="firstLetter">T</span>assuddānaṁ</div>
<div class="q" id="p_22J_2852"> <div class="p"> <table class="singleColumn"> <tr> <td> <div class="pN">2852</div> <div class="G">Suva kinnara mukka kharājinaso,</div> </td> </tr> <tr> <td> <div class="G">Bhisajāta mahesi kapotavaro;</div> </td> </tr> <tr> <td> <div class="G">Atha mora satacchaka vāṇijako,</div> </td> </tr> <tr> <td> <div class="G">Atha rāja sabrāhmaṇa bhikkhaparanti.</div> </td> </tr> </table> </div>
</div>
</html>
