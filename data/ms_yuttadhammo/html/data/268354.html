<html>
<div class="i">1.2.5 Mettāsutta</div>
<div class="h">Paṭhamapaṇṇāsaka</div>
<div class="h">Anussativagga</div>
<div class="h">Mettāsutta</div>
<div class="q" id="p_17A11_140"> <div class="divNumber">15.</div> <div class="p">
<span class="pN">140</span>“Mettāya, bhikkhave, cetovimuttiyā āsevitāya bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya ekādasānisaṁsā pāṭikaṅkhā. </div>
</div>
<div class="q" id="p_17A11_141"> <div class="p">
<span class="pN">141</span>Katame ekādasa? Sukhaṁ supati, sukhaṁ paṭibujjhati, na pāpakaṁ supinaṁ passati, manussānaṁ piyo hoti, amanussānaṁ piyo hoti, devatā rakkhanti, nāssa aggi vā visaṁ vā satthaṁ vā kamati, tuvaṭaṁ cittaṁ samādhiyati, mukhavaṇṇo vippasīdati, asammūḷho kālaṁ karoti, uttari appaṭivijjhanto brahmalokūpago hoti. Mettāya, bhikkhave, cetovimuttiyā āsevitāya bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya ime ekādasānisaṁsā pāṭikaṅkhā”ti. </div>
</div>
<div class="CENTER" id="p_17A11_142">
<span class="pN">142</span>Pañcamaṁ.</div>
</html>
