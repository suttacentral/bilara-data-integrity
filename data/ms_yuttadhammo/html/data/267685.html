<html>
<div class="i">56.1 Yasattheraapadāna</div>
<div class="h">Yasavagga</div>
<div class="h">Yasattheraapadāna</div>
<div class="q" id="p_20Ap1_7671"> <div class="divNumber">1.</div> <div class="p"> <table class="singleColumn"> <tr> <td> <div class="pN">7671</div> <div class="G">“Mahāsamuddaṁ oggayha,</div> </td> </tr> <tr> <td> <div class="G">bhavanaṁ me sunimmitaṁ;</div> </td> </tr> <tr> <td> <div class="G">Sunimmitā pokkharaṇī,</div> </td> </tr> <tr> <td> <div class="G">cakkavākūpakūjitā.</div> </td> </tr> </table> </div>
</div>
<div class="q" id="p_20Ap1_7672"> <div class="divNumber">2.</div> <div class="p"> <table class="singleColumn"> <tr> <td> <div class="pN">7672</div> <div class="G">Mandārakehi sañchannā,</div> </td> </tr> <tr> <td> <div class="G">padumuppalakehi ca;</div> </td> </tr> <tr> <td> <div class="G">Nadī ca sandate tattha,</div> </td> </tr> <tr> <td> <div class="G">supatitthā manoramā.</div> </td> </tr> </table> </div>
</div>
<div class="q" id="p_20Ap1_7673"> <div class="divNumber">3.</div> <div class="p"> <table class="singleColumn"> <tr> <td> <div class="pN">7673</div> <div class="G">Macchakacchapasañchannā,</div> </td> </tr> <tr> <td> <div class="G">nānādijasamotthaṭā;</div> </td> </tr> <tr> <td> <div class="G">Mayūrakoñcābhirudā,</div> </td> </tr> <tr> <td> <div class="G">kokilādīhi vagguhi.</div> </td> </tr> </table> </div>
</div>
<div class="q" id="p_20Ap1_7674"> <div class="divNumber">4.</div> <div class="p"> <table class="singleColumn"> <tr> <td> <div class="pN">7674</div> <div class="G">Pārevatā ravihaṁsā,</div> </td> </tr> <tr> <td> <div class="G">cakkavākā nadīcarā;</div> </td> </tr> <tr> <td> <div class="G">Tittirā sālikā cettha,</div> </td> </tr> <tr> <td> <div class="G">pāvakā jīvaṁjīvakā.</div> </td> </tr> </table> </div>
</div>
<div class="q" id="p_20Ap1_7675"> <div class="divNumber">5.</div> <div class="p"> <table class="singleColumn"> <tr> <td> <div class="pN">7675</div> <div class="G">Haṁsākoñcābhinaditā,</div> </td> </tr> <tr> <td> <div class="G">kosiyā piṅgalā bahū;</div> </td> </tr> <tr> <td> <div class="G">Sattaratanasampannā,</div> </td> </tr> <tr> <td> <div class="G">maṇimuttapavāḷikā.</div> </td> </tr> </table> </div>
</div>
<div class="q" id="p_20Ap1_7676"> <div class="divNumber">6.</div> <div class="p"> <table class="singleColumn"> <tr> <td> <div class="pN">7676</div> <div class="G">Sabbe soṇṇamayā rukkhā,</div> </td> </tr> <tr> <td> <div class="G">nānākhandhasameritā;</div> </td> </tr> <tr> <td> <div class="G">Ujjotenti divārattiṁ,</div> </td> </tr> <tr> <td> <div class="G">bhavanaṁ sabbakālikaṁ.</div> </td> </tr> </table> </div>
</div>
<div class="q" id="p_20Ap1_7677"> <div class="divNumber">7.</div> <div class="p"> <table class="singleColumn"> <tr> <td> <div class="pN">7677</div> <div class="G">Saṭṭhituriyasahassāni,</div> </td> </tr> <tr> <td> <div class="G">sāyaṁ pāto pavajjare;</div> </td> </tr> <tr> <td> <div class="G">Soḷasitthisahassāni,</div> </td> </tr> <tr> <td> <div class="G">parivārenti maṁ sadā.</div> </td> </tr> </table> </div>
</div>
<div class="q" id="p_20Ap1_7678"> <div class="divNumber">8.</div> <div class="p"> <table class="singleColumn"> <tr> <td> <div class="pN">7678</div> <div class="G">Abhinikkhamma bhavanā,</div> </td> </tr> <tr> <td> <div class="G">sumedhaṁ lokanāyakaṁ;</div> </td> </tr> <tr> <td> <div class="G">Pasannacitto sumano,</div> </td> </tr> <tr> <td> <div class="G">vandayiṁ taṁ mahāyasaṁ.</div> </td> </tr> </table> </div>
</div>
<div class="q" id="p_20Ap1_7679"> <div class="divNumber">9.</div> <div class="p"> <table class="singleColumn"> <tr> <td> <div class="pN">7679</div> <div class="G">Sambuddhaṁ abhivādetvā,</div> </td> </tr> <tr> <td> <div class="G">sasaṁghaṁ taṁ nimantayiṁ;</div> </td> </tr> <tr> <td> <div class="G">Adhivāsesi so dhīro,</div> </td> </tr> <tr> <td> <div class="G">sumedho lokanāyako.</div> </td> </tr> </table> </div>
</div>
<div class="q" id="p_20Ap1_7680"> <div class="divNumber">10.</div> <div class="p"> <table class="singleColumn"> <tr> <td> <div class="pN">7680</div> <div class="G">Mama dhammakathaṁ katvā,</div> </td> </tr> <tr> <td> <div class="G">uyyojesi mahāmuni;</div> </td> </tr> <tr> <td> <div class="G">Sambuddhaṁ abhivādetvā,</div> </td> </tr> <tr> <td> <div class="G">bhavanaṁ me upāgamiṁ.</div> </td> </tr> </table> </div>
</div>
<div class="q" id="p_20Ap1_7681"> <div class="divNumber">11.</div> <div class="p"> <table class="singleColumn"> <tr> <td> <div class="pN">7681</div> <div class="G">Āmantayiṁ parijanaṁ,</div> </td> </tr> <tr> <td> <div class="G">sabbe sannipatuṁ tadā;</div> </td> </tr> <tr> <td> <div class="G">‘Pubbaṇhasamayaṁ buddho,</div> </td> </tr> <tr> <td> <div class="G">bhavanaṁ āgamissati.</div> </td> </tr> </table> </div>
</div>
<div class="q" id="p_20Ap1_7682"> <div class="divNumber">12.</div> <div class="p"> <table class="singleColumn"> <tr> <td> <div class="pN">7682</div> <div class="G">Lābhā amhaṁ suladdhā no,</div> </td> </tr> <tr> <td> <div class="G">ye vasāma tavantike;</div> </td> </tr> <tr> <td> <div class="G">Mayampi buddhaseṭṭhassa,</div> </td> </tr> <tr> <td> <div class="G">pūjayissāma satthuno’.</div> </td> </tr> </table> </div>
</div>
<div class="q" id="p_20Ap1_7683"> <div class="divNumber">13.</div> <div class="p"> <table class="singleColumn"> <tr> <td> <div class="pN">7683</div> <div class="G">Annaṁ pānaṁ paṭṭhapetvā,</div> </td> </tr> <tr> <td> <div class="G">kālaṁ ārocayiṁ ahaṁ;</div> </td> </tr> <tr> <td> <div class="G">Vasīsatasahassehi,</div> </td> </tr> <tr> <td> <div class="G">upesi lokanāyako.</div> </td> </tr> </table> </div>
</div>
<div class="q" id="p_20Ap1_7684"> <div class="divNumber">14.</div> <div class="p"> <table class="singleColumn"> <tr> <td> <div class="pN">7684</div> <div class="G">Pañcaṅgikehi turiyehi,</div> </td> </tr> <tr> <td> <div class="G">paccuggamamakāsahaṁ;</div> </td> </tr> <tr> <td> <div class="G">Sabbasoṇṇamaye pīṭhe,</div> </td> </tr> <tr> <td> <div class="G">nisīdi purisuttamo.</div> </td> </tr> </table> </div>
</div>
<div class="q" id="p_20Ap1_7685"> <div class="divNumber">15.</div> <div class="p"> <table class="singleColumn"> <tr> <td> <div class="pN">7685</div> <div class="G">Uparicchadanaṁ āsi,</div> </td> </tr> <tr> <td> <div class="G">sabbasoṇṇamayaṁ tadā;</div> </td> </tr> <tr> <td> <div class="G">Bījanīyo pavāyanti,</div> </td> </tr> <tr> <td> <div class="G">bhikkhusaṁghaṁ anuttaraṁ.</div> </td> </tr> </table> </div>
</div>
<div class="q" id="p_20Ap1_7686"> <div class="divNumber">16.</div> <div class="p"> <table class="singleColumn"> <tr> <td> <div class="pN">7686</div> <div class="G">Pahūtenannapānena,</div> </td> </tr> <tr> <td> <div class="G">bhikkhusaṁghaṁ atappayiṁ;</div> </td> </tr> <tr> <td> <div class="G">Paccekadussayugale,</div> </td> </tr> <tr> <td> <div class="G">bhikkhusaṁghassadāsahaṁ.</div> </td> </tr> </table> </div>
</div>
<div class="q" id="p_20Ap1_7687"> <div class="divNumber">17.</div> <div class="p"> <table class="singleColumn"> <tr> <td> <div class="pN">7687</div> <div class="G">Yaṁ vadeti sumedho so,</div> </td> </tr> <tr> <td> <div class="G">āhutīnaṁ paṭiggaho;</div> </td> </tr> <tr> <td> <div class="G">Bhikkhusaṁghe nisīditvā,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_20Ap1_7688"> <div class="divNumber">18.</div> <div class="p"> <table class="singleColumn"> <tr> <td> <div class="pN">7688</div> <div class="G">‘Yo maṁ annena pānena,</div> </td> </tr> <tr> <td> <div class="G">sabbe ime ca tappayi;</div> </td> </tr> <tr> <td> <div class="G">Tamahaṁ kittayissāmi,</div> </td> </tr> <tr> <td> <div class="G">suṇātha mama bhāsato.</div> </td> </tr> </table> </div>
</div>
<div class="q" id="p_20Ap1_7689"> <div class="divNumber">19.</div> <div class="p"> <table class="singleColumn"> <tr> <td> <div class="pN">7689</div> <div class="G">Aṭṭhārase kappasate,</div> </td> </tr> <tr> <td> <div class="G">devaloke ramissati;</div> </td> </tr> <tr> <td> <div class="G">Sahassakkhattuṁ rājāyaṁ,</div> </td> </tr> <tr> <td> <div class="G">cakkavattī bhavissati.</div> </td> </tr> </table> </div>
</div>
<div class="q" id="p_20Ap1_7690"> <div class="divNumber">20.</div> <div class="p"> <table class="singleColumn"> <tr> <td> <div class="pN">7690</div> <div class="G">Upagacchati yaṁ yoniṁ,</div> </td> </tr> <tr> <td> <div class="G">devattaṁ atha mānusaṁ;</div> </td> </tr> <tr> <td> <div class="G">Sabbasoṇṇamayaṁ tassa,</div> </td> </tr> <tr> <td> <div class="G">chadanaṁ dhārayissati.</div> </td> </tr> </table> </div>
</div>
<div class="q" id="p_20Ap1_7691"> <div class="divNumber">21.</div> <div class="p"> <table class="singleColumn"> <tr> <td> <div class="pN">7691</div> <div class="G">Tiṁsakappasahassamhi,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_7692"> <div class="divNumber">22.</div> <div class="p"> <table class="singleColumn"> <tr> <td> <div class="pN">7692</div> <div class="G">Tassa dhammesu dāyādo,</div> </td> </tr> <tr> <td> <div class="G">oraso dhammanimmito;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">nibbāyissatināsavo.</div> </td> </tr> </table> </div>
</div>
<div class="q" id="p_20Ap1_7693"> <div class="divNumber">23.</div> <div class="p"> <table class="singleColumn"> <tr> <td> <div class="pN">7693</div> <div class="G">Bhikkhusaṁghe nisīditvā,</div> </td> </tr> <tr> <td> <div class="G">sīhanādaṁ nadissati;</div> </td> </tr> <tr> <td> <div class="G">Citake chattaṁ dhārenti,</div> </td> </tr> <tr> <td> <div class="G">heṭṭhā chattamhi ḍayhatha’.</div> </td> </tr> </table> </div>
</div>
<div class="q" id="p_20Ap1_7694"> <div class="divNumber">24.</div> <div class="p"> <table class="singleColumn"> <tr> <td> <div class="pN">7694</div> <div class="G">Sāmaññaṁ me anuppattaṁ,</div> </td> </tr> <tr> <td> <div class="G">kilesā jhāpitā mayā;</div> </td> </tr> <tr> <td> <div class="G">Maṇḍape rukkhamūle vā,</div> </td> </tr> <tr> <td> <div class="G">santāso me na vijjati.</div> </td> </tr> </table> </div>
</div>
<div class="q" id="p_20Ap1_7695"> <div class="divNumber">25.</div> <div class="p"> <table class="singleColumn"> <tr> <td> <div class="pN">7695</div> <div class="G">Tiṁsakappasahassamhi,</div> </td> </tr> <tr> <td> <div class="G">yaṁ dānamadadiṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">sabbadānassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_7696"> <div class="divNumber">26.</div> <div class="p"> <table class="singleColumn"> <tr> <td> <div class="pN">7696</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">bhavā sabbe samūhatā;</div> </td> </tr> <tr> <td> <div class="G">Nāgova bandhanaṁ chetvā,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_7697"> <div class="divNumber">27.</div> <div class="p"> <table class="singleColumn"> <tr> <td> <div class="pN">7697</div> <div class="G">Svāgataṁ vata me āsi,</div> </td> </tr> <tr> <td> <div class="G">mama buddhassa santike;</div> </td> </tr> <tr> <td> <div class="G">Tisso vijjā anuppattā,</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_7698"> <div class="divNumber">28.</div> <div class="p"> <table class="singleColumn"> <tr> <td> <div class="pN">7698</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_7699"> <div class="p">
<span class="pN">7699</span>Itthaṁ sudaṁ āyasmā yaso thero imā gāthāyo abhāsitthāti. </div>
</div>
<div class="CENTER" id="p_20Ap1_7700">
<span class="pN">7700</span>Yasattherassāpadānaṁ paṭhamaṁ.</div>
</html>
