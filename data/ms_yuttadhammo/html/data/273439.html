<html>
<div class="i">10.1.2 Aṭṭhagarudhamma</div>
<div class="h">Bhikkhunikkhandhaka</div>
<div class="h">Paṭhamabhāṇavāra</div>
<div class="h">Aṭṭhagarudhamma</div>
<div class="q" id="p_4V_1969"> <div class="divNumber">403.</div> <div class="p">
<span class="pN">1969</span>“Sace, ānanda, mahāpajāpati gotamī aṭṭha garudhamme paṭiggaṇhāti, sāvassā. Hotu upasampadā. </div>
</div>
<div class="q" id="p_4V_1970"> <div class="p">
<span class="pN">1970</span>Vassasatūpasampannāya bhikkhuniyā tadahupasampannassa bhikkhuno abhivādanaṁ paccuṭṭhānaṁ añjalikammaṁ sāmīcikammaṁ kātabbaṁ. Ayampi dhammo sakkatvā garukatvā mānetvā pūjetvā yāvajīvaṁ anatikkamanīyo. (1) </div>
</div>
<div class="q" id="p_4V_1971"> <div class="p">
<span class="pN">1971</span>Na bhikkhuniyā abhikkhuke āvāse vassaṁ vasitabbaṁ. Ayampi dhammo sakkatvā garukatvā mānetvā pūjetvā yāvajīvaṁ anatikkamanīyo. (2) </div>
</div>
<div class="q" id="p_4V_1972"> <div class="p">
<span class="pN">1972</span>Anvaddhamāsaṁ bhikkhuniyā bhikkhusaṁghato dve dhammā paccāsīsitabbā— uposathapucchakañca, ovādūpasaṅkamanañca. Ayampi dhammo sakkatvā garukatvā mānetvā pūjetvā yāvajīvaṁ anatikkamanīyo. (3) </div>
</div>
<div class="q" id="p_4V_1973"> <div class="p">
<span class="pN">1973</span>Vassaṁvuṭṭhāya bhikkhuniyā ubhatosaṁghe tīhi ṭhānehi pavāretabbaṁ— diṭṭhena vā, sutena vā, parisaṅkāya vā. Ayampi dhammo sakkatvā garukatvā mānetvā pūjetvā yāvajīvaṁ anatikkamanīyo. (4) </div>
</div>
<div class="q" id="p_4V_1974"> <div class="p">
<span class="pN">1974</span>Garudhammaṁ ajjhāpannāya bhikkhuniyā ubhatosaṁghe pakkhamānattaṁ caritabbaṁ. Ayampi dhammo sakkatvā garukatvā mānetvā pūjetvā yāvajīvaṁ anatikkamanīyo. (5) </div>
</div>
<div class="q" id="p_4V_1975"> <div class="p">
<span class="pN">1975</span>Dve vassāni chasu dhammesu sikkhitasikkhāya sikkhamānāya ubhatosaṁghe upasampadā pariyesitabbā. Ayampi dhammo sakkatvā garukatvā mānetvā pūjetvā yāvajīvaṁ anatikkamanīyo. (6) </div>
</div>
<div class="q" id="p_4V_1976"> <div class="p">
<span class="pN">1976</span>Na bhikkhuniyā kenaci pariyāyena bhikkhu akkositabbo paribhāsitabbo. Ayampi dhammo sakkatvā garukatvā mānetvā pūjetvā yāvajīvaṁ anatikkamanīyo. (7) </div>
</div>
<div class="q" id="p_4V_1977"> <div class="p">
<span class="pN">1977</span>Ajjatagge ovaṭo bhikkhunīnaṁ bhikkhūsu vacanapatho, anovaṭo bhikkhūnaṁ bhikkhunīsu vacanapatho. Ayampi dhammo sakkatvā garukatvā mānetvā pūjetvā yāvajīvaṁ anatikkamanīyo. (8) </div>
</div>
<div class="q" id="p_4V_1978"> <div class="p">
<span class="pN">1978</span>Sace, ānanda, mahāpajāpati gotamī ime aṭṭha garudhamme paṭiggaṇhāti, sāvassā hotu upasampadā”ti. </div>
</div>
<div class="q" id="p_4V_1979"> <div class="p">
<span class="pN">1979</span>Atha kho āyasmā ānando bhagavato santike aṭṭha garudhamme uggahetvā yena mahāpajāpati gotamī tenupasaṅkami, upasaṅkamitvā mahāpajāpatiṁ gotamiṁ etadavoca— “sace kho tvaṁ, gotami, aṭṭha garudhamme paṭiggaṇheyyāsi, sāva te bhavissati upasampadā. </div>
</div>
<div class="q" id="p_4V_1980"> <div class="p">
<span class="pN">1980</span>Vassasatūpasampannāya bhikkhuniyā tadahupasampannassa bhikkhuno abhivādanaṁ paccuṭṭhānaṁ añjalikammaṁ sāmīcikammaṁ kātabbaṁ. Ayampi dhammo sakkatvā garukatvā mānetvā pūjetvā yāvajīvaṁ anatikkamanīyo. </div>
</div>
<div class="q" id="p_4V_1981"> <div class="p">
<span class="pN">1981</span>Na bhikkhuniyā abhikkhuke āvāse vassaṁ vasitabbaṁ. Ayampi dhammo sakkatvā garukatvā mānetvā pūjetvā yāvajīvaṁ anatikkamanīyo. </div>
</div>
<div class="q" id="p_4V_1982"> <div class="p">
<span class="pN">1982</span>Anvaddhamāsaṁ bhikkhuniyā bhikkhusaṁghato dve dhammā paccāsīsitabbā— uposathapucchakañca, ovādūpasaṅkamanañca. Ayampi dhammo sakkatvā garukatvā mānetvā pūjetvā yāvajīvaṁ anatikkamanīyo. </div>
</div>
<div class="q" id="p_4V_1983"> <div class="p">
<span class="pN">1983</span>Vassaṁvuṭṭhāya bhikkhuniyā ubhatosaṁghe tīhi ṭhānehi pavāretabbaṁ— diṭṭhena vā, sutena vā, parisaṅkāya vā. Ayampi dhammo sakkatvā garukatvā mānetvā pūjetvā yāvajīvaṁ anatikkamanīyo. </div>
</div>
<div class="q" id="p_4V_1984"> <div class="p">
<span class="pN">1984</span>Garudhammaṁ ajjhāpannāya bhikkhuniyā ubhatosaṁghe pakkhamānattaṁ caritabbaṁ. Ayampi dhammo sakkatvā garukatvā mānetvā pūjetvā yāvajīvaṁ anatikkamanīyo. </div>
</div>
<div class="q" id="p_4V_1985"> <div class="p">
<span class="pN">1985</span>Dve vassāni chasu dhammesu sikkhitasikkhāya sikkhamānāya ubhatosaṁghe upasampadā pariyesitabbā. Ayampi dhammo sakkatvā garukatvā mānetvā pūjetvā yāvajīvaṁ anatikkamanīyo. </div>
</div>
<div class="q" id="p_4V_1986"> <div class="p">
<span class="pN">1986</span>Na bhikkhuniyā kenaci pariyāyena bhikkhu akkositabbo paribhāsitabbo. Ayampi dhammo sakkatvā garukatvā mānetvā pūjetvā yāvajīvaṁ anatikkamanīyo. </div>
</div>
<div class="q" id="p_4V_1987"> <div class="p">
<span class="pN">1987</span>Ajjatagge ovaṭo bhikkhunīnaṁ bhikkhūsu vacanapatho, anovaṭo bhikkhūnaṁ bhikkhunīsu vacanapatho. Ayampi dhammo sakkatvā garukatvā mānetvā pūjetvā yāvajīvaṁ anatikkamanīyo. </div>
</div>
<div class="q" id="p_4V_1988"> <div class="p">
<span class="pN">1988</span>Sace kho tvaṁ, gotami, ime aṭṭha garudhamme paṭiggaṇheyyāsi, sāva te bhavissati upasampadā”ti. </div>
</div>
<div class="q" id="p_4V_1989"> <div class="p">
<span class="pN">1989</span>“Seyyathāpi, bhante ānanda, itthī vā puriso vā daharo, yuvā, maṇḍanakajātiko sīsaṁnahāto uppalamālaṁ vā vassikamālaṁ vā atimuttakamālaṁ vā labhitvā ubhohi hatthehi paṭiggahetvā uttamaṅge sirasmiṁ patiṭṭhāpeyya; evameva kho ahaṁ, bhante, ānanda ime aṭṭha garudhamme paṭiggaṇhāmi yāvajīvaṁ anatikkamanīye”ti. </div>
</div>
<div class="q" id="p_4V_1990"> <div class="p">
<span class="pN">1990</span>Atha kho āyasmā ānando yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā ānando bhagavantaṁ etadavoca— “paṭiggahitā, bhante, mahāpajāpatiyā gotamiyā aṭṭha garudhammā, upasampannā bhagavato mātucchā”ti. </div>
</div>
<div class="q" id="p_4V_1991"> <div class="p">
<span class="pN">1991</span>“Sace, ānanda, nālabhissa mātugāmo tathāgatappavedite dhammavinaye agārasmā anagāriyaṁ pabbajjaṁ, ciraṭṭhitikaṁ, ānanda, brahmacariyaṁ abhavissa, vassasahassaṁ saddhammo tiṭṭheyya. Yato ca kho, ānanda, mātugāmo tathāgatappavedite dhammavinaye agārasmā anagāriyaṁ pabbajito, na dāni, ānanda, brahmacariyaṁ ciraṭṭhitikaṁ bhavissati. Pañceva dāni, ānanda, vassasatāni saddhammo ṭhassati. </div>
</div>
<div class="q" id="p_4V_1992"> <div class="p">
<span class="pN">1992</span>Seyyathāpi, ānanda, yāni kānici kulāni bahutthikāni appapurisakāni, tāni suppadhaṁsiyāni honti corehi kumbhathenakehi; evameva kho, ānanda, yasmiṁ dhammavinaye labhati mātugāmo agārasmā anagāriyaṁ pabbajjaṁ, na taṁ brahmacariyaṁ ciraṭṭhitikaṁ hoti. </div>
</div>
<div class="q" id="p_4V_1993"> <div class="p">
<span class="pN">1993</span>Seyyathāpi, ānanda, sampanne sālikkhette setaṭṭikā nāma rogajāti nipatati, evaṁ taṁ sālikkhettaṁ na ciraṭṭhitikaṁ hoti; evameva kho, ānanda, yasmiṁ dhammavinaye labhati mātugāmo agārasmā anagāriyaṁ pabbajjaṁ, na taṁ brahmacariyaṁ ciraṭṭhitikaṁ hoti. </div>
</div>
<div class="q" id="p_4V_1994"> <div class="p">
<span class="pN">1994</span>Seyyathāpi, ānanda, sampanne ucchukkhette mañjiṭṭhikā nāma rogajāti nipatati, evaṁ taṁ ucchukkhettaṁ na ciraṭṭhitikaṁ hoti; evameva kho, ānanda, yasmiṁ dhammavinaye labhati mātugāmo agārasmā anagāriyaṁ pabbajjaṁ, na taṁ brahmacariyaṁ ciraṭṭhitikaṁ hoti. </div>
</div>
<div class="q" id="p_4V_1995"> <div class="p">
<span class="pN">1995</span>Seyyathāpi, ānanda, puriso mahato taḷākassa paṭikacceva āḷiṁ bandheyya yāvadeva udakassa anatikkamanāya; evameva kho, ānanda, mayā paṭikacceva bhikkhunīnaṁ aṭṭha garudhammā paññattā yāvajīvaṁ anatikkamanīyā”ti. </div>
</div>
<div class="CENTER" id="p_4V_1996">
<span class="pN">1996</span>Bhikkhunīnaṁ aṭṭha garudhammā niṭṭhitā.</div>
</html>
