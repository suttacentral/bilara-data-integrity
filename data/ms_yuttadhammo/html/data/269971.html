<html>
<div class="i">5.2.1 Tika</div>
<div class="h">Indriyavibhaṅga</div>
<div class="h">Pañhāpucchaka</div>
<div class="h">Tika</div>
<div class="q" id="p_30Vbh_888"> <div class="divNumber">223.</div> <div class="p">
<span class="pN">888</span>Dasindriyā abyākatā. Domanassindriyaṁ akusalaṁ. Anaññātaññassāmītindriyaṁ kusalaṁ. Cattārindriyā siyā kusalā, siyā abyākatā. Cha indriyā siyā kusalā, siyā akusalā, siyā abyākatā. (1) </div>
</div>
<div class="q" id="p_30Vbh_889"> <div class="p">
<span class="pN">889</span>Dvādasindriyā na vattabbā—  “sukhāya vedanāya sampayuttā”tipi, “dukkhāya vedanāya sampayuttā”tipi, “adukkhamasukhāya vedanāya sampayuttā”tipi. Cha indriyā siyā sukhāya vedanāya sampayuttā, siyā adukkhamasukhāya vedanāya sampayuttā. Tīṇindriyā siyā sukhāya vedanāya sampayuttā, siyā dukkhāya vedanāya sampayuttā, siyā adukkhamasukhāya vedanāya sampayuttā. Jīvitindriyaṁ siyā sukhāya vedanāya sampayuttaṁ, siyā dukkhāya vedanāya sampayuttaṁ, siyā adukkhamasukhāya vedanāya sampayuttaṁ, siyā na vattabbaṁ—  “sukhāya vedanāya sampayuttan”tipi, “dukkhāya vedanāya sampayuttan”tipi, “adukkhamasukhāya vedanāya sampayuttan”tipi. (2) </div>
</div>
<div class="q" id="p_30Vbh_890"> <div class="p">
<span class="pN">890</span>Sattindriyā nevavipākanavipākadhammadhammā. Tīṇindriyā vipākā. Dvindriyā vipākadhammadhammā. Aññindriyaṁ siyā vipākaṁ, siyā vipākadhammadhammaṁ. Navindriyā siyā vipākā, siyā vipākadhammadhammā, siyā nevavipākanavipākadhammadhammā. (3) </div>
</div>
<div class="q" id="p_30Vbh_891"> <div class="p">
<span class="pN">891</span>Navindriyā upādinnupādāniyā. Domanassindriyaṁ anupādinnupādāniyaṁ. Tīṇindriyā anupādinnaanupādāniyā. Navindriyā siyā upādinnupādāniyā, siyā anupādinnupādāniyā, siyā anupādinnaanupādāniyā. (4) </div>
</div>
<div class="q" id="p_30Vbh_892"> <div class="p">
<span class="pN">892</span>Navindriyā asaṁkiliṭṭhasaṁkilesikā. Domanassindriyaṁ saṁkiliṭṭhasaṁkilesikaṁ. Tīṇindriyā asaṁkiliṭṭhaasaṁkilesikā. Tīṇindriyā siyā asaṁkiliṭṭhasaṁkilesikā, siyā asaṁkiliṭṭhaasaṁkilesikā. Cha indriyā siyā saṁkiliṭṭhasaṁkilesikā, siyā asaṁkiliṭṭhasaṁkilesikā, siyā asaṁkiliṭṭhaasaṁkilesikā. (5) </div>
</div>
<div class="q" id="p_30Vbh_893"> <div class="p">
<span class="pN">893</span>Navindriyā avitakkaavicārā. Domanassindriyaṁ savitakkasavicāraṁ. Upekkhindriyaṁ siyā savitakkasavicāraṁ, siyā avitakkaavicāraṁ. Ekādasindriyā siyā savitakkasavicārā, siyā avitakkavicāramattā, siyā avitakkaavicārā. (6) </div>
</div>
<div class="q" id="p_30Vbh_894"> <div class="p">
<span class="pN">894</span>Ekādasindriyā na vattabbā—  “pītisahagatā”tipi, “sukhasahagatā”tipi, “upekkhāsahagatā”tipi. Somanassindriyaṁ siyā pītisahagataṁ na sukhasahagataṁ na upekkhāsahagataṁ, siyā na vattabbaṁ—  “pītisahagatan”ti. Cha indriyā siyā pītisahagatā, siyā sukhasahagatā, siyā upekkhāsahagatā. Cattārindriyā siyā pītisahagatā, siyā sukhasahagatā, siyā upekkhāsahagatā, siyā na vattabbā—  “pītisahagatā”tipi, “sukhasahagatā”tipi, “upekkhāsahagatā”tipi. (7) </div>
</div>
<div class="q" id="p_30Vbh_895"> <div class="p">
<span class="pN">895</span>Pannarasindriyā neva dassanena na bhāvanāya pahātabbā. Domanassindriyaṁ siyā dassanena pahātabbaṁ, siyā bhāvanāya pahātabbaṁ. Cha indriyā siyā dassanena pahātabbā, siyā bhāvanāya pahātabbā, siyā neva dassanena na bhāvanāya pahātabbā. (8) </div>
</div>
<div class="q" id="p_30Vbh_896"> <div class="p">
<span class="pN">896</span>Pannarasindriyā neva dassanena na bhāvanāya pahātabbahetukā. Domanassindriyaṁ siyā dassanena pahātabbahetukaṁ, siyā bhāvanāya pahātabbahetukaṁ. Cha indriyā siyā dassanena pahātabbahetukā, siyā bhāvanāya pahātabbahetukā, siyā neva dassanena na bhāvanāya pahātabbahetukā. (9) </div>
</div>
<div class="q" id="p_30Vbh_897"> <div class="p">
<span class="pN">897</span>Dasindriyā nevācayagāmināpacayagāmino. Domanassindriyaṁ ācayagāmi. Anaññātaññassāmītindriyaṁ apacayagāmi. Aññindriyaṁ siyā apacayagāmi, siyā nevācayagāmināpacayagāmi. Navindriyā siyā ācayagāmino, siyā apacayagāmino, siyā nevācayagāmināpacayagāmino. (10) </div>
</div>
<div class="q" id="p_30Vbh_898"> <div class="p">
<span class="pN">898</span>Dasindriyā nevasekkhanāsekkhā. Dvindriyā sekkhā. Aññātāvindriyaṁ asekkhaṁ. Navindriyā siyā sekkhā, siyā asekkhā, siyā nevasekkhanāsekkhā. (11) </div>
</div>
<div class="q" id="p_30Vbh_899"> <div class="p">
<span class="pN">899</span>Dasindriyā parittā. Tīṇindriyā appamāṇā. Navindriyā siyā parittā, siyā mahaggatā, siyā appamāṇā. (12) </div>
</div>
<div class="q" id="p_30Vbh_900"> <div class="p">
<span class="pN">900</span>Sattindriyā anārammaṇā. Dvindriyā parittārammaṇā. Tīṇindriyā appamāṇārammaṇā. Domanassindriyaṁ siyā parittārammaṇaṁ siyā mahaggatārammaṇaṁ, na appamāṇārammaṇaṁ, siyā na vattabbaṁ—  “parittārammaṇan”tipi, “mahaggatārammaṇan”tipi. Navindriyā siyā parittārammaṇā, siyā mahaggatārammaṇā, siyā appamāṇārammaṇā, siyā na vattabbā—  “parittārammaṇā”tipi, “mahaggatārammaṇā”tipi, “appamāṇārammaṇā”tipi. (13) </div>
</div>
<div class="q" id="p_30Vbh_901"> <div class="p">
<span class="pN">901</span>Navindriyā majjhimā. Domanassindriyaṁ hīnaṁ. Tīṇindriyā paṇītā. Tīṇindriyā siyā majjhimā, siyā paṇītā. Cha indriyā siyā hīnā, siyā majjhimā, siyā paṇītā. (14) </div>
</div>
<div class="q" id="p_30Vbh_902"> <div class="p">
<span class="pN">902</span>Dasindriyā aniyatā. Anaññātaññassāmītindriyaṁ sammattaniyataṁ. Cattārindriyā siyā sammattaniyatā, siyā aniyatā. Domanassindriyaṁ siyā micchattaniyataṁ, siyā aniyataṁ. Cha indriyā siyā micchattaniyatā, siyā sammattaniyatā, siyā aniyatā. (15) </div>
</div>
<div class="q" id="p_30Vbh_903"> <div class="p">
<span class="pN">903</span>Sattindriyā anārammaṇā. Cattārindriyā na vattabbā—  “maggārammaṇā”tipi, “maggahetukā”tipi, “maggādhipatino”tipi. Anaññātaññassāmītindriyaṁ na maggārammaṇaṁ, siyā maggahetukaṁ, siyā maggādhipati, siyā na vattabbaṁ—  “maggahetukan”tipi, “maggādhipatī”tipi. Aññindriyaṁ na maggārammaṇaṁ, siyā maggahetukaṁ, siyā maggādhipati, siyā na vattabbaṁ—  “maggahetukan”tipi, “maggādhipatī”tipi. Navindriyā siyā maggārammaṇā, siyā maggahetukā, siyā maggādhipatino, siyā na vattabbā—  “maggārammaṇā”tipi, “maggahetukā”tipi, “maggādhipatino”tipi. (16) </div>
</div>
<div class="q" id="p_30Vbh_904"> <div class="p">
<span class="pN">904</span>Dasindriyā siyā uppannā, siyā uppādino, na vattabbā—  “anuppannā”ti. Dvindriyā siyā uppannā, siyā anuppannā, na vattabbā—  “uppādino”ti. Dasindriyā siyā uppannā, siyā anuppannā, siyā uppādino. (17) </div>
</div>
<div class="q" id="p_30Vbh_905"> <div class="p">
<span class="pN">905</span>Siyā atītā, siyā anāgatā, siyā paccuppannā. (18) </div>
</div>
<div class="q" id="p_30Vbh_906"> <div class="p">
<span class="pN">906</span>Sattindriyā anārammaṇā. Dvindriyā paccuppannārammaṇā. Tīṇindriyā na vattabbā—  “atītārammaṇā”tipi, “anāgatārammaṇā”tipi, “paccuppannārammaṇā”tipi. Dasindriyā siyā atītārammaṇā, siyā anāgatārammaṇā, siyā paccuppannārammaṇā, siyā na vattabbā—  “atītārammaṇā”tipi, “anāgatārammaṇā”tipi, “paccuppannārammaṇā”tipi. (19) </div>
</div>
<div class="q" id="p_30Vbh_907"> <div class="p">
<span class="pN">907</span>Siyā ajjhattā, siyā bahiddhā, siyā ajjhattabahiddhā. (20) </div>
</div>
<div class="q" id="p_30Vbh_908"> <div class="p">
<span class="pN">908</span>Sattindriyā anārammaṇā. Tīṇindriyā bahiddhārammaṇā. Cattārindriyā siyā ajjhattārammaṇā, siyā bahiddhārammaṇā, siyā ajjhattabahiddhārammaṇā, aṭṭhindriyā siyā ajjhattārammaṇā, siyā bahiddhārammaṇā, siyā ajjhattabahiddhārammaṇā, siyā na vattabbā—  “ajjhattārammaṇā”tipi, “bahiddhārammaṇā”tipi, “ajjhattabahiddhārammaṇā”tipi. (21) </div>
</div>
<div class="q" id="p_30Vbh_909"> <div class="p">
<span class="pN">909</span>Pañcindriyā anidassanasappaṭighā. Sattarasindriyā anidassanaappaṭighā. (22) </div>
</div>
</html>
