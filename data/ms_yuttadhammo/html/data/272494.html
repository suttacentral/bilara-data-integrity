<html>
<div class="i">7.26--27 Cattālīsaaviraḷadantalakkhaṇāni</div>
<div class="h">Lakkhaṇasutta</div>
<div class="q" id="h_8D_537"> <h2 class="paliSectionName">
<span class="pN">537</span>Cattālīsaaviraḷadantalakkhaṇāni </h2>
</div>
<div class="q" id="p_8D_538"> <div class="divNumber">234.</div> <div class="p">
<span class="pN">538</span>“Yampi, bhikkhave tathāgato purimaṁ jātiṁ purimaṁ bhavaṁ purimaṁ niketaṁ pubbe manussabhūto samāno pisuṇaṁ vācaṁ pahāya pisuṇāya vācāya paṭivirato ahosi. Ito sutvā na amutra akkhātā imesaṁ bhedāya, amutra vā sutvā na imesaṁ akkhātā amūsaṁ bhedāya, iti bhinnānaṁ vā sandhātā, sahitānaṁ vā anuppadātā, samaggārāmo samaggarato samagganandī samaggakaraṇiṁ vācaṁ bhāsitā ahosi. So tassa kammassa kaṭattā…pe…  so tato cuto itthattaṁ āgato samāno imāni dve mahāpurisalakkhaṇāni paṭilabhati. Cattālīsadanto ca hoti aviraḷadanto ca. </div>
</div>
<div class="q" id="p_8D_539"> <div class="p">
<span class="pN">539</span>So tehi lakkhaṇehi samannāgato sace agāraṁ ajjhāvasati, rājā hoti cakkavattī…pe…  rājā samāno kiṁ labhati? Abhejjapariso hoti, abhejjāssa honti parisā, brāhmaṇagahapatikā negamajānapadā gaṇakamahāmattā anīkaṭṭhā dovārikā amaccā pārisajjā rājāno bhogiyā kumārā. Rājā samāno idaṁ labhati…  buddho samāno kiṁ labhati? Abhejjapariso hoti, abhejjāssa honti parisā, bhikkhū bhikkhuniyo upāsakā upāsikāyo devā manussā asurā nāgā gandhabbā. Buddho samāno idaṁ labhati”. Etamatthaṁ bhagavā avoca. </div>
</div>
<div class="q" id="p_8D_540"> <div class="divNumber">235.</div> <div class="p">
<span class="pN">540</span>Tatthetaṁ vuccati—  </div>
</div>
<div class="q" id="p_8D_541"> <div class="p"> <table class="singleColumn"> <tr> <td> <div class="pN">541</div> <div class="G">“Vebhūtiyaṁ sahitabhedakāriṁ,</div> </td> </tr> <tr> <td> <div class="G">Bhedappavaḍḍhanavivādakāriṁ;</div> </td> </tr> <tr> <td> <div class="G">Kalahappavaḍḍhanaākiccakāriṁ,</div> </td> </tr> <tr> <td> <div class="G">Sahitānaṁ bhedajananiṁ na bhaṇi.</div> </td> </tr> </table> </div>
</div>
<div class="q" id="p_8D_542"> <div class="p"> <table class="singleColumn"> <tr> <td> <div class="pN">542</div> <div class="G">Avivādavaḍḍhanakariṁ sugiraṁ,</div> </td> </tr> <tr> <td> <div class="G">Bhinnānusandhijananiṁ abhaṇi;</div> </td> </tr> <tr> <td> <div class="G">Kalahaṁ janassa panudī samaṅgī,</div> </td> </tr> <tr> <td> <div class="G">Sahitehi nandati pamodati ca.</div> </td> </tr> </table> </div>
</div>
<div class="q" id="p_8D_543"> <div class="p"> <table class="singleColumn"> <tr> <td> <div class="pN">543</div> <div class="G">Sugatīsu so phalavipākaṁ,</div> </td> </tr> <tr> <td> <div class="G">Anubhavati tattha modati;</div> </td> </tr> <tr> <td> <div class="G">Dantā idha honti aviraḷā sahitā,</div> </td> </tr> <tr> <td> <div class="G">Caturo dasassa mukhajā susaṇṭhitā.</div> </td> </tr> </table> </div>
</div>
<div class="q" id="p_8D_544"> <div class="p"> <table class="singleColumn"> <tr> <td> <div class="pN">544</div> <div class="G">Yadi khattiyo bhavati bhūmipati,</div> </td> </tr> <tr> <td> <div class="G">Avibhediyāssa parisā bhavati;</div> </td> </tr> <tr> <td> <div class="G">Samaṇo ca hoti virajo vimalo,</div> </td> </tr> <tr> <td> <div class="G">Parisāssa hoti anugatā acalā”ti.</div> </td> </tr> </table> </div>
</div>
</html>
