<html>
<div class="i">2.3.5.1 Anulomapuggala</div>
<div class="h">Pavattivāra</div>
<div class="h">Uppādanirodhavāra</div>
<div class="h">Paccuppannānāgatavāra</div>
<div class="h">Anulomapuggala</div>
<div class="q" id="p_33Y5_739"> <div class="divNumber">154.</div> <div class="p">
<span class="pN">739</span>» Yassa dukkhasaccaṁ uppajjati tassa samudayasaccaṁ nirujjhissatīti? </div>
</div>
<div class="q" id="p_33Y5_740"> <div class="p">
<span class="pN">740</span>Aggamaggassa uppādakkhaṇe arahantānaṁ cittassa uppādakkhaṇe yassa cittassa anantarā aggamaggaṁ paṭilabhissanti tassa cittassa uppādakkhaṇe tesaṁ dukkhasaccaṁ uppajjati, no ca tesaṁ samudayasaccaṁ nirujjhissati. Itaresaṁ upapajjantānaṁ pavatte cittassa uppādakkhaṇe tesaṁ dukkhasaccañca uppajjati samudayasaccañca nirujjhissati. </div>
</div>
<div class="q" id="p_33Y5_741"> <div class="p">
<span class="pN">741</span>« Yassa vā pana samudayasaccaṁ nirujjhissati tassa dukkhasaccaṁ uppajjatīti? </div>
</div>
<div class="q" id="p_33Y5_742"> <div class="p">
<span class="pN">742</span>Sabbesaṁ cavantānaṁ pavatte cittassa bhaṅgakkhaṇe arūpe maggassa ca phalassa ca uppādakkhaṇe tesaṁ samudayasaccaṁ nirujjhissati, no ca tesaṁ dukkhasaccaṁ uppajjati. Sabbesaṁ upapajjantānaṁ pavatte cittassa uppādakkhaṇe tesaṁ samudayasaccañca nirujjhissati dukkhasaccañca uppajjati. </div>
</div>
<div class="q" id="p_33Y5_743"> <div class="p">
<span class="pN">743</span>» Yassa dukkhasaccaṁ uppajjati tassa maggasaccaṁ nirujjhissatīti? </div>
</div>
<div class="q" id="p_33Y5_744"> <div class="p">
<span class="pN">744</span>Arahantānaṁ cittassa uppādakkhaṇe ye ca puthujjanā maggaṁ na paṭilabhissanti tesaṁ upapajjantānaṁ pavatte cittassa uppādakkhaṇe tesaṁ dukkhasaccaṁ uppajjati, no ca tesaṁ maggasaccaṁ nirujjhissati. Aggamaggassa uppādakkhaṇe yassa cittassa anantarā aggamaggaṁ paṭilabhissanti tassa cittassa uppādakkhaṇe ye caññe maggaṁ paṭilabhissanti tesaṁ upapajjantānaṁ pavatte cittassa uppādakkhaṇe tesaṁ dukkhasaccañca uppajjati maggasaccañca nirujjhissati. </div>
</div>
<div class="q" id="p_33Y5_745"> <div class="p">
<span class="pN">745</span>« Yassa vā pana maggasaccaṁ nirujjhissati tassa dukkhasaccaṁ uppajjatīti? </div>
</div>
<div class="q" id="p_33Y5_746"> <div class="p">
<span class="pN">746</span>Yassa cittassa anantarā aggamaggaṁ paṭilabhissanti tassa cittassa bhaṅgakkhaṇe ye caññe maggaṁ paṭilabhissanti tesaṁ cavantānaṁ pavatte cittassa bhaṅgakkhaṇe arūpe maggassa ca phalassa ca uppādakkhaṇe tesaṁ maggasaccaṁ nirujjhissati, no ca tesaṁ dukkhasaccaṁ uppajjati. Aggamaggassa uppādakkhaṇe yassa cittassa anantarā aggamaggaṁ paṭilabhissanti tassa cittassa uppādakkhaṇe ye caññe maggaṁ paṭilabhissanti tesaṁ upapajjantānaṁ pavatte cittassa uppādakkhaṇe tesaṁ maggasaccañca nirujjhissati dukkhasaccañca uppajjati. </div>
</div>
<div class="q" id="p_33Y5_747"> <div class="divNumber">155.</div> <div class="p">
<span class="pN">747</span>» Yassa samudayasaccaṁ uppajjati tassa maggasaccaṁ nirujjhissatīti? </div>
</div>
<div class="q" id="p_33Y5_748"> <div class="p">
<span class="pN">748</span>Ye puthujjanā maggaṁ na paṭilabhissanti tesaṁ taṇhāya uppādakkhaṇe tesaṁ samudayasaccaṁ uppajjati, no ca tesaṁ maggasaccaṁ nirujjhissati. Ye maggaṁ paṭilabhissanti tesaṁ taṇhāya uppādakkhaṇe tesaṁ samudayasaccañca uppajjati maggasaccañca nirujjhissati. </div>
</div>
<div class="q" id="p_33Y5_749"> <div class="p">
<span class="pN">749</span>« Yassa vā pana maggasaccaṁ nirujjhissati tassa samudayasaccaṁ uppajjatīti? </div>
</div>
<div class="q" id="p_33Y5_750"> <div class="p">
<span class="pN">750</span>Aggamaggassa uppādakkhaṇe yassa cittassa anantarā aggamaggaṁ paṭilabhissanti ye caññe maggaṁ paṭilabhissanti tesaṁ taṇhāya bhaṅgakkhaṇe taṇhāvippayuttacitte vattamāne nirodhasamāpannānaṁ asaññasattānaṁ tesaṁ maggasaccaṁ nirujjhissati, no ca tesaṁ samudayasaccaṁ uppajjati. Ye maggaṁ paṭilabhissanti tesaṁ taṇhāya uppādakkhaṇe tesaṁ maggasaccañca nirujjhissati samudayasaccañca uppajjati. </div>
</div>
</html>
