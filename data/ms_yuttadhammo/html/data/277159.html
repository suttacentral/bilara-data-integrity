<html>
<div class="i">1.2.3.7 Dutiyaavijjāpahānasutta</div>
<div class="h">Saḷāyatanasaṁyutta</div>
<div class="h">Dutiyapaṇṇāsaka</div>
<div class="h">Gilānavagga</div>
<div class="h">Dutiyaavijjāpahānasutta</div>
<div class="q" id="p_13S4_334"> <div class="divNumber">80.</div> <div class="p">
<span class="pN">334</span>Atha kho aññataro bhikkhu…pe…  etadavoca—  “atthi nu kho, bhante, eko dhammo yassa pahānā bhikkhuno avijjā pahīyati, vijjā uppajjatī”ti? </div>
</div>
<div class="q" id="p_13S4_335"> <div class="p">
<span class="pN">335</span>“Atthi kho, bhikkhu, eko dhammo yassa pahānā bhikkhuno avijjā pahīyati, vijjā uppajjatī”ti. </div>
</div>
<div class="q" id="p_13S4_336"> <div class="p">
<span class="pN">336</span>“Katamo pana, bhante, eko dhammo yassa pahānā bhikkhuno avijjā pahīyati, vijjā uppajjatī”ti? </div>
</div>
<div class="q" id="p_13S4_337"> <div class="p">
<span class="pN">337</span>“Avijjā kho, bhikkhu, eko dhammo yassa pahānā bhikkhuno avijjā pahīyati, vijjā uppajjatī”ti. </div>
</div>
<div class="q" id="p_13S4_338"> <div class="p">
<span class="pN">338</span>“Kathaṁ pana, bhante, jānato, kathaṁ passato avijjā pahīyati, vijjā uppajjatī”ti? </div>
</div>
<div class="q" id="p_13S4_339"> <div class="p">
<span class="pN">339</span>“Idha, bhikkhu, bhikkhuno sutaṁ hoti—  ‘sabbe dhammā nālaṁ abhinivesāyā’ti. Evañcetaṁ, bhikkhu, bhikkhuno sutaṁ hoti—  ‘sabbe dhammā nālaṁ abhinivesāyā’ti. So sabbaṁ dhammaṁ abhijānāti, sabbaṁ dhammaṁ abhiññāya sabbaṁ dhammaṁ parijānāti, sabbaṁ dhammaṁ pariññāya sabbanimittāni aññato passati, cakkhuṁ aññato passati, rūpe…  cakkhuviññāṇaṁ…  cakkhusamphassaṁ…  yampidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi aññato passati…pe…  manaṁ aññato passati, dhamme…  manoviññāṇaṁ…  manosamphassaṁ…  yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi aññato passati. Evaṁ kho, bhikkhu, jānato evaṁ passato bhikkhuno avijjā pahīyati, vijjā uppajjatī”ti. </div>
</div>
<div class="CENTER" id="p_13S4_340">
<span class="pN">340</span>Sattamaṁ.</div>
</html>
