<html>
<div class="i">1.1 Paṭhamabodhisutta</div>
<div class="h">Bodhivagga</div>
<div class="h">Paṭhamabodhisutta</div>
<div class="q" id="p_18Ud_2"> <div class="divNumber">1.</div> <div class="p">
<span class="pN">2</span>Evaṁ me sutaṁ—  ekaṁ samayaṁ bhagavā uruvelāyaṁ viharati najjā nerañjarāya tīre bodhirukkhamūle paṭhamābhisambuddho. Tena kho pana samayena bhagavā sattāhaṁ ekapallaṅkena nisinno hoti vimuttisukhapaṭisaṁvedī. Atha kho bhagavā tassa sattāhassa accayena tamhā samādhimhā vuṭṭhahitvā rattiyā paṭhamaṁ yāmaṁ paṭiccasamuppādaṁ anulomaṁ sādhukaṁ manasākāsi—  </div>
</div>
<div class="q" id="p_18Ud_3"> <div class="p">
<span class="pN">3</span>“Iti imasmiṁ sati idaṁ hoti, imassuppādā idaṁ uppajjati, yadidaṁ—  avijjāpaccayā saṅkhārā, saṅkhārapaccayā viññāṇaṁ, viññāṇapaccayā nāmarūpaṁ, nāmarūpapaccayā saḷāyatanaṁ, saḷāyatanapaccayā phasso, phassapaccayā vedanā, vedanāpaccayā taṇhā, taṇhāpaccayā upādānaṁ, upādānapaccayā bhavo, bhavapaccayā jāti, jātipaccayā jarāmaraṇaṁ sokaparidevadukkhadomanassupāyāsā sambhavanti. Evametassa kevalassa dukkhakkhandhassa samudayo hotī”ti. </div>
</div>
<div class="q" id="p_18Ud_4"> <div class="p">
<span class="pN">4</span>Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi—  </div>
</div>
<div class="q" id="p_18Ud_5"> <div class="p"> <table class="singleColumn"> <tr> <td> <div class="pN">5</div> <div class="G">“Yadā have pātubhavanti dhammā,</div> </td> </tr> <tr> <td> <div class="G">Ātāpino jhāyato brāhmaṇassa;</div> </td> </tr> <tr> <td> <div class="G">Athassa kaṅkhā vapayanti sabbā,</div> </td> </tr> <tr> <td> <div class="G">Yato pajānāti sahetudhamman”ti. (1)</div> </td> </tr> </table> </div>
</div>
<div class="CENTER" id="p_18Ud_6">
<span class="pN">6</span>Paṭhamaṁ.</div>
</html>
