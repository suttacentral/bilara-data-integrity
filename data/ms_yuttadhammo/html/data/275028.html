<html>
<div class="i">12.5.8 Dutiyachiggaḷayugasutta</div>
<div class="h">Saccasaṁyutta</div>
<div class="h">Papātavagga</div>
<div class="h">Dutiyachiggaḷayugasutta</div>
<div class="q" id="p_14S5_2395"> <div class="divNumber">1118.</div> <div class="p">
<span class="pN">2395</span>“Seyyathāpi, bhikkhave, ayaṁ mahāpathavī ekodakā assa. Tatra puriso ekacchiggaḷaṁ yugaṁ pakkhipeyya. Tamenaṁ puratthimo vāto pacchimena saṁhareyya, pacchimo vāto puratthimena saṁhareyya, uttaro vāto dakkhiṇena saṁhareyya, dakkhiṇo vāto uttarena saṁhareyya. Tatrassa kāṇo kacchapo. So vassasatassa vassasatassa accayena sakiṁ sakiṁ ummujjeyya. Taṁ kiṁ maññatha, bhikkhave, api nu kho kāṇo kacchapo vassasatassa vassasatassa accayena sakiṁ sakiṁ ummujjanto amusmiṁ ekacchiggaḷe yuge gīvaṁ paveseyyā”ti? “Adhiccamidaṁ, bhante, yaṁ so kāṇo kacchapo vassasatassa vassasatassa accayena sakiṁ sakiṁ ummujjanto amusmiṁ ekacchiggaḷe yuge gīvaṁ paveseyyā”ti. </div>
</div>
<div class="q" id="p_14S5_2396"> <div class="p">
<span class="pN">2396</span>“Evaṁ adhiccamidaṁ, bhikkhave, yaṁ manussattaṁ labhati. Evaṁ adhiccamidaṁ, bhikkhave, yaṁ tathāgato loke uppajjati arahaṁ sammāsambuddho. Evaṁ adhiccamidaṁ, bhikkhave, yaṁ tathāgatappavedito dhammavinayo loke dibbati. Tassidaṁ, bhikkhave, manussattaṁ laddhaṁ, tathāgato loke uppanno arahaṁ sammāsambuddho, tathāgatappavedito ca dhammavinayo loke dibbati. </div>
</div>
<div class="q" id="p_14S5_2397"> <div class="p">
<span class="pN">2397</span>Tasmātiha, bhikkhave, ‘idaṁ dukkhan’ti yogo karaṇīyo…pe…  ‘ayaṁ dukkhanirodhagāminī paṭipadā’ti yogo karaṇīyo”ti. </div>
</div>
<div class="CENTER" id="p_14S5_2398">
<span class="pN">2398</span>Aṭṭhamaṁ.</div>
</html>
