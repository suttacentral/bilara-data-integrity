<html>
<div class="i">1.1.9 Vessantaracariya</div>
<div class="h">Akittivagga</div>
<div class="h">Dānapāramī</div>
<div class="h">Vessantaracariya</div>
<div class="q" id="p_21Cp_76"> <div class="divNumber">67.</div> <div class="p"> <table class="singleColumn"> <tr> <td> <div class="pN">76</div> <div class="G">“Yā me ahosi janikā,</div> </td> </tr> <tr> <td> <div class="G">phussatī nāma khattiyā;</div> </td> </tr> <tr> <td> <div class="G">Sā atītāsu jātīsu,</div> </td> </tr> <tr> <td> <div class="G">sakkassa mahesī piyā.</div> </td> </tr> </table> </div>
</div>
<div class="q" id="p_21Cp_77"> <div class="divNumber">68.</div> <div class="p"> <table class="singleColumn"> <tr> <td> <div class="pN">77</div> <div class="G">Tassā āyukkhayaṁ ñatvā,</div> </td> </tr> <tr> <td> <div class="G">devindo etadabravi;</div> </td> </tr> <tr> <td> <div class="G">‘Dadāmi te dasa vare,</div> </td> </tr> <tr> <td> <div class="G">varabhadde yadicchasi’.</div> </td> </tr> </table> </div>
</div>
<div class="q" id="p_21Cp_78"> <div class="divNumber">69.</div> <div class="p"> <table class="singleColumn"> <tr> <td> <div class="pN">78</div> <div class="G">Evaṁ vuttā ca sā devī,</div> </td> </tr> <tr> <td> <div class="G">sakkaṁ punidamabravi;</div> </td> </tr> <tr> <td> <div class="G">‘Kiṁ nu me aparādhatthi,</div> </td> </tr> <tr> <td> <div class="G">kiṁ nu dessā ahaṁ tava;</div> </td> </tr> <tr> <td> <div class="G">Rammā cāvesi maṁ ṭhānā,</div> </td> </tr> <tr> <td> <div class="G">vātova dharaṇīruhaṁ’.</div> </td> </tr> </table> </div>
</div>
<div class="q" id="p_21Cp_79"> <div class="divNumber">70.</div> <div class="p"> <table class="singleColumn"> <tr> <td> <div class="pN">79</div> <div class="G">Evaṁ vutto ca so sakko,</div> </td> </tr> <tr> <td> <div class="G">puna tassidamabravi;</div> </td> </tr> <tr> <td> <div class="G">‘Na ceva te kataṁ pāpaṁ,</div> </td> </tr> <tr> <td> <div class="G">na ca me tvaṁsi appiyā.</div> </td> </tr> </table> </div>
</div>
<div class="q" id="p_21Cp_80"> <div class="divNumber">71.</div> <div class="p"> <table class="singleColumn"> <tr> <td> <div class="pN">80</div> <div class="G">Ettakaṁyeva te āyu,</div> </td> </tr> <tr> <td> <div class="G">cavanakālo bhavissati;</div> </td> </tr> <tr> <td> <div class="G">Paṭiggaṇha mayā dinne,</div> </td> </tr> <tr> <td> <div class="G">vare dasa varuttame’.</div> </td> </tr> </table> </div>
</div>
<div class="q" id="p_21Cp_81"> <div class="divNumber">72.</div> <div class="p"> <table class="singleColumn"> <tr> <td> <div class="pN">81</div> <div class="G">Sakkena sā dinnavarā,</div> </td> </tr> <tr> <td> <div class="G">tuṭṭhahaṭṭhā pamoditā;</div> </td> </tr> <tr> <td> <div class="G">Mamaṁ abbhantaraṁ katvā,</div> </td> </tr> <tr> <td> <div class="G">phussatī dasa vare varī.</div> </td> </tr> </table> </div>
</div>
<div class="q" id="p_21Cp_82"> <div class="divNumber">73.</div> <div class="p"> <table class="singleColumn"> <tr> <td> <div class="pN">82</div> <div class="G">Tato cutā sā phussatī,</div> </td> </tr> <tr> <td> <div class="G">khattiye upapajjatha;</div> </td> </tr> <tr> <td> <div class="G">Jetuttaramhi nagare,</div> </td> </tr> <tr> <td> <div class="G">sañjayena samāgami.</div> </td> </tr> </table> </div>
</div>
<div class="q" id="p_21Cp_83"> <div class="divNumber">74.</div> <div class="p"> <table class="singleColumn"> <tr> <td> <div class="pN">83</div> <div class="G">Yadāhaṁ phussatiyā kucchiṁ,</div> </td> </tr> <tr> <td> <div class="G">okkanto piyamātuyā;</div> </td> </tr> <tr> <td> <div class="G">Mama tejena me mātā,</div> </td> </tr> <tr> <td> <div class="G">sadā dānaratā ahu.</div> </td> </tr> </table> </div>
</div>
<div class="q" id="p_21Cp_84"> <div class="divNumber">75.</div> <div class="p"> <table class="singleColumn"> <tr> <td> <div class="pN">84</div> <div class="G">Adhane āture jiṇṇe,</div> </td> </tr> <tr> <td> <div class="G">yācake addhike jane;</div> </td> </tr> <tr> <td> <div class="G">Samaṇe brāhmaṇe khīṇe,</div> </td> </tr> <tr> <td> <div class="G">deti dānaṁ akiñcane.</div> </td> </tr> </table> </div>
</div>
<div class="q" id="p_21Cp_85"> <div class="divNumber">76.</div> <div class="p"> <table class="singleColumn"> <tr> <td> <div class="pN">85</div> <div class="G">Dasa māse dhārayitvāna,</div> </td> </tr> <tr> <td> <div class="G">karonte puraṁ padakkhiṇaṁ;</div> </td> </tr> <tr> <td> <div class="G">Vessānaṁ vīthiyā majjhe,</div> </td> </tr> <tr> <td> <div class="G">janesi phussatī mamaṁ.</div> </td> </tr> </table> </div>
</div>
<div class="q" id="p_21Cp_86"> <div class="divNumber">77.</div> <div class="p"> <table class="singleColumn"> <tr> <td> <div class="pN">86</div> <div class="G">Na mayhaṁ mattikaṁ nāmaṁ,</div> </td> </tr> <tr> <td> <div class="G">napi pettikasambhavaṁ;</div> </td> </tr> <tr> <td> <div class="G">Jātettha vessavīthiyā,</div> </td> </tr> <tr> <td> <div class="G">tasmā vessantaro ahu.</div> </td> </tr> </table> </div>
</div>
<div class="q" id="p_21Cp_87"> <div class="divNumber">78.</div> <div class="p"> <table class="singleColumn"> <tr> <td> <div class="pN">87</div> <div class="G">Yadāhaṁ dārako homi,</div> </td> </tr> <tr> <td> <div class="G">jātiyā aṭṭhavassiko;</div> </td> </tr> <tr> <td> <div class="G">Tadā nisajja pāsāde,</div> </td> </tr> <tr> <td> <div class="G">dānaṁ dātuṁ vicintayiṁ.</div> </td> </tr> </table> </div>
</div>
<div class="q" id="p_21Cp_88"> <div class="divNumber">79.</div> <div class="p"> <table class="singleColumn"> <tr> <td> <div class="pN">88</div> <div class="G">‘Hadayaṁ dadeyyaṁ cakkhuṁ,</div> </td> </tr> <tr> <td> <div class="G">maṁsampi rudhirampi ca;</div> </td> </tr> <tr> <td> <div class="G">Dadeyyaṁ kāyaṁ sāvetvā,</div> </td> </tr> <tr> <td> <div class="G">yadi koci yācaye mamaṁ’.</div> </td> </tr> </table> </div>
</div>
<div class="q" id="p_21Cp_89"> <div class="divNumber">80.</div> <div class="p"> <table class="singleColumn"> <tr> <td> <div class="pN">89</div> <div class="G">Sabhāvaṁ cintayantassa,</div> </td> </tr> <tr> <td> <div class="G">akampitamasaṇṭhitaṁ;</div> </td> </tr> <tr> <td> <div class="G">Akampi tattha pathavī,</div> </td> </tr> <tr> <td> <div class="G">sineruvanavaṭaṁsakā.</div> </td> </tr> </table> </div>
</div>
<div class="q" id="p_21Cp_90"> <div class="divNumber">81.</div> <div class="p"> <table class="singleColumn"> <tr> <td> <div class="pN">90</div> <div class="G">Anvaddhamāse pannarase,</div> </td> </tr> <tr> <td> <div class="G">puṇṇamāse uposathe;</div> </td> </tr> <tr> <td> <div class="G">Paccayaṁ nāgamāruyha,</div> </td> </tr> <tr> <td> <div class="G">dānaṁ dātuṁ upāgamiṁ.</div> </td> </tr> </table> </div>
</div>
<div class="q" id="p_21Cp_91"> <div class="divNumber">82.</div> <div class="p"> <table class="singleColumn"> <tr> <td> <div class="pN">91</div> <div class="G">Kaliṅgaraṭṭhavisayā,</div> </td> </tr> <tr> <td> <div class="G">brāhmaṇā upagañchu maṁ;</div> </td> </tr> <tr> <td> <div class="G">Ayācuṁ maṁ hatthināgaṁ,</div> </td> </tr> <tr> <td> <div class="G">dhaññaṁ maṅgalasammataṁ.</div> </td> </tr> </table> </div>
</div>
<div class="q" id="p_21Cp_92"> <div class="divNumber">83.</div> <div class="p"> <table class="singleColumn"> <tr> <td> <div class="pN">92</div> <div class="G">‘Avuṭṭhiko janapado,</div> </td> </tr> <tr> <td> <div class="G">dubbhikkho chātako mahā;</div> </td> </tr> <tr> <td> <div class="G">Dadāhi pavaraṁ nāgaṁ,</div> </td> </tr> <tr> <td> <div class="G">sabbasetaṁ gajuttamaṁ’.</div> </td> </tr> </table> </div>
</div>
<div class="q" id="p_21Cp_93"> <div class="divNumber">84.</div> <div class="p"> <table class="singleColumn"> <tr> <td> <div class="pN">93</div> <div class="G">Dadāmi na vikampāmi,</div> </td> </tr> <tr> <td> <div class="G">yaṁ maṁ yācanti brāhmaṇā;</div> </td> </tr> <tr> <td> <div class="G">Santaṁ nappatigūhāmi,</div> </td> </tr> <tr> <td> <div class="G">dāne me ramate mano.</div> </td> </tr> </table> </div>
</div>
<div class="q" id="p_21Cp_94"> <div class="divNumber">85.</div> <div class="p"> <table class="singleColumn"> <tr> <td> <div class="pN">94</div> <div class="G">Na me yācakamanuppatte,</div> </td> </tr> <tr> <td> <div class="G">paṭikkhepo anucchavo;</div> </td> </tr> <tr> <td> <div class="G">Mā me bhijji samādānaṁ,</div> </td> </tr> <tr> <td> <div class="G">dassāmi vipulaṁ gajaṁ.</div> </td> </tr> </table> </div>
</div>
<div class="q" id="p_21Cp_95"> <div class="divNumber">86.</div> <div class="p"> <table class="singleColumn"> <tr> <td> <div class="pN">95</div> <div class="G">Nāgaṁ gahetvā soṇḍāya,</div> </td> </tr> <tr> <td> <div class="G">bhiṅgāre ratanāmaye;</div> </td> </tr> <tr> <td> <div class="G">Jalaṁ hatthe ākiritvā,</div> </td> </tr> <tr> <td> <div class="G">brāhmaṇānaṁ adaṁ gajaṁ.</div> </td> </tr> </table> </div>
</div>
<div class="q" id="p_21Cp_96"> <div class="divNumber">87.</div> <div class="p"> <table class="singleColumn"> <tr> <td> <div class="pN">96</div> <div class="G">Punāparaṁ dadantassa,</div> </td> </tr> <tr> <td> <div class="G">sabbasetaṁ gajuttamaṁ;</div> </td> </tr> <tr> <td> <div class="G">Tadāpi pathavī kampi,</div> </td> </tr> <tr> <td> <div class="G">sineruvanavaṭaṁsakā.</div> </td> </tr> </table> </div>
</div>
<div class="q" id="p_21Cp_97"> <div class="divNumber">88.</div> <div class="p"> <table class="singleColumn"> <tr> <td> <div class="pN">97</div> <div class="G">Tassa nāgassa dānena,</div> </td> </tr> <tr> <td> <div class="G">sivayo kuddhā samāgatā;</div> </td> </tr> <tr> <td> <div class="G">Pabbājesuṁ sakā raṭṭhā,</div> </td> </tr> <tr> <td> <div class="G">‘vaṅkaṁ gacchatu pabbataṁ’.</div> </td> </tr> </table> </div>
</div>
<div class="q" id="p_21Cp_98"> <div class="divNumber">89.</div> <div class="p"> <table class="singleColumn"> <tr> <td> <div class="pN">98</div> <div class="G">Tesaṁ nicchubhamānānaṁ,</div> </td> </tr> <tr> <td> <div class="G">akampitamasaṇṭhitaṁ;</div> </td> </tr> <tr> <td> <div class="G">Mahādānaṁ pavattetuṁ,</div> </td> </tr> <tr> <td> <div class="G">ekaṁ varamayācisaṁ.</div> </td> </tr> </table> </div>
</div>
<div class="q" id="p_21Cp_99"> <div class="divNumber">90.</div> <div class="p"> <table class="singleColumn"> <tr> <td> <div class="pN">99</div> <div class="G">Yācitā sivayo sabbe,</div> </td> </tr> <tr> <td> <div class="G">ekaṁ varamadaṁsu me;</div> </td> </tr> <tr> <td> <div class="G">Sāvayitvā kaṇṇabheriṁ,</div> </td> </tr> <tr> <td> <div class="G">mahādānaṁ dadāmahaṁ.</div> </td> </tr> </table> </div>
</div>
<div class="q" id="p_21Cp_100"> <div class="divNumber">91.</div> <div class="p"> <table class="singleColumn"> <tr> <td> <div class="pN">100</div> <div class="G">Athettha vattatī saddo,</div> </td> </tr> <tr> <td> <div class="G">tumulo bheravo mahā;</div> </td> </tr> <tr> <td> <div class="G">Dānenimaṁ nīharanti,</div> </td> </tr> <tr> <td> <div class="G">puna dānaṁ dadātayaṁ.</div> </td> </tr> </table> </div>
</div>
<div class="q" id="p_21Cp_101"> <div class="divNumber">92.</div> <div class="p"> <table class="singleColumn"> <tr> <td> <div class="pN">101</div> <div class="G">Hatthiṁ asse rathe datvā,</div> </td> </tr> <tr> <td> <div class="G">dāsiṁ dāsaṁ gavaṁ dhanaṁ;</div> </td> </tr> <tr> <td> <div class="G">Mahādānaṁ daditvāna,</div> </td> </tr> <tr> <td> <div class="G">nagarā nikkhamiṁ tadā.</div> </td> </tr> </table> </div>
</div>
<div class="q" id="p_21Cp_102"> <div class="divNumber">93.</div> <div class="p"> <table class="singleColumn"> <tr> <td> <div class="pN">102</div> <div class="G">Nikkhamitvāna nagarā,</div> </td> </tr> <tr> <td> <div class="G">nivattitvā vilokite;</div> </td> </tr> <tr> <td> <div class="G">Tadāpi pathavī kampi,</div> </td> </tr> <tr> <td> <div class="G">sineruvanavaṭaṁsakā.</div> </td> </tr> </table> </div>
</div>
<div class="q" id="p_21Cp_103"> <div class="divNumber">94.</div> <div class="p"> <table class="singleColumn"> <tr> <td> <div class="pN">103</div> <div class="G">Catuvāhiṁ rathaṁ datvā,</div> </td> </tr> <tr> <td> <div class="G">ṭhatvā cātummahāpathe;</div> </td> </tr> <tr> <td> <div class="G">Ekākiyo adutiyo,</div> </td> </tr> <tr> <td> <div class="G">maddideviṁ idamabraviṁ.</div> </td> </tr> </table> </div>
</div>
<div class="q" id="p_21Cp_104"> <div class="divNumber">95.</div> <div class="p"> <table class="singleColumn"> <tr> <td> <div class="pN">104</div> <div class="G">‘Tvaṁ maddi kaṇhaṁ gaṇhāhi,</div> </td> </tr> <tr> <td> <div class="G">lahukā esā kaniṭṭhikā;</div> </td> </tr> <tr> <td> <div class="G">Ahaṁ jāliṁ gahessāmi,</div> </td> </tr> <tr> <td> <div class="G">garuko bhātiko hi so’.</div> </td> </tr> </table> </div>
</div>
<div class="q" id="p_21Cp_105"> <div class="divNumber">96.</div> <div class="p"> <table class="singleColumn"> <tr> <td> <div class="pN">105</div> <div class="G">Padumaṁ puṇḍarīkaṁva,</div> </td> </tr> <tr> <td> <div class="G">maddī kaṇhājinaggahī;</div> </td> </tr> <tr> <td> <div class="G">Ahaṁ suvaṇṇabimbaṁva,</div> </td> </tr> <tr> <td> <div class="G">jāliṁ khattiyamaggahiṁ.</div> </td> </tr> </table> </div>
</div>
<div class="q" id="p_21Cp_106"> <div class="divNumber">97.</div> <div class="p"> <table class="singleColumn"> <tr> <td> <div class="pN">106</div> <div class="G">Abhijātā sukhumālā,</div> </td> </tr> <tr> <td> <div class="G">khattiyā caturo janā;</div> </td> </tr> <tr> <td> <div class="G">Visamaṁ samaṁ akkamantā,</div> </td> </tr> <tr> <td> <div class="G">vaṅkaṁ gacchāma pabbataṁ.</div> </td> </tr> </table> </div>
</div>
<div class="q" id="p_21Cp_107"> <div class="divNumber">98.</div> <div class="p"> <table class="singleColumn"> <tr> <td> <div class="pN">107</div> <div class="G">Ye keci manujā enti,</div> </td> </tr> <tr> <td> <div class="G">anumagge paṭippathe;</div> </td> </tr> <tr> <td> <div class="G">Maggante paṭipucchāma,</div> </td> </tr> <tr> <td> <div class="G">‘kuhiṁ vaṅkantapabbato’.</div> </td> </tr> </table> </div>
</div>
<div class="q" id="p_21Cp_108"> <div class="divNumber">99.</div> <div class="p"> <table class="singleColumn"> <tr> <td> <div class="pN">108</div> <div class="G">Te tattha amhe passitvā,</div> </td> </tr> <tr> <td> <div class="G">karuṇaṁ giramudīrayuṁ;</div> </td> </tr> <tr> <td> <div class="G">Dukkhante paṭivedenti,</div> </td> </tr> <tr> <td> <div class="G">dūre vaṅkantapabbato.</div> </td> </tr> </table> </div>
</div>
<div class="q" id="p_21Cp_109"> <div class="divNumber">100.</div> <div class="p"> <table class="singleColumn"> <tr> <td> <div class="pN">109</div> <div class="G">Yadi passanti pavane,</div> </td> </tr> <tr> <td> <div class="G">dārakā phaline dume;</div> </td> </tr> <tr> <td> <div class="G">Tesaṁ phalānaṁ hetumhi,</div> </td> </tr> <tr> <td> <div class="G">uparodanti dārakā.</div> </td> </tr> </table> </div>
</div>
<div class="q" id="p_21Cp_110"> <div class="divNumber">101.</div> <div class="p"> <table class="singleColumn"> <tr> <td> <div class="pN">110</div> <div class="G">Rodante dārake disvā,</div> </td> </tr> <tr> <td> <div class="G">ubbiddhā vipulā dumā;</div> </td> </tr> <tr> <td> <div class="G">Sayamevoṇamitvāna,</div> </td> </tr> <tr> <td> <div class="G">upagacchanti dārake.</div> </td> </tr> </table> </div>
</div>
<div class="q" id="p_21Cp_111"> <div class="divNumber">102.</div> <div class="p"> <table class="singleColumn"> <tr> <td> <div class="pN">111</div> <div class="G">Idaṁ acchariyaṁ disvā,</div> </td> </tr> <tr> <td> <div class="G">abbhutaṁ lomahaṁsanaṁ;</div> </td> </tr> <tr> <td> <div class="G">Sāhukāraṁ pavattesi,</div> </td> </tr> <tr> <td> <div class="G">maddī sabbaṅgasobhanā.</div> </td> </tr> </table> </div>
</div>
<div class="q" id="p_21Cp_112"> <div class="divNumber">103.</div> <div class="p"> <table class="singleColumn"> <tr> <td> <div class="pN">112</div> <div class="G">Accheraṁ vata lokasmiṁ,</div> </td> </tr> <tr> <td> <div class="G">abbhutaṁ lomahaṁsanaṁ;</div> </td> </tr> <tr> <td> <div class="G">Vessantarassa tejena,</div> </td> </tr> <tr> <td> <div class="G">sayamevoṇatā dumā.</div> </td> </tr> </table> </div>
</div>
<div class="q" id="p_21Cp_113"> <div class="divNumber">104.</div> <div class="p"> <table class="singleColumn"> <tr> <td> <div class="pN">113</div> <div class="G">Saṅkhipiṁsu pathaṁ yakkhā,</div> </td> </tr> <tr> <td> <div class="G">anukampāya dārake;</div> </td> </tr> <tr> <td> <div class="G">Nikkhantadivaseneva,</div> </td> </tr> <tr> <td> <div class="G">cetaraṭṭhamupāgamuṁ.</div> </td> </tr> </table> </div>
</div>
<div class="q" id="p_21Cp_114"> <div class="divNumber">105.</div> <div class="p"> <table class="singleColumn"> <tr> <td> <div class="pN">114</div> <div class="G">Saṭṭhirājasahassāni,</div> </td> </tr> <tr> <td> <div class="G">tadā vasanti mātule;</div> </td> </tr> <tr> <td> <div class="G">Sabbe pañjalikā hutvā,</div> </td> </tr> <tr> <td> <div class="G">rodamānā upāgamuṁ.</div> </td> </tr> </table> </div>
</div>
<div class="q" id="p_21Cp_115"> <div class="divNumber">106.</div> <div class="p"> <table class="singleColumn"> <tr> <td> <div class="pN">115</div> <div class="G">Tattha vattetvā sallāpaṁ,</div> </td> </tr> <tr> <td> <div class="G">cetehi cetaputtehi;</div> </td> </tr> <tr> <td> <div class="G">Te tato nikkhamitvāna,</div> </td> </tr> <tr> <td> <div class="G">vaṅkaṁ agamu pabbataṁ.</div> </td> </tr> </table> </div>
</div>
<div class="q" id="p_21Cp_116"> <div class="divNumber">107.</div> <div class="p"> <table class="singleColumn"> <tr> <td> <div class="pN">116</div> <div class="G">Āmantayitvā devindo,</div> </td> </tr> <tr> <td> <div class="G">vissakammaṁ mahiddhikaṁ;</div> </td> </tr> <tr> <td> <div class="G">Assamaṁ sukataṁ rammaṁ,</div> </td> </tr> <tr> <td> <div class="G">paṇṇasālaṁ sumāpaya.</div> </td> </tr> </table> </div>
</div>
<div class="q" id="p_21Cp_117"> <div class="divNumber">108.</div> <div class="p"> <table class="singleColumn"> <tr> <td> <div class="pN">117</div> <div class="G">Sakkassa vacanaṁ sutvā,</div> </td> </tr> <tr> <td> <div class="G">vissakammo mahiddhiko;</div> </td> </tr> <tr> <td> <div class="G">Assamaṁ sukataṁ rammaṁ,</div> </td> </tr> <tr> <td> <div class="G">paṇṇasālaṁ sumāpayi.</div> </td> </tr> </table> </div>
</div>
<div class="q" id="p_21Cp_118"> <div class="divNumber">109.</div> <div class="p"> <table class="singleColumn"> <tr> <td> <div class="pN">118</div> <div class="G">Ajjhogāhetvā pavanaṁ,</div> </td> </tr> <tr> <td> <div class="G">appasaddaṁ nirākulaṁ;</div> </td> </tr> <tr> <td> <div class="G">Caturo janā mayaṁ tattha,</div> </td> </tr> <tr> <td> <div class="G">vasāma pabbatantare.</div> </td> </tr> </table> </div>
</div>
<div class="q" id="p_21Cp_119"> <div class="divNumber">110.</div> <div class="p"> <table class="singleColumn"> <tr> <td> <div class="pN">119</div> <div class="G">Ahañca maddidevī ca,</div> </td> </tr> <tr> <td> <div class="G">jālī kaṇhājinā cubho;</div> </td> </tr> <tr> <td> <div class="G">Aññamaññaṁ sokanudā,</div> </td> </tr> <tr> <td> <div class="G">vasāma assame tadā.</div> </td> </tr> </table> </div>
</div>
<div class="q" id="p_21Cp_120"> <div class="divNumber">111.</div> <div class="p"> <table class="singleColumn"> <tr> <td> <div class="pN">120</div> <div class="G">Dārake anurakkhanto,</div> </td> </tr> <tr> <td> <div class="G">asuñño homi assame;</div> </td> </tr> <tr> <td> <div class="G">Maddī phalaṁ āharitvā,</div> </td> </tr> <tr> <td> <div class="G">poseti sā tayo jane.</div> </td> </tr> </table> </div>
</div>
<div class="q" id="p_21Cp_121"> <div class="divNumber">112.</div> <div class="p"> <table class="singleColumn"> <tr> <td> <div class="pN">121</div> <div class="G">Pavane vasamānassa,</div> </td> </tr> <tr> <td> <div class="G">addhiko maṁ upāgami;</div> </td> </tr> <tr> <td> <div class="G">Āyāci puttake mayhaṁ,</div> </td> </tr> <tr> <td> <div class="G">jāliṁ kaṇhājinaṁ cubho.</div> </td> </tr> </table> </div>
</div>
<div class="q" id="p_21Cp_122"> <div class="divNumber">113.</div> <div class="p"> <table class="singleColumn"> <tr> <td> <div class="pN">122</div> <div class="G">Yācakaṁ upagataṁ disvā,</div> </td> </tr> <tr> <td> <div class="G">hāso me upapajjatha;</div> </td> </tr> <tr> <td> <div class="G">Ubho putte gahetvāna,</div> </td> </tr> <tr> <td> <div class="G">adāsiṁ brāhmaṇe tadā.</div> </td> </tr> </table> </div>
</div>
<div class="q" id="p_21Cp_123"> <div class="divNumber">114.</div> <div class="p"> <table class="singleColumn"> <tr> <td> <div class="pN">123</div> <div class="G">Sake putte cajantassa,</div> </td> </tr> <tr> <td> <div class="G">jūjake brāhmaṇe yadā;</div> </td> </tr> <tr> <td> <div class="G">Tadāpi pathavī kampi,</div> </td> </tr> <tr> <td> <div class="G">sineruvanavaṭaṁsakā.</div> </td> </tr> </table> </div>
</div>
<div class="q" id="p_21Cp_124"> <div class="divNumber">115.</div> <div class="p"> <table class="singleColumn"> <tr> <td> <div class="pN">124</div> <div class="G">Punadeva sakko oruyha,</div> </td> </tr> <tr> <td> <div class="G">hutvā brāhmaṇasannibho;</div> </td> </tr> <tr> <td> <div class="G">Āyāci maṁ maddideviṁ,</div> </td> </tr> <tr> <td> <div class="G">sīlavantiṁ patibbataṁ.</div> </td> </tr> </table> </div>
</div>
<div class="q" id="p_21Cp_125"> <div class="divNumber">116.</div> <div class="p"> <table class="singleColumn"> <tr> <td> <div class="pN">125</div> <div class="G">Maddiṁ hatthe gahetvāna,</div> </td> </tr> <tr> <td> <div class="G">udakañjali pūriya;</div> </td> </tr> <tr> <td> <div class="G">Pasannamanasaṅkappo,</div> </td> </tr> <tr> <td> <div class="G">tassa maddiṁ adāsahaṁ.</div> </td> </tr> </table> </div>
</div>
<div class="q" id="p_21Cp_126"> <div class="divNumber">117.</div> <div class="p"> <table class="singleColumn"> <tr> <td> <div class="pN">126</div> <div class="G">Maddiyā dīyamānāya,</div> </td> </tr> <tr> <td> <div class="G">gagane devā pamoditā;</div> </td> </tr> <tr> <td> <div class="G">Tadāpi pathavī kampi,</div> </td> </tr> <tr> <td> <div class="G">sineruvanavaṭaṁsakā.</div> </td> </tr> </table> </div>
</div>
<div class="q" id="p_21Cp_127"> <div class="divNumber">118.</div> <div class="p"> <table class="singleColumn"> <tr> <td> <div class="pN">127</div> <div class="G">Jāliṁ kaṇhājinaṁ dhītaṁ,</div> </td> </tr> <tr> <td> <div class="G">maddideviṁ patibbataṁ;</div> </td> </tr> <tr> <td> <div class="G">Cajamāno na cintesiṁ,</div> </td> </tr> <tr> <td> <div class="G">bodhiyāyeva kāraṇā.</div> </td> </tr> </table> </div>
</div>
<div class="q" id="p_21Cp_128"> <div class="divNumber">119.</div> <div class="p"> <table class="singleColumn"> <tr> <td> <div class="pN">128</div> <div class="G">Na me dessā ubho puttā,</div> </td> </tr> <tr> <td> <div class="G">maddidevī na dessiyā;</div> </td> </tr> <tr> <td> <div class="G">Sabbaññutaṁ piyaṁ mayhaṁ,</div> </td> </tr> <tr> <td> <div class="G">tasmā piye adāsahaṁ.</div> </td> </tr> </table> </div>
</div>
<div class="q" id="p_21Cp_129"> <div class="divNumber">120.</div> <div class="p"> <table class="singleColumn"> <tr> <td> <div class="pN">129</div> <div class="G">Punāparaṁ brahāraññe,</div> </td> </tr> <tr> <td> <div class="G">mātāpitusamāgame;</div> </td> </tr> <tr> <td> <div class="G">Karuṇaṁ paridevante,</div> </td> </tr> <tr> <td> <div class="G">sallapante sukhaṁ dukhaṁ.</div> </td> </tr> </table> </div>
</div>
<div class="q" id="p_21Cp_130"> <div class="divNumber">121.</div> <div class="p"> <table class="singleColumn"> <tr> <td> <div class="pN">130</div> <div class="G">Hirottappena garunā,</div> </td> </tr> <tr> <td> <div class="G">ubhinnaṁ upasaṅkami;</div> </td> </tr> <tr> <td> <div class="G">Tadāpi pathavī kampi,</div> </td> </tr> <tr> <td> <div class="G">sineruvanavaṭaṁsakā.</div> </td> </tr> </table> </div>
</div>
<div class="q" id="p_21Cp_131"> <div class="divNumber">122.</div> <div class="p"> <table class="singleColumn"> <tr> <td> <div class="pN">131</div> <div class="G">Punāparaṁ brahāraññā,</div> </td> </tr> <tr> <td> <div class="G">nikkhamitvā sañātibhi;</div> </td> </tr> <tr> <td> <div class="G">Pavisāmi puraṁ rammaṁ,</div> </td> </tr> <tr> <td> <div class="G">jetuttaraṁ puruttamaṁ.</div> </td> </tr> </table> </div>
</div>
<div class="q" id="p_21Cp_132"> <div class="divNumber">123.</div> <div class="p"> <table class="singleColumn"> <tr> <td> <div class="pN">132</div> <div class="G">Ratanāni satta vassiṁsu,</div> </td> </tr> <tr> <td> <div class="G">mahāmegho pavassatha;</div> </td> </tr> <tr> <td> <div class="G">Tadāpi pathavī kampi,</div> </td> </tr> <tr> <td> <div class="G">sineruvanavaṭaṁsakā.</div> </td> </tr> </table> </div>
</div>
<div class="q" id="p_21Cp_133"> <div class="divNumber">124.</div> <div class="p"> <table class="singleColumn"> <tr> <td> <div class="pN">133</div> <div class="G">Acetanāyaṁ pathavī,</div> </td> </tr> <tr> <td> <div class="G">aviññāya sukhaṁ dukhaṁ;</div> </td> </tr> <tr> <td> <div class="G">Sāpi dānabalā mayhaṁ,</div> </td> </tr> <tr> <td> <div class="G">sattakkhattuṁ pakampathā”ti.</div> </td> </tr> </table> </div>
</div>
<div class="CENTER" id="p_21Cp_134">
<span class="pN">134</span>Vessantaracariyaṁ navamaṁ.</div>
</html>
