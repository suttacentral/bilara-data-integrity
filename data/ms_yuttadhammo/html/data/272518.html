<html>
<div class="i">10.4 Catukka</div>
<div class="h">Saṅgītisutta</div>
<div class="h">Catukka</div>
<div class="q" id="p_8D_880"> <div class="divNumber">306.</div> <div class="p">
<span class="pN">880</span>Atthi kho, āvuso, tena bhagavatā jānatā passatā arahatā sammāsambuddhena cattāro dhammā sammadakkhātā. Tattha sabbeheva saṅgāyitabbaṁ, na vivaditabbaṁ…pe…  atthāya hitāya sukhāya devamanussānaṁ. Katame cattāro? </div>
</div>
<div class="q" id="p_8D_881"> <div class="p">
<span class="pN">881</span>Cattāro <span class="bold">satipaṭṭhānā.</span> Idhāvuso, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṁ. Vedanāsu vedanānupassī…pe…  citte cittānupassī…pe…  dhammesu dhammānupassī viharati ātāpī sampajāno satimā vineyya loke abhijjhādomanassaṁ. (1) </div>
</div>
<div class="q" id="p_8D_882"> <div class="p">
<span class="pN">882</span>Cattāro <span class="bold">sammappadhānā.</span> Idhāvuso, bhikkhu anuppannānaṁ pāpakānaṁ akusalānaṁ dhammānaṁ anuppādāya chandaṁ janeti vāyamati vīriyaṁ ārabhati cittaṁ paggaṇhāti padahati. Uppannānaṁ pāpakānaṁ akusalānaṁ dhammānaṁ pahānāya chandaṁ janeti vāyamati vīriyaṁ ārabhati cittaṁ paggaṇhāti padahati. Anuppannānaṁ kusalānaṁ dhammānaṁ uppādāya chandaṁ janeti vāyamati vīriyaṁ ārabhati cittaṁ paggaṇhāti padahati. Uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti vāyamati vīriyaṁ ārabhati cittaṁ paggaṇhāti padahati. (2) </div>
</div>
<div class="q" id="p_8D_883"> <div class="p">
<span class="pN">883</span>Cattāro <span class="bold">iddhipādā.</span> Idhāvuso, bhikkhu chandasamādhipadhānasaṅkhārasamannāgataṁ iddhipādaṁ bhāveti. Cittasamādhipadhānasaṅkhārasamannāgataṁ iddhipādaṁ bhāveti. Vīriyasamādhipadhānasaṅkhārasamannāgataṁ iddhipādaṁ bhāveti. Vīmaṁsāsamādhipadhānasaṅkhārasamannāgataṁ iddhipādaṁ bhāveti. (3) </div>
</div>
<div class="q" id="p_8D_884"> <div class="p">
<span class="pN">884</span>Cattāri <span class="bold">jhānāni.</span> Idhāvuso, bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati. Vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati. Pītiyā ca virāgā upekkhako ca viharati sato ca sampajāno, sukhañca kāyena paṭisaṁvedeti, yaṁ taṁ ariyā ācikkhanti—  ‘upekkhako satimā sukhavihārī’ti tatiyaṁ jhānaṁ upasampajja viharati. Sukhassa ca pahānā dukkhassa ca pahānā, pubbeva somanassadomanassānaṁ atthaṅgamā, adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati. (4) </div>
</div>
<div class="q" id="p_8D_885"> <div class="divNumber">307.</div> <div class="p">
<span class="pN">885</span>Catasso <span class="bold">samādhibhāvanā.</span> Atthāvuso, samādhibhāvanā bhāvitā bahulīkatā diṭṭhadhammasukhavihārāya saṁvattati. Atthāvuso, samādhibhāvanā bhāvitā bahulīkatā ñāṇadassanapaṭilābhāya saṁvattati. Atthāvuso samādhibhāvanā bhāvitā bahulīkatā satisampajaññāya saṁvattati. Atthāvuso samādhibhāvanā bhāvitā bahulīkatā āsavānaṁ khayāya saṁvattati. </div>
</div>
<div class="q" id="p_8D_886"> <div class="p">
<span class="pN">886</span>Katamā cāvuso, samādhibhāvanā bhāvitā bahulīkatā diṭṭhadhammasukhavihārāya saṁvattati? Idhāvuso, bhikkhu vivicceva kāmehi vivicca akusalehi dhammehi savitakkaṁ…pe…  catutthaṁ jhānaṁ upasampajja viharati. Ayaṁ, āvuso, samādhibhāvanā bhāvitā bahulīkatā diṭṭhadhammasukhavihārāya saṁvattati. (5.1) </div>
</div>
<div class="q" id="p_8D_887"> <div class="p">
<span class="pN">887</span>Katamā cāvuso, samādhibhāvanā bhāvitā bahulīkatā ñāṇadassanapaṭilābhāya saṁvattati? Idhāvuso, bhikkhu ālokasaññaṁ manasi karoti, divāsaññaṁ adhiṭṭhāti yathā divā tathā rattiṁ, yathā rattiṁ tathā divā. Iti vivaṭena cetasā apariyonaddhena sappabhāsaṁ cittaṁ bhāveti. Ayaṁ, āvuso, samādhibhāvanā bhāvitā bahulīkatā ñāṇadassanapaṭilābhāya saṁvattati. (5.2) </div>
</div>
<div class="q" id="p_8D_888"> <div class="p">
<span class="pN">888</span>Katamā cāvuso, samādhibhāvanā bhāvitā bahulīkatā satisampajaññāya saṁvattati? Idhāvuso, bhikkhuno viditā vedanā uppajjanti, viditā upaṭṭhahanti, viditā abbhatthaṁ gacchanti. Viditā saññā uppajjanti, viditā upaṭṭhahanti, viditā abbhatthaṁ gacchanti. Viditā vitakkā uppajjanti, viditā upaṭṭhahanti, viditā abbhatthaṁ gacchanti. Ayaṁ, āvuso, samādhibhāvanā bhāvitā bahulīkatā satisampajaññāya saṁvattati. (5.3) </div>
</div>
<div class="q" id="p_8D_889"> <div class="p">
<span class="pN">889</span>Katamā cāvuso, samādhibhāvanā bhāvitā bahulīkatā āsavānaṁ khayāya saṁvattati? Idhāvuso, bhikkhu pañcasu upādānakkhandhesu udayabbayānupassī viharati. Iti rūpaṁ, iti rūpassa samudayo, iti rūpassa atthaṅgamo. Iti vedanā…pe…  iti saññā…  iti saṅkhārā…  iti viññāṇaṁ, iti viññāṇassa samudayo, iti viññāṇassa atthaṅgamo. Ayaṁ, āvuso, samādhibhāvanā bhāvitā bahulīkatā āsavānaṁ khayāya saṁvattati. (5.4) </div>
</div>
<div class="q" id="p_8D_890"> <div class="divNumber">308.</div> <div class="p">
<span class="pN">890</span>Catasso <span class="bold">appamaññā.</span> Idhāvuso, bhikkhu mettāsahagatena cetasā ekaṁ disaṁ pharitvā viharati. Tathā dutiyaṁ. Tathā tatiyaṁ. Tathā catutthaṁ. Iti uddhamadho tiriyaṁ sabbadhi sabbattatāya sabbāvantaṁ lokaṁ mettāsahagatena cetasā vipulena mahaggatena appamāṇena averena abyāpajjena pharitvā viharati. Karuṇāsahagatena cetasā…pe…  muditāsahagatena cetasā…pe…  upekkhāsahagatena cetasā ekaṁ disaṁ pharitvā viharati. Tathā dutiyaṁ. Tathā tatiyaṁ. Tathā catutthaṁ. Iti uddhamadho tiriyaṁ sabbadhi sabbattatāya sabbāvantaṁ lokaṁ upekkhāsahagatena cetasā vipulena mahaggatena appamāṇena averena abyāpajjena pharitvā viharati. (6) </div>
</div>
<div class="q" id="p_8D_891"> <div class="p">
<span class="pN">891</span>Cattāro <span class="bold">āruppā</span>. Idhāvuso, bhikkhu sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ‘ananto ākāso’ti ākāsānañcāyatanaṁ upasampajja viharati. Sabbaso ākāsānañcāyatanaṁ samatikkamma ‘anantaṁ viññāṇan’ti viññāṇañcāyatanaṁ upasampajja viharati. Sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanaṁ upasampajja viharati. Sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharati. (7) </div>
</div>
<div class="q" id="p_8D_892"> <div class="p">
<span class="pN">892</span>Cattāri <span class="bold">apassenāni.</span> Idhāvuso, bhikkhu saṅkhāyekaṁ paṭisevati, saṅkhāyekaṁ adhivāseti, saṅkhāyekaṁ parivajjeti, saṅkhāyekaṁ vinodeti. (8) </div>
</div>
<div class="q" id="p_8D_893"> <div class="divNumber">309.</div> <div class="p">
<span class="pN">893</span>Cattāro <span class="bold">ariyavaṁsā.</span> Idhāvuso, bhikkhu santuṭṭho hoti itarītarena cīvarena, itarītaracīvarasantuṭṭhiyā ca vaṇṇavādī, na ca cīvarahetu anesanaṁ appatirūpaṁ āpajjati; aladdhā ca cīvaraṁ na paritassati, laddhā ca cīvaraṁ agadhito amucchito anajjhāpanno ādīnavadassāvī nissaraṇapañño paribhuñjati; tāya ca pana itarītaracīvarasantuṭṭhiyā nevattānukkaṁseti na paraṁ vambheti. Yo hi tattha dakkho analaso sampajāno paṭissato, ayaṁ vuccatāvuso—  ‘bhikkhu porāṇe aggaññe ariyavaṁse ṭhito’. (9.1) </div>
</div>
<div class="q" id="p_8D_894"> <div class="p">
<span class="pN">894</span>Puna caparaṁ, āvuso, bhikkhu santuṭṭho hoti itarītarena piṇḍapātena, itarītarapiṇḍapātasantuṭṭhiyā ca vaṇṇavādī, na ca piṇḍapātahetu anesanaṁ appatirūpaṁ āpajjati; aladdhā ca piṇḍapātaṁ na paritassati, laddhā ca piṇḍapātaṁ agadhito amucchito anajjhāpanno ādīnavadassāvī nissaraṇapañño paribhuñjati; tāya ca pana itarītarapiṇḍapātasantuṭṭhiyā nevattānukkaṁseti na paraṁ vambheti. Yo hi tattha dakkho analaso sampajāno paṭissato, ayaṁ vuccatāvuso—  ‘bhikkhu porāṇe aggaññe ariyavaṁse ṭhito’. (9.2) </div>
</div>
<div class="q" id="p_8D_895"> <div class="p">
<span class="pN">895</span>Puna caparaṁ, āvuso, bhikkhu santuṭṭho hoti itarītarena senāsanena, itarītarasenāsanasantuṭṭhiyā ca vaṇṇavādī, na ca senāsanahetu anesanaṁ appatirūpaṁ āpajjati; aladdhā ca senāsanaṁ na paritassati, laddhā ca senāsanaṁ agadhito amucchito anajjhāpanno ādīnavadassāvī nissaraṇapañño paribhuñjati; tāya ca pana itarītarasenāsanasantuṭṭhiyā nevattānukkaṁseti na paraṁ vambheti. Yo hi tattha dakkho analaso sampajāno paṭissato, ayaṁ vuccatāvuso—  ‘bhikkhu porāṇe aggaññe ariyavaṁse ṭhito’. (9.3) </div>
</div>
<div class="q" id="p_8D_896"> <div class="p">
<span class="pN">896</span>Puna caparaṁ, āvuso, bhikkhu pahānārāmo hoti pahānarato, bhāvanārāmo hoti bhāvanārato; tāya ca pana pahānārāmatāya pahānaratiyā bhāvanārāmatāya bhāvanāratiyā nevattānukkaṁseti na paraṁ vambheti. Yo hi tattha dakkho analaso sampajāno paṭissato ayaṁ vuccatāvuso—  ‘bhikkhu porāṇe aggaññe ariyavaṁse ṭhito’. (9.4) </div>
</div>
<div class="q" id="p_8D_897"> <div class="divNumber">310.</div> <div class="p">
<span class="pN">897</span>Cattāri <span class="bold">padhānāni.</span> Saṁvarapadhānaṁ pahānapadhānaṁ bhāvanāpadhānaṁ anurakkhaṇāpadhānaṁ. Katamañcāvuso, saṁvarapadhānaṁ? Idhāvuso, bhikkhu cakkhunā rūpaṁ disvā na nimittaggāhī hoti nānubyañjanaggāhī. Yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya paṭipajjati, rakkhati cakkhundriyaṁ, cakkhundriye saṁvaraṁ āpajjati. Sotena saddaṁ sutvā…  ghānena gandhaṁ ghāyitvā…  jivhāya rasaṁ sāyitvā…  kāyena phoṭṭhabbaṁ phusitvā…  manasā dhammaṁ viññāya na nimittaggāhī hoti nānubyañjanaggāhī. Yatvādhikaraṇamenaṁ manindriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya paṭipajjati, rakkhati manindriyaṁ, manindriye saṁvaraṁ āpajjati. Idaṁ vuccatāvuso, saṁvarapadhānaṁ. (10.1) </div>
</div>
<div class="q" id="p_8D_898"> <div class="p">
<span class="pN">898</span>Katamañcāvuso, pahānapadhānaṁ? Idhāvuso, bhikkhu uppannaṁ kāmavitakkaṁ nādhivāseti pajahati vinodeti byantiṁ karoti anabhāvaṁ gameti. Uppannaṁ byāpādavitakkaṁ…pe…  uppannaṁ vihiṁsāvitakkaṁ…  uppannuppanne pāpake akusale dhamme nādhivāseti pajahati vinodeti byantiṁ karoti anabhāvaṁ gameti. Idaṁ vuccatāvuso, pahānapadhānaṁ. (10.2) </div>
</div>
<div class="q" id="p_8D_899"> <div class="p">
<span class="pN">899</span>Katamañcāvuso, bhāvanāpadhānaṁ? Idhāvuso, bhikkhu satisambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ. Dhammavicayasambojjhaṅgaṁ bhāveti…  vīriyasambojjhaṅgaṁ bhāveti…  pītisambojjhaṅgaṁ bhāveti…  passaddhisambojjhaṅgaṁ bhāveti…  samādhisambojjhaṅgaṁ bhāveti…  upekkhāsambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ. Idaṁ vuccatāvuso, bhāvanāpadhānaṁ. (10.3) </div>
</div>
<div class="q" id="p_8D_900"> <div class="p">
<span class="pN">900</span>Katamañcāvuso, anurakkhaṇāpadhānaṁ? Idhāvuso, bhikkhu uppannaṁ bhadrakaṁ samādhinimittaṁ anurakkhati—  aṭṭhikasaññaṁ, puḷuvakasaññaṁ, vinīlakasaññaṁ, vicchiddakasaññaṁ, uddhumātakasaññaṁ. Idaṁ vuccatāvuso, anurakkhaṇāpadhānaṁ. (10.4) </div>
</div>
<div class="q" id="p_8D_901"> <div class="p">
<span class="pN">901</span>Cattāri <span class="bold">ñāṇāni— </span> dhamme ñāṇaṁ, anvaye ñāṇaṁ, pariye ñāṇaṁ, sammutiyā ñāṇaṁ. (11) </div>
</div>
<div class="q" id="p_8D_902"> <div class="p">
<span class="pN">902</span>Aparānipi cattāri ñāṇāni—  dukkhe ñāṇaṁ, dukkhasamudaye ñāṇaṁ, dukkhanirodhe ñāṇaṁ, dukkhanirodhagāminiyā paṭipadāya ñāṇaṁ. (12) </div>
</div>
<div class="q" id="p_8D_903"> <div class="divNumber">311.</div> <div class="p">
<span class="pN">903</span>Cattāri <span class="bold">sotāpattiyaṅgāni— </span> sappurisasaṁsevo, saddhammassavanaṁ, yonisomanasikāro, dhammānudhammappaṭipatti. (13) </div>
</div>
<div class="q" id="p_8D_904"> <div class="p">
<span class="pN">904</span>Cattāri <span class="bold">sotāpannassa aṅgāni.</span> Idhāvuso, ariyasāvako buddhe aveccappasādena samannāgato hoti—  ‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho, bhagavā’ti. Dhamme aveccappasādena samannāgato hoti—  ‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhī’ti. Saṁghe aveccappasādena samannāgato hoti—  ‘suppaṭipanno bhagavato sāvakasaṁgho ujuppaṭipanno bhagavato sāvakasaṁgho ñāyappaṭipanno bhagavato sāvakasaṁgho sāmīcippaṭipanno bhagavato sāvakasaṁgho yadidaṁ cattāri purisayugāni aṭṭha purisapuggalā, esa bhagavato sāvakasaṁgho āhuneyyo pāhuneyyo dakkhiṇeyyo añjalikaraṇīyo anuttaraṁ puññakkhettaṁ lokassā’ti. Ariyakantehi sīlehi samannāgato hoti akhaṇḍehi acchiddehi asabalehi akammāsehi bhujissehi viññuppasatthehi aparāmaṭṭhehi samādhisaṁvattanikehi. (14) </div>
</div>
<div class="q" id="p_8D_905"> <div class="p">
<span class="pN">905</span>Cattāri <span class="bold">sāmaññaphalāni— </span> sotāpattiphalaṁ, sakadāgāmiphalaṁ, anāgāmiphalaṁ, arahattaphalaṁ. (15) </div>
</div>
<div class="q" id="p_8D_906"> <div class="p">
<span class="pN">906</span>Catasso <span class="bold">dhātuyo— </span> pathavīdhātu, āpodhātu, tejodhātu, vāyodhātu. (16) </div>
</div>
<div class="q" id="p_8D_907"> <div class="p">
<span class="pN">907</span>Cattāro <span class="bold">āhārā— </span> kabaḷīkāro āhāro oḷāriko vā sukhumo vā, phasso dutiyo, manosañcetanā tatiyā, viññāṇaṁ catutthaṁ. (17) </div>
</div>
<div class="q" id="p_8D_908"> <div class="p">
<span class="pN">908</span>Catasso <span class="bold">viññāṇaṭṭhitiyo.</span> Rūpūpāyaṁ vā, āvuso, viññāṇaṁ tiṭṭhamānaṁ tiṭṭhati rūpārammaṇaṁ rūpappatiṭṭhaṁ nandūpasecanaṁ vuddhiṁ virūḷhiṁ vepullaṁ āpajjati; vedanūpāyaṁ vā āvuso…  saññūpāyaṁ vā, āvuso…pe…  saṅkhārūpāyaṁ vā, āvuso, viññāṇaṁ tiṭṭhamānaṁ tiṭṭhati saṅkhārārammaṇaṁ saṅkhārappatiṭṭhaṁ nandūpasecanaṁ vuddhiṁ virūḷhiṁ vepullaṁ āpajjati. (18) </div>
</div>
<div class="q" id="p_8D_909"> <div class="p">
<span class="pN">909</span>Cattāri <span class="bold">agatigamanāni— </span> chandāgatiṁ gacchati, dosāgatiṁ gacchati, mohāgatiṁ gacchati, bhayāgatiṁ gacchati. (19) </div>
</div>
<div class="q" id="p_8D_910"> <div class="p">
<span class="pN">910</span>Cattāro <span class="bold">taṇhuppādā— </span> cīvarahetu vā, āvuso, bhikkhuno taṇhā uppajjamānā uppajjati; piṇḍapātahetu vā, āvuso, bhikkhuno taṇhā uppajjamānā uppajjati; senāsanahetu vā, āvuso, bhikkhuno taṇhā uppajjamānā uppajjati; itibhavābhavahetu vā, āvuso, bhikkhuno taṇhā uppajjamānā uppajjati. (20) </div>
</div>
<div class="q" id="p_8D_911"> <div class="p">
<span class="pN">911</span>Catasso <span class="bold">paṭipadā— </span> dukkhā paṭipadā dandhābhiññā, dukkhā paṭipadā khippābhiññā, sukhā paṭipadā dandhābhiññā, sukhā paṭipadā khippābhiññā. (21) </div>
</div>
<div class="q" id="p_8D_912"> <div class="p">
<span class="pN">912</span>Aparāpi catasso <span class="bold">paṭipadā— </span> akkhamā paṭipadā, khamā paṭipadā, damā paṭipadā, samā paṭipadā. (22) </div>
</div>
<div class="q" id="p_8D_913"> <div class="p">
<span class="pN">913</span>Cattāri <span class="bold">dhammapadāni— </span> anabhijjhā dhammapadaṁ, abyāpādo dhammapadaṁ, sammāsati dhammapadaṁ, sammāsamādhi dhammapadaṁ. (23) </div>
</div>
<div class="q" id="p_8D_914"> <div class="p">
<span class="pN">914</span>Cattāri <span class="bold">dhammasamādānāni— </span> atthāvuso, dhammasamādānaṁ paccuppannadukkhañceva āyatiñca dukkhavipākaṁ. Atthāvuso, dhammasamādānaṁ paccuppannadukkhaṁ āyatiṁ sukhavipākaṁ. Atthāvuso, dhammasamādānaṁ paccuppannasukhaṁ āyatiṁ dukkhavipākaṁ. Atthāvuso, dhammasamādānaṁ paccuppannasukhañceva āyatiñca sukhavipākaṁ. (24) </div>
</div>
<div class="q" id="p_8D_915"> <div class="p">
<span class="pN">915</span>Cattāro <span class="bold">dhammakkhandhā— </span> sīlakkhandho, samādhikkhandho, paññākkhandho, vimuttikkhandho. (25) </div>
</div>
<div class="q" id="p_8D_916"> <div class="p">
<span class="pN">916</span>Cattāri <span class="bold">balāni— </span> vīriyabalaṁ, satibalaṁ, samādhibalaṁ, paññābalaṁ. (26) </div>
</div>
<div class="q" id="p_8D_917"> <div class="p">
<span class="pN">917</span>Cattāri <span class="bold">adhiṭṭhānāni— </span> paññādhiṭṭhānaṁ, saccādhiṭṭhānaṁ, cāgādhiṭṭhānaṁ, upasamādhiṭṭhānaṁ. (27) </div>
</div>
<div class="q" id="p_8D_918"> <div class="divNumber">312.</div> <div class="p">
<span class="pN">918</span>Cattāri <span class="bold">pañhabyākaraṇāni</span><span class="bold">— </span> ekaṁsabyākaraṇīyo pañho, paṭipucchābyākaraṇīyo pañho, vibhajjabyākaraṇīyo pañho, ṭhapanīyo pañho. (28) </div>
</div>
<div class="q" id="p_8D_919"> <div class="p">
<span class="pN">919</span>Cattāri <span class="bold">kammāni— </span> atthāvuso, kammaṁ kaṇhaṁ kaṇhavipākaṁ. Atthāvuso, kammaṁ sukkaṁ sukkavipākaṁ. Atthāvuso, kammaṁ kaṇhasukkaṁ kaṇhasukkavipākaṁ. Atthāvuso, kammaṁ akaṇhaasukkaṁ akaṇhaasukkavipākaṁ kammakkhayāya saṁvattati. (29) </div>
</div>
<div class="q" id="p_8D_920"> <div class="p">
<span class="pN">920</span>Cattāro <span class="bold">sacchikaraṇīyā dhammā— </span> pubbenivāso satiyā sacchikaraṇīyo; sattānaṁ cutūpapāto cakkhunā sacchikaraṇīyo; aṭṭha vimokkhā kāyena sacchikaraṇīyā; āsavānaṁ khayo paññāya sacchikaraṇīyo. (30) </div>
</div>
<div class="q" id="p_8D_921"> <div class="p">
<span class="pN">921</span>Cattāro <span class="bold">oghā— </span> kāmogho, bhavogho, diṭṭhogho, avijjogho. (31) </div>
</div>
<div class="q" id="p_8D_922"> <div class="p">
<span class="pN">922</span>Cattāro <span class="bold">yogā— </span> kāmayogo, bhavayogo, diṭṭhiyogo, avijjāyogo. (32) </div>
</div>
<div class="q" id="p_8D_923"> <div class="p">
<span class="pN">923</span>Cattāro <span class="bold">visaññogā— </span> kāmayogavisaññogo, bhavayogavisaññogo, diṭṭhiyogavisaññogo, avijjāyogavisaññogo. (33) </div>
</div>
<div class="q" id="p_8D_924"> <div class="p">
<span class="pN">924</span>Cattāro <span class="bold">ganthā— </span> abhijjhā kāyagantho, byāpādo kāyagantho, sīlabbataparāmāso kāyagantho, idaṁsaccābhiniveso kāyagantho. (34) </div>
</div>
<div class="q" id="p_8D_925"> <div class="p">
<span class="pN">925</span>Cattāri <span class="bold">upādānāni— </span> kāmupādānaṁ, diṭṭhupādānaṁ, sīlabbatupādānaṁ, attavādupādānaṁ. (35) </div>
</div>
<div class="q" id="p_8D_926"> <div class="p">
<span class="pN">926</span>Catasso <span class="bold">yoniyo— </span> aṇḍajayoni, jalābujayoni, saṁsedajayoni, opapātikayoni. (36) </div>
</div>
<div class="q" id="p_8D_927"> <div class="p">
<span class="pN">927</span>Catasso <span class="bold">gabbhāvakkantiyo.</span> Idhāvuso, ekacco asampajāno mātukucchiṁ okkamati, asampajāno mātukucchismiṁ ṭhāti, asampajāno mātukucchimhā nikkhamati, ayaṁ paṭhamā gabbhāvakkanti. Puna caparaṁ, āvuso, idhekacco sampajāno mātukucchiṁ okkamati, asampajāno mātukucchismiṁ ṭhāti, asampajāno mātukucchimhā nikkhamati, ayaṁ dutiyā gabbhāvakkanti. Puna caparaṁ, āvuso, idhekacco sampajāno mātukucchiṁ okkamati, sampajāno mātukucchismiṁ ṭhāti, asampajāno mātukucchimhā nikkhamati, ayaṁ tatiyā gabbhāvakkanti. Puna caparaṁ, āvuso, idhekacco sampajāno mātukucchiṁ okkamati, sampajāno mātukucchismiṁ ṭhāti, sampajāno mātukucchimhā nikkhamati, ayaṁ catutthā gabbhāvakkanti. (37) </div>
</div>
<div class="q" id="p_8D_928"> <div class="p">
<span class="pN">928</span>Cattāro <span class="bold">attabhāvapaṭilābhā.</span> Atthāvuso, attabhāvapaṭilābho, yasmiṁ attabhāvapaṭilābhe attasañcetanāyeva kamati, no parasañcetanā. Atthāvuso, attabhāvapaṭilābho, yasmiṁ attabhāvapaṭilābhe parasañcetanāyeva kamati, no attasañcetanā. Atthāvuso, attabhāvapaṭilābho, yasmiṁ attabhāvapaṭilābhe attasañcetanā ceva kamati parasañcetanā ca. Atthāvuso, attabhāvapaṭilābho, yasmiṁ attabhāvapaṭilābhe neva attasañcetanā kamati, no parasañcetanā. (38) </div>
</div>
<div class="q" id="p_8D_929"> <div class="divNumber">313.</div> <div class="p">
<span class="pN">929</span>Catasso <span class="bold">dakkhiṇāvisuddhiyo.</span> Atthāvuso, dakkhiṇā dāyakato visujjhati no paṭiggāhakato. Atthāvuso, dakkhiṇā paṭiggāhakato visujjhati no dāyakato. Atthāvuso, dakkhiṇā neva dāyakato visujjhati no paṭiggāhakato. Atthāvuso, dakkhiṇā dāyakato ceva visujjhati paṭiggāhakato ca. (39) </div>
</div>
<div class="q" id="p_8D_930"> <div class="p">
<span class="pN">930</span>Cattāri <span class="bold">saṅgahavatthūni— </span> dānaṁ, peyyavajjaṁ, atthacariyā, samānattatā. (40) </div>
</div>
<div class="q" id="p_8D_931"> <div class="p">
<span class="pN">931</span>Cattāro <span class="bold">anariyavohārā— </span> musāvādo, pisuṇāvācā, pharusāvācā, samphappalāpo. (41) </div>
</div>
<div class="q" id="p_8D_932"> <div class="p">
<span class="pN">932</span>Cattāro <span class="bold">ariyavohārā— </span> musāvādā veramaṇī, pisuṇāya vācāya veramaṇī, pharusāya vācāya veramaṇī, samphappalāpā veramaṇī. (42) </div>
</div>
<div class="q" id="p_8D_933"> <div class="p">
<span class="pN">933</span>Aparepi cattāro <span class="bold">anariyavohārā— </span> adiṭṭhe diṭṭhavāditā, assute sutavāditā, amute mutavāditā, aviññāte viññātavāditā. (43) </div>
</div>
<div class="q" id="p_8D_934"> <div class="p">
<span class="pN">934</span>Aparepi cattāro <span class="bold">ariyavohārā— </span> adiṭṭhe adiṭṭhavāditā, assute assutavāditā, amute amutavāditā, aviññāte aviññātavāditā. (44) </div>
</div>
<div class="q" id="p_8D_935"> <div class="p">
<span class="pN">935</span>Aparepi cattāro <span class="bold">anariyavohārā— </span> diṭṭhe adiṭṭhavāditā, sute assutavāditā, mute amutavāditā, viññāte aviññātavāditā. (45) </div>
</div>
<div class="q" id="p_8D_936"> <div class="p">
<span class="pN">936</span>Aparepi cattāro <span class="bold">ariyavohārā— </span> diṭṭhe diṭṭhavāditā, sute sutavāditā, mute mutavāditā, viññāte viññātavāditā. (46) </div>
</div>
<div class="q" id="p_8D_937"> <div class="divNumber">314.</div> <div class="p">
<span class="pN">937</span>Cattāro <span class="bold">puggalā.</span> Idhāvuso, ekacco puggalo attantapo hoti attaparitāpanānuyogamanuyutto. Idhāvuso, ekacco puggalo parantapo hoti paraparitāpanānuyogamanuyutto. Idhāvuso, ekacco puggalo attantapo ca hoti attaparitāpanānuyogamanuyutto, parantapo ca paraparitāpanānuyogamanuyutto. Idhāvuso, ekacco puggalo neva attantapo hoti na attaparitāpanānuyogamanuyutto na parantapo na paraparitāpanānuyogamanuyutto. So anattantapo aparantapo diṭṭheva dhamme nicchāto nibbuto sītībhūto sukhappaṭisaṁvedī brahmabhūtena attanā viharati. (47) </div>
</div>
<div class="q" id="p_8D_938"> <div class="p">
<span class="pN">938</span>Aparepi cattāro <span class="bold">puggalā.</span> Idhāvuso, ekacco puggalo attahitāya paṭipanno hoti no parahitāya. Idhāvuso, ekacco puggalo parahitāya paṭipanno hoti no attahitāya. Idhāvuso, ekacco puggalo neva attahitāya paṭipanno hoti no parahitāya. Idhāvuso, ekacco puggalo attahitāya ceva paṭipanno hoti parahitāya ca. (48) </div>
</div>
<div class="q" id="p_8D_939"> <div class="p">
<span class="pN">939</span>Aparepi cattāro <span class="bold">puggalā— </span> tamo tamaparāyano, tamo jotiparāyano, joti tamaparāyano, joti jotiparāyano. (49) </div>
</div>
<div class="q" id="p_8D_940"> <div class="p">
<span class="pN">940</span>Aparepi cattāro <span class="bold">puggalā— </span> samaṇamacalo, samaṇapadumo, samaṇapuṇḍarīko, samaṇesu samaṇasukhumālo. (50) </div>
</div>
<div class="q" id="p_8D_941"> <div class="p">
<span class="pN">941</span>Ime kho, āvuso, tena bhagavatā jānatā passatā arahatā sammāsambuddhena cattāro dhammā sammadakkhātā; tattha sabbeheva saṅgāyitabbaṁ…pe…  atthāya hitāya sukhāya devamanussānaṁ. </div>
</div>
<div class="CENTER" id="p_8D_942">
<span class="pN">942</span>Paṭhamabhāṇavāro niṭṭhito.</div>
</html>
