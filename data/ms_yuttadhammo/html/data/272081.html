<html>
<div class="i">10.9 Upālisaṁghasāmaggīpucchā</div>
<div class="h">Kosambakakkhandhaka</div>
<div class="h">Upālisaṁghasāmaggīpucchā</div>
<div class="q" id="p_3V_2021"> <div class="divNumber">476.</div> <div class="p">
<span class="pN">2021</span>Atha kho āyasmā upāli yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā upāli bhagavantaṁ etadavoca— “yasmiṁ, bhante, vatthusmiṁ hoti saṁghassa bhaṇḍanaṁ kalaho viggaho vivādo saṁghabhedo saṁgharāji saṁghavavatthānaṁ saṁghanānākaraṇaṁ, saṁgho taṁ vatthuṁ avinicchinitvā amūlā mūlaṁ gantvā saṁghasāmaggiṁ karoti, dhammikā nu kho sā, bhante, saṁghasāmaggī”ti? “Yasmiṁ, upāli, vatthusmiṁ hoti saṁghassa bhaṇḍanaṁ kalaho viggaho vivādo saṁghabhedo saṁgharāji saṁghavavatthānaṁ saṁghanānākaraṇaṁ, saṁgho taṁ vatthuṁ avinicchinitvā amūlā mūlaṁ gantvā saṁghasāmaggiṁ karoti, adhammikā sā, upāli, saṁghasāmaggī”ti. </div>
</div>
<div class="q" id="p_3V_2022"> <div class="p">
<span class="pN">2022</span>“Yasmiṁ pana, bhante, vatthusmiṁ hoti saṁghassa bhaṇḍanaṁ kalaho viggaho vivādo saṁghabhedo saṁgharāji saṁghavavatthānaṁ saṁghanānākaraṇaṁ, saṁgho taṁ vatthuṁ vinicchinitvā mūlā mūlaṁ gantvā saṁghasāmaggiṁ karoti, dhammikā nu kho sā, bhante, saṁghasāmaggī”ti? “Yasmiṁ, upāli, vatthusmiṁ hoti saṁghassa bhaṇḍanaṁ kalaho viggaho vivādo saṁghabhedo saṁgharāji saṁghavavatthānaṁ saṁghanānākaraṇaṁ, saṁgho taṁ vatthuṁ vinicchinitvā mūlā mūlaṁ gantvā saṁghasāmaggiṁ karoti, dhammikā sā, upāli, saṁghasāmaggī”ti. </div>
</div>
<div class="q" id="p_3V_2023"> <div class="p">
<span class="pN">2023</span>“Kati nu kho, bhante, saṁghasāmaggiyo”ti? “Dvemā, upāli, saṁghasāmaggiyo— atthupāli, saṁghasāmaggī atthāpetā byañjanupetā; atthupāli, saṁghasāmaggī atthupetā ca byañjanupetā ca. Katamā ca, upāli, saṁghasāmaggī atthāpetā byañjanupetā? Yasmiṁ, upāli, vatthusmiṁ hoti saṁghassa bhaṇḍanaṁ kalaho viggaho vivādo saṁghabhedo saṁgharāji saṁghavavatthānaṁ saṁghanānākaraṇaṁ, saṁgho taṁ vatthuṁ avinicchinitvā amūlā mūlaṁ gantvā saṁghasāmaggiṁ karoti, ayaṁ vuccati, upāli, saṁghasāmaggī atthāpetā byañjanupetā. Katamā ca, upāli, saṁghasāmaggī atthupetā ca byañjanupetā ca? Yasmiṁ, upāli, vatthusmiṁ hoti saṁghassa bhaṇḍanaṁ kalaho viggaho vivādo saṁghabhedo saṁgharāji saṁghavavatthānaṁ saṁghanānākaraṇaṁ, saṁgho taṁ vatthuṁ vinicchinitvā mūlā mūlaṁ gantvā saṁghasāmaggiṁ karoti, ayaṁ vuccati, upāli, saṁghasāmaggī atthupetā ca byañjanupetā ca. Imā kho, upāli, dve saṁghasāmaggiyo”ti. </div>
</div>
<div class="q" id="p_3V_2024"> <div class="divNumber">477.</div> <div class="p">
<span class="pN">2024</span>Atha kho āyasmā upāli uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ gāthāya ajjhabhāsi— </div>
</div>
<div class="q" id="p_3V_2025"> <div class="p"> <table class="singleColumn"> <tr> <td> <div class="pN">2025</div> <div class="G">“Saṁghassa kiccesu ca mantanāsu ca,</div> </td> </tr> <tr> <td> <div class="G">Atthesu jātesu vinicchayesu ca;</div> </td> </tr> <tr> <td> <div class="G">Kathaṁpakārodha naro mahatthiko,</div> </td> </tr> <tr> <td> <div class="G">Bhikkhu kathaṁ hotidha paggahāraho”ti.</div> </td> </tr> </table> </div>
</div>
<div class="q" id="p_3V_2026"> <div class="p"> <table class="singleColumn"> <tr> <td> <div class="pN">2026</div> <div class="G">“Anānuvajjo paṭhamena sīlato,</div> </td> </tr> <tr> <td> <div class="G">Avekkhitācāro susaṁvutindriyo;</div> </td> </tr> <tr> <td> <div class="G">Paccatthikā nūpavadanti dhammato,</div> </td> </tr> <tr> <td> <div class="G">Na hissa taṁ hoti vadeyyu yena naṁ.</div> </td> </tr> </table> </div>
</div>
<div class="q" id="p_3V_2027"> <div class="p"> <table class="singleColumn"> <tr> <td> <div class="pN">2027</div> <div class="G">So tādiso sīlavisuddhiyā ṭhito,</div> </td> </tr> <tr> <td> <div class="G">Visārado hoti visayha bhāsati;</div> </td> </tr> <tr> <td> <div class="G">Nacchambhati parisagato na vedhati,</div> </td> </tr> <tr> <td> <div class="G">Atthaṁ na hāpeti anuyyutaṁ bhaṇaṁ.</div> </td> </tr> </table> </div>
</div>
<div class="q" id="p_3V_2028"> <div class="p"> <table class="singleColumn"> <tr> <td> <div class="pN">2028</div> <div class="G">Tatheva pañhaṁ parisāsu pucchito,</div> </td> </tr> <tr> <td> <div class="G">Na ceva pajjhāyati na maṅku hoti;</div> </td> </tr> <tr> <td> <div class="G">So kālāgataṁ byākaraṇārahaṁ vaco,</div> </td> </tr> <tr> <td> <div class="G">Rañjeti viññūparisaṁ vicakkhaṇo.</div> </td> </tr> </table> </div>
</div>
<div class="q" id="p_3V_2029"> <div class="p"> <table class="singleColumn"> <tr> <td> <div class="pN">2029</div> <div class="G">Sagāravo vuḍḍhataresu bhikkhusu,</div> </td> </tr> <tr> <td> <div class="G">Ācerakamhi ca sake visārado;</div> </td> </tr> <tr> <td> <div class="G">Alaṁ pametuṁ paguṇo kathetave,</div> </td> </tr> <tr> <td> <div class="G">Paccatthikānañca viraddhikovido.</div> </td> </tr> </table> </div>
</div>
<div class="q" id="p_3V_2030"> <div class="p"> <table class="singleColumn"> <tr> <td> <div class="pN">2030</div> <div class="G">Paccatthikā yena vajanti niggahaṁ,</div> </td> </tr> <tr> <td> <div class="G">Mahājano saññapanañca gacchati;</div> </td> </tr> <tr> <td> <div class="G">Sakañca ādāyamayaṁ na riñcati,</div> </td> </tr> <tr> <td> <div class="G">Viyākaraṁ pañhamanūpaghātikaṁ.</div> </td> </tr> </table> </div>
</div>
<div class="q" id="p_3V_2031"> <div class="p"> <table class="singleColumn"> <tr> <td> <div class="pN">2031</div> <div class="G">Dūteyyakammesu alaṁ samuggaho,</div> </td> </tr> <tr> <td> <div class="G">Saṁghassa kiccesu ca āhu naṁ yathā;</div> </td> </tr> <tr> <td> <div class="G">Karaṁ vaco bhikkhugaṇena pesito,</div> </td> </tr> <tr> <td> <div class="G">Ahaṁ karomīti na tena maññati.</div> </td> </tr> </table> </div>
</div>
<div class="q" id="p_3V_2032"> <div class="p"> <table class="singleColumn"> <tr> <td> <div class="pN">2032</div> <div class="G">Āpajjati yāvatakesu vatthusu,</div> </td> </tr> <tr> <td> <div class="G">Āpattiyā hoti yathā ca vuṭṭhiti;</div> </td> </tr> <tr> <td> <div class="G">Ete vibhaṅgā ubhayassa svāgatā,</div> </td> </tr> <tr> <td> <div class="G">Āpatti vuṭṭhānapadassa kovido.</div> </td> </tr> </table> </div>
</div>
<div class="q" id="p_3V_2033"> <div class="p"> <table class="singleColumn"> <tr> <td> <div class="pN">2033</div> <div class="G">Nissāraṇaṁ gacchati yāni cācaraṁ,</div> </td> </tr> <tr> <td> <div class="G">Nissārito hoti yathā ca vattanā;</div> </td> </tr> <tr> <td> <div class="G">Osāraṇaṁ taṁvusitassa jantuno,</div> </td> </tr> <tr> <td> <div class="G">Etampi jānāti vibhaṅgakovido.</div> </td> </tr> </table> </div>
</div>
<div class="q" id="p_3V_2034"> <div class="p"> <table class="singleColumn"> <tr> <td> <div class="pN">2034</div> <div class="G">Sagāravo vuḍḍhataresu bhikkhusu,</div> </td> </tr> <tr> <td> <div class="G">Navesu theresu ca majjhimesu ca;</div> </td> </tr> <tr> <td> <div class="G">Mahājanassatthacarodha paṇḍito,</div> </td> </tr> <tr> <td> <div class="G">So tādiso bhikkhu idha paggahāraho”ti.</div> </td> </tr> </table> </div>
</div>
<div class="CENTER" id="p_3V_2035">
<span class="pN">2035</span>Kosambakakkhandhako dasamo.</div>
<div class="SUMMARY" id="p_3V_2036">
<span class="pN">2036</span><span class="firstLetter">T</span>assuddānaṁ</div>
<div class="q" id="p_3V_2037"> <div class="p"> <table class="singleColumn"> <tr> <td> <div class="pN">2037</div> <div class="G">Kosambiyaṁ jinavaro,</div> </td> </tr> <tr> <td> <div class="G">vivādāpattidassane;</div> </td> </tr> <tr> <td> <div class="G">Nukkhipeyya yasmiṁ tasmiṁ,</div> </td> </tr> <tr> <td> <div class="G">saddhāyāpatti desaye.</div> </td> </tr> </table> </div>
</div>
<div class="q" id="p_3V_2038"> <div class="p"> <table class="singleColumn"> <tr> <td> <div class="pN">2038</div> <div class="G">Antosīmāyaṁ tattheva,</div> </td> </tr> <tr> <td> <div class="G">bālakañceva vaṁsadā;</div> </td> </tr> <tr> <td> <div class="G">Pālileyyā ca sāvatthi,</div> </td> </tr> <tr> <td> <div class="G">sāriputto ca kolito.</div> </td> </tr> </table> </div>
</div>
<div class="q" id="p_3V_2039"> <div class="p"> <table class="singleColumn"> <tr> <td> <div class="pN">2039</div> <div class="G">Mahākassapakaccānā,</div> </td> </tr> <tr> <td> <div class="G">koṭṭhiko kappinena ca;</div> </td> </tr> <tr> <td> <div class="G">Mahācundo anuruddho,</div> </td> </tr> <tr> <td> <div class="G">revato upāli cubho.</div> </td> </tr> </table> </div>
</div>
<div class="q" id="p_3V_2040"> <div class="p"> <table class="singleColumn"> <tr> <td> <div class="pN">2040</div> <div class="G">Ānando rāhulo ceva,</div> </td> </tr> <tr> <td> <div class="G">gotamīnāthapiṇḍiko;</div> </td> </tr> <tr> <td> <div class="G">Senāsanaṁ vivittañca,</div> </td> </tr> <tr> <td> <div class="G">āmisaṁ samakampi ca.</div> </td> </tr> </table> </div>
</div>
<div class="q" id="p_3V_2041"> <div class="p"> <table class="singleColumn"> <tr> <td> <div class="pN">2041</div> <div class="G">Na kehi chando dātabbo,</div> </td> </tr> <tr> <td> <div class="G">upāliparipucchito;</div> </td> </tr> <tr> <td> <div class="G">Anānuvajjo sīlena,</div> </td> </tr> <tr> <td> <div class="G">sāmaggī jinasāsaneti.</div> </td> </tr> </table> </div>
</div>
<div class="ENDH3" id="p_3V_2042">
<span class="pN">2042</span>Kosambakakkhandhako niṭṭhito.</div>
<div class="ENDH3" id="p_3V_2043">
<span class="pN">2043</span>Mahāvaggo niṭṭhito.</div>
<div class="ENDBOOK" id="p_3V_2044">
<span class="pN">2044</span>Mahāvaggapāḷi niṭṭhitā.</div>
</html>
