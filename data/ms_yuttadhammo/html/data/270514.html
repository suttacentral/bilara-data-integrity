<html>
<div class="i">22.1.10.7 Mahāvanavaṇṇanā</div>
<div class="h">Mahānipāta</div>
<div class="h">Mūgapakkhavagga</div>
<div class="h">Vessantarajātaka</div>
<div class="h">Mahāvanavaṇṇanā</div>
<div class="q" id="p_23J_3359"> <div class="divNumber">2007.</div> <div class="p"> <table class="singleColumn"> <tr> <td> <div class="pN">3359</div> <div class="G">Gacchanto so bhāradvājo,</div> </td> </tr> <tr> <td> <div class="G">addassa accutaṁ isiṁ;</div> </td> </tr> <tr> <td> <div class="G">Disvāna taṁ bhāradvājo,</div> </td> </tr> <tr> <td> <div class="G">sammodi isinā saha.</div> </td> </tr> </table> </div>
</div>
<div class="q" id="p_23J_3360"> <div class="divNumber">2008.</div> <div class="p"> <table class="singleColumn"> <tr> <td> <div class="pN">3360</div> <div class="G">“Kacci nu bhoto kusalaṁ,</div> </td> </tr> <tr> <td> <div class="G">kacci bhoto anāmayaṁ;</div> </td> </tr> <tr> <td> <div class="G">Kacci uñchena yāpesi,</div> </td> </tr> <tr> <td> <div class="G">kacci mūlaphalā bahū.</div> </td> </tr> </table> </div>
</div>
<div class="q" id="p_23J_3361"> <div class="divNumber">2009.</div> <div class="p"> <table class="singleColumn"> <tr> <td> <div class="pN">3361</div> <div class="G">Kacci ḍaṁsā makasā ca,</div> </td> </tr> <tr> <td> <div class="G">appameva sarīsapā;</div> </td> </tr> <tr> <td> <div class="G">Vane vāḷamigākiṇṇe,</div> </td> </tr> <tr> <td> <div class="G">kacci hiṁsā na vijjati”.</div> </td> </tr> </table> </div>
</div>
<div class="q" id="p_23J_3362"> <div class="divNumber">2010.</div> <div class="p"> <table class="singleColumn"> <tr> <td> <div class="pN">3362</div> <div class="G">“Kusalañceva me brahme,</div> </td> </tr> <tr> <td> <div class="G">atho brahme anāmayaṁ;</div> </td> </tr> <tr> <td> <div class="G">Atho uñchena yāpemi,</div> </td> </tr> <tr> <td> <div class="G">atho mūlaphalā bahū.</div> </td> </tr> </table> </div>
</div>
<div class="q" id="p_23J_3363"> <div class="divNumber">2011.</div> <div class="p"> <table class="singleColumn"> <tr> <td> <div class="pN">3363</div> <div class="G">Atho ḍaṁsā makasā ca,</div> </td> </tr> <tr> <td> <div class="G">appameva sarīsapā;</div> </td> </tr> <tr> <td> <div class="G">Vane vāḷamigākiṇṇe,</div> </td> </tr> <tr> <td> <div class="G">hiṁsā mayhaṁ na vijjati.</div> </td> </tr> </table> </div>
</div>
<div class="q" id="p_23J_3364"> <div class="divNumber">2012.</div> <div class="p"> <table class="singleColumn"> <tr> <td> <div class="pN">3364</div> <div class="G">Bahūni vassapūgāni,</div> </td> </tr> <tr> <td> <div class="G">assame vasato mama;</div> </td> </tr> <tr> <td> <div class="G">Nābhijānāmi uppannaṁ,</div> </td> </tr> <tr> <td> <div class="G">ābādhaṁ amanoramaṁ.</div> </td> </tr> </table> </div>
</div>
<div class="q" id="p_23J_3365"> <div class="divNumber">2013.</div> <div class="p"> <table class="singleColumn"> <tr> <td> <div class="pN">3365</div> <div class="G">Svāgataṁ te mahābrahme,</div> </td> </tr> <tr> <td> <div class="G">atho te adurāgataṁ;</div> </td> </tr> <tr> <td> <div class="G">Anto pavisa bhaddante,</div> </td> </tr> <tr> <td> <div class="G">pāde pakkhālayassu te.</div> </td> </tr> </table> </div>
</div>
<div class="q" id="p_23J_3366"> <div class="divNumber">2014.</div> <div class="p"> <table class="singleColumn"> <tr> <td> <div class="pN">3366</div> <div class="G">Tindukāni piyālāni,</div> </td> </tr> <tr> <td> <div class="G">madhuke kāsumāriyo;</div> </td> </tr> <tr> <td> <div class="G">Phalāni khuddakappāni,</div> </td> </tr> <tr> <td> <div class="G">bhuñja brahme varaṁ varaṁ.</div> </td> </tr> </table> </div>
</div>
<div class="q" id="p_23J_3367"> <div class="divNumber">2015.</div> <div class="p"> <table class="singleColumn"> <tr> <td> <div class="pN">3367</div> <div class="G">Idampi pānīyaṁ sītaṁ,</div> </td> </tr> <tr> <td> <div class="G">ābhataṁ girigabbharā;</div> </td> </tr> <tr> <td> <div class="G">Tato piva mahābrahme,</div> </td> </tr> <tr> <td> <div class="G">sace tvaṁ abhikaṅkhasi”.</div> </td> </tr> </table> </div>
</div>
<div class="q" id="p_23J_3368"> <div class="divNumber">2016.</div> <div class="p"> <table class="singleColumn"> <tr> <td> <div class="pN">3368</div> <div class="G">“Paṭiggahitaṁ yaṁ dinnaṁ,</div> </td> </tr> <tr> <td> <div class="G">sabbassa agghiyaṁ kataṁ;</div> </td> </tr> <tr> <td> <div class="G">Sañjayassa sakaṁ puttaṁ,</div> </td> </tr> <tr> <td> <div class="G">sivīhi vippavāsitaṁ;</div> </td> </tr> <tr> <td> <div class="G">Tamahaṁ dassanamāgato,</div> </td> </tr> <tr> <td> <div class="G">yadi jānāsi saṁsa me”.</div> </td> </tr> </table> </div>
</div>
<div class="q" id="p_23J_3369"> <div class="divNumber">2017.</div> <div class="p"> <table class="singleColumn"> <tr> <td> <div class="pN">3369</div> <div class="G">“Na bhavaṁ eti puññatthaṁ,</div> </td> </tr> <tr> <td> <div class="G">sivirājassa dassanaṁ;</div> </td> </tr> <tr> <td> <div class="G">Maññe bhavaṁ patthayati,</div> </td> </tr> <tr> <td> <div class="G">rañño bhariyaṁ patibbataṁ;</div> </td> </tr> <tr> <td> <div class="G">Maññe kaṇhājinaṁ dāsiṁ,</div> </td> </tr> <tr> <td> <div class="G">jāliṁ dāsañca icchasi.</div> </td> </tr> </table> </div>
</div>
<div class="q" id="p_23J_3370"> <div class="divNumber">2018.</div> <div class="p"> <table class="singleColumn"> <tr> <td> <div class="pN">3370</div> <div class="G">Atha vā tayo mātāputte,</div> </td> </tr> <tr> <td> <div class="G">araññā netumāgato;</div> </td> </tr> <tr> <td> <div class="G">Na tassa bhogā vijjanti,</div> </td> </tr> <tr> <td> <div class="G">dhanaṁ dhaññañca brāhmaṇa”.</div> </td> </tr> </table> </div>
</div>
<div class="q" id="p_23J_3371"> <div class="divNumber">2019.</div> <div class="p"> <table class="singleColumn"> <tr> <td> <div class="pN">3371</div> <div class="G">“Akuddharūpohaṁ bhoto,</div> </td> </tr> <tr> <td> <div class="G">nāhaṁ yācitumāgato;</div> </td> </tr> <tr> <td> <div class="G">Sādhu dassanamariyānaṁ,</div> </td> </tr> <tr> <td> <div class="G">sannivāso sadā sukho.</div> </td> </tr> </table> </div>
</div>
<div class="q" id="p_23J_3372"> <div class="divNumber">2020.</div> <div class="p"> <table class="singleColumn"> <tr> <td> <div class="pN">3372</div> <div class="G">Adiṭṭhapubbo sivirājā,</div> </td> </tr> <tr> <td> <div class="G">sivīhi vippavāsito;</div> </td> </tr> <tr> <td> <div class="G">Tamahaṁ dassanamāgato,</div> </td> </tr> <tr> <td> <div class="G">yadi jānāsi saṁsa me”.</div> </td> </tr> </table> </div>
</div>
<div class="q" id="p_23J_3373"> <div class="divNumber">2021.</div> <div class="p"> <table class="singleColumn"> <tr> <td> <div class="pN">3373</div> <div class="G">“Esa selo mahābrahme,</div> </td> </tr> <tr> <td> <div class="G">pabbato gandhamādano;</div> </td> </tr> <tr> <td> <div class="G">Yattha vessantaro rājā,</div> </td> </tr> <tr> <td> <div class="G">saha puttehi sammati.</div> </td> </tr> </table> </div>
</div>
<div class="q" id="p_23J_3374"> <div class="divNumber">2022.</div> <div class="p"> <table class="singleColumn"> <tr> <td> <div class="pN">3374</div> <div class="G">Dhārento brāhmaṇavaṇṇaṁ,</div> </td> </tr> <tr> <td> <div class="G">āsadañca masaṁ jaṭaṁ;</div> </td> </tr> <tr> <td> <div class="G">Cammavāsī chamā seti,</div> </td> </tr> <tr> <td> <div class="G">jātavedaṁ namassati.</div> </td> </tr> </table> </div>
</div>
<div class="q" id="p_23J_3375"> <div class="divNumber">2023.</div> <div class="p"> <table class="singleColumn"> <tr> <td> <div class="pN">3375</div> <div class="G">Ete nīlā padissanti,</div> </td> </tr> <tr> <td> <div class="G">nānāphaladharā dumā;</div> </td> </tr> <tr> <td> <div class="G">Uggatā abbhakūṭāva,</div> </td> </tr> <tr> <td> <div class="G">nīlā añjanapabbatā.</div> </td> </tr> </table> </div>
</div>
<div class="q" id="p_23J_3376"> <div class="divNumber">2024.</div> <div class="p"> <table class="singleColumn"> <tr> <td> <div class="pN">3376</div> <div class="G">Dhavassakaṇṇā khadirā,</div> </td> </tr> <tr> <td> <div class="G">sālā phandanamāluvā;</div> </td> </tr> <tr> <td> <div class="G">Sampavedhanti vātena,</div> </td> </tr> <tr> <td> <div class="G">sakiṁ pītāva māṇavā.</div> </td> </tr> </table> </div>
</div>
<div class="q" id="p_23J_3377"> <div class="divNumber">2025.</div> <div class="p"> <table class="singleColumn"> <tr> <td> <div class="pN">3377</div> <div class="G">Upari dumapariyāyesu,</div> </td> </tr> <tr> <td> <div class="G">Saṅgītiyova suyyare;</div> </td> </tr> <tr> <td> <div class="G">Najjuhā kokilasaṅghā,</div> </td> </tr> <tr> <td> <div class="G">Sampatanti dumā dumaṁ.</div> </td> </tr> </table> </div>
</div>
<div class="q" id="p_23J_3378"> <div class="divNumber">2026.</div> <div class="p"> <table class="singleColumn"> <tr> <td> <div class="pN">3378</div> <div class="G">Avhayanteva gacchantaṁ,</div> </td> </tr> <tr> <td> <div class="G">sākhāpattasamīritā;</div> </td> </tr> <tr> <td> <div class="G">Ramayanteva āgantaṁ,</div> </td> </tr> <tr> <td> <div class="G">modayanti nivāsinaṁ;</div> </td> </tr> <tr> <td> <div class="G">Yattha vessantaro rājā,</div> </td> </tr> <tr> <td> <div class="G">saha puttehi sammati.</div> </td> </tr> </table> </div>
</div>
<div class="q" id="p_23J_3379"> <div class="divNumber">2027.</div> <div class="p"> <table class="singleColumn"> <tr> <td> <div class="pN">3379</div> <div class="G">Dhārento brāhmaṇavaṇṇaṁ,</div> </td> </tr> <tr> <td> <div class="G">āsadañca masaṁ jaṭaṁ;</div> </td> </tr> <tr> <td> <div class="G">Cammavāsī chamā seti,</div> </td> </tr> <tr> <td> <div class="G">jātavedaṁ namassati.</div> </td> </tr> </table> </div>
</div>
<div class="q" id="p_23J_3380"> <div class="divNumber">2028.</div> <div class="p"> <table class="singleColumn"> <tr> <td> <div class="pN">3380</div> <div class="G">Karerimālā vitatā,</div> </td> </tr> <tr> <td> <div class="G">bhūmibhāge manorame;</div> </td> </tr> <tr> <td> <div class="G">Saddalāharitā bhūmi,</div> </td> </tr> <tr> <td> <div class="G">na tatthuddhaṁsate rajo.</div> </td> </tr> </table> </div>
</div>
<div class="q" id="p_23J_3381"> <div class="divNumber">2029.</div> <div class="p"> <table class="singleColumn"> <tr> <td> <div class="pN">3381</div> <div class="G">Mayūragīvasaṅkāsā,</div> </td> </tr> <tr> <td> <div class="G">tūlaphassasamūpamā;</div> </td> </tr> <tr> <td> <div class="G">Tiṇāni nātivattanti,</div> </td> </tr> <tr> <td> <div class="G">samantā caturaṅgulā.</div> </td> </tr> </table> </div>
</div>
<div class="q" id="p_23J_3382"> <div class="divNumber">2030.</div> <div class="p"> <table class="singleColumn"> <tr> <td> <div class="pN">3382</div> <div class="G">Ambā jambū kapitthā ca,</div> </td> </tr> <tr> <td> <div class="G">nīce pakkā cudumbarā;</div> </td> </tr> <tr> <td> <div class="G">Paribhogehi rukkhehi,</div> </td> </tr> <tr> <td> <div class="G">vanaṁ taṁ rativaḍḍhanaṁ.</div> </td> </tr> </table> </div>
</div>
<div class="q" id="p_23J_3383"> <div class="divNumber">2031.</div> <div class="p"> <table class="singleColumn"> <tr> <td> <div class="pN">3383</div> <div class="G">Veḷuriyavaṇṇasannibhaṁ,</div> </td> </tr> <tr> <td> <div class="G">macchagumbanisevitaṁ;</div> </td> </tr> <tr> <td> <div class="G">Suciṁ sugandhaṁ salilaṁ,</div> </td> </tr> <tr> <td> <div class="G">āpo tatthapi sandati.</div> </td> </tr> </table> </div>
</div>
<div class="q" id="p_23J_3384"> <div class="divNumber">2032.</div> <div class="p"> <table class="singleColumn"> <tr> <td> <div class="pN">3384</div> <div class="G">Tassāvidūre pokkharaṇī,</div> </td> </tr> <tr> <td> <div class="G">bhūmibhāge manorame;</div> </td> </tr> <tr> <td> <div class="G">Padumuppalasañchannā,</div> </td> </tr> <tr> <td> <div class="G">devānamiva nandane.</div> </td> </tr> </table> </div>
</div>
<div class="q" id="p_23J_3385"> <div class="divNumber">2033.</div> <div class="p"> <table class="singleColumn"> <tr> <td> <div class="pN">3385</div> <div class="G">Tīṇi uppalajātāni,</div> </td> </tr> <tr> <td> <div class="G">tasmiṁ sarasi brāhmaṇa;</div> </td> </tr> <tr> <td> <div class="G">Vicittaṁ nīlānekāni,</div> </td> </tr> <tr> <td> <div class="G">setā lohitakāni ca.</div> </td> </tr> </table> </div>
</div>
<div class="q" id="p_23J_3386"> <div class="divNumber">2034.</div> <div class="p"> <table class="singleColumn"> <tr> <td> <div class="pN">3386</div> <div class="G">Khomāva tattha padumā,</div> </td> </tr> <tr> <td> <div class="G">setasogandhikehi ca;</div> </td> </tr> <tr> <td> <div class="G">Kalambakehi sañchanno,</div> </td> </tr> <tr> <td> <div class="G">mucalindo nāma so saro.</div> </td> </tr> </table> </div>
</div>
<div class="q" id="p_23J_3387"> <div class="divNumber">2035.</div> <div class="p"> <table class="singleColumn"> <tr> <td> <div class="pN">3387</div> <div class="G">Athettha padumā phullā,</div> </td> </tr> <tr> <td> <div class="G">apariyantāva dissare;</div> </td> </tr> <tr> <td> <div class="G">Gimhā hemantikā phullā,</div> </td> </tr> <tr> <td> <div class="G">jaṇṇutagghā upattharā.</div> </td> </tr> </table> </div>
</div>
<div class="q" id="p_23J_3388"> <div class="divNumber">2036.</div> <div class="p"> <table class="singleColumn"> <tr> <td> <div class="pN">3388</div> <div class="G">Surabhī sampavāyanti,</div> </td> </tr> <tr> <td> <div class="G">vicittapupphasanthatā;</div> </td> </tr> <tr> <td> <div class="G">Bhamarā pupphagandhena,</div> </td> </tr> <tr> <td> <div class="G">samantā mabhināditā.</div> </td> </tr> </table> </div>
</div>
<div class="q" id="p_23J_3389"> <div class="divNumber">2037.</div> <div class="p"> <table class="singleColumn"> <tr> <td> <div class="pN">3389</div> <div class="G">Athettha udakantasmiṁ,</div> </td> </tr> <tr> <td> <div class="G">rukkhā tiṭṭhanti brāhmaṇa;</div> </td> </tr> <tr> <td> <div class="G">Kadambā pāṭalī phullā,</div> </td> </tr> <tr> <td> <div class="G">koviḷārā ca pupphitā.</div> </td> </tr> </table> </div>
</div>
<div class="q" id="p_23J_3390"> <div class="divNumber">2038.</div> <div class="p"> <table class="singleColumn"> <tr> <td> <div class="pN">3390</div> <div class="G">Aṅkolā kacchikārā ca,</div> </td> </tr> <tr> <td> <div class="G">pārijaññā ca pupphitā;</div> </td> </tr> <tr> <td> <div class="G">Vāraṇā vayanā rukkhā,</div> </td> </tr> <tr> <td> <div class="G">mucalindamubhato saraṁ.</div> </td> </tr> </table> </div>
</div>
<div class="q" id="p_23J_3391"> <div class="divNumber">2039.</div> <div class="p"> <table class="singleColumn"> <tr> <td> <div class="pN">3391</div> <div class="G">Sirīsā setapārisā,</div> </td> </tr> <tr> <td> <div class="G">sādhu vāyanti padmakā;</div> </td> </tr> <tr> <td> <div class="G">Nigguṇḍī sirīnigguṇḍī,</div> </td> </tr> <tr> <td> <div class="G">asanā cettha pupphitā.</div> </td> </tr> </table> </div>
</div>
<div class="q" id="p_23J_3392"> <div class="divNumber">2040.</div> <div class="p"> <table class="singleColumn"> <tr> <td> <div class="pN">3392</div> <div class="G">Paṅgurā bahulā selā,</div> </td> </tr> <tr> <td> <div class="G">sobhañjanā ca pupphitā;</div> </td> </tr> <tr> <td> <div class="G">Ketakā kaṇikārā ca,</div> </td> </tr> <tr> <td> <div class="G">kanaverā ca pupphitā.</div> </td> </tr> </table> </div>
</div>
<div class="q" id="p_23J_3393"> <div class="divNumber">2041.</div> <div class="p"> <table class="singleColumn"> <tr> <td> <div class="pN">3393</div> <div class="G">Ajjunā ajjukaṇṇā ca,</div> </td> </tr> <tr> <td> <div class="G">mahānāmā ca pupphitā;</div> </td> </tr> <tr> <td> <div class="G">Supupphitaggā tiṭṭhanti,</div> </td> </tr> <tr> <td> <div class="G">pajjalanteva kiṁsukā.</div> </td> </tr> </table> </div>
</div>
<div class="q" id="p_23J_3394"> <div class="divNumber">2042.</div> <div class="p"> <table class="singleColumn"> <tr> <td> <div class="pN">3394</div> <div class="G">Setapaṇṇī sattapaṇṇā,</div> </td> </tr> <tr> <td> <div class="G">kadaliyo kusumbharā;</div> </td> </tr> <tr> <td> <div class="G">Dhanutakkārī pupphehi,</div> </td> </tr> <tr> <td> <div class="G">sīsapāvaraṇāni ca.</div> </td> </tr> </table> </div>
</div>
<div class="q" id="p_23J_3395"> <div class="divNumber">2043.</div> <div class="p"> <table class="singleColumn"> <tr> <td> <div class="pN">3395</div> <div class="G">Acchivā sallavā rukkhā,</div> </td> </tr> <tr> <td> <div class="G">sallakiyo ca pupphitā;</div> </td> </tr> <tr> <td> <div class="G">Setageru ca tagarā,</div> </td> </tr> <tr> <td> <div class="G">maṁsikuṭṭhā kulāvarā.</div> </td> </tr> </table> </div>
</div>
<div class="q" id="p_23J_3396"> <div class="divNumber">2044.</div> <div class="p"> <table class="singleColumn"> <tr> <td> <div class="pN">3396</div> <div class="G">Daharā rukkhā ca vuddhā ca,</div> </td> </tr> <tr> <td> <div class="G">akuṭilā cettha pupphitā;</div> </td> </tr> <tr> <td> <div class="G">Assamaṁ ubhato ṭhanti,</div> </td> </tr> <tr> <td> <div class="G">agyāgāraṁ samantato.</div> </td> </tr> </table> </div>
</div>
<div class="q" id="p_23J_3397"> <div class="divNumber">2045.</div> <div class="p"> <table class="singleColumn"> <tr> <td> <div class="pN">3397</div> <div class="G">Athettha udakantasmiṁ,</div> </td> </tr> <tr> <td> <div class="G">bahujāto phaṇijjako;</div> </td> </tr> <tr> <td> <div class="G">Muggatiyo karatiyo,</div> </td> </tr> <tr> <td> <div class="G">sevālasīsakā bahū.</div> </td> </tr> </table> </div>
</div>
<div class="q" id="p_23J_3398"> <div class="divNumber">2046.</div> <div class="p"> <table class="singleColumn"> <tr> <td> <div class="pN">3398</div> <div class="G">Uddāpavattaṁ ulluḷitaṁ,</div> </td> </tr> <tr> <td> <div class="G">makkhikā hiṅgujālikā;</div> </td> </tr> <tr> <td> <div class="G">Dāsimakañjako cettha,</div> </td> </tr> <tr> <td> <div class="G">bahū nīcekaḷambakā.</div> </td> </tr> </table> </div>
</div>
<div class="q" id="p_23J_3399"> <div class="divNumber">2047.</div> <div class="p"> <table class="singleColumn"> <tr> <td> <div class="pN">3399</div> <div class="G">Elamphurakasañchannā,</div> </td> </tr> <tr> <td> <div class="G">rukkhā tiṭṭhanti brāhmaṇa;</div> </td> </tr> <tr> <td> <div class="G">Sattāhaṁ dhāriyamānānaṁ,</div> </td> </tr> <tr> <td> <div class="G">gandho tesaṁ na chijjati.</div> </td> </tr> </table> </div>
</div>
<div class="q" id="p_23J_3400"> <div class="divNumber">2048.</div> <div class="p"> <table class="singleColumn"> <tr> <td> <div class="pN">3400</div> <div class="G">Ubhato saraṁ mucalindaṁ,</div> </td> </tr> <tr> <td> <div class="G">pupphā tiṭṭhanti sobhanā;</div> </td> </tr> <tr> <td> <div class="G">Indīvarehi sañchannaṁ,</div> </td> </tr> <tr> <td> <div class="G">vanaṁ taṁ upasobhati.</div> </td> </tr> </table> </div>
</div>
<div class="q" id="p_23J_3401"> <div class="divNumber">2049.</div> <div class="p"> <table class="singleColumn"> <tr> <td> <div class="pN">3401</div> <div class="G">Aḍḍhamāsaṁ dhāriyamānānaṁ,</div> </td> </tr> <tr> <td> <div class="G">Gandho tesaṁ na chijjati;</div> </td> </tr> <tr> <td> <div class="G">Nīlapupphī setavārī,</div> </td> </tr> <tr> <td> <div class="G">Pupphitā girikaṇṇikā;</div> </td> </tr> <tr> <td> <div class="G">Kalerukkhehi sañchannaṁ,</div> </td> </tr> <tr> <td> <div class="G">Vanaṁ taṁ tulasīhi ca.</div> </td> </tr> </table> </div>
</div>
<div class="q" id="p_23J_3402"> <div class="divNumber">2050.</div> <div class="p"> <table class="singleColumn"> <tr> <td> <div class="pN">3402</div> <div class="G">Sammaddateva gandhena,</div> </td> </tr> <tr> <td> <div class="G">pupphasākhāhi taṁ vanaṁ;</div> </td> </tr> <tr> <td> <div class="G">Bhamarā pupphagandhena,</div> </td> </tr> <tr> <td> <div class="G">samantā mabhināditā.</div> </td> </tr> </table> </div>
</div>
<div class="q" id="p_23J_3403"> <div class="divNumber">2051.</div> <div class="p"> <table class="singleColumn"> <tr> <td> <div class="pN">3403</div> <div class="G">Tīṇi kakkārujātāni,</div> </td> </tr> <tr> <td> <div class="G">tasmiṁ sarasi brāhmaṇa;</div> </td> </tr> <tr> <td> <div class="G">Kumbhamattāni cekāni,</div> </td> </tr> <tr> <td> <div class="G">murajamattāni tā ubho.</div> </td> </tr> </table> </div>
</div>
<div class="q" id="p_23J_3404"> <div class="divNumber">2052.</div> <div class="p"> <table class="singleColumn"> <tr> <td> <div class="pN">3404</div> <div class="G">Athettha sāsapo bahuko,</div> </td> </tr> <tr> <td> <div class="G">nādiyo haritāyuto;</div> </td> </tr> <tr> <td> <div class="G">Asī tālāva tiṭṭhanti,</div> </td> </tr> <tr> <td> <div class="G">chejjā indīvarā bahū.</div> </td> </tr> </table> </div>
</div>
<div class="q" id="p_23J_3405"> <div class="divNumber">2053.</div> <div class="p"> <table class="singleColumn"> <tr> <td> <div class="pN">3405</div> <div class="G">Apphoṭā suriyavallī ca,</div> </td> </tr> <tr> <td> <div class="G">kāḷīyā madhugandhiyā;</div> </td> </tr> <tr> <td> <div class="G">Asokā mudayantī ca,</div> </td> </tr> <tr> <td> <div class="G">vallibho khuddapupphiyo.</div> </td> </tr> </table> </div>
</div>
<div class="q" id="p_23J_3406"> <div class="divNumber">2054.</div> <div class="p"> <table class="singleColumn"> <tr> <td> <div class="pN">3406</div> <div class="G">Koraṇḍakā anojā ca,</div> </td> </tr> <tr> <td> <div class="G">pupphitā nāgamallikā;</div> </td> </tr> <tr> <td> <div class="G">Rukkhamāruyha tiṭṭhanti,</div> </td> </tr> <tr> <td> <div class="G">phullā kiṁsukavalliyo.</div> </td> </tr> </table> </div>
</div>
<div class="q" id="p_23J_3407"> <div class="divNumber">2055.</div> <div class="p"> <table class="singleColumn"> <tr> <td> <div class="pN">3407</div> <div class="G">Kaṭeruhā ca vāsantī,</div> </td> </tr> <tr> <td> <div class="G">yūthikā madhugandhiyā;</div> </td> </tr> <tr> <td> <div class="G">Niliyā sumanā bhaṇḍī,</div> </td> </tr> <tr> <td> <div class="G">sobhati padumuttaro.</div> </td> </tr> </table> </div>
</div>
<div class="q" id="p_23J_3408"> <div class="divNumber">2056.</div> <div class="p"> <table class="singleColumn"> <tr> <td> <div class="pN">3408</div> <div class="G">Pāṭalī samuddakappāsī,</div> </td> </tr> <tr> <td> <div class="G">kaṇikārā ca pupphitā;</div> </td> </tr> <tr> <td> <div class="G">Hemajālāva dissanti,</div> </td> </tr> <tr> <td> <div class="G">ruciraggi sikhūpamā.</div> </td> </tr> </table> </div>
</div>
<div class="q" id="p_23J_3409"> <div class="divNumber">2057.</div> <div class="p"> <table class="singleColumn"> <tr> <td> <div class="pN">3409</div> <div class="G">Yāni tāni ca pupphāni,</div> </td> </tr> <tr> <td> <div class="G">thalajānudakāni ca;</div> </td> </tr> <tr> <td> <div class="G">Sabbāni tattha dissanti,</div> </td> </tr> <tr> <td> <div class="G">evaṁ rammo mahodadhi.</div> </td> </tr> </table> </div>
</div>
<div class="q" id="p_23J_3410"> <div class="divNumber">2058.</div> <div class="p"> <table class="singleColumn"> <tr> <td> <div class="pN">3410</div> <div class="G">Athassā pokkharaṇiyā,</div> </td> </tr> <tr> <td> <div class="G">bahukā vārigocarā;</div> </td> </tr> <tr> <td> <div class="G">Rohitā naḷapī siṅgū,</div> </td> </tr> <tr> <td> <div class="G">kumbhilā makarā susū.</div> </td> </tr> </table> </div>
</div>
<div class="q" id="p_23J_3411"> <div class="divNumber">2059.</div> <div class="p"> <table class="singleColumn"> <tr> <td> <div class="pN">3411</div> <div class="G">Madhu ca madhulaṭṭhi ca,</div> </td> </tr> <tr> <td> <div class="G">tālisā ca piyaṅgukā;</div> </td> </tr> <tr> <td> <div class="G">Kuṭandajā bhaddamuttā,</div> </td> </tr> <tr> <td> <div class="G">setapupphā ca lolupā.</div> </td> </tr> </table> </div>
</div>
<div class="q" id="p_23J_3412"> <div class="divNumber">2060.</div> <div class="p"> <table class="singleColumn"> <tr> <td> <div class="pN">3412</div> <div class="G">Surabhī ca rukkhā tagarā,</div> </td> </tr> <tr> <td> <div class="G">bahukā tuṅgavaṇṭakā;</div> </td> </tr> <tr> <td> <div class="G">Padmakā naradā kuṭṭhā,</div> </td> </tr> <tr> <td> <div class="G">jhāmakā ca hareṇukā.</div> </td> </tr> </table> </div>
</div>
<div class="q" id="p_23J_3413"> <div class="divNumber">2061.</div> <div class="p"> <table class="singleColumn"> <tr> <td> <div class="pN">3413</div> <div class="G">Haliddakā gandhasilā,</div> </td> </tr> <tr> <td> <div class="G">hiriverā ca guggulā;</div> </td> </tr> <tr> <td> <div class="G">Vibhedikā corakā kuṭṭhā,</div> </td> </tr> <tr> <td> <div class="G">kappūrā ca kaliṅgukā.</div> </td> </tr> </table> </div>
</div>
<div class="q" id="p_23J_3414"> <div class="divNumber">2062.</div> <div class="p"> <table class="singleColumn"> <tr> <td> <div class="pN">3414</div> <div class="G">Athettha sīhabyagghā ca,</div> </td> </tr> <tr> <td> <div class="G">purisālū ca hatthiyo;</div> </td> </tr> <tr> <td> <div class="G">Eṇeyyā pasadā ceva,</div> </td> </tr> <tr> <td> <div class="G">rohiccā sarabhā migā.</div> </td> </tr> </table> </div>
</div>
<div class="q" id="p_23J_3415"> <div class="divNumber">2063.</div> <div class="p"> <table class="singleColumn"> <tr> <td> <div class="pN">3415</div> <div class="G">Koṭṭhasuṇā suṇopi ca,</div> </td> </tr> <tr> <td> <div class="G">tuliyā naḷasannibhā;</div> </td> </tr> <tr> <td> <div class="G">Cāmarī calanī laṅghī,</div> </td> </tr> <tr> <td> <div class="G">jhāpitā makkaṭā picu.</div> </td> </tr> </table> </div>
</div>
<div class="q" id="p_23J_3416"> <div class="divNumber">2064.</div> <div class="p"> <table class="singleColumn"> <tr> <td> <div class="pN">3416</div> <div class="G">Kakkaṭā kaṭamāyā ca,</div> </td> </tr> <tr> <td> <div class="G">ikkā goṇasirā bahū;</div> </td> </tr> <tr> <td> <div class="G">Khaggā varāhā nakulā,</div> </td> </tr> <tr> <td> <div class="G">kāḷakettha bahūtaso.</div> </td> </tr> </table> </div>
</div>
<div class="q" id="p_23J_3417"> <div class="divNumber">2065.</div> <div class="p"> <table class="singleColumn"> <tr> <td> <div class="pN">3417</div> <div class="G">Mahiṁsā soṇasiṅgālā,</div> </td> </tr> <tr> <td> <div class="G">pampakā ca samantato;</div> </td> </tr> <tr> <td> <div class="G">Ākucchā pacalākā ca,</div> </td> </tr> <tr> <td> <div class="G">citrakā cāpi dīpiyo.</div> </td> </tr> </table> </div>
</div>
<div class="q" id="p_23J_3418"> <div class="divNumber">2066.</div> <div class="p"> <table class="singleColumn"> <tr> <td> <div class="pN">3418</div> <div class="G">Pelakā ca vighāsādā,</div> </td> </tr> <tr> <td> <div class="G">sīhā gogaṇisādakā;</div> </td> </tr> <tr> <td> <div class="G">Aṭṭhapādā ca morā ca,</div> </td> </tr> <tr> <td> <div class="G">bhassarā ca kukutthakā.</div> </td> </tr> </table> </div>
</div>
<div class="q" id="p_23J_3419"> <div class="divNumber">2067.</div> <div class="p"> <table class="singleColumn"> <tr> <td> <div class="pN">3419</div> <div class="G">Caṅkorā kukkuṭā nāgā,</div> </td> </tr> <tr> <td> <div class="G">aññamaññaṁ pakūjino;</div> </td> </tr> <tr> <td> <div class="G">Bakā balākā najjuhā,</div> </td> </tr> <tr> <td> <div class="G">dindibhā kuñjavājitā.</div> </td> </tr> </table> </div>
</div>
<div class="q" id="p_23J_3420"> <div class="divNumber">2068.</div> <div class="p"> <table class="singleColumn"> <tr> <td> <div class="pN">3420</div> <div class="G">Byagghinasā lohapiṭṭhā,</div> </td> </tr> <tr> <td> <div class="G">pammakā jīvajīvakā;</div> </td> </tr> <tr> <td> <div class="G">Kapiñjarā tittirāyo,</div> </td> </tr> <tr> <td> <div class="G">kulā ca paṭikutthakā.</div> </td> </tr> </table> </div>
</div>
<div class="q" id="p_23J_3421"> <div class="divNumber">2069.</div> <div class="p"> <table class="singleColumn"> <tr> <td> <div class="pN">3421</div> <div class="G">Mandālakā celakeṭu,</div> </td> </tr> <tr> <td> <div class="G">bhaṇḍutittiranāmakā;</div> </td> </tr> <tr> <td> <div class="G">Celāvakā piṅgalāyo,</div> </td> </tr> <tr> <td> <div class="G">goṭakā aṅgahetukā.</div> </td> </tr> </table> </div>
</div>
<div class="q" id="p_23J_3422"> <div class="divNumber">2070.</div> <div class="p"> <table class="singleColumn"> <tr> <td> <div class="pN">3422</div> <div class="G">Karaviyā ca saggā ca,</div> </td> </tr> <tr> <td> <div class="G">uhuṅkārā ca kukkuhā;</div> </td> </tr> <tr> <td> <div class="G">Nānādijagaṇākiṇṇaṁ,</div> </td> </tr> <tr> <td> <div class="G">nānāsaranikūjitaṁ.</div> </td> </tr> </table> </div>
</div>
<div class="q" id="p_23J_3423"> <div class="divNumber">2071.</div> <div class="p"> <table class="singleColumn"> <tr> <td> <div class="pN">3423</div> <div class="G">Athettha sakuṇā santi,</div> </td> </tr> <tr> <td> <div class="G">nīlakā mañjubhāṇakā;</div> </td> </tr> <tr> <td> <div class="G">Modanti saha bhariyāhi,</div> </td> </tr> <tr> <td> <div class="G">aññamaññaṁ pakūjino.</div> </td> </tr> </table> </div>
</div>
<div class="q" id="p_23J_3424"> <div class="divNumber">2072.</div> <div class="p"> <table class="singleColumn"> <tr> <td> <div class="pN">3424</div> <div class="G">Athettha sakuṇā santi,</div> </td> </tr> <tr> <td> <div class="G">dijā mañjussarā sitā;</div> </td> </tr> <tr> <td> <div class="G">Setacchikūṭā bhadrakkhā,</div> </td> </tr> <tr> <td> <div class="G">aṇḍajā citrapekhuṇā.</div> </td> </tr> </table> </div>
</div>
<div class="q" id="p_23J_3425"> <div class="divNumber">2073.</div> <div class="p"> <table class="singleColumn"> <tr> <td> <div class="pN">3425</div> <div class="G">Athettha sakuṇā santi,</div> </td> </tr> <tr> <td> <div class="G">dijā mañjussarā sitā;</div> </td> </tr> <tr> <td> <div class="G">Sikhaṇḍī nīlagīvāhi,</div> </td> </tr> <tr> <td> <div class="G">aññamaññaṁ pakūjino.</div> </td> </tr> </table> </div>
</div>
<div class="q" id="p_23J_3426"> <div class="divNumber">2074.</div> <div class="p"> <table class="singleColumn"> <tr> <td> <div class="pN">3426</div> <div class="G">Kukutthakā kuḷīrakā,</div> </td> </tr> <tr> <td> <div class="G">koṭṭhā pokkharasātakā;</div> </td> </tr> <tr> <td> <div class="G">Kālāmeyyā baliyakkhā,</div> </td> </tr> <tr> <td> <div class="G">kadambā suvasāḷikā.</div> </td> </tr> </table> </div>
</div>
<div class="q" id="p_23J_3427"> <div class="divNumber">2075.</div> <div class="p"> <table class="singleColumn"> <tr> <td> <div class="pN">3427</div> <div class="G">Haliddā lohitā setā,</div> </td> </tr> <tr> <td> <div class="G">athettha nalakā bahū;</div> </td> </tr> <tr> <td> <div class="G">Vāraṇā bhiṅgarājā ca,</div> </td> </tr> <tr> <td> <div class="G">kadambā suvakokilā.</div> </td> </tr> </table> </div>
</div>
<div class="q" id="p_23J_3428"> <div class="divNumber">2076.</div> <div class="p"> <table class="singleColumn"> <tr> <td> <div class="pN">3428</div> <div class="G">Ukkusā kurarā haṁsā,</div> </td> </tr> <tr> <td> <div class="G">āṭā parivadentikā;</div> </td> </tr> <tr> <td> <div class="G">Pākahaṁsā atibalā,</div> </td> </tr> <tr> <td> <div class="G">najjuhā jīvajīvakā.</div> </td> </tr> </table> </div>
</div>
<div class="q" id="p_23J_3429"> <div class="divNumber">2077.</div> <div class="p"> <table class="singleColumn"> <tr> <td> <div class="pN">3429</div> <div class="G">Pārevatā ravihaṁsā,</div> </td> </tr> <tr> <td> <div class="G">cakkavākā nadīcarā;</div> </td> </tr> <tr> <td> <div class="G">Vāraṇābhirudā rammā,</div> </td> </tr> <tr> <td> <div class="G">ubho kālūpakūjino.</div> </td> </tr> </table> </div>
</div>
<div class="q" id="p_23J_3430"> <div class="divNumber">2078.</div> <div class="p"> <table class="singleColumn"> <tr> <td> <div class="pN">3430</div> <div class="G">Athettha sakuṇā santi,</div> </td> </tr> <tr> <td> <div class="G">nānāvaṇṇā bahū dijā;</div> </td> </tr> <tr> <td> <div class="G">Modanti saha bhariyāhi,</div> </td> </tr> <tr> <td> <div class="G">aññamaññaṁ pakūjino.</div> </td> </tr> </table> </div>
</div>
<div class="q" id="p_23J_3431"> <div class="divNumber">2079.</div> <div class="p"> <table class="singleColumn"> <tr> <td> <div class="pN">3431</div> <div class="G">Athettha sakuṇā santi,</div> </td> </tr> <tr> <td> <div class="G">nānāvaṇṇā bahū dijā;</div> </td> </tr> <tr> <td> <div class="G">Sabbe mañjū nikūjanti,</div> </td> </tr> <tr> <td> <div class="G">mucalindamubhato saraṁ.</div> </td> </tr> </table> </div>
</div>
<div class="q" id="p_23J_3432"> <div class="divNumber">2080.</div> <div class="p"> <table class="singleColumn"> <tr> <td> <div class="pN">3432</div> <div class="G">Athettha sakuṇā santi,</div> </td> </tr> <tr> <td> <div class="G">karaviyā nāma te dijā;</div> </td> </tr> <tr> <td> <div class="G">Modanti saha bhariyāhi,</div> </td> </tr> <tr> <td> <div class="G">aññamaññaṁ pakūjino.</div> </td> </tr> </table> </div>
</div>
<div class="q" id="p_23J_3433"> <div class="divNumber">2081.</div> <div class="p"> <table class="singleColumn"> <tr> <td> <div class="pN">3433</div> <div class="G">Athettha sakuṇā santi,</div> </td> </tr> <tr> <td> <div class="G">karaviyā nāma te dijā;</div> </td> </tr> <tr> <td> <div class="G">Sabbe mañjū nikūjanti,</div> </td> </tr> <tr> <td> <div class="G">mucalindamubhato saraṁ.</div> </td> </tr> </table> </div>
</div>
<div class="q" id="p_23J_3434"> <div class="divNumber">2082.</div> <div class="p"> <table class="singleColumn"> <tr> <td> <div class="pN">3434</div> <div class="G">Eṇeyyapasadākiṇṇaṁ,</div> </td> </tr> <tr> <td> <div class="G">nāgasaṁsevitaṁ vanaṁ;</div> </td> </tr> <tr> <td> <div class="G">Nānālatāhi sañchannaṁ,</div> </td> </tr> <tr> <td> <div class="G">kadalīmigasevitaṁ.</div> </td> </tr> </table> </div>
</div>
<div class="q" id="p_23J_3435"> <div class="divNumber">2083.</div> <div class="p"> <table class="singleColumn"> <tr> <td> <div class="pN">3435</div> <div class="G">Athettha sāsapo bahuko,</div> </td> </tr> <tr> <td> <div class="G">nīvāro varako bahu;</div> </td> </tr> <tr> <td> <div class="G">Sāli akaṭṭhapāko ca,</div> </td> </tr> <tr> <td> <div class="G">ucchu tattha anappako.</div> </td> </tr> </table> </div>
</div>
<div class="q" id="p_23J_3436"> <div class="divNumber">2084.</div> <div class="p"> <table class="singleColumn"> <tr> <td> <div class="pN">3436</div> <div class="G">Ayaṁ ekapadī eti,</div> </td> </tr> <tr> <td> <div class="G">ujuṁ gacchati assamaṁ;</div> </td> </tr> <tr> <td> <div class="G">Khudaṁ pipāsaṁ aratiṁ,</div> </td> </tr> <tr> <td> <div class="G">tattha patto na vindati;</div> </td> </tr> <tr> <td> <div class="G">Yattha vessantaro rājā,</div> </td> </tr> <tr> <td> <div class="G">saha puttehi sammati.</div> </td> </tr> </table> </div>
</div>
<div class="q" id="p_23J_3437"> <div class="divNumber">2085.</div> <div class="p"> <table class="singleColumn"> <tr> <td> <div class="pN">3437</div> <div class="G">Dhārento brāhmaṇavaṇṇaṁ,</div> </td> </tr> <tr> <td> <div class="G">āsadañca masaṁ jaṭaṁ;</div> </td> </tr> <tr> <td> <div class="G">Cammavāsī chamā seti,</div> </td> </tr> <tr> <td> <div class="G">jātavedaṁ namassati”.</div> </td> </tr> </table> </div>
</div>
<div class="q" id="p_23J_3438"> <div class="divNumber">2086.</div> <div class="p"> <table class="singleColumn"> <tr> <td> <div class="pN">3438</div> <div class="G">Idaṁ sutvā brahmabandhu,</div> </td> </tr> <tr> <td> <div class="G">isiṁ katvā padakkhiṇaṁ;</div> </td> </tr> <tr> <td> <div class="G">Udaggacitto pakkāmi,</div> </td> </tr> <tr> <td> <div class="G">yattha vessantaro ahu.</div> </td> </tr> </table> </div>
</div>
<div class="CENTER" id="p_23J_3439">
<span class="pN">3439</span>Mahāvanavaṇṇanā.</div>
</html>
