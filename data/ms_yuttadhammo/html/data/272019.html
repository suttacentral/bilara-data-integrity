<html>
<div class="i">8.14 Cīvararajanakathā</div>
<div class="h">Cīvarakkhandhaka</div>
<div class="h">Cīvararajanakathā</div>
<div class="q" id="p_3V_1629"> <div class="divNumber">344.</div> <div class="p">
<span class="pN">1629</span>Tena kho pana samayena bhikkhū chakaṇenapi paṇḍumattikāyapi cīvaraṁ rajanti. Cīvaraṁ dubbaṇṇaṁ hoti. Bhagavato etamatthaṁ ārocesuṁ. “Anujānāmi, bhikkhave, cha rajanāni—  mūlarajanaṁ, khandharajanaṁ, tacarajanaṁ, pattarajanaṁ, puppharajanaṁ, phalarajanan”ti. </div>
</div>
<div class="q" id="p_3V_1630"> <div class="p">
<span class="pN">1630</span>Tena kho pana samayena bhikkhū sītudakāya cīvaraṁ rajanti. Cīvaraṁ duggandhaṁ hoti. Bhagavato etamatthaṁ ārocesuṁ. “Anujānāmi, bhikkhave, rajanaṁ pacituṁ cullaṁ rajanakumbhin”ti. Rajanaṁ uttariyati. Bhagavato etamatthaṁ ārocesuṁ. “Anujānāmi, bhikkhave, uttarāḷumpaṁ bandhitun”ti. </div>
</div>
<div class="q" id="p_3V_1631"> <div class="p">
<span class="pN">1631</span>Tena kho pana samayena bhikkhū na jānanti rajanaṁ pakkaṁ vā apakkaṁ vā. Bhagavato etamatthaṁ ārocesuṁ. “Anujānāmi, bhikkhave, udake vā nakhapiṭṭhikāya vā thevakaṁ dātun”ti. </div>
</div>
<div class="q" id="p_3V_1632"> <div class="p">
<span class="pN">1632</span>Tena kho pana samayena bhikkhū rajanaṁ oropentā kumbhiṁ āviñchanti. Kumbhī bhijjati. Bhagavato etamatthaṁ ārocesuṁ. “Anujānāmi, bhikkhave, rajanuḷuṅkaṁ daṇḍakathālakan”ti. </div>
</div>
<div class="q" id="p_3V_1633"> <div class="p">
<span class="pN">1633</span>Tena kho pana samayena bhikkhūnaṁ rajanabhājanaṁ na saṁvijjati. Bhagavato etamatthaṁ ārocesuṁ. “Anujānāmi, bhikkhave, rajanakolambaṁ rajanaghaṭan”ti. </div>
</div>
<div class="q" id="p_3V_1634"> <div class="p">
<span class="pN">1634</span>Tena kho pana samayena bhikkhū pātiyāpi pattepi cīvaraṁ omaddanti. Cīvaraṁ paribhijjati. Bhagavato etamatthaṁ ārocesuṁ. “Anujānāmi, bhikkhave, rajanadoṇikan”ti. </div>
</div>
<div class="q" id="p_3V_1635"> <div class="p">
<span class="pN">1635</span>Tena kho pana samayena bhikkhū chamāya cīvaraṁ pattharanti. Cīvaraṁ paṁsukitaṁ hoti. Bhagavato etamatthaṁ ārocesuṁ. “Anujānāmi, bhikkhave, tiṇasanthārakan”ti. </div>
</div>
<div class="q" id="p_3V_1636"> <div class="p">
<span class="pN">1636</span>Tiṇasanthārako upacikāhi khajjati. Bhagavato etamatthaṁ ārocesuṁ. “Anujānāmi, bhikkhave, cīvaravaṁsaṁ cīvararajjun”ti. </div>
</div>
<div class="q" id="p_3V_1637"> <div class="p">
<span class="pN">1637</span>Majjhena laggenti. Rajanaṁ ubhato galati. Bhagavato etamatthaṁ ārocesuṁ. “Anujānāmi, bhikkhave, kaṇṇe bandhitun”ti. </div>
</div>
<div class="q" id="p_3V_1638"> <div class="p">
<span class="pN">1638</span>Kaṇṇo jīrati. Bhagavato etamatthaṁ ārocesuṁ. “Anujānāmi, bhikkhave, kaṇṇasuttakan”ti. </div>
</div>
<div class="q" id="p_3V_1639"> <div class="p">
<span class="pN">1639</span>Rajanaṁ ekato galati. Bhagavato etamatthaṁ ārocesuṁ. “Anujānāmi, bhikkhave, samparivattakaṁ samparivattakaṁ rajetuṁ, na ca acchinne theve pakkamitun”ti. </div>
</div>
<div class="q" id="p_3V_1640"> <div class="p">
<span class="pN">1640</span>Tena kho pana samayena cīvaraṁ patthinnaṁ hoti. Bhagavato etamatthaṁ ārocesuṁ. “Anujānāmi, bhikkhave, udake osāretun”ti. </div>
</div>
<div class="q" id="p_3V_1641"> <div class="p">
<span class="pN">1641</span>Tena kho pana samayena cīvaraṁ pharusaṁ hoti. Bhagavato etamatthaṁ ārocesuṁ. “Anujānāmi, bhikkhave, pāṇinā ākoṭetun”ti. </div>
</div>
<div class="q" id="p_3V_1642"> <div class="p">
<span class="pN">1642</span>Tena kho pana samayena bhikkhū acchinnakāni cīvarāni dhārenti dantakāsāvāni. Manussā ujjhāyanti khiyyanti vipācenti—  “seyyathāpi nāma gihī kāmabhogino”ti. Bhagavato etamatthaṁ ārocesuṁ. “Na, bhikkhave, acchinnakāni cīvarāni dhāretabbāni. Yo dhāreyya, āpatti dukkaṭassā”ti. </div>
</div>
</html>
