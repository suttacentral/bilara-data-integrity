<html>
<div class="i">8.1.5 Dutiyakaṇḍakīsutta</div>
<div class="h">Anuruddhasaṁyutta</div>
<div class="h">Rahogatavagga</div>
<div class="h">Dutiyakaṇḍakīsutta</div>
<div class="q" id="p_14S5_1571"> <div class="divNumber">903.</div> <div class="p">
<span class="pN">1571</span>Sāketanidānaṁ. Ekamantaṁ nisinno kho āyasmā sāriputto āyasmantaṁ anuruddhaṁ etadavoca— “asekhenāvuso anuruddha, bhikkhunā katame dhammā upasampajja vihātabbā”ti? “Asekhenāvuso sāriputta, bhikkhunā cattāro satipaṭṭhānā upasampajja vihātabbā. Katame cattāro? Idhāvuso, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṁ; vedanāsu…pe… citte…pe… dhammesu dhammānupassī viharati ātāpī sampajāno satimā, vineyya loke abhijjhādomanassaṁ— asekhenāvuso sāriputta, bhikkhunā ime cattāro satipaṭṭhānā upasampajja vihātabbā”ti. </div>
</div>
<div class="CENTER" id="p_14S5_1572">
<span class="pN">1572</span>Pañcamaṁ.</div>
</html>
