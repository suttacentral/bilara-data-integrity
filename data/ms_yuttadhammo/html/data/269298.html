<html>
<div class="i">7.1.10 Bakajātaka</div>
<div class="h">Sattakanipāta</div>
<div class="h">Kukkuvagga</div>
<div class="h">Bakajātaka</div>
<div class="q" id="p_22J_1561"> <div class="divNumber">68.</div> <div class="p"> <table class="singleColumn"> <tr> <td> <div class="pN">1561</div> <div class="G">“Dvāsattati gotama puññakammā,</div> </td> </tr> <tr> <td> <div class="G">Vasavattino jātijaraṁ atītā;</div> </td> </tr> <tr> <td> <div class="G">Ayamantimā vedagū brahmapatti,</div> </td> </tr> <tr> <td> <div class="G">Asmābhijappanti janā anekā”.</div> </td> </tr> </table> </div>
</div>
<div class="q" id="p_22J_1562"> <div class="divNumber">69.</div> <div class="p"> <table class="singleColumn"> <tr> <td> <div class="pN">1562</div> <div class="G">“Appañhi etaṁ na hi dīghamāyu,</div> </td> </tr> <tr> <td> <div class="G">Yaṁ tvaṁ baka maññasi dīghamāyuṁ;</div> </td> </tr> <tr> <td> <div class="G">Sataṁ sahassāni nirabbudānaṁ,</div> </td> </tr> <tr> <td> <div class="G">Āyuṁ pajānāmi tavāha brahme”.</div> </td> </tr> </table> </div>
</div>
<div class="q" id="p_22J_1563"> <div class="divNumber">70.</div> <div class="p"> <table class="singleColumn"> <tr> <td> <div class="pN">1563</div> <div class="G">“Anantadassī bhagavāhamasmi,</div> </td> </tr> <tr> <td> <div class="G">Jātijjaraṁ sokamupātivatto;</div> </td> </tr> <tr> <td> <div class="G">Kiṁ me purāṇaṁ vatasīlavattaṁ,</div> </td> </tr> <tr> <td> <div class="G">Ācikkha me taṁ yamahaṁ vijaññaṁ”.</div> </td> </tr> </table> </div>
</div>
<div class="q" id="p_22J_1564"> <div class="divNumber">71.</div> <div class="p"> <table class="singleColumn"> <tr> <td> <div class="pN">1564</div> <div class="G">“Yaṁ tvaṁ apāyesi bahū manusse,</div> </td> </tr> <tr> <td> <div class="G">Pipāsite ghammani samparete;</div> </td> </tr> <tr> <td> <div class="G">Taṁ te purāṇaṁ vatasīlavattaṁ,</div> </td> </tr> <tr> <td> <div class="G">Suttappabuddhova anussarāmi.</div> </td> </tr> </table> </div>
</div>
<div class="q" id="p_22J_1565"> <div class="divNumber">72.</div> <div class="p"> <table class="singleColumn"> <tr> <td> <div class="pN">1565</div> <div class="G">Yaṁ eṇikūlasmi janaṁ gahītaṁ,</div> </td> </tr> <tr> <td> <div class="G">Amocayī gayhaka niyyamānaṁ;</div> </td> </tr> <tr> <td> <div class="G">Taṁ te purāṇaṁ vatasīlavattaṁ,</div> </td> </tr> <tr> <td> <div class="G">Suttappabuddhova anussarāmi.</div> </td> </tr> </table> </div>
</div>
<div class="q" id="p_22J_1566"> <div class="divNumber">73.</div> <div class="p"> <table class="singleColumn"> <tr> <td> <div class="pN">1566</div> <div class="G">Gaṅgāya sotasmiṁ gahītanāvaṁ,</div> </td> </tr> <tr> <td> <div class="G">Luddena nāgena manussakappā;</div> </td> </tr> <tr> <td> <div class="G">Amocayi tvaṁ balasā pasayha,</div> </td> </tr> <tr> <td> <div class="G">Taṁ te purāṇaṁ vatasīlavattaṁ;</div> </td> </tr> <tr> <td> <div class="G">Suttappabuddhova anussarāmi.</div> </td> </tr> </table> </div>
</div>
<div class="q" id="p_22J_1567"> <div class="divNumber">74.</div> <div class="p"> <table class="singleColumn"> <tr> <td> <div class="pN">1567</div> <div class="G">Kappo ca te baddhacaro ahosiṁ,</div> </td> </tr> <tr> <td> <div class="G">Sambuddhimantaṁ vatinaṁ amaññaṁ;</div> </td> </tr> <tr> <td> <div class="G">Taṁ te purāṇaṁ vatasīlavattaṁ,</div> </td> </tr> <tr> <td> <div class="G">Suttappabuddhova anussarāmi”.</div> </td> </tr> </table> </div>
</div>
<div class="q" id="p_22J_1568"> <div class="divNumber">75.</div> <div class="p"> <table class="singleColumn"> <tr> <td> <div class="pN">1568</div> <div class="G">“Addhā pajānāsi mametamāyuṁ,</div> </td> </tr> <tr> <td> <div class="G">Aññampi jānāsi tathā hi buddho;</div> </td> </tr> <tr> <td> <div class="G">Tathā hi tāyaṁ jalitānubhāvo,</div> </td> </tr> <tr> <td> <div class="G">Obhāsayaṁ tiṭṭhati brahmalokan”ti.</div> </td> </tr> </table> </div>
</div>
<div class="CENTER" id="p_22J_1569">
<span class="pN">1569</span>Bakajātakaṁ dasamaṁ.<br> Kukkuvaggo paṭhamo.</div>
<div class="SUMMARY" id="p_22J_1570">
<span class="pN">1570</span><span class="firstLetter">T</span>assuddānaṁ</div>
<div class="q" id="p_22J_1571"> <div class="p"> <table class="singleColumn"> <tr> <td> <div class="pN">1571</div> <div class="G">Varakaṇṇika cāpavaro sutano,</div> </td> </tr> <tr> <td> <div class="G">Atha gijjha sarohitamacchavaro;</div> </td> </tr> <tr> <td> <div class="G">Puna paṇṇaka senaka yācanako,</div> </td> </tr> <tr> <td> <div class="G">Atha veri sabrahmabakena dasāti.</div> </td> </tr> </table> </div>
</div>
</html>
