<html>
<div class="i">1.8 Saṅgāmajisutta</div>
<div class="h">Bodhivagga</div>
<div class="h">Saṅgāmajisutta</div>
<div class="q" id="p_18Ud_37"> <div class="divNumber">8.</div> <div class="p">
<span class="pN">37</span>Evaṁ me sutaṁ— ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena āyasmā saṅgāmaji sāvatthiṁ anuppatto hoti bhagavantaṁ dassanāya. Assosi kho āyasmato saṅgāmajissa purāṇadutiyikā— “ayyo kira saṅgāmaji sāvatthiṁ anuppatto”ti. Sā dārakaṁ ādāya jetavanaṁ agamāsi. </div>
</div>
<div class="q" id="p_18Ud_38"> <div class="p">
<span class="pN">38</span>Tena kho pana samayena āyasmā saṅgāmaji aññatarasmiṁ rukkhamūle divāvihāraṁ nisinno hoti. Atha kho āyasmato saṅgāmajissa purāṇadutiyikā yenāyasmā saṅgāmaji tenupasaṅkami; upasaṅkamitvā āyasmantaṁ saṅgāmajiṁ etadavoca— “khuddaputtañhi, samaṇa, posa man”ti. Evaṁ vutte, āyasmā saṅgāmaji tuṇhī ahosi. </div>
</div>
<div class="q" id="p_18Ud_39"> <div class="p">
<span class="pN">39</span>Dutiyampi kho āyasmato saṅgāmajissa purāṇadutiyikā āyasmantaṁ saṅgāmajiṁ etadavoca— “khuddaputtañhi, samaṇa, posa man”ti. Dutiyampi kho āyasmā saṅgāmaji tuṇhī ahosi. </div>
</div>
<div class="q" id="p_18Ud_40"> <div class="p">
<span class="pN">40</span>Tatiyampi kho āyasmato saṅgāmajissa purāṇadutiyikā āyasmantaṁ saṅgāmajiṁ etadavoca— “khuddaputtañhi, samaṇa, posa man”ti. Tatiyampi kho āyasmā saṅgāmaji tuṇhī ahosi. </div>
</div>
<div class="q" id="p_18Ud_41"> <div class="p">
<span class="pN">41</span>Atha kho āyasmato saṅgāmajissa purāṇadutiyikā taṁ dārakaṁ āyasmato saṅgāmajissa purato nikkhipitvā pakkāmi— “eso te, samaṇa, putto; posa nan”ti. </div>
</div>
<div class="q" id="p_18Ud_42"> <div class="p">
<span class="pN">42</span>Atha kho āyasmā saṅgāmaji taṁ dārakaṁ neva olokesi nāpi ālapi. Atha kho āyasmato saṅgāmajissa purāṇadutiyikā avidūraṁ gantvā apalokentī addasa āyasmantaṁ saṅgāmajiṁ taṁ dārakaṁ neva olokentaṁ nāpi ālapantaṁ, disvānassā etadahosi— “na cāyaṁ samaṇo puttenapi atthiko”ti. Tato paṭinivattitvā dārakaṁ ādāya pakkāmi. Addasā kho bhagavā dibbena cakkhunā visuddhena atikkantamānusakena āyasmato saṅgāmajissa purāṇadutiyikāya evarūpaṁ vippakāraṁ. </div>
</div>
<div class="q" id="p_18Ud_43"> <div class="p">
<span class="pN">43</span>Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi— </div>
</div>
<div class="q" id="p_18Ud_44"> <div class="p"> <table class="singleColumn"> <tr> <td> <div class="pN">44</div> <div class="G">“Āyantiṁ nābhinandati,</div> </td> </tr> <tr> <td> <div class="G">pakkamantiṁ na socati;</div> </td> </tr> <tr> <td> <div class="G">Saṅgā saṅgāmajiṁ muttaṁ,</div> </td> </tr> <tr> <td> <div class="G">tamahaṁ brūmi brāhmaṇan”ti. (8)</div> </td> </tr> </table> </div>
</div>
<div class="CENTER" id="p_18Ud_45">
<span class="pN">45</span>Aṭṭhamaṁ.</div>
</html>
