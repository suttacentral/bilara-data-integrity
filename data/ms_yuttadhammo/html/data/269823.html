<html>
<div class="i">7.4.7 Migaṅgapañha</div>
<div class="h">Opammakathāpañha</div>
<div class="h">Upacikāvagga</div>
<div class="h">Migaṅgapañha</div>
<div class="q" id="p_28Mi_1859"> <div class="divNumber">261.</div> <div class="p">
<span class="pN">1859</span>“Bhante nāgasena, ‘migassa tīṇi aṅgāni gahetabbānī’ti yaṁ vadesi, katamāni tāni tīṇi aṅgāni gahetabbānī”ti? “Yathā, mahārāja, migo divā araññe carati, rattiṁ abbhokāse; evameva kho, mahārāja, yoginā yogāvacarena divā araññe viharitabbaṁ, rattiṁ abbhokāse. Idaṁ, mahārāja, migassa paṭhamaṁ aṅgaṁ gahetabbaṁ. </div>
</div>
<div class="q" id="p_28Mi_1860"> <div class="p">
<span class="pN">1860</span>Bhāsitampetaṁ, mahārāja, bhagavatā devātidevena lomahaṁsanapariyāye— </div>
</div>
<div class="q" id="p_28Mi_1861"> <div class="p">
<span class="pN">1861</span>‘So kho ahaṁ, sāriputta, yā tā rattiyo sītā hemantikā antaraṭṭhakā himapātasamayā, tathārūpāsu rattīsu rattiṁ abbhokāse viharāmi, divā vanasaṇḍe. Gimhānaṁ pacchime māse divā abbhokāse viharāmi, rattiṁ vanasaṇḍe’ti. </div>
</div>
<div class="q" id="p_28Mi_1862"> <div class="p">
<span class="pN">1862</span>Puna caparaṁ, mahārāja, migo sattimhi vā sare vā opatante vañceti palāyati, na kāyamupaneti; evameva kho, mahārāja, yoginā yogāvacarena kilesesu opatantesu vañcayitabbaṁ palāyitabbaṁ, na cittamupanetabbaṁ. Idaṁ, mahārāja, migassa dutiyaṁ aṅgaṁ gahetabbaṁ. </div>
</div>
<div class="q" id="p_28Mi_1863"> <div class="p">
<span class="pN">1863</span>Puna caparaṁ, mahārāja, migo manusse disvā yena vā tena vā palāyati ‘mā maṁ te addasaṁsū’ti; evameva kho, mahārāja, yoginā yogāvacarena bhaṇḍanakalahaviggahavivādasīle dussīle kusīte saṅgaṇikārāme disvā yena vā tena vā palāyitabbaṁ ‘mā maṁ te addasaṁsu, ahañca te mā addasan’ti. Idaṁ, mahārāja, migassa tatiyaṁ aṅgaṁ gahetabbaṁ. Bhāsitampetaṁ, mahārāja, therena sāriputtena dhammasenāpatinā— </div>
</div>
<div class="q" id="p_28Mi_1864"> <div class="p"> <table class="singleColumn"> <tr> <td> <div class="pN">1864</div> <div class="G">‘Mā me kadāci pāpiccho,</div> </td> </tr> <tr> <td> <div class="G">kusīto hīnavīriyo;</div> </td> </tr> <tr> <td> <div class="G">Appassuto anācāro,</div> </td> </tr> <tr> <td> <div class="G">sammato ahu katthacī’”ti.</div> </td> </tr> </table> </div>
</div>
<div class="CENTER" id="p_28Mi_1865">
<span class="pN">1865</span>Migaṅgapañho sattamo.</div>
</html>
