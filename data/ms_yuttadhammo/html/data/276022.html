<html>
<div class="i">5.3.2 Dutiyadīghacārikasutta</div>
<div class="h">Pañcamapaṇṇāsaka</div>
<div class="h">Dīghacārikavagga</div>
<div class="h">Dutiyadīghacārikasutta</div>
<div class="q" id="p_16A5_1261"> <div class="divNumber">222.</div> <div class="p">
<span class="pN">1261</span>“Pañcime, bhikkhave, ādīnavā dīghacārikaṁ anavatthacārikaṁ anuyuttassa viharato. Katame pañca? Anadhigataṁ nādhigacchati, adhigatā parihāyati, adhigatenekaccena avisārado hoti, gāḷhaṁ rogātaṅkaṁ phusati, na ca mittavā hoti. Ime kho, bhikkhave, pañca ādīnavā dīghacārikaṁ anavatthacārikaṁ anuyuttassa viharato. </div>
</div>
<div class="q" id="p_16A5_1262"> <div class="p">
<span class="pN">1262</span>Pañcime, bhikkhave, ānisaṁsā samavatthacāre. Katame pañca? Anadhigataṁ adhigacchati, adhigatā na parihāyati, adhigatenekaccena visārado hoti, na gāḷhaṁ rogātaṅkaṁ phusati, mittavā ca hoti. Ime kho, bhikkhave, pañca ānisaṁsā samavatthacāre”ti. </div>
</div>
<div class="CENTER" id="p_16A5_1263">
<span class="pN">1263</span>Dutiyaṁ.</div>
</html>
