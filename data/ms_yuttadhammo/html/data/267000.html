<html>
<div class="i">3.3 Rathakārapetivatthu</div>
<div class="h">Cūḷavagga</div>
<div class="h">Rathakārapetivatthu</div>
<div class="q" id="p_19Pv_474"> <div class="divNumber">439.</div> <div class="p"> <table class="singleColumn"> <tr> <td> <div class="pN">474</div> <div class="G">“Veḷuriyathambhaṁ ruciraṁ pabhassaraṁ,</div> </td> </tr> <tr> <td> <div class="G">Vimānamāruyha anekacittaṁ;</div> </td> </tr> <tr> <td> <div class="G">Tatthacchasi devi mahānubhāve,</div> </td> </tr> <tr> <td> <div class="G">Pathaddhani pannaraseva cando.</div> </td> </tr> </table> </div>
</div>
<div class="q" id="p_19Pv_475"> <div class="divNumber">440.</div> <div class="p"> <table class="singleColumn"> <tr> <td> <div class="pN">475</div> <div class="G">Vaṇṇo ca te kanakassa sannibho,</div> </td> </tr> <tr> <td> <div class="G">Uttattarūpo bhusa dassaneyyo;</div> </td> </tr> <tr> <td> <div class="G">Pallaṅkaseṭṭhe atule nisinnā,</div> </td> </tr> <tr> <td> <div class="G">Ekā tuvaṁ natthi ca tuyha sāmiko.</div> </td> </tr> </table> </div>
</div>
<div class="q" id="p_19Pv_476"> <div class="divNumber">441.</div> <div class="p"> <table class="singleColumn"> <tr> <td> <div class="pN">476</div> <div class="G">Imā ca te pokkharaṇī samantā,</div> </td> </tr> <tr> <td> <div class="G">Pahūtamalyā bahupuṇḍarīkā;</div> </td> </tr> <tr> <td> <div class="G">Suvaṇṇacuṇṇehi samantamotthatā,</div> </td> </tr> <tr> <td> <div class="G">Na tattha paṅko paṇako ca vijjati.</div> </td> </tr> </table> </div>
</div>
<div class="q" id="p_19Pv_477"> <div class="divNumber">442.</div> <div class="p"> <table class="singleColumn"> <tr> <td> <div class="pN">477</div> <div class="G">Haṁsā cime dassanīyā manoramā,</div> </td> </tr> <tr> <td> <div class="G">Udakasmimanupariyanti sabbadā;</div> </td> </tr> <tr> <td> <div class="G">Samayya vaggūpanadanti sabbe,</div> </td> </tr> <tr> <td> <div class="G">Bindussarā dundubhīnaṁva ghoso.</div> </td> </tr> </table> </div>
</div>
<div class="q" id="p_19Pv_478"> <div class="divNumber">443.</div> <div class="p"> <table class="singleColumn"> <tr> <td> <div class="pN">478</div> <div class="G">Daddallamānā yasasā yasassinī,</div> </td> </tr> <tr> <td> <div class="G">Nāvāya ca tvaṁ avalamba tiṭṭhasi;</div> </td> </tr> <tr> <td> <div class="G">Āḷārapamhe hasite piyaṁvade,</div> </td> </tr> <tr> <td> <div class="G">Sabbaṅgakalyāṇi bhusaṁ virocasi.</div> </td> </tr> </table> </div>
</div>
<div class="q" id="p_19Pv_479"> <div class="divNumber">444.</div> <div class="p"> <table class="singleColumn"> <tr> <td> <div class="pN">479</div> <div class="G">Idaṁ vimānaṁ virajaṁ same ṭhitaṁ,</div> </td> </tr> <tr> <td> <div class="G">Uyyānavantaṁ ratinandivaḍḍhanaṁ;</div> </td> </tr> <tr> <td> <div class="G">Icchāmahaṁ nāri anomadassane,</div> </td> </tr> <tr> <td> <div class="G">Tayā saha nandane idha moditun”ti.</div> </td> </tr> </table> </div>
</div>
<div class="q" id="p_19Pv_480"> <div class="divNumber">445.</div> <div class="p"> <table class="singleColumn"> <tr> <td> <div class="pN">480</div> <div class="G">“Karohi kammaṁ idha vedanīyaṁ,</div> </td> </tr> <tr> <td> <div class="G">Cittañca te idha nihitaṁ bhavatu;</div> </td> </tr> <tr> <td> <div class="G">Katvāna kammaṁ idha vedanīyaṁ,</div> </td> </tr> <tr> <td> <div class="G">Evaṁ mamaṁ lacchasi kāmakāminin”ti.</div> </td> </tr> </table> </div>
</div>
<div class="q" id="p_19Pv_481"> <div class="divNumber">446.</div> <div class="p"> <table class="singleColumn"> <tr> <td> <div class="pN">481</div> <div class="G">“Sādhū”ti so tassā paṭissuṇitvā,</div> </td> </tr> <tr> <td> <div class="G">Akāsi kammaṁ tahiṁ vedanīyaṁ;</div> </td> </tr> <tr> <td> <div class="G">Katvāna kammaṁ tahiṁ vedanīyaṁ,</div> </td> </tr> <tr> <td> <div class="G">Upapajji so māṇavo tassā sahabyatanti.</div> </td> </tr> </table> </div>
</div>
<div class="CENTER" id="p_19Pv_482">
<span class="pN">482</span>Rathakārapetivatthu tatiyaṁ.<br> Bhāṇavāraṁ dutiyaṁ.</div>
</html>
