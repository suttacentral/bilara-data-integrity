<html>
<div class="i">8.1.4 Sumaṅgalajātaka</div>
<div class="h">Aṭṭhakanipāta</div>
<div class="h">Kaccānivagga</div>
<div class="h">Sumaṅgalajātaka</div>
<div class="q" id="p_22J_1702"> <div class="divNumber">27.</div> <div class="p"> <table class="singleColumn"> <tr> <td> <div class="pN">1702</div> <div class="G">“Bhusamhi kuddhoti avekkhiyāna,</div> </td> </tr> <tr> <td> <div class="G">Na tāva daṇḍaṁ paṇayeyya issaro;</div> </td> </tr> <tr> <td> <div class="G">Aṭṭhānaso appatirūpamattano,</div> </td> </tr> <tr> <td> <div class="G">Parassa dukkhāni bhusaṁ udīraye.</div> </td> </tr> </table> </div>
</div>
<div class="q" id="p_22J_1703"> <div class="divNumber">28.</div> <div class="p"> <table class="singleColumn"> <tr> <td> <div class="pN">1703</div> <div class="G">Yato ca jāneyya pasādamattano,</div> </td> </tr> <tr> <td> <div class="G">Atthaṁ niyuñjeyya parassa dukkaṭaṁ;</div> </td> </tr> <tr> <td> <div class="G">Tadāyamatthoti sayaṁ avekkhiya,</div> </td> </tr> <tr> <td> <div class="G">Athassa daṇḍaṁ sadisaṁ nivesaye.</div> </td> </tr> </table> </div>
</div>
<div class="q" id="p_22J_1704"> <div class="divNumber">29.</div> <div class="p"> <table class="singleColumn"> <tr> <td> <div class="pN">1704</div> <div class="G">Na cāpi jhāpeti paraṁ na attanaṁ,</div> </td> </tr> <tr> <td> <div class="G">Amucchito yo nayate nayānayaṁ;</div> </td> </tr> <tr> <td> <div class="G">Yo daṇḍadhāro bhavatīdha issaro,</div> </td> </tr> <tr> <td> <div class="G">Sa vaṇṇagutto siriyā na dhaṁsati.</div> </td> </tr> </table> </div>
</div>
<div class="q" id="p_22J_1705"> <div class="divNumber">30.</div> <div class="p"> <table class="singleColumn"> <tr> <td> <div class="pN">1705</div> <div class="G">Ye khattiyā se anisammakārino,</div> </td> </tr> <tr> <td> <div class="G">Paṇenti daṇḍaṁ sahasā pamucchitā;</div> </td> </tr> <tr> <td> <div class="G">Avaṇṇasaṁyutā jahanti jīvitaṁ,</div> </td> </tr> <tr> <td> <div class="G">Ito vimuttāpi ca yanti duggatiṁ.</div> </td> </tr> </table> </div>
</div>
<div class="q" id="p_22J_1706"> <div class="divNumber">31.</div> <div class="p"> <table class="singleColumn"> <tr> <td> <div class="pN">1706</div> <div class="G">Dhamme ca ye ariyappavedite ratā,</div> </td> </tr> <tr> <td> <div class="G">Anuttarā te vacasā manasā kammunā ca;</div> </td> </tr> <tr> <td> <div class="G">Te santisoraccasamādhisaṇṭhitā,</div> </td> </tr> <tr> <td> <div class="G">Vajanti lokaṁ dubhayaṁ tathāvidhā.</div> </td> </tr> </table> </div>
</div>
<div class="q" id="p_22J_1707"> <div class="divNumber">32.</div> <div class="p"> <table class="singleColumn"> <tr> <td> <div class="pN">1707</div> <div class="G">Rājāhamasmi narapamadānamissaro,</div> </td> </tr> <tr> <td> <div class="G">Sacepi kujjhāmi ṭhapemi attanaṁ;</div> </td> </tr> <tr> <td> <div class="G">Nisedhayanto janataṁ tathāvidhaṁ,</div> </td> </tr> <tr> <td> <div class="G">Paṇemi daṇḍaṁ anukampa yoniso”.</div> </td> </tr> </table> </div>
</div>
<div class="q" id="p_22J_1708"> <div class="divNumber">33.</div> <div class="p"> <table class="singleColumn"> <tr> <td> <div class="pN">1708</div> <div class="G">“Sirī ca lakkhī ca taveva khattiya,</div> </td> </tr> <tr> <td> <div class="G">Janādhipa mā vijahi kudācanaṁ;</div> </td> </tr> <tr> <td> <div class="G">Akkodhano niccapasannacitto,</div> </td> </tr> <tr> <td> <div class="G">Anīgho tuvaṁ vassasatāni pālaya.</div> </td> </tr> </table> </div>
</div>
<div class="q" id="p_22J_1709"> <div class="divNumber">34.</div> <div class="p"> <table class="singleColumn"> <tr> <td> <div class="pN">1709</div> <div class="G">Guṇehi etehi upeta khattiya,</div> </td> </tr> <tr> <td> <div class="G">Ṭhitamariyavattī suvaco akodhano;</div> </td> </tr> <tr> <td> <div class="G">Sukhī anuppīḷa pasāsamediniṁ,</div> </td> </tr> <tr> <td> <div class="G">Ito vimuttopi ca yāhi suggatiṁ.</div> </td> </tr> </table> </div>
</div>
<div class="q" id="p_22J_1710"> <div class="divNumber">35.</div> <div class="p"> <table class="singleColumn"> <tr> <td> <div class="pN">1710</div> <div class="G">Evaṁ sunītena subhāsitena,</div> </td> </tr> <tr> <td> <div class="G">Dhammena ñāyena upāyaso nayaṁ;</div> </td> </tr> <tr> <td> <div class="G">Nibbāpaye saṅkhubhitaṁ mahājanaṁ,</div> </td> </tr> <tr> <td> <div class="G">Mahāva megho salilena medinin”ti.</div> </td> </tr> </table> </div>
</div>
<div class="CENTER" id="p_22J_1711">
<span class="pN">1711</span>Sumaṅgalajātakaṁ catutthaṁ.</div>
</html>
