<html>
<div class="i">4.1.1 Brāhmaṇadhammayāgasutta</div>
<div class="h">Catukkanipāta</div>
<div class="h">Brāhmaṇadhammayāgavagga</div>
<div class="h">Brāhmaṇadhammayāgasutta</div>
<div class="q" id="p_18It_726"> <div class="divNumber">100.</div> <div class="p">
<span class="pN">726</span>Vuttañhetaṁ bhagavatā vuttamarahatāti me sutaṁ— </div>
</div>
<div class="q" id="p_18It_727"> <div class="p">
<span class="pN">727</span>“Ahamasmi, bhikkhave, brāhmaṇo yācayogo sadā payatapāṇi antimadehadharo anuttaro bhisakko sallakatto. Tassa me tumhe puttā orasā mukhato jātā dhammajā dhammanimmitā dhammadāyādā, no āmisadāyādā. </div>
</div>
<div class="q" id="p_18It_728"> <div class="p">
<span class="pN">728</span>Dvemāni, bhikkhave, dānāni— āmisadānañca dhammadānañca. Etadaggaṁ, bhikkhave, imesaṁ dvinnaṁ dānānaṁ yadidaṁ— dhammadānaṁ. </div>
</div>
<div class="q" id="p_18It_729"> <div class="p">
<span class="pN">729</span>Dveme, bhikkhave, saṁvibhāgā— āmisasaṁvibhāgo ca dhammasaṁvibhāgo ca. Etadaggaṁ, bhikkhave, imesaṁ dvinnaṁ saṁvibhāgānaṁ yadidaṁ— dhammasaṁvibhāgo. </div>
</div>
<div class="q" id="p_18It_730"> <div class="p">
<span class="pN">730</span>Dveme, bhikkhave, anuggahā— āmisānuggaho ca dhammānuggaho ca. Etadaggaṁ, bhikkhave, imesaṁ dvinnaṁ anuggahānaṁ yadidaṁ— dhammānuggaho. </div>
</div>
<div class="q" id="p_18It_731"> <div class="p">
<span class="pN">731</span>Dveme, bhikkhave, yāgā— āmisayāgo ca dhammayāgo ca. Etadaggaṁ, bhikkhave, imesaṁ dvinnaṁ yāgānaṁ yadidaṁ— dhammayāgo”ti. Etamatthaṁ bhagavā avoca. Tatthetaṁ iti vuccati— </div>
</div>
<div class="q" id="p_18It_732"> <div class="p"> <table class="singleColumn"> <tr> <td> <div class="pN">732</div> <div class="G">“Yo dhammayāgaṁ ayajī amaccharī,</div> </td> </tr> <tr> <td> <div class="G">Tathāgato sabbabhūtānukampī;</div> </td> </tr> <tr> <td> <div class="G">Taṁ tādisaṁ devamanussaseṭṭhaṁ,</div> </td> </tr> <tr> <td> <div class="G">Sattā namassanti bhavassa pāragun”ti.</div> </td> </tr> </table> </div>
</div>
<div class="q" id="p_18It_733"> <div class="p">
<span class="pN">733</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_734">
<span class="pN">734</span>Paṭhamaṁ.</div>
</html>
