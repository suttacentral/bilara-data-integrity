<html>
<div class="i">3.6.7 Sarāgavītarāganānākaraṇapañha</div>
<div class="h">Milindapañha</div>
<div class="h">Sativagga</div>
<div class="h">Sarāgavītarāganānākaraṇapañha</div>
<div class="q" id="p_28Mi_418"> <div class="divNumber">89.</div> <div class="p">
<span class="pN">418</span>Rājā āha— “bhante nāgasena, kiṁ nānākaraṇaṁ sarāgassa ca vītarāgassa cā”ti? “Eko kho, mahārāja, ajjhosito, eko anajjhosito”ti. “Kiṁ etaṁ, bhante, ajjhosito anajjhosito nāmā”ti? “Eko kho, mahārāja, atthiko, eko anatthiko”ti. “Passāmahaṁ, bhante, evarūpaṁ yo ca sarāgo, yo ca vītarāgo, sabbopeso sobhanaṁyeva icchati khādanīyaṁ vā bhojanīyaṁ vā, na koci pāpakaṁ icchatī”ti. “Avītarāgo kho, mahārāja, rasapaṭisaṁvedī ca rasarāgapaṭisaṁvedī ca bhojanaṁ bhuñjati, vītarāgo pana rasapaṭisaṁvedī bhojanaṁ bhuñjati, no ca kho rasarāgapaṭisaṁvedī”ti. </div>
</div>
<div class="q" id="p_28Mi_419"> <div class="p">
<span class="pN">419</span>“Kallosi, bhante nāgasenā”ti. </div>
</div>
<div class="CENTER" id="p_28Mi_420">
<span class="pN">420</span>Sarāgavītarāganānākaraṇapañho sattamo.</div>
</html>
