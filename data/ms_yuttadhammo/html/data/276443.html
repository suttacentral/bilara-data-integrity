<html>
<div class="i">1.5.1.4 Padasodhammasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Musāvādavagga
</div>
<div class="h">
Padasodhammasikkhāpada
</div>
<div class="q" id="p_2V_150">
<div class="divNumber">
44.
</div>
<div class="p">
<span class="pN">150</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena chabbaggiyā bhikkhū upāsake padaso dhammaṁ vācenti. Upāsakā bhikkhūsu agāravā appatissā asabhāgavuttikā viharanti. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū upāsake padaso dhammaṁ vācessanti. Upāsakā bhikkhūsu agāravā appatissā asabhāgavuttikā viharantī”ti.
</div>
</div>
<div class="q" id="p_2V_151">
<div class="p">
<span class="pN">151</span>Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṁ ārocesuṁ…pe…  “saccaṁ kira tumhe, bhikkhave, upāsake padaso dhammaṁ vācetha; upāsakā bhikkhūsu agāravā appatissā asabhāgavuttikā viharantī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, upāsake padaso dhammaṁ vācessatha. Upāsakā bhikkhūsu agāravā appatissā asabhāgavuttikā viharanti. Netaṁ, moghapurisā, appasannānaṁ vā pasādāya pasannānaṁ vā bhiyyobhāvāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_152">
<div class="divNumber">
45.
</div>
<div class="p">
<span class="pN">152</span><span class="bold">“Yo pana bhikkhu anupasampannaṁ padaso dhammaṁ vāceyya pācittiyan”</span>ti. (<span class="italic">4</span>:<span class="bold">53</span>)
</div>
</div>
<div class="q" id="p_2V_153">
<div class="divNumber">
46.
</div>
<div class="p">
<span class="pN">153</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_154">
<div class="p">
<span class="pN">154</span><span class="bold">Anupasampanno</span> nāma bhikkhuñca bhikkhuniñca ṭhapetvā avaseso anupasampanno nāma.
</div>
</div>
<div class="q" id="p_2V_155">
<div class="p">
<span class="pN">155</span><span class="bold">Padaso</span> nāma padaṁ, anupadaṁ, anvakkharaṁ, anubyañjanaṁ.
</div>
</div>
<div class="q" id="p_2V_156">
<div class="p">
<span class="pN">156</span><span class="bold">Padaṁ</span> nāma ekato paṭṭhapetvā ekato osāpenti. <span class="bold">Anupadaṁ</span> nāma pāṭekkaṁ paṭṭhapetvā ekato osāpenti. <span class="bold">Anvakkharaṁ</span> nāma “rūpaṁ aniccan”ti vuccamāno, “run”ti opāteti. <span class="bold">Anubyañjanaṁ</span> nāma “rūpaṁ aniccan”ti vuccamāno, “vedanā aniccā”ti saddaṁ nicchāreti.
</div>
</div>
<div class="q" id="p_2V_157">
<div class="p">
<span class="pN">157</span>Yañca padaṁ, yañca anupadaṁ, yañca anvakkharaṁ, yañca anubyañjanaṁ—  sabbametaṁ padaso nāma.
</div>
</div>
<div class="q" id="p_2V_158">
<div class="p">
<span class="pN">158</span><span class="bold">Dhammo</span> nāma buddhabhāsito, sāvakabhāsito, isibhāsito, devatābhāsito, atthūpasañhito, dhammūpasañhito.
</div>
</div>
<div class="q" id="p_2V_159">
<div class="p">
<span class="pN">159</span><span class="bold">Vāceyyā</span>ti padena vāceti, pade pade āpatti pācittiyassa. Akkharāya vāceti, akkharakkharāya āpatti pācittiyassa.
</div>
</div>
<div class="q" id="p_2V_160">
<div class="divNumber">
47.
</div>
<div class="p">
<span class="pN">160</span>Anupasampanne anupasampannasaññī padaso dhammaṁ vāceti, āpatti pācittiyassa. Anupasampanne vematiko padaso dhammaṁ vāceti, āpatti pācittiyassa. Anupasampanne upasampannasaññī padaso dhammaṁ vāceti, āpatti pācittiyassa.
</div>
</div>
<div class="q" id="p_2V_161">
<div class="p">
<span class="pN">161</span>Upasampanne anupasampannasaññī, āpatti dukkaṭassa. Upasampanne vematiko, āpatti dukkaṭassa. Upasampanne upasampannasaññī, anāpatti.
</div>
</div>
<div class="q" id="p_2V_162">
<div class="divNumber">
48.
</div>
<div class="p">
<span class="pN">162</span>Anāpatti—  ekato uddisāpento, ekato sajjhāyaṁ karonto, yebhuyyena paguṇaṁ ganthaṁ bhaṇantaṁ opāteti, osārentaṁ opāteti, ummattakassa, ādikammikassāti.
</div>
</div>
<div class="CENTER" id="p_2V_163">
<span class="pN">163</span>Padasodhammasikkhāpadaṁ niṭṭhitaṁ catutthaṁ.
</div>
</html>
