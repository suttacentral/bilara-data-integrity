<html>
<div class="i">16.4 Kathinādijānitabbavibhāga</div>
<div class="h">Kathinabheda</div>
<div class="h">Kathinādijānitabbavibhāga</div>
<div class="q" id="p_5V_1904"> <div class="divNumber">412.</div> <div class="p">
<span class="pN">1904</span>Kathinaṁ jānitabbaṁ, kathinatthāro jānitabbo, kathinassa atthāramāso jānitabbo, kathinassa atthāravipatti jānitabbā, kathinassa atthārasampatti jānitabbā, nimittakammaṁ jānitabbaṁ, parikathā jānitabbā, kukkukataṁ jānitabbaṁ, sannidhi jānitabbā, nissaggiyaṁ jānitabbaṁ. </div>
</div>
<div class="q" id="p_5V_1905"> <div class="p">
<span class="pN">1905</span><span class="bold">Kathinaṁ jānitabban</span>ti tesaññeva dhammānaṁ saṅgaho samavāyo nāmaṁ nāmakammaṁ nāmadheyyaṁ nirutti byañjanaṁ abhilāpo yadidaṁ kathinanti. </div>
</div>
<div class="q" id="p_5V_1906"> <div class="p">
<span class="pN">1906</span><span class="bold">Kathinassa atthāramāso jānitabbo</span>ti vassānassa pacchimo māso jānitabbo. </div>
</div>
<div class="q" id="p_5V_1907"> <div class="p">
<span class="pN">1907</span><span class="bold">Kathinassa atthāravipatti jānitabbā</span>ti catuvīsatiyā ākārehi kathinassa atthāravipatti jānitabbā. </div>
</div>
<div class="q" id="p_5V_1908"> <div class="p">
<span class="pN">1908</span><span class="bold">Kathinassa atthārasampatti jānitabbā</span>ti sattarasahi ākārehi kathinassa atthārasampatti jānitabbā. </div>
</div>
<div class="q" id="p_5V_1909"> <div class="p">
<span class="pN">1909</span><span class="bold">Nimittakammaṁ jānitabban</span>ti nimittaṁ karoti iminā dussena kathinaṁ attharissāmīti. </div>
</div>
<div class="q" id="p_5V_1910"> <div class="p">
<span class="pN">1910</span><span class="bold">Parikathā jānitabbā</span>ti parikathaṁ karoti imāya parikathāya kathinadussaṁ nibbattessāmīti. </div>
</div>
<div class="q" id="p_5V_1911"> <div class="p">
<span class="pN">1911</span><span class="bold">Kukkukataṁ jānitabban</span>ti anādiyadānaṁ jānitabbaṁ. </div>
</div>
<div class="q" id="p_5V_1912"> <div class="p">
<span class="pN">1912</span><span class="bold">Sannidhi jānitabbā</span>ti dve sannidhiyo jānitabbā—  karaṇasannidhi vā nicayasannidhi vā. </div>
</div>
<div class="q" id="p_5V_1913"> <div class="p">
<span class="pN">1913</span><span class="bold">Nissaggiyaṁ jānitabban</span>ti kariyamāne aruṇaṁ uṭṭhahati. </div>
</div>
<div class="q" id="p_5V_1914"> <div class="p">
<span class="pN">1914</span><span class="bold">Kathinatthāro jānitabbo</span>ti sace saṁghassa kathinadussaṁ uppannaṁ hoti, saṁghena kathaṁ paṭipajjitabbaṁ, atthārakena kathaṁ paṭipajjitabbaṁ, anumodakena kathaṁ paṭipajjitabbaṁ. </div>
</div>
<div class="q" id="p_5V_1915"> <div class="divNumber">413.</div> <div class="p">
<span class="pN">1915</span>Saṁghena ñattidutiyena kammena kathinatthārakassa bhikkhuno dātabbaṁ, tena kathinatthārakena bhikkhunā tadaheva dhovitvā vimajjitvā vicāretvā chinditvā sibbetvā rajitvā kappaṁ katvā kathinaṁ attharitabbaṁ. Sace saṅghāṭiyā kathinaṁ attharitukāmo hoti, porāṇikā saṅghāṭi paccuddharitabbā, navā saṅghāṭi adhiṭṭhātabbā. Imāya saṅghāṭiyā kathinaṁ attharāmīti vācā bhinditabbā. Sace uttarāsaṅgena kathinaṁ attharitukāmo hoti, porāṇako uttarāsaṅgo paccuddharitabbo, navo uttarāsaṅgo adhiṭṭhātabbo. Iminā uttarāsaṅgena kathinaṁ attharāmīti vācā bhinditabbā. Sace antaravāsakena kathinaṁ attharitukāmo hoti, porāṇako antaravāsako paccuddharitabbo, navo antaravāsako adhiṭṭhātabbo. Iminā antaravāsakena kathinaṁ attharāmīti vācā bhinditabbā. Tena kathinatthārakena bhikkhunā saṁghaṁ upasaṅkamitvā ekaṁsaṁ uttarāsaṅgaṁ karitvā añjaliṁ paggahetvā evamassa vacanīyo—  “atthataṁ, bhante, saṁghassa kathinaṁ, dhammiko kathinatthāro, anumodathā”ti. Tehi anumodakehi bhikkhūhi ekaṁsaṁ uttarāsaṅgaṁ karitvā añjaliṁ paggahetvā evamassa vacanīyo—  “atthataṁ, āvuso, saṁghassa kathinaṁ, dhammiko kathinatthāro, anumodāmā”ti. Tena kathinatthārakena bhikkhunā sambahule bhikkhū upasaṅkamitvā ekaṁsaṁ uttarāsaṅgaṁ karitvā añjaliṁ paggahetvā evamassu vacanīyā—  “atthataṁ, bhante, saṁghassa kathinaṁ, dhammiko kathinatthāro, anumodathā”ti. Tehi anumodakehi bhikkhūhi ekaṁsaṁ uttarāsaṅgaṁ karitvā añjaliṁ paggahetvā evamassa vacanīyo—  “atthataṁ, āvuso, saṁghassa kathinaṁ, dhammiko kathinatthāro anumodāmā”ti. Tena kathinatthārakena bhikkhunā ekaṁ bhikkhuṁ upasaṅkamitvā ekaṁsaṁ uttarāsaṅgaṁ karitvā añjaliṁ paggahetvā evamassa vacanīyo—  “atthataṁ, āvuso, saṁghassa kathinaṁ, dhammiko kathinatthāro, anumodāhī”ti. Tena anumodakena bhikkhunā ekaṁsaṁ uttarāsaṅgaṁ karitvā añjaliṁ paggahetvā evamassa vacanīyo—  “atthataṁ, āvuso, saṁghassa kathinaṁ, dhammiko kathinatthāro, anumodāmī”ti. </div>
</div>
</html>
