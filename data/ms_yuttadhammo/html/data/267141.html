<html>
<div class="i">1.9 Aññāsikoṇḍaññattheraapadāna</div>
<div class="h">Buddhavagga</div>
<div class="h">Aññāsikoṇḍaññattheraapadāna</div>
<div class="q" id="p_20Ap1_616"> <div class="divNumber">596.</div> <div class="p"> <table class="singleColumn"> <tr> <td> <div class="pN">616</div> <div class="G">“Padumuttarasambuddhaṁ,</div> </td> </tr> <tr> <td> <div class="G">lokajeṭṭhaṁ vināyakaṁ;</div> </td> </tr> <tr> <td> <div class="G">Buddhabhūmimanuppattaṁ,</div> </td> </tr> <tr> <td> <div class="G">paṭhamaṁ addasaṁ ahaṁ.</div> </td> </tr> </table> </div>
</div>
<div class="q" id="p_20Ap1_617"> <div class="divNumber">597.</div> <div class="p"> <table class="singleColumn"> <tr> <td> <div class="pN">617</div> <div class="G">Yāvatā bodhiyā mūle,</div> </td> </tr> <tr> <td> <div class="G">yakkhā sabbe samāgatā;</div> </td> </tr> <tr> <td> <div class="G">Sambuddhaṁ parivāretvā,</div> </td> </tr> <tr> <td> <div class="G">vandanti pañjalīkatā.</div> </td> </tr> </table> </div>
</div>
<div class="q" id="p_20Ap1_618"> <div class="divNumber">598.</div> <div class="p"> <table class="singleColumn"> <tr> <td> <div class="pN">618</div> <div class="G">Sabbe devā tuṭṭhamanā,</div> </td> </tr> <tr> <td> <div class="G">ākāse sañcaranti te;</div> </td> </tr> <tr> <td> <div class="G">Buddho ayaṁ anuppatto,</div> </td> </tr> <tr> <td> <div class="G">andhakāratamonudo.</div> </td> </tr> </table> </div>
</div>
<div class="q" id="p_20Ap1_619"> <div class="divNumber">599.</div> <div class="p"> <table class="singleColumn"> <tr> <td> <div class="pN">619</div> <div class="G">Tesaṁ hāsaparetānaṁ,</div> </td> </tr> <tr> <td> <div class="G">mahānādo avattatha;</div> </td> </tr> <tr> <td> <div class="G">Kilese jhāpayissāma,</div> </td> </tr> <tr> <td> <div class="G">sammāsambuddhasāsane.</div> </td> </tr> </table> </div>
</div>
<div class="q" id="p_20Ap1_620"> <div class="divNumber">600.</div> <div class="p"> <table class="singleColumn"> <tr> <td> <div class="pN">620</div> <div class="G">Devānaṁ giramaññāya,</div> </td> </tr> <tr> <td> <div class="G">vācāsabhimudīrihaṁ;</div> </td> </tr> <tr> <td> <div class="G">Haṭṭho haṭṭhena cittena,</div> </td> </tr> <tr> <td> <div class="G">ādibhikkhamadāsahaṁ.</div> </td> </tr> </table> </div>
</div>
<div class="q" id="p_20Ap1_621"> <div class="divNumber">601.</div> <div class="p"> <table class="singleColumn"> <tr> <td> <div class="pN">621</div> <div class="G">Mama saṅkappamaññāya,</div> </td> </tr> <tr> <td> <div class="G">satthā loke anuttaro;</div> </td> </tr> <tr> <td> <div class="G">Devasaṅghe nisīditvā,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_20Ap1_622"> <div class="divNumber">602.</div> <div class="p"> <table class="singleColumn"> <tr> <td> <div class="pN">622</div> <div class="G">Sattāhaṁ abhinikkhamma,</div> </td> </tr> <tr> <td> <div class="G">bodhiṁ ajjhagamaṁ ahaṁ;</div> </td> </tr> <tr> <td> <div class="G">Idaṁ me paṭhamaṁ bhattaṁ,</div> </td> </tr> <tr> <td> <div class="G">brahmacārissa yāpanaṁ.</div> </td> </tr> </table> </div>
</div>
<div class="q" id="p_20Ap1_623"> <div class="divNumber">603.</div> <div class="p"> <table class="singleColumn"> <tr> <td> <div class="pN">623</div> <div class="G">Tusitā hi idhāgantvā,</div> </td> </tr> <tr> <td> <div class="G">yo me bhikkhaṁ upānayi;</div> </td> </tr> <tr> <td> <div class="G">Tamahaṁ kittayissāmi,</div> </td> </tr> <tr> <td> <div class="G">suṇotha mama bhāsato.</div> </td> </tr> </table> </div>
</div>
<div class="q" id="p_20Ap1_624"> <div class="divNumber">604.</div> <div class="p"> <table class="singleColumn"> <tr> <td> <div class="pN">624</div> <div class="G">Tiṁsakappasahassāni,</div> </td> </tr> <tr> <td> <div class="G">devarajjaṁ karissati;</div> </td> </tr> <tr> <td> <div class="G">Sabbe deve abhibhotvā,</div> </td> </tr> <tr> <td> <div class="G">tidivaṁ āvasissati.</div> </td> </tr> </table> </div>
</div>
<div class="q" id="p_20Ap1_625"> <div class="divNumber">605.</div> <div class="p"> <table class="singleColumn"> <tr> <td> <div class="pN">625</div> <div class="G">Devalokā cavitvāna,</div> </td> </tr> <tr> <td> <div class="G">manussattaṁ gamissati;</div> </td> </tr> <tr> <td> <div class="G">Sahassadhā cakkavattī,</div> </td> </tr> <tr> <td> <div class="G">tattha rajjaṁ karissati.</div> </td> </tr> </table> </div>
</div>
<div class="q" id="p_20Ap1_626"> <div class="divNumber">606.</div> <div class="p"> <table class="singleColumn"> <tr> <td> <div class="pN">626</div> <div class="G">Kappasatasahassamhi,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_627"> <div class="divNumber">607.</div> <div class="p"> <table class="singleColumn"> <tr> <td> <div class="pN">627</div> <div class="G">Tidasā so cavitvāna,</div> </td> </tr> <tr> <td> <div class="G">manussattaṁ gamissati;</div> </td> </tr> <tr> <td> <div class="G">Agārā pabbajitvāna,</div> </td> </tr> <tr> <td> <div class="G">chabbassāni vasissati.</div> </td> </tr> </table> </div>
</div>
<div class="q" id="p_20Ap1_628"> <div class="divNumber">608.</div> <div class="p"> <table class="singleColumn"> <tr> <td> <div class="pN">628</div> <div class="G">‘Tato sattamake vasse,</div> </td> </tr> <tr> <td> <div class="G">buddho saccaṁ kathessati;</div> </td> </tr> <tr> <td> <div class="G">Koṇḍañño nāma nāmena,</div> </td> </tr> <tr> <td> <div class="G">paṭhamaṁ sacchikāhiti’.</div> </td> </tr> </table> </div>
</div>
<div class="q" id="p_20Ap1_629"> <div class="divNumber">609.</div> <div class="p"> <table class="singleColumn"> <tr> <td> <div class="pN">629</div> <div class="G">Nikkhantenānupabbajiṁ,</div> </td> </tr> <tr> <td> <div class="G">padhānaṁ sukataṁ mayā;</div> </td> </tr> <tr> <td> <div class="G">Kilese jhāpanatthāya,</div> </td> </tr> <tr> <td> <div class="G">pabbajiṁ anagāriyaṁ.</div> </td> </tr> </table> </div>
</div>
<div class="q" id="p_20Ap1_630"> <div class="divNumber">610.</div> <div class="p"> <table class="singleColumn"> <tr> <td> <div class="pN">630</div> <div class="G">Abhigantvāna sabbaññū,</div> </td> </tr> <tr> <td> <div class="G">buddho loke sadevake;</div> </td> </tr> <tr> <td> <div class="G">Isināme migāraññe,</div> </td> </tr> <tr> <td> <div class="G">amatabherimāhani.</div> </td> </tr> </table> </div>
</div>
<div class="q" id="p_20Ap1_631"> <div class="divNumber">611.</div> <div class="p"> <table class="singleColumn"> <tr> <td> <div class="pN">631</div> <div class="G">So dāni patto amataṁ,</div> </td> </tr> <tr> <td> <div class="G">santipadamanuttaraṁ;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_632"> <div class="divNumber">612.</div> <div class="p"> <table class="singleColumn"> <tr> <td> <div class="pN">632</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_633"> <div class="p">
<span class="pN">633</span>Itthaṁ sudaṁ āyasmā aññāsikoṇḍañño thero imā gāthāyo abhāsitthāti. </div>
</div>
<div class="CENTER" id="p_20Ap1_634">
<span class="pN">634</span>Aññāsikoṇḍaññattherassāpadānaṁ sattamaṁ.</div>
</html>
