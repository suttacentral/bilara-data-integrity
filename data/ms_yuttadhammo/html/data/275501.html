<html>
<div class="i">3.4.5 Kesakambalasutta</div>
<div class="h">Tatiyapaṇṇāsaka</div>
<div class="h">Yodhājīvavagga</div>
<div class="h">Kesakambalasutta</div>
<div class="q" id="p_15A3_1026"> <div class="divNumber">138.</div> <div class="p">
<span class="pN">1026</span>“Seyyathāpi, bhikkhave, yāni kānici tantāvutānaṁ vatthānaṁ, kesakambalo tesaṁ paṭikiṭṭho akkhāyati. Kesakambalo, bhikkhave, sīte sīto, uṇhe uṇho, dubbaṇṇo, duggandho, dukkhasamphasso. Evamevaṁ kho, bhikkhave, yāni kānici puthusamaṇabrāhmaṇavādānaṁ makkhalivādo tesaṁ paṭikiṭṭho akkhāyati. </div>
</div>
<div class="q" id="p_15A3_1027"> <div class="p">
<span class="pN">1027</span>Makkhali, bhikkhave, moghapuriso evaṁvādī evaṁdiṭṭhi—  ‘natthi kammaṁ, natthi kiriyaṁ, natthi vīriyan’ti. Yepi te, bhikkhave, ahesuṁ atītamaddhānaṁ arahanto sammāsambuddhā, tepi bhagavanto kammavādā ceva ahesuṁ kiriyavādā ca vīriyavādā ca. Tepi, bhikkhave, makkhali moghapuriso paṭibāhati—  ‘natthi kammaṁ, natthi kiriyaṁ, natthi vīriyan’ti. Yepi te, bhikkhave, bhavissanti anāgatamaddhānaṁ arahanto sammāsambuddhā, tepi bhagavanto kammavādā ceva bhavissanti kiriyavādā ca vīriyavādā ca. Tepi, bhikkhave, makkhali moghapuriso paṭibāhati—  ‘natthi kammaṁ, natthi kiriyaṁ, natthi vīriyan’ti. Ahampi, bhikkhave, etarahi arahaṁ sammāsambuddho kammavādo ceva kiriyavādo ca vīriyavādo ca. Mampi, bhikkhave, makkhali moghapuriso paṭibāhati—  ‘natthi kammaṁ, natthi kiriyaṁ, natthi vīriyan’ti. </div>
</div>
<div class="q" id="p_15A3_1028"> <div class="p">
<span class="pN">1028</span>Seyyathāpi, bhikkhave, nadīmukhe khippaṁ uḍḍeyya bahūnaṁ macchānaṁ ahitāya dukkhāya anayāya byasanāya; evamevaṁ kho, bhikkhave, makkhali moghapuriso manussakhippaṁ maññe loke uppanno bahūnaṁ sattānaṁ ahitāya dukkhāya anayāya byasanāyā”ti. </div>
</div>
<div class="CENTER" id="p_15A3_1029">
<span class="pN">1029</span>Pañcamaṁ.</div>
</html>
