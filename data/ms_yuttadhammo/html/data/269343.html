<html>
<div class="i">10.1.12 Bilārakosiyajātaka</div>
<div class="h">Dasakanipāta</div>
<div class="h">Catudvāravagga</div>
<div class="h">Bilārakosiyajātaka</div>
<div class="q" id="p_22J_2044"> <div class="divNumber">125.</div> <div class="p"> <table class="singleColumn"> <tr> <td> <div class="pN">2044</div> <div class="G">“Apacantāpi dicchanti,</div> </td> </tr> <tr> <td> <div class="G">santo laddhāna bhojanaṁ;</div> </td> </tr> <tr> <td> <div class="G">Kimeva tvaṁ pacamāno,</div> </td> </tr> <tr> <td> <div class="G">yaṁ na dajjā na taṁ samaṁ.</div> </td> </tr> </table> </div>
</div>
<div class="q" id="p_22J_2045"> <div class="divNumber">126.</div> <div class="p"> <table class="singleColumn"> <tr> <td> <div class="pN">2045</div> <div class="G">Maccherā ca pamādā ca,</div> </td> </tr> <tr> <td> <div class="G">evaṁ dānaṁ na diyyati;</div> </td> </tr> <tr> <td> <div class="G">Puññaṁ ākaṅkhamānena,</div> </td> </tr> <tr> <td> <div class="G">deyyaṁ hoti vijānatā.</div> </td> </tr> </table> </div>
</div>
<div class="q" id="p_22J_2046"> <div class="divNumber">127.</div> <div class="p"> <table class="singleColumn"> <tr> <td> <div class="pN">2046</div> <div class="G">Yasseva bhīto na dadāti maccharī,</div> </td> </tr> <tr> <td> <div class="G">Tadevādadato bhayaṁ;</div> </td> </tr> <tr> <td> <div class="G">Jighacchā ca pipāsā ca,</div> </td> </tr> <tr> <td> <div class="G">Yassa bhāyati maccharī;</div> </td> </tr> <tr> <td> <div class="G">Tameva bālaṁ phusati,</div> </td> </tr> <tr> <td> <div class="G">Asmiṁ loke paramhi ca.</div> </td> </tr> </table> </div>
</div>
<div class="q" id="p_22J_2047"> <div class="divNumber">128.</div> <div class="p"> <table class="singleColumn"> <tr> <td> <div class="pN">2047</div> <div class="G">Tasmā vineyya maccheraṁ,</div> </td> </tr> <tr> <td> <div class="G">dajjā dānaṁ malābhibhū;</div> </td> </tr> <tr> <td> <div class="G">Puññāni paralokasmiṁ,</div> </td> </tr> <tr> <td> <div class="G">patiṭṭhā honti pāṇinaṁ”.</div> </td> </tr> </table> </div>
</div>
<div class="q" id="p_22J_2048"> <div class="divNumber">129.</div> <div class="p"> <table class="singleColumn"> <tr> <td> <div class="pN">2048</div> <div class="G">“Duddadaṁ dadamānānaṁ,</div> </td> </tr> <tr> <td> <div class="G">dukkaraṁ kamma kubbataṁ;</div> </td> </tr> <tr> <td> <div class="G">Asanto nānukubbanti,</div> </td> </tr> <tr> <td> <div class="G">sataṁ dhammo durannayo.</div> </td> </tr> </table> </div>
</div>
<div class="q" id="p_22J_2049"> <div class="divNumber">130.</div> <div class="p"> <table class="singleColumn"> <tr> <td> <div class="pN">2049</div> <div class="G">Tasmā satañca asataṁ,</div> </td> </tr> <tr> <td> <div class="G">nānā hoti ito gati;</div> </td> </tr> <tr> <td> <div class="G">Asanto nirayaṁ yanti,</div> </td> </tr> <tr> <td> <div class="G">santo saggaparāyaṇā”.</div> </td> </tr> </table> </div>
</div>
<div class="q" id="p_22J_2050"> <div class="divNumber">131.</div> <div class="p"> <table class="singleColumn"> <tr> <td> <div class="pN">2050</div> <div class="G">“Appasmeke pavecchanti,</div> </td> </tr> <tr> <td> <div class="G">bahuneke na dicchare;</div> </td> </tr> <tr> <td> <div class="G">Appasmā dakkhiṇā dinnā,</div> </td> </tr> <tr> <td> <div class="G">sahassena samaṁ mitā”.</div> </td> </tr> </table> </div>
</div>
<div class="q" id="p_22J_2051"> <div class="divNumber">132.</div> <div class="p"> <table class="singleColumn"> <tr> <td> <div class="pN">2051</div> <div class="G">“Dhammaṁ care yopi samuñchakaṁ care,</div> </td> </tr> <tr> <td> <div class="G">Dārañca posaṁ dadamappakasmiṁ;</div> </td> </tr> <tr> <td> <div class="G">Sataṁ sahassānaṁ sahassayāginaṁ,</div> </td> </tr> <tr> <td> <div class="G">Kalampi nāgghanti tathāvidhassa te”.</div> </td> </tr> </table> </div>
</div>
<div class="q" id="p_22J_2052"> <div class="divNumber">133.</div> <div class="p"> <table class="singleColumn"> <tr> <td> <div class="pN">2052</div> <div class="G">“Kenesa yañño vipulo mahagghato,</div> </td> </tr> <tr> <td> <div class="G">Samena dinnassa na agghameti;</div> </td> </tr> <tr> <td> <div class="G">Kathaṁ sataṁ sahassānaṁ sahassayāginaṁ,</div> </td> </tr> <tr> <td> <div class="G">Kalampi nāgghanti tathāvidhassa te”.</div> </td> </tr> </table> </div>
</div>
<div class="q" id="p_22J_2053"> <div class="divNumber">134.</div> <div class="p"> <table class="singleColumn"> <tr> <td> <div class="pN">2053</div> <div class="G">“Dadanti heke visame niviṭṭhā,</div> </td> </tr> <tr> <td> <div class="G">Chetvā vadhitvā atha socayitvā;</div> </td> </tr> <tr> <td> <div class="G">Sā dakkhiṇā assumukhā sadaṇḍā,</div> </td> </tr> <tr> <td> <div class="G">Samena dinnassa na agghameti;</div> </td> </tr> <tr> <td> <div class="G">Evaṁ sataṁ sahassānaṁ sahassayāginaṁ,</div> </td> </tr> <tr> <td> <div class="G">Kalampi nāgghanti tathāvidhassa te”ti.</div> </td> </tr> </table> </div>
</div>
<div class="CENTER" id="p_22J_2054">
<span class="pN">2054</span>Bilārakosiyajātakaṁ dvādasamaṁ.</div>
</html>
