<html>
<div class="i">2.1.7 Ākāsosanidassanotikathā</div>
<div class="h">Niyāmapaṇṇāsaka</div>
<div class="h">Chaṭṭhavagga</div>
<div class="h">Ākāsosanidassanotikathā</div>
<div class="q" id="p_32Kv_1587"> <div class="divNumber">463.</div> <div class="p">
<span class="pN">1587</span>๐Ākāso sanidassanoti? Āmantā. Rūpaṁ rūpāyatanaṁ rūpadhātu nīlaṁ pītakaṁ lohitakaṁ odātaṁ cakkhuviññeyyaṁ cakkhusmiṁ paṭihaññati cakkhussa āpāthaṁ āgacchatīti? Na hevaṁ vattabbe…pe…. </div>
</div>
<div class="q" id="p_32Kv_1588"> <div class="p">
<span class="pN">1588</span>๐Ākāso sanidassanoti? Āmantā. Cakkhuñca paṭicca ākāsañca uppajjati cakkhuviññāṇanti? Na hevaṁ vattabbe…pe…. </div>
</div>
<div class="q" id="p_32Kv_1589"> <div class="p">
<span class="pN">1589</span>๐Cakkhuñca paṭicca ākāsañca uppajjati cakkhuviññāṇanti? Āmantā. “Cakkhuñca paṭicca ākāsañca uppajjati cakkhuviññāṇan”ti— attheva suttantoti? Natthi. “Cakkhuñca paṭicca rūpe ca uppajjati cakkhuviññāṇan”ti— attheva suttantoti? Āmantā. Hañci “cakkhuñca paṭicca rūpe ca uppajjati cakkhuviññāṇan”ti— attheva suttanto, no ca vata re vattabbe— “cakkhuñca paṭicca ākāsañca uppajjati cakkhuviññāṇan”ti. </div>
</div>
<div class="q" id="p_32Kv_1590"> <div class="divNumber">464.</div> <div class="p">
<span class="pN">1590</span>×Na vattabbaṁ— “ākāso sanidassano”ti? Āmantā. Nanu passati dvinnaṁ rukkhānaṁ antaraṁ, dvinnaṁ thambhānaṁ antaraṁ, tāḷacchiddaṁ vātapānacchiddanti? Āmantā. Hañci passati dvinnaṁ rukkhānaṁ antaraṁ, dvinnaṁ thambhānaṁ antaraṁ, tāḷacchiddaṁ vātapānacchiddaṁ, tena vata re vattabbe— “ākāso sanidassano”ti. </div>
</div>
<div class="CENTER" id="p_32Kv_1591">
<span class="pN">1591</span>Ākāso sanidassanotikathā niṭṭhitā.</div>
</html>
