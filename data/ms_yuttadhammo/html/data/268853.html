<html>
<div class="i">40.1.5 Dānapaṭiyādana</div>
<div class="h">Pilindavacchavagga</div>
<div class="h">Pilindavacchattheraapadāna</div>
<div class="h">Dānapaṭiyādana</div>
<div class="q" id="p_20Ap1_4352"> <div class="divNumber">55.</div> <div class="p"> <table class="singleColumn"> <tr> <td> <div class="pN">4352</div> <div class="G">Mittāmacce samānetvā,</div> </td> </tr> <tr> <td> <div class="G">idaṁ vacanamabraviṁ;</div> </td> </tr> <tr> <td> <div class="G">‘Sudullabho mayā laddho,</div> </td> </tr> <tr> <td> <div class="G">maṇi jotiraso yathā.</div> </td> </tr> </table> </div>
</div>
<div class="q" id="p_20Ap1_4353"> <div class="divNumber">56.</div> <div class="p"> <table class="singleColumn"> <tr> <td> <div class="pN">4353</div> <div class="G">Kena taṁ pūjayissāma,</div> </td> </tr> <tr> <td> <div class="G">appameyyo anūpamo;</div> </td> </tr> <tr> <td> <div class="G">Atulo asamo dhīro,</div> </td> </tr> <tr> <td> <div class="G">jino appaṭipuggalo.</div> </td> </tr> </table> </div>
</div>
<div class="q" id="p_20Ap1_4354"> <div class="divNumber">57.</div> <div class="p"> <table class="singleColumn"> <tr> <td> <div class="pN">4354</div> <div class="G">Tathāsamasamo ceva,</div> </td> </tr> <tr> <td> <div class="G">adutiyo narāsabho;</div> </td> </tr> <tr> <td> <div class="G">Dukkaraṁ adhikārañhi,</div> </td> </tr> <tr> <td> <div class="G">buddhānucchavikaṁ mayā.</div> </td> </tr> </table> </div>
</div>
<div class="q" id="p_20Ap1_4355"> <div class="divNumber">58.</div> <div class="p"> <table class="singleColumn"> <tr> <td> <div class="pN">4355</div> <div class="G">Nānāpupphe samānetvā,</div> </td> </tr> <tr> <td> <div class="G">karoma pupphamaṇḍapaṁ;</div> </td> </tr> <tr> <td> <div class="G">Buddhānucchavikaṁ etaṁ,</div> </td> </tr> <tr> <td> <div class="G">sabbapūjā bhavissati’.</div> </td> </tr> </table> </div>
</div>
<div class="q" id="p_20Ap1_4356"> <div class="divNumber">59.</div> <div class="p"> <table class="singleColumn"> <tr> <td> <div class="pN">4356</div> <div class="G">Uppalaṁ padumaṁ vāpi,</div> </td> </tr> <tr> <td> <div class="G">vassikaṁ adhimuttakaṁ;</div> </td> </tr> <tr> <td> <div class="G">Campakaṁ nāgapupphañca,</div> </td> </tr> <tr> <td> <div class="G">maṇḍapaṁ kārayiṁ ahaṁ.</div> </td> </tr> </table> </div>
</div>
<div class="q" id="p_20Ap1_4357"> <div class="divNumber">60.</div> <div class="p"> <table class="singleColumn"> <tr> <td> <div class="pN">4357</div> <div class="G">Satāsanasahassāni,</div> </td> </tr> <tr> <td> <div class="G">chattacchāyāya paññapiṁ;</div> </td> </tr> <tr> <td> <div class="G">Pacchimaṁ āsanaṁ mayhaṁ,</div> </td> </tr> <tr> <td> <div class="G">adhikaṁ satamagghati.</div> </td> </tr> </table> </div>
</div>
<div class="q" id="p_20Ap1_4358"> <div class="divNumber">61.</div> <div class="p"> <table class="singleColumn"> <tr> <td> <div class="pN">4358</div> <div class="G">Satāsanasahassāni,</div> </td> </tr> <tr> <td> <div class="G">chattacchāyāya paññapiṁ;</div> </td> </tr> <tr> <td> <div class="G">Paṭiyādetvā annapānaṁ,</div> </td> </tr> <tr> <td> <div class="G">kālaṁ ārocayiṁ ahaṁ.</div> </td> </tr> </table> </div>
</div>
<div class="q" id="p_20Ap1_4359"> <div class="divNumber">62.</div> <div class="p"> <table class="singleColumn"> <tr> <td> <div class="pN">4359</div> <div class="G">Ārocitamhi kālamhi,</div> </td> </tr> <tr> <td> <div class="G">padumuttaro mahāmuni;</div> </td> </tr> <tr> <td> <div class="G">Vasīsatasahassehi,</div> </td> </tr> <tr> <td> <div class="G">nivesanamupesi me.</div> </td> </tr> </table> </div>
</div>
<div class="q" id="p_20Ap1_4360"> <div class="divNumber">63.</div> <div class="p"> <table class="singleColumn"> <tr> <td> <div class="pN">4360</div> <div class="G">Dhārentaṁ uparicchattaṁ,</div> </td> </tr> <tr> <td> <div class="G">suphullapupphamaṇḍape;</div> </td> </tr> <tr> <td> <div class="G">Vasīsatasahassehi,</div> </td> </tr> <tr> <td> <div class="G">nisīdi purisuttamo.</div> </td> </tr> </table> </div>
</div>
<div class="q" id="p_20Ap1_4361"> <div class="divNumber">64.</div> <div class="p"> <table class="singleColumn"> <tr> <td> <div class="pN">4361</div> <div class="G">‘Chattasatasahassāni,</div> </td> </tr> <tr> <td> <div class="G">satasahassamāsanaṁ;</div> </td> </tr> <tr> <td> <div class="G">Kappiyaṁ anavajjañca,</div> </td> </tr> <tr> <td> <div class="G">paṭigaṇhāhi cakkhuma’.</div> </td> </tr> </table> </div>
</div>
<div class="q" id="p_20Ap1_4362"> <div class="divNumber">65.</div> <div class="p"> <table class="singleColumn"> <tr> <td> <div class="pN">4362</div> <div class="G">Padumuttaro lokavidū,</div> </td> </tr> <tr> <td> <div class="G">āhutīnaṁ paṭiggaho;</div> </td> </tr> <tr> <td> <div class="G">Mamaṁ tāretukāmo so,</div> </td> </tr> <tr> <td> <div class="G">sampaṭicchi mahāmuni.</div> </td> </tr> </table> </div>
</div>
</html>
