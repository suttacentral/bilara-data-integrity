<html>
<div class="i">16.1.9 Sambulājātaka</div>
<div class="h">Tiṁsanipāta</div>
<div class="h">Kiṁchandavagga</div>
<div class="h">Sambulājātaka</div>
<div class="q" id="p_22J_3560"> <div class="divNumber">297.</div> <div class="p"> <table class="singleColumn"> <tr> <td> <div class="pN">3560</div> <div class="G">“Kā vedhamānā girikandarāyaṁ,</div> </td> </tr> <tr> <td> <div class="G">Ekā tuvaṁ tiṭṭhasi saṁhitūru;</div> </td> </tr> <tr> <td> <div class="G">Puṭṭhāsi me pāṇipameyyamajjhe,</div> </td> </tr> <tr> <td> <div class="G">Akkhāhi me nāmañca bandhave ca.</div> </td> </tr> </table> </div>
</div>
<div class="q" id="p_22J_3561"> <div class="divNumber">298.</div> <div class="p"> <table class="singleColumn"> <tr> <td> <div class="pN">3561</div> <div class="G">Obhāsayaṁ vanaṁ rammaṁ,</div> </td> </tr> <tr> <td> <div class="G">sīhabyagghanisevitaṁ;</div> </td> </tr> <tr> <td> <div class="G">Kā vā tvamasi kalyāṇi,</div> </td> </tr> <tr> <td> <div class="G">kassa vā tvaṁ sumajjhime;</div> </td> </tr> <tr> <td> <div class="G">Abhivādemi taṁ bhadde,</div> </td> </tr> <tr> <td> <div class="G">dānavāhaṁ namatthu te”.</div> </td> </tr> </table> </div>
</div>
<div class="q" id="p_22J_3562"> <div class="divNumber">299.</div> <div class="p"> <table class="singleColumn"> <tr> <td> <div class="pN">3562</div> <div class="G">“Yo putto kāsirājassa,</div> </td> </tr> <tr> <td> <div class="G">sotthisenoti taṁ vidū;</div> </td> </tr> <tr> <td> <div class="G">Tassāhaṁ sambulā bhariyā,</div> </td> </tr> <tr> <td> <div class="G">evaṁ jānāhi dānava;</div> </td> </tr> <tr> <td> <div class="G">Abhivādemi taṁ bhante,</div> </td> </tr> <tr> <td> <div class="G">sambulāhaṁ namatthu te.</div> </td> </tr> </table> </div>
</div>
<div class="q" id="p_22J_3563"> <div class="divNumber">300.</div> <div class="p"> <table class="singleColumn"> <tr> <td> <div class="pN">3563</div> <div class="G">Vedehaputto bhaddante,</div> </td> </tr> <tr> <td> <div class="G">vane vasati āturo;</div> </td> </tr> <tr> <td> <div class="G">Tamahaṁ rogasammattaṁ,</div> </td> </tr> <tr> <td> <div class="G">ekā ekaṁ upaṭṭhahaṁ.</div> </td> </tr> </table> </div>
</div>
<div class="q" id="p_22J_3564"> <div class="divNumber">301.</div> <div class="p"> <table class="singleColumn"> <tr> <td> <div class="pN">3564</div> <div class="G">Ahañca vanamuñchāya,</div> </td> </tr> <tr> <td> <div class="G">Madhumaṁsaṁ migābilaṁ;</div> </td> </tr> <tr> <td> <div class="G">Yadāharāmi taṁ bhakkho,</div> </td> </tr> <tr> <td> <div class="G">Tassa nūnajja nādhati”.</div> </td> </tr> </table> </div>
</div>
<div class="q" id="p_22J_3565"> <div class="divNumber">302.</div> <div class="p"> <table class="singleColumn"> <tr> <td> <div class="pN">3565</div> <div class="G">“Kiṁ vane rājaputtena,</div> </td> </tr> <tr> <td> <div class="G">āturena karissasi;</div> </td> </tr> <tr> <td> <div class="G">Sambule pariciṇṇena,</div> </td> </tr> <tr> <td> <div class="G">ahaṁ bhattā bhavāmi te”.</div> </td> </tr> </table> </div>
</div>
<div class="q" id="p_22J_3566"> <div class="divNumber">303.</div> <div class="p"> <table class="singleColumn"> <tr> <td> <div class="pN">3566</div> <div class="G">“Sokaṭṭāya durattāya,</div> </td> </tr> <tr> <td> <div class="G">kiṁ rūpaṁ vijjate mama;</div> </td> </tr> <tr> <td> <div class="G">Aññaṁ pariyesa bhaddante,</div> </td> </tr> <tr> <td> <div class="G">abhirūpataraṁ mayā”.</div> </td> </tr> </table> </div>
</div>
<div class="q" id="p_22J_3567"> <div class="divNumber">304.</div> <div class="p"> <table class="singleColumn"> <tr> <td> <div class="pN">3567</div> <div class="G">“Ehimaṁ girimāruyha,</div> </td> </tr> <tr> <td> <div class="G">bhariyā me catussatā;</div> </td> </tr> <tr> <td> <div class="G">Tāsaṁ tvaṁ pavarā hohi,</div> </td> </tr> <tr> <td> <div class="G">sabbakāmasamiddhinī.</div> </td> </tr> </table> </div>
</div>
<div class="q" id="p_22J_3568"> <div class="divNumber">305.</div> <div class="p"> <table class="singleColumn"> <tr> <td> <div class="pN">3568</div> <div class="G">Nūna tārakavaṇṇābhe,</div> </td> </tr> <tr> <td> <div class="G">yaṁ kiñci manasicchasi;</div> </td> </tr> <tr> <td> <div class="G">Sabbaṁ taṁ pacuraṁ mayhaṁ,</div> </td> </tr> <tr> <td> <div class="G">ramassvajja mayā saha.</div> </td> </tr> </table> </div>
</div>
<div class="q" id="p_22J_3569"> <div class="divNumber">306.</div> <div class="p"> <table class="singleColumn"> <tr> <td> <div class="pN">3569</div> <div class="G">No ce tuvaṁ maheseyyaṁ,</div> </td> </tr> <tr> <td> <div class="G">Sambule kārayissasi;</div> </td> </tr> <tr> <td> <div class="G">Alaṁ tvaṁ pātarāsāya,</div> </td> </tr> <tr> <td> <div class="G">Paṇhe bhakkhā bhavissasi”.</div> </td> </tr> </table> </div>
</div>
<div class="q" id="p_22J_3570"> <div class="divNumber">307.</div> <div class="p"> <table class="singleColumn"> <tr> <td> <div class="pN">3570</div> <div class="G">Tañca sattajaṭo luddo,</div> </td> </tr> <tr> <td> <div class="G">kaḷāro purisādako;</div> </td> </tr> <tr> <td> <div class="G">Vane nāthaṁ apassantiṁ,</div> </td> </tr> <tr> <td> <div class="G">sambulaṁ aggahī bhuje.</div> </td> </tr> </table> </div>
</div>
<div class="q" id="p_22J_3571"> <div class="divNumber">308.</div> <div class="p"> <table class="singleColumn"> <tr> <td> <div class="pN">3571</div> <div class="G">Adhipannā pisācena,</div> </td> </tr> <tr> <td> <div class="G">luddenāmisacakkhunā;</div> </td> </tr> <tr> <td> <div class="G">Sā ca sattuvasaṁ pattā,</div> </td> </tr> <tr> <td> <div class="G">patimevānusocati.</div> </td> </tr> </table> </div>
</div>
<div class="q" id="p_22J_3572"> <div class="divNumber">309.</div> <div class="p"> <table class="singleColumn"> <tr> <td> <div class="pN">3572</div> <div class="G">“Na me idaṁ tathā dukkhaṁ,</div> </td> </tr> <tr> <td> <div class="G">yaṁ maṁ khādeyya rakkhaso;</div> </td> </tr> <tr> <td> <div class="G">Yañca me ayyaputtassa,</div> </td> </tr> <tr> <td> <div class="G">mano hessati aññathā.</div> </td> </tr> </table> </div>
</div>
<div class="q" id="p_22J_3573"> <div class="divNumber">310.</div> <div class="p"> <table class="singleColumn"> <tr> <td> <div class="pN">3573</div> <div class="G">Na santi devā pavasanti nūna,</div> </td> </tr> <tr> <td> <div class="G">Na hi nūna santi idha lokapālā;</div> </td> </tr> <tr> <td> <div class="G">Sahasā karontānamasaññatānaṁ,</div> </td> </tr> <tr> <td> <div class="G">Na hi nūna santi paṭisedhitāro”.</div> </td> </tr> </table> </div>
</div>
<div class="q" id="p_22J_3574"> <div class="divNumber">311.</div> <div class="p"> <table class="singleColumn"> <tr> <td> <div class="pN">3574</div> <div class="G">“Itthīnamesā pavarā yasassinī,</div> </td> </tr> <tr> <td> <div class="G">Santā samā aggirivuggatejā;</div> </td> </tr> <tr> <td> <div class="G">Tañce tuvaṁ rakkhasādesi kaññaṁ,</div> </td> </tr> <tr> <td> <div class="G">Muddhā ca hi sattadhā te phaleyya;</div> </td> </tr> <tr> <td> <div class="G">Mā tvaṁ dahī muñca patibbatāya”.</div> </td> </tr> </table> </div>
</div>
<div class="q" id="p_22J_3575"> <div class="divNumber">312.</div> <div class="p"> <table class="singleColumn"> <tr> <td> <div class="pN">3575</div> <div class="G">Sā ca assamamāgacchi,</div> </td> </tr> <tr> <td> <div class="G">pamuttā purisādakā;</div> </td> </tr> <tr> <td> <div class="G">Nīḷaṁ paḷinaṁ sakuṇīva,</div> </td> </tr> <tr> <td> <div class="G">gatasiṅgaṁva ālayaṁ.</div> </td> </tr> </table> </div>
</div>
<div class="q" id="p_22J_3576"> <div class="divNumber">313.</div> <div class="p"> <table class="singleColumn"> <tr> <td> <div class="pN">3576</div> <div class="G">Sā tattha paridevesi,</div> </td> </tr> <tr> <td> <div class="G">rājaputtī yasassinī;</div> </td> </tr> <tr> <td> <div class="G">Sambulā utumattakkhā,</div> </td> </tr> <tr> <td> <div class="G">vane nāthaṁ apassantī.</div> </td> </tr> </table> </div>
</div>
<div class="q" id="p_22J_3577"> <div class="divNumber">314.</div> <div class="p"> <table class="singleColumn"> <tr> <td> <div class="pN">3577</div> <div class="G">Samaṇe brāhmaṇe vande,</div> </td> </tr> <tr> <td> <div class="G">sampannacaraṇe ise;</div> </td> </tr> <tr> <td> <div class="G">Rājaputtaṁ apassantī,</div> </td> </tr> <tr> <td> <div class="G">“tumhaṁmhi saraṇaṁ gatā”.</div> </td> </tr> </table> </div>
</div>
<div class="q" id="p_22J_3578"> <div class="divNumber">315.</div> <div class="p"> <table class="singleColumn"> <tr> <td> <div class="pN">3578</div> <div class="G">Vande sīhe ca byagghe ca,</div> </td> </tr> <tr> <td> <div class="G">ye ca aññe vane migā;</div> </td> </tr> <tr> <td> <div class="G">Rājaputtaṁ apassantī,</div> </td> </tr> <tr> <td> <div class="G">“tumhaṁmhi saraṇaṁ gatā”.</div> </td> </tr> </table> </div>
</div>
<div class="q" id="p_22J_3579"> <div class="divNumber">316.</div> <div class="p"> <table class="singleColumn"> <tr> <td> <div class="pN">3579</div> <div class="G">Tiṇā latāni osadhyo,</div> </td> </tr> <tr> <td> <div class="G">pabbatāni vanāni ca;</div> </td> </tr> <tr> <td> <div class="G">Rājaputtaṁ apassantī,</div> </td> </tr> <tr> <td> <div class="G">“tumhaṁmhi saraṇaṁ gatā”.</div> </td> </tr> </table> </div>
</div>
<div class="q" id="p_22J_3580"> <div class="divNumber">317.</div> <div class="p"> <table class="singleColumn"> <tr> <td> <div class="pN">3580</div> <div class="G">Vande indīvarīsāmaṁ,</div> </td> </tr> <tr> <td> <div class="G">rattiṁ nakkhattamāliniṁ;</div> </td> </tr> <tr> <td> <div class="G">Rājaputtaṁ apassantī,</div> </td> </tr> <tr> <td> <div class="G">“tumhaṁmhi saraṇaṁ gatā”.</div> </td> </tr> </table> </div>
</div>
<div class="q" id="p_22J_3581"> <div class="divNumber">318.</div> <div class="p"> <table class="singleColumn"> <tr> <td> <div class="pN">3581</div> <div class="G">Vande bhāgīrathiṁ gaṅgaṁ,</div> </td> </tr> <tr> <td> <div class="G">savantīnaṁ paṭiggahaṁ;</div> </td> </tr> <tr> <td> <div class="G">Rājaputtaṁ apassantī,</div> </td> </tr> <tr> <td> <div class="G">“tumhaṁmhi saraṇaṁ gatā”.</div> </td> </tr> </table> </div>
</div>
<div class="q" id="p_22J_3582"> <div class="divNumber">319.</div> <div class="p"> <table class="singleColumn"> <tr> <td> <div class="pN">3582</div> <div class="G">Vande ahaṁ pabbatarājaseṭṭhaṁ,</div> </td> </tr> <tr> <td> <div class="G">Himavantaṁ siluccayaṁ;</div> </td> </tr> <tr> <td> <div class="G">Rājaputtaṁ apassantī,</div> </td> </tr> <tr> <td> <div class="G">“Tumhaṁmhi saraṇaṁ gatā”.</div> </td> </tr> </table> </div>
</div>
<div class="q" id="p_22J_3583"> <div class="divNumber">320.</div> <div class="p"> <table class="singleColumn"> <tr> <td> <div class="pN">3583</div> <div class="G">“Atisāyaṁ vatāgacchi,</div> </td> </tr> <tr> <td> <div class="G">rājaputti yasassini;</div> </td> </tr> <tr> <td> <div class="G">Kena nujja samāgacchi,</div> </td> </tr> <tr> <td> <div class="G">ko te piyataro mayā”.</div> </td> </tr> </table> </div>
</div>
<div class="q" id="p_22J_3584"> <div class="divNumber">321.</div> <div class="p"> <table class="singleColumn"> <tr> <td> <div class="pN">3584</div> <div class="G">“Idaṁ khohaṁ tadāvocaṁ,</div> </td> </tr> <tr> <td> <div class="G">gahitā tena sattunā;</div> </td> </tr> <tr> <td> <div class="G">Na me idaṁ tathā dukkhaṁ,</div> </td> </tr> <tr> <td> <div class="G">yaṁ maṁ khādeyya rakkhaso;</div> </td> </tr> <tr> <td> <div class="G">Yañca me ayyaputtassa,</div> </td> </tr> <tr> <td> <div class="G">mano hessati aññathā”.</div> </td> </tr> </table> </div>
</div>
<div class="q" id="p_22J_3585"> <div class="divNumber">322.</div> <div class="p"> <table class="singleColumn"> <tr> <td> <div class="pN">3585</div> <div class="G">“Corīnaṁ bahubuddhīnaṁ,</div> </td> </tr> <tr> <td> <div class="G">yāsu saccaṁ sudullabhaṁ;</div> </td> </tr> <tr> <td> <div class="G">Thīnaṁ bhāvo durājāno,</div> </td> </tr> <tr> <td> <div class="G">macchassevodake gataṁ”.</div> </td> </tr> </table> </div>
</div>
<div class="q" id="p_22J_3586"> <div class="divNumber">323.</div> <div class="p"> <table class="singleColumn"> <tr> <td> <div class="pN">3586</div> <div class="G">“Tathā maṁ saccaṁ pāletu,</div> </td> </tr> <tr> <td> <div class="G">pālayissati ce mamaṁ;</div> </td> </tr> <tr> <td> <div class="G">Yathāhaṁ nābhijānāmi,</div> </td> </tr> <tr> <td> <div class="G">aññaṁ piyataraṁ tayā;</div> </td> </tr> <tr> <td> <div class="G">Etena saccavajjena,</div> </td> </tr> <tr> <td> <div class="G">byādhi te vūpasammatu”.</div> </td> </tr> </table> </div>
</div>
<div class="q" id="p_22J_3587"> <div class="divNumber">324.</div> <div class="p"> <table class="singleColumn"> <tr> <td> <div class="pN">3587</div> <div class="G">“Ye kuñjarā sattasatā uḷārā,</div> </td> </tr> <tr> <td> <div class="G">Rakkhanti rattindivamuyyutāvudhā;</div> </td> </tr> <tr> <td> <div class="G">Dhanuggahānañca satāni soḷasa,</div> </td> </tr> <tr> <td> <div class="G">Kathaṁvidhe passasi bhadde sattavo”.</div> </td> </tr> </table> </div>
</div>
<div class="q" id="p_22J_3588"> <div class="divNumber">325.</div> <div class="p"> <table class="singleColumn"> <tr> <td> <div class="pN">3588</div> <div class="G">“Alaṅkatāyo padumuttarattacā,</div> </td> </tr> <tr> <td> <div class="G">Virāgitā passati haṁsagaggarā;</div> </td> </tr> <tr> <td> <div class="G">Tāsaṁ suṇitvā mitagītavāditaṁ,</div> </td> </tr> <tr> <td> <div class="G">Na dāni me tāta tathā yathā pure.</div> </td> </tr> </table> </div>
</div>
<div class="q" id="p_22J_3589"> <div class="divNumber">326.</div> <div class="p"> <table class="singleColumn"> <tr> <td> <div class="pN">3589</div> <div class="G">Suvaṇṇasaṅkaccadharā suviggahā,</div> </td> </tr> <tr> <td> <div class="G">Alaṅkatā mānusiyaccharūpamā;</div> </td> </tr> <tr> <td> <div class="G">Senopiyā tāta aninditaṅgiyo,</div> </td> </tr> <tr> <td> <div class="G">Khattiyakaññā paṭilobhayanti naṁ.</div> </td> </tr> </table> </div>
</div>
<div class="q" id="p_22J_3590"> <div class="divNumber">327.</div> <div class="p"> <table class="singleColumn"> <tr> <td> <div class="pN">3590</div> <div class="G">Sace ahaṁ tāta tathā yathā pure,</div> </td> </tr> <tr> <td> <div class="G">Patiṁ tamuñchāya punā vane bhare;</div> </td> </tr> <tr> <td> <div class="G">Sammānaye maṁ na ca maṁ vimānaye,</div> </td> </tr> <tr> <td> <div class="G">Itopi me tāta tato varaṁ siyā.</div> </td> </tr> </table> </div>
</div>
<div class="q" id="p_22J_3591"> <div class="divNumber">328.</div> <div class="p"> <table class="singleColumn"> <tr> <td> <div class="pN">3591</div> <div class="G">Yamannapāne vipulasmi ohite,</div> </td> </tr> <tr> <td> <div class="G">Nārī vimaṭṭhābharaṇā alaṅkatā;</div> </td> </tr> <tr> <td> <div class="G">Sabbaṅgupetā patino ca appiyā,</div> </td> </tr> <tr> <td> <div class="G">Abajjha tassā maraṇaṁ tato varaṁ.</div> </td> </tr> </table> </div>
</div>
<div class="q" id="p_22J_3592"> <div class="divNumber">329.</div> <div class="p"> <table class="singleColumn"> <tr> <td> <div class="pN">3592</div> <div class="G">Api ce daliddā kapaṇā anāḷhiyā,</div> </td> </tr> <tr> <td> <div class="G">Kaṭādutīyā patino ca sā piyā;</div> </td> </tr> <tr> <td> <div class="G">Sabbaṅgupetāyapi appiyāya,</div> </td> </tr> <tr> <td> <div class="G">Ayameva seyyā kapaṇāpi yā piyā”.</div> </td> </tr> </table> </div>
</div>
<div class="q" id="p_22J_3593"> <div class="divNumber">330.</div> <div class="p"> <table class="singleColumn"> <tr> <td> <div class="pN">3593</div> <div class="G">“Sudullabhitthī purisassa yā hitā,</div> </td> </tr> <tr> <td> <div class="G">Bhattitthiyā dullabho yo hito ca;</div> </td> </tr> <tr> <td> <div class="G">Hitā ca te sīlavatī ca bhariyā,</div> </td> </tr> <tr> <td> <div class="G">Janinda dhammaṁ cara sambulāya”.</div> </td> </tr> </table> </div>
</div>
<div class="q" id="p_22J_3594"> <div class="divNumber">331.</div> <div class="p"> <table class="singleColumn"> <tr> <td> <div class="pN">3594</div> <div class="G">“Sace tuvaṁ vipule laddhabhoge,</div> </td> </tr> <tr> <td> <div class="G">Issāvatiṇṇā maraṇaṁ upesi;</div> </td> </tr> <tr> <td> <div class="G">Ahañca te bhadde imā rājakaññā,</div> </td> </tr> <tr> <td> <div class="G">Sabbe te vacanakarā bhavāmā”ti.</div> </td> </tr> </table> </div>
</div>
<div class="CENTER" id="p_22J_3595">
<span class="pN">3595</span>Sambulājātakaṁ navamaṁ.</div>
</html>
