<html>
<div class="i">2.15 Adhammakammapaṭikkosanādi</div>
<div class="h">Uposathakkhandhaka</div>
<div class="h">Adhammakammapaṭikkosanādi</div>
<div class="q" id="p_3V_642"> <div class="divNumber">154.</div> <div class="p">
<span class="pN">642</span>Tena kho pana samayena chabbaggiyā bhikkhū saṁghamajjhe adhammakammaṁ karonti. Bhagavato etamatthaṁ ārocesuṁ. “Na, bhikkhave, adhammakammaṁ kātabbaṁ. Yo kareyya, āpatti dukkaṭassāti. Karontiyeva adhammakammaṁ. Bhagavato etamatthaṁ ārocesuṁ. Anujānāmi, bhikkhave, adhammakamme kayiramāne paṭikkositun”ti. </div>
</div>
<div class="q" id="p_3V_643"> <div class="p">
<span class="pN">643</span>Tena kho pana samayena pesalā bhikkhū chabbaggiyehi bhikkhūhi adhammakamme kayiramāne paṭikkosanti. Chabbaggiyā bhikkhū labhanti āghātaṁ, labhanti appaccayaṁ, vadhena tajjenti. Bhagavato etamatthaṁ ārocesuṁ. “Anujānāmi, bhikkhave, diṭṭhimpi āvikātunti. Tesaṁyeva santike diṭṭhiṁ āvikaronti. Chabbaggiyā bhikkhū labhanti āghātaṁ, labhanti appaccayaṁ, vadhena tajjenti. Bhagavato etamatthaṁ ārocesuṁ. Anujānāmi, bhikkhave, catūhi pañcahi paṭikkosituṁ, dvīhi tīhi diṭṭhiṁ āvikātuṁ, ekena adhiṭṭhātuṁ—  ‘na metaṁ khamatī’”ti. </div>
</div>
<div class="q" id="p_3V_644"> <div class="p">
<span class="pN">644</span>Tena kho pana samayena chabbaggiyā bhikkhū saṁghamajjhe pātimokkhaṁ uddisamānā sañcicca na sāventi. Bhagavato etamatthaṁ ārocesuṁ. “Na, bhikkhave, pātimokkhuddesakena sañcicca na sāvetabbaṁ. Yo na sāveyya, āpatti dukkaṭassā”ti. </div>
</div>
<div class="q" id="p_3V_645"> <div class="p">
<span class="pN">645</span>Tena kho pana samayena āyasmā udāyī saṁghassa pātimokkhuddesako hoti kākassarako. Atha kho āyasmato udāyissa etadahosi—  “bhagavatā paññattaṁ—  ‘pātimokkhuddesakena sāvetabban’ti, ahañcamhi kākassarako, kathaṁ nu kho mayā paṭipajjitabban”ti? Bhagavato etamatthaṁ ārocesuṁ. “Anujānāmi, bhikkhave, pātimokkhuddesakena vāyamituṁ—  ‘kathaṁ sāveyyan’ti. Vāyamantassa anāpattī”ti. </div>
</div>
<div class="q" id="p_3V_646"> <div class="p">
<span class="pN">646</span>Tena kho pana samayena devadatto sagahaṭṭhāya parisāya pātimokkhaṁ uddisati. Bhagavato etamatthaṁ ārocesuṁ. “Na, bhikkhave, sagahaṭṭhāya parisāya pātimokkhaṁ uddisitabbaṁ. Yo uddiseyya, āpatti dukkaṭassā”ti. </div>
</div>
<div class="q" id="p_3V_647"> <div class="p">
<span class="pN">647</span>Tena kho pana samayena chabbaggiyā bhikkhū saṁghamajjhe anajjhiṭṭhā pātimokkhaṁ uddisanti. Bhagavato etamatthaṁ ārocesuṁ. “Na, bhikkhave, saṁghamajjhe anajjhiṭṭhena pātimokkhaṁ uddisitabbaṁ. Yo uddiseyya, āpatti dukkaṭassa. Anujānāmi, bhikkhave, therādhikaṁ pātimokkhan”ti. </div>
</div>
<div class="CENTER" id="p_3V_648">
<span class="pN">648</span>Aññatitthiyabhāṇavāro niṭṭhito paṭhamo.</div>
</html>
