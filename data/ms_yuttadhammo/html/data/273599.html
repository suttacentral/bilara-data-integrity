<html>
<div class="i">1.2.3 Paṭisevanāpahātabbaāsava</div>
<div class="h">Mūlapariyāyavagga</div>
<div class="h">Sabbāsavasutta</div>
<div class="h">Paṭisevanāpahātabbaāsava</div>
<div class="q" id="p_9M_67"> <div class="divNumber">23.</div> <div class="p">
<span class="pN">67</span>Katame ca, bhikkhave, āsavā paṭisevanā pahātabbā? Idha, bhikkhave, bhikkhu paṭisaṅkhā yoniso cīvaraṁ paṭisevati— ‘yāvadeva sītassa paṭighātāya, uṇhassa paṭighātāya, ḍaṁsamakasavātātapasarīsapasamphassānaṁ paṭighātāya, yāvadeva hirikopīnappaṭicchādanatthaṁ’. </div>
</div>
<div class="q" id="p_9M_68"> <div class="p">
<span class="pN">68</span>Paṭisaṅkhā yoniso piṇḍapātaṁ paṭisevati— ‘neva davāya, na madāya, na maṇḍanāya, na vibhūsanāya, yāvadeva imassa kāyassa ṭhitiyā yāpanāya, vihiṁsūparatiyā, brahmacariyānuggahāya, iti purāṇañca vedanaṁ paṭihaṅkhāmi navañca vedanaṁ na uppādessāmi, yātrā ca me bhavissati anavajjatā ca phāsuvihāro ca’. </div>
</div>
<div class="q" id="p_9M_69"> <div class="p">
<span class="pN">69</span>Paṭisaṅkhā yoniso senāsanaṁ paṭisevati— ‘yāvadeva sītassa paṭighātāya, uṇhassa paṭighātāya, ḍaṁsamakasavātātapasarīsapasamphassānaṁ paṭighātāya, yāvadeva utuparissayavinodanapaṭisallānārāmatthaṁ’. </div>
</div>
<div class="q" id="p_9M_70"> <div class="p">
<span class="pN">70</span>Paṭisaṅkhā yoniso gilānappaccayabhesajjaparikkhāraṁ paṭisevati— ‘yāvadeva uppannānaṁ veyyābādhikānaṁ vedanānaṁ paṭighātāya, abyābajjhaparamatāya’. </div>
</div>
<div class="q" id="p_9M_71"> <div class="p">
<span class="pN">71</span>Yañhissa, bhikkhave, appaṭisevato uppajjeyyuṁ āsavā vighātapariḷāhā, paṭisevato evaṁsa te āsavā vighātapariḷāhā na honti. Ime vuccanti, bhikkhave, āsavā paṭisevanā pahātabbā. </div>
</div>
</html>
