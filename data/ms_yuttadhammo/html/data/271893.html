<html>
<div class="i">2.16 Pātimokkhuddesakaajjhesanādi</div>
<div class="h">Uposathakkhandhaka</div>
<div class="h">Pātimokkhuddesakaajjhesanādi</div>
<div class="q" id="p_3V_649"> <div class="divNumber">155.</div> <div class="p">
<span class="pN">649</span>Atha kho bhagavā rājagahe yathābhirantaṁ viharitvā yena codanāvatthu tena cārikaṁ pakkāmi. Anupubbena cārikaṁ caramāno yena codanāvatthu tadavasari. Tena kho pana samayena aññatarasmiṁ āvāse sambahulā bhikkhū viharanti. Tattha thero bhikkhu bālo hoti abyatto. So na jānāti uposathaṁ vā uposathakammaṁ vā, pātimokkhaṁ vā pātimokkhuddesaṁ vā. Atha kho tesaṁ bhikkhūnaṁ etadahosi—  “bhagavatā paññattaṁ—  ‘therādhikaṁ pātimokkhan’ti, ayañca amhākaṁ thero bālo abyatto, na jānāti uposathaṁ vā uposathakammaṁ vā, pātimokkhaṁ vā pātimokkhuddesaṁ vā. Kathaṁ nu kho amhehi paṭipajjitabban”ti? Bhagavato etamatthaṁ ārocesuṁ. “Anujānāmi, bhikkhave, yo tattha bhikkhu byatto paṭibalo tassādheyyaṁ pātimokkhan”ti. </div>
</div>
<div class="q" id="p_3V_650"> <div class="p">
<span class="pN">650</span>Tena kho pana samayena aññatarasmiṁ āvāse tadahuposathe sambahulā bhikkhū viharanti bālā abyattā. Te na jānanti uposathaṁ vā uposathakammaṁ vā, pātimokkhaṁ vā pātimokkhuddesaṁ vā. Te theraṁ ajjhesiṁsu—  “uddisatu, bhante, thero pātimokkhan”ti. So evamāha—  “na me, āvuso, vattatī”ti. Dutiyaṁ theraṁ ajjhesiṁsu—  “uddisatu, bhante, thero pātimokkhan”ti. Sopi evamāha—  “na me, āvuso, vattatī”ti. Tatiyaṁ theraṁ ajjhesiṁsu—  “uddisatu, bhante, thero pātimokkhan”ti. Sopi evamāha—  “na me, āvuso, vattatī”ti. Eteneva upāyena yāva saṁghanavakaṁ ajjhesiṁsu—  “uddisatu āyasmā pātimokkhan”ti. Sopi evamāha—  “na me, bhante, vattatī”ti. Bhagavato etamatthaṁ ārocesuṁ. </div>
</div>
<div class="q" id="p_3V_651"> <div class="p">
<span class="pN">651</span>“Idha pana, bhikkhave, aññatarasmiṁ āvāse tadahuposathe sambahulā bhikkhū viharanti bālā abyattā. Te na jānanti uposathaṁ vā uposathakammaṁ vā, pātimokkhaṁ vā pātimokkhuddesaṁ vā. Te theraṁ ajjhesanti—  ‘uddisatu, bhante, thero pātimokkhan’ti. So evaṁ vadeti—  ‘na me, āvuso, vattatī’ti. Dutiyaṁ theraṁ ajjhesanti—  ‘uddisatu, bhante, thero pātimokkhan’ti. Sopi evaṁ vadeti—  ‘na me, āvuso, vattatī’ti. Tatiyaṁ theraṁ ajjhesanti—  ‘uddisatu, bhante, thero pātimokkhan’ti. Sopi evaṁ vadeti—  ‘na me, āvuso, vattatī’ti. Eteneva upāyena yāva saṁghanavakaṁ ajjhesanti—  ‘uddisatu āyasmā pātimokkhan’ti. Sopi evaṁ vadeti—  ‘na me, bhante, vattatī’ti. Tehi, bhikkhave, bhikkhūhi eko bhikkhu sāmantā āvāsā sajjukaṁ pāhetabbo—  gacchāvuso, saṁkhittena vā vitthārena vā pātimokkhaṁ pariyāpuṇitvāna āgacchāhī”ti. </div>
</div>
<div class="q" id="p_3V_652"> <div class="p">
<span class="pN">652</span>Atha kho bhikkhūnaṁ etadahosi—  “kena nu kho pāhetabbo”ti? Bhagavato etamatthaṁ ārocesuṁ. “Anujānāmi, bhikkhave, therena bhikkhunā navaṁ bhikkhuṁ āṇāpetun”ti. Therena āṇattā navā bhikkhū na gacchanti. Bhagavato etamatthaṁ ārocesuṁ. “Na, bhikkhave, therena āṇattena agilānena na gantabbaṁ. Yo na gaccheyya, āpatti dukkaṭassā”ti. </div>
</div>
</html>
