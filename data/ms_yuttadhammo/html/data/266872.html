<html>
<div class="i">8.1 Paṭhamanibbānapaṭisaṁyuttasutta</div>
<div class="h">Pāṭaligāmiyavagga</div>
<div class="h">Paṭhamanibbānapaṭisaṁyuttasutta</div>
<div class="q" id="p_18Ud_661"> <div class="divNumber">71.</div> <div class="p">
<span class="pN">661</span>Evaṁ me sutaṁ— ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena bhagavā bhikkhū nibbānapaṭisaṁyuttāya dhammiyā kathāya sandasseti samādapeti samuttejeti sampahaṁseti. Tedha bhikkhū aṭṭhiṁ katvā manasi katvā sabbaṁ cetaso samannāharitvā ohitasotā dhammaṁ suṇanti. </div>
</div>
<div class="q" id="p_18Ud_662"> <div class="p">
<span class="pN">662</span>Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi— </div>
</div>
<div class="q" id="p_18Ud_663"> <div class="p">
<span class="pN">663</span>“Atthi, bhikkhave, tadāyatanaṁ, yattha neva pathavī, na āpo, na tejo, na vāyo, na ākāsānañcāyatanaṁ, na viññāṇañcāyatanaṁ, na ākiñcaññāyatanaṁ, na nevasaññānāsaññāyatanaṁ, nāyaṁ loko, na paraloko, na ubho candimasūriyā. Tatrāpāhaṁ, bhikkhave, neva āgatiṁ vadāmi, na gatiṁ, na ṭhitiṁ, na cutiṁ, na upapattiṁ; appatiṭṭhaṁ, appavattaṁ, anārammaṇamevetaṁ. Esevanto dukkhassā”ti. </div>
</div>
<div class="CENTER" id="p_18Ud_664">
<span class="pN">664</span>Paṭhamaṁ.</div>
</html>
