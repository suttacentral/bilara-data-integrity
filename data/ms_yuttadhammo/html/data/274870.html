<html>
<div class="i">8.1.10 Bāḷhagilānasutta</div>
<div class="h">Anuruddhasaṁyutta</div>
<div class="h">Rahogatavagga</div>
<div class="h">Bāḷhagilānasutta</div>
<div class="q" id="p_14S5_1586"> <div class="divNumber">908.</div> <div class="p">
<span class="pN">1586</span>Ekaṁ samayaṁ āyasmā anuruddho sāvatthiyaṁ viharati andhavanasmiṁ ābādhiko dukkhito bāḷhagilāno. Atha kho sambahulā bhikkhū yenāyasmā anuruddho tenupasaṅkamiṁsu; upasaṅkamitvā āyasmantaṁ anuruddhaṁ etadavocuṁ—  </div>
</div>
<div class="q" id="p_14S5_1587"> <div class="p">
<span class="pN">1587</span>“Katamenāyasmato anuruddhassa vihārena viharato uppannā sārīrikā dukkhā vedanā cittaṁ na pariyādāya tiṭṭhantī”ti? “Catūsu kho me, āvuso, satipaṭṭhānesu suppatiṭṭhitacittassa viharato uppannā sārīrikā dukkhā vedanā cittaṁ na pariyādāya tiṭṭhanti. Katamesu catūsu? Idhāhaṁ, āvuso, kāye kāyānupassī viharāmi…pe…  vedanāsu…pe…  citte…pe…  dhammesu dhammānupassī viharāmi ātāpī sampajāno satimā, vineyya loke abhijjhādomanassaṁ—  imesu kho me, āvuso, catūsu satipaṭṭhānesu suppatiṭṭhitacittassa viharato uppannā sārīrikā dukkhā vedanā cittaṁ na pariyādāya tiṭṭhantī”ti. </div>
</div>
<div class="CENTER" id="p_14S5_1588">
<span class="pN">1588</span>Dasamaṁ.</div>
<div class="CENTER" id="p_14S5_1589">
<span class="pN">1589</span>Rahogatavaggo paṭhamo.</div>
<div class="SUMMARY" id="p_14S5_1590">
<span class="pN">1590</span><span class="firstLetter">T</span>assuddānaṁ</div>
<div class="q" id="p_14S5_1591"> <div class="p"> <table class="singleColumn"> <tr> <td> <div class="pN">1591</div> <div class="G">Rahogatena dve vuttā,</div> </td> </tr> <tr> <td> <div class="G">sutanu kaṇḍakī tayo;</div> </td> </tr> <tr> <td> <div class="G">Taṇhākkhayasalaḷāgāraṁ,</div> </td> </tr> <tr> <td> <div class="G">ambapāli ca gilānanti.</div> </td> </tr> </table> </div>
</div>
</html>
