<html>
<div class="i"> Adhipati</div>
<div class="h">Cūḷantaraduka</div>
<div class="h">Sanidassanaduka</div>
<div class="h">Pañhāvāra</div>
<div class="h">Paccayānuloma</div>
<div class="h">Vibhaṅgavāra</div>
<div class="h">Adhipati</div>
<div class="q" id="p_38P2_618"> <div class="divNumber">36.</div> <div class="p">
<span class="pN">618</span>Sanidassano dhammo anidassanassa dhammassa adhipatipaccayena paccayo. <span class="bold">Ārammaṇādhipati</span>—  sanidassanaṁ rūpaṁ garuṁ katvā assādeti abhinandati, taṁ garuṁ katvā rāgo uppajjati, diṭṭhi uppajjati. (1) </div>
</div>
<div class="q" id="p_38P2_619"> <div class="p">
<span class="pN">619</span>Anidassano dhammo anidassanassa dhammassa adhipatipaccayena paccayo—  ārammaṇādhipati, sahajātādhipati. <span class="bold">Ārammaṇādhipati</span>—  dānaṁ datvā sīlaṁ…pe…  uposathakammaṁ katvā taṁ garuṁ katvā paccavekkhati, pubbe suciṇṇāni…pe…  jhānā vuṭṭhahitvā…pe…  ariyā maggā vuṭṭhahitvā maggaṁ garuṁ katvā paccavekkhanti, phalaṁ garuṁ katvā paccavekkhanti, nibbānaṁ garuṁ katvā paccavekkhanti; nibbānaṁ gotrabhussa, vodānassa, maggassa, phalassa adhipatipaccayena paccayo; cakkhuṁ…pe…  vatthuṁ anidassane khandhe garuṁ katvā assādeti abhinandati, taṁ garuṁ katvā rāgo uppajjati, diṭṭhi uppajjati. <span class="bold">Sahajātādhipati</span>—  anidassanādhipati sampayuttakānaṁ khandhānaṁ anidassanānaṁ cittasamuṭṭhānānañca rūpānaṁ adhipatipaccayena paccayo. (1) </div>
</div>
<div class="q" id="p_38P2_620"> <div class="p">
<span class="pN">620</span>Anidassano dhammo sanidassanassa dhammassa adhipatipaccayena paccayo. <span class="bold">Sahajātādhipati</span>—  anidassanādhipati sanidassanānaṁ cittasamuṭṭhānānaṁ rūpānaṁ adhipatipaccayena paccayo. (2) </div>
</div>
<div class="q" id="p_38P2_621"> <div class="p">
<span class="pN">621</span>Anidassano dhammo sanidassanassa ca anidassanassa ca dhammassa adhipatipaccayena paccayo. <span class="bold">Sahajātādhipati</span>—  anidassanādhipati sampayuttakānaṁ khandhānaṁ sanidassanānañca anidassanānañca cittasamuṭṭhānānañca rūpānaṁ adhipatipaccayena paccayo. (3) </div>
</div>
</html>
