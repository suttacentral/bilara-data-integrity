<html>
<div class="i">3.2 Dutiyavagga</div>
<div class="h">Khaggavisāṇasuttaniddesa</div>
<div class="h">Dutiyavagga</div>
<div class="q" id="p_25Cn_1348"> <div class="divNumber">131.</div> <div class="p"> <table class="singleColumn"> <tr> <td> <div class="pN">1348</div> <div class="G"><span class="bold">Sace labhetha nipakaṁ sahāyaṁ,</span></div> </td> </tr> <tr> <td> <div class="G"><span class="bold">Saddhiṁ caraṁ sādhuvihāri dhīraṁ;</span></div> </td> </tr> <tr> <td> <div class="G"><span class="bold">Abhibhuyya sabbāni parissayāni,</span></div> </td> </tr> <tr> <td> <div class="G">
<span class="bold">Careyya tenattamano satīmā.</span> (1) </div> </td> </tr> </table> </div>
</div>
<div class="q" id="p_25Cn_1349"> <div class="p">
<span class="pN">1349</span><span class="bold">Sace labhetha nipakaṁ sahāyan</span>ti sace nipakaṁ paṇḍitaṁ paññavantaṁ buddhimantaṁ ñāṇiṁ vibhāviṁ medhāviṁ sahāyaṁ labheyya paṭilabheyya adhigaccheyya vindeyyāti— sace labhetha nipakaṁ sahāyaṁ. </div>
</div>
<div class="q" id="p_25Cn_1350"> <div class="p">
<span class="pN">1350</span><span class="bold">Saddhiṁ caraṁ sādhuvihāri dhīran</span>ti. <span class="bold">Saddhiṁ caran</span>ti ekato caraṁ. <span class="bold">Sādhuvihārin</span>ti paṭhamenapi jhānena sādhuvihāriṁ, dutiyenapi jhānena… tatiyenapi jhānena… catutthenapi jhānena sādhuvihāriṁ, mettāyapi cetovimuttiyā sādhuvihāriṁ, karuṇāyapi…pe… muditāyapi… upekkhāyapi cetovimuttiyā sādhuvihāriṁ, ākāsānañcāyatanasamāpattiyāpi sādhuvihāriṁ, viññāṇañcāyatanasamāpattiyāpi…pe… ākiñcaññāyatanasamāpattiyāpi…pe… nevasaññānāsaññāyatanasamāpattiyāpi sādhuvihāriṁ, nirodhasamāpattiyāpi sādhuvihāriṁ, phalasamāpattiyāpi sādhuvihāriṁ. <span class="bold">Dhīran</span>ti dhīraṁ paṇḍitaṁ paññavantaṁ buddhimantaṁ ñāṇiṁ vibhāviṁ medhāvinti— saddhiṁ caraṁ sādhuvihāri dhīraṁ. </div>
</div>
<div class="q" id="p_25Cn_1351"> <div class="p">
<span class="pN">1351</span><span class="bold">Abhibhuyya sabbāni parissayānī</span>ti. <span class="bold">Parissayā</span>ti dve parissayā— pākaṭaparissayā ca paṭicchannaparissayā ca…pe… ime vuccanti pākaṭaparissayā…pe… ime vuccanti paṭicchannaparissayā…pe… evampi, tatrāsayāti— parissayā. <span class="bold">Abhibhuyya sabbāni parissayānī</span>ti sabbe parissaye abhibhuyya abhibhavitvā ajjhottharitvā pariyādiyitvā madditvāti— abhibhuyya sabbāni parissayāni. </div>
</div>
<div class="q" id="p_25Cn_1352"> <div class="p">
<span class="pN">1352</span><span class="bold">Careyya tenattamano satīmā</span>ti so paccekasambuddho tena nipakena paṇḍitena paññavantena buddhimantena ñāṇinā vibhāvinā medhāvinā sahāyena saddhiṁ attamano tuṭṭhamano haṭṭhamano pahaṭṭhamano udaggamano muditamano careyya vihareyya iriyeyya vatteyya pāleyya yapeyya yāpeyyāti— careyya tenattamano. <span class="bold">Satīmā</span>ti so paccekasambuddho satimā hoti paramena satinepakkena samannāgato, cirakatampi cirabhāsitampi saritā anussaritāti— careyya tenattamano satīmā. Tenāha so paccekasambuddho— </div>
</div>
<div class="q" id="p_25Cn_1353"> <div class="p"> <table class="singleColumn"> <tr> <td> <div class="pN">1353</div> <div class="G">“Sace labhetha nipakaṁ sahāyaṁ,</div> </td> </tr> <tr> <td> <div class="G">Saddhiṁ caraṁ sādhuvihāri dhīraṁ;</div> </td> </tr> <tr> <td> <div class="G">Abhibhuyya sabbāni parissayāni,</div> </td> </tr> <tr> <td> <div class="G">Careyya tenattamano satīmā”ti.</div> </td> </tr> </table> </div>
</div>
<div class="q" id="p_25Cn_1354"> <div class="divNumber">132.</div> <div class="p"> <table class="singleColumn"> <tr> <td> <div class="pN">1354</div> <div class="G"><span class="bold">No ce labhetha nipakaṁ sahāyaṁ,</span></div> </td> </tr> <tr> <td> <div class="G"><span class="bold">Saddhiṁ caraṁ sādhuvihāri dhīraṁ;</span></div> </td> </tr> <tr> <td> <div class="G"><span class="bold">Rājāva raṭṭhaṁ vijitaṁ pahāya,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (2) </div> </td> </tr> </table> </div>
</div>
<div class="q" id="p_25Cn_1355"> <div class="p">
<span class="pN">1355</span><span class="bold">No ce labhetha nipakaṁ sahāyan</span>ti no ce nipakaṁ paṇḍitaṁ paññavantaṁ buddhimantaṁ ñāṇiṁ vibhāviṁ medhāviṁ sahāyaṁ labheyya paṭilabheyya adhigaccheyya vindeyyāti— no ce labhetha nipakaṁ sahāyaṁ. </div>
</div>
<div class="q" id="p_25Cn_1356"> <div class="p">
<span class="pN">1356</span><span class="bold">Saddhiṁ caraṁ sādhuvihāri dhīran</span>ti. <span class="bold">Saddhiṁ caran</span>ti ekato caraṁ. <span class="bold">Sādhuvihārin</span>ti paṭhamenapi jhānena sādhuvihāriṁ…pe… nirodhasamāpattiyāpi sādhuvihāriṁ, phalasamāpattiyāpi sādhuvihāriṁ. <span class="bold">Dhīran</span>ti dhīraṁ paṇḍitaṁ paññavantaṁ buddhimantaṁ ñāṇiṁ vibhāviṁ medhāvinti— saddhiṁ caraṁ sādhuvihāri dhīraṁ. </div>
</div>
<div class="q" id="p_25Cn_1357"> <div class="p">
<span class="pN">1357</span><span class="bold">Rājāva raṭṭhaṁ vijitaṁ pahāyā</span>ti rājā khattiyo muddhābhisitto vijitasaṅgāmo nihatapaccāmitto laddhādhippāyo paripuṇṇakosakoṭṭhāgāro raṭṭhañca janapadañca kosañca koṭṭhāgārañca pahūtahiraññasuvaṇṇaṁ nagarañca pariccajitvā kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajitvā akiñcanabhāvaṁ upagantvā eko carati viharati iriyati vatteti pāleti yapeti yāpeti. Evaṁ paccekasambuddhopi sabbaṁ gharāvāsapalibodhaṁ chinditvā puttadārapalibodhaṁ chinditvā ñātipalibodhaṁ chinditvā mittāmaccapalibodhaṁ chinditvā kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajitvā akiñcanabhāvaṁ upagantvā eko carati viharati iriyati vatteti pāleti yapeti yāpetīti— rājāva raṭṭhaṁ vijitaṁ pahāya, eko care khaggavisāṇakappo. Tenāha so paccekasambuddho— </div>
</div>
<div class="q" id="p_25Cn_1358"> <div class="p"> <table class="singleColumn"> <tr> <td> <div class="pN">1358</div> <div class="G">“No ce labhetha nipakaṁ sahāyaṁ,</div> </td> </tr> <tr> <td> <div class="G">Saddhiṁ caraṁ sādhuvihāri dhīraṁ;</div> </td> </tr> <tr> <td> <div class="G">Rājāva raṭṭhaṁ vijitaṁ pahāya,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1359"> <div class="divNumber">133.</div> <div class="p"> <table class="singleColumn"> <tr> <td> <div class="pN">1359</div> <div class="G"><span class="bold">Addhā pasaṁsāma sahāyasampadaṁ,</span></div> </td> </tr> <tr> <td> <div class="G"><span class="bold">Seṭṭhā samā sevitabbā sahāyā;</span></div> </td> </tr> <tr> <td> <div class="G"><span class="bold">Ete aladdhā anavajjabhojī,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (3) </div> </td> </tr> </table> </div>
</div>
<div class="q" id="p_25Cn_1360"> <div class="p">
<span class="pN">1360</span><span class="bold">Addhā pasaṁsāma sahāyasampadan</span>ti. <span class="bold">Addhā</span>ti ekaṁsavacanaṁ nissaṁsayavacanaṁ nikkaṅkhavacanaṁ advejjhavacanaṁ adveḷhakavacanaṁ niyogavacanaṁ apaṇṇakavacanaṁ aviraddhavacanaṁ avatthāpanavacanametaṁ— addhāti. <span class="bold">Sahāyasampadan</span>ti sahāyasampadā vuccati yo so sahāyo asekkhena sīlakkhandhena samannāgato hoti, asekkhena samādhikkhandhena… asekkhena paññākkhandhena … asekkhena vimuttikkhandhena… asekkhena vimuttiñāṇadassanakkhandhena samannāgato hoti. <span class="bold">Addhā pasaṁsāma sahāyasampadan</span>ti sahāyasampadaṁ pasaṁsāma thomema kittema vaṇṇemāti— addhā pasaṁsāma sahāyasampadaṁ. </div>
</div>
<div class="q" id="p_25Cn_1361"> <div class="p">
<span class="pN">1361</span><span class="bold">Seṭṭhā samā sevitabbā sahāyā</span>ti seṭṭhā honti sahāyā sīlena samādhinā paññāya vimuttiyā vimuttiñāṇadassanena; samā sadisā honti sahāyā sīlena samādhinā paññāya vimuttiyā vimuttiñāṇadassanena. Seṭṭhā vā sahāyā sadisā vā sahāyā sevitabbā bhajitabbā payirupāsitabbā paripucchitabbā paripañhitabbāti— seṭṭhā samā sevitabbā sahāyā. </div>
</div>
<div class="q" id="p_25Cn_1362"> <div class="p">
<span class="pN">1362</span><span class="bold">Ete aladdhā anavajjabhojī</span>ti atthi puggalo sāvajjabhojī atthi puggalo anavajjabhojīti. Katamo ca puggalo sāvajjabhojī? Idhekacco puggalo kuhanāya lapanāya nemittikatāya nippesikatāya lābhena lābhaṁ nijigīsanatāya dārudānena veḷudānena pattadānena pupphadānena phaladānena sinānadānena cuṇṇadānena mattikādānena dantakaṭṭhadānena mukhodakadānena cāṭukamyatāya muggasūpyatāya pāribhaṭyatāya pīṭhamaddikatāya vatthuvijjāya tiracchānavijjāya aṅgavijjāya nakkhattavijjāya dūtagamanena pahiṇagamanena jaṅghapesaniyena vejjakammena navakammena piṇḍapaṭipiṇḍakena dānānuppadānena, adhammena visamena laddhā labhitvā adhigantvā vinditvā paṭilabhitvā jīvikaṁ kappeti. Ayaṁ vuccati puggalo sāvajjabhojī. </div>
</div>
<div class="q" id="p_25Cn_1363"> <div class="p">
<span class="pN">1363</span>Katamo ca puggalo anavajjabhojī? Idhekacco puggalo na kuhanāya na lapanāya na nemittikatāya na nippesikatāya na lābhena lābhaṁ nijigīsanatāya na dārudānena na veḷudānena na pattadānena na pupphadānena na phaladānena na sinānadānena na cuṇṇadānena na mattikādānena na dantakaṭṭhadānena na mukhodakadānena na cāṭukamyatāya na muggasūpyatāya na pāribhaṭyatāya na pīṭhamaddikatāya na vatthuvijjāya na tiracchānavijjāya na aṅgavijjāya na nakkhattavijjāya na dūtagamanena na pahiṇagamanena na jaṅghapesaniyena na vejjakammena na navakammena na piṇḍapaṭipiṇḍakena na dānānuppadānena, dhammena samena laddhā labhitvā adhigantvā vinditvā paṭilabhitvā jīvikaṁ kappeti. Ayaṁ vuccati puggalo anavajjabhojī. </div>
</div>
<div class="q" id="p_25Cn_1364"> <div class="p">
<span class="pN">1364</span><span class="bold">Ete aladdhā anavajjabhojī</span>ti ete anavajjabhojī aladdhā alabhitvā anadhigantvā avinditvā appaṭilabhitvāti— ete aladdhā anavajjabhojī, eko care khaggavisāṇakappo. Tenāha so paccekasambuddho— </div>
</div>
<div class="q" id="p_25Cn_1365"> <div class="p"> <table class="singleColumn"> <tr> <td> <div class="pN">1365</div> <div class="G">“Addhā pasaṁsāma sahāyasampadaṁ,</div> </td> </tr> <tr> <td> <div class="G">Seṭṭhā samā sevitabbā sahāyā;</div> </td> </tr> <tr> <td> <div class="G">Ete aladdhā anavajjabhojī,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1366"> <div class="divNumber">134.</div> <div class="p"> <table class="singleColumn"> <tr> <td> <div class="pN">1366</div> <div class="G"><span class="bold">Disvā suvaṇṇassa pabhassarāni,</span></div> </td> </tr> <tr> <td> <div class="G"><span class="bold">Kammāraputtena suniṭṭhitāni;</span></div> </td> </tr> <tr> <td> <div class="G"><span class="bold">Saṅghaṭṭayantāni duve bhujasmiṁ,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (4) </div> </td> </tr> </table> </div>
</div>
<div class="q" id="p_25Cn_1367"> <div class="p">
<span class="pN">1367</span><span class="bold">Disvā suvaṇṇassa pabhassarānī</span>ti disvā passitvā tulayitvā tīrayitvā vibhāvayitvā vibhūtaṁ katvā. <span class="bold">Suvaṇṇassā</span>ti jātarūpassa. <span class="bold">Pabhassarānī</span>ti parisuddhāni pariyodātānīti— disvā suvaṇṇassa pabhassarāni. </div>
</div>
<div class="q" id="p_25Cn_1368"> <div class="p">
<span class="pN">1368</span><span class="bold">Kammāraputtena suniṭṭhitānī</span>ti kammāraputto vuccati suvaṇṇakāro. <span class="bold">Kammāraputtena suniṭṭhitānī</span>ti kammāraputtena suniṭṭhitāni sukatāni suparikammakatānīti— kammāraputtena suniṭṭhitāni. </div>
</div>
<div class="q" id="p_25Cn_1369"> <div class="p">
<span class="pN">1369</span><span class="bold">Saṅghaṭṭayantāni duve bhujasmin</span>ti bhujo vuccati hattho. Yathā ekasmiṁ hatthe dve nūpurāni ghaṭṭenti; evameva sattā taṇhāvasena diṭṭhivasena niraye ghaṭṭenti, tiracchānayoniyaṁ ghaṭṭenti, pettivisaye ghaṭṭenti, manussaloke ghaṭṭenti, devaloke ghaṭṭenti, gatiyā gatiṁ upapattiyā upapattiṁ paṭisandhiyā paṭisandhiṁ bhavena bhavaṁ saṁsārena saṁsāraṁ vaṭṭena vaṭṭaṁ ghaṭṭenti saṅghaṭṭenti saṅghaṭṭentā caranti viharanti iriyanti vattenti pālenti yapenti yāpentīti— saṅghaṭṭayantāni duve bhujasmiṁ, eko care khaggavisāṇakappo. Tenāha so paccekasambuddho— </div>
</div>
<div class="q" id="p_25Cn_1370"> <div class="p"> <table class="singleColumn"> <tr> <td> <div class="pN">1370</div> <div class="G">“Disvā suvaṇṇassa pabhassarāni,</div> </td> </tr> <tr> <td> <div class="G">Kammāraputtena suniṭṭhitāni;</div> </td> </tr> <tr> <td> <div class="G">Saṅghaṭṭayantāni duve bhujasmiṁ,</div> </td> </tr> <tr> <td> <div class="G">Eko care khaggavisāṇakappo”.</div> </td> </tr> </table> </div>
</div>
<div class="q" id="p_25Cn_1371"> <div class="divNumber">135.</div> <div class="p"> <table class="singleColumn"> <tr> <td> <div class="pN">1371</div> <div class="G"><span class="bold">Evaṁ dutīyena sahā mamassa,</span></div> </td> </tr> <tr> <td> <div class="G"><span class="bold">Vācābhilāpo abhisajjanā vā;</span></div> </td> </tr> <tr> <td> <div class="G"><span class="bold">Etaṁ bhayaṁ āyatiṁ pekkhamāno,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (5) </div> </td> </tr> </table> </div>
</div>
<div class="q" id="p_25Cn_1372"> <div class="p">
<span class="pN">1372</span><span class="bold">Evaṁ dutīyena sahā mamassā</span>ti taṇhādutiyo vā hoti puggaladutiyo vā. Kathaṁ taṇhādutiyo hoti? Taṇhāti rūpataṇhā…pe… dhammataṇhā. Yassesā taṇhā appahīnā, so vuccati taṇhādutiyo. </div>
</div>
<div class="q" id="p_25Cn_1373"> <div class="p"> <table class="singleColumn"> <tr> <td> <div class="pN">1373</div> <div class="G">Taṇhādutiyo puriso,</div> </td> </tr> <tr> <td> <div class="G">dīghamaddhāna saṁsaraṁ;</div> </td> </tr> <tr> <td> <div class="G">Itthabhāvaññathābhāvaṁ,</div> </td> </tr> <tr> <td> <div class="G">saṁsāraṁ nātivattatīti.</div> </td> </tr> </table> </div>
</div>
<div class="q" id="p_25Cn_1374"> <div class="p">
<span class="pN">1374</span>Evaṁ taṇhādutiyo vā hoti. </div>
</div>
<div class="q" id="p_25Cn_1375"> <div class="p">
<span class="pN">1375</span>Kathaṁ puggaladutiyo hoti? Idhekacco na atthahetu na kāraṇahetu uddhato avūpasantacitto ekassa vā dutiyo hoti, dvinnaṁ vā tatiyo hoti, tiṇṇaṁ vā catuttho hoti. Tattha bahuṁ samphappalāpaṁ palapati; seyyathidaṁ— rājakathaṁ corakathaṁ mahāmattakathaṁ senākathaṁ bhayakathaṁ yuddhakathaṁ annakathaṁ pānakathaṁ vatthakathaṁ sayanakathaṁ mālākathaṁ gandhakathaṁ ñātikathaṁ yānakathaṁ gāmakathaṁ nigamakathaṁ nagarakathaṁ janapadakathaṁ itthikathaṁ sūrakathaṁ visikhākathaṁ kumbhaṭṭhānakathaṁ pubbapetakathaṁ nānattakathaṁ lokakkhāyikaṁ samuddakkhāyikaṁ itibhavābhavakathaṁ katheti. Evaṁ puggaladutiyo hotīti— evaṁ dutīyena sahā mamassa. </div>
</div>
<div class="q" id="p_25Cn_1376"> <div class="p">
<span class="pN">1376</span><span class="bold">Vācābhilāpo abhisajjanā vā</span>ti vācābhilāpo vuccati bāttiṁsa tiracchānakathā, seyyathidaṁ— rājakathaṁ…pe… itibhavābhavakathaṁ. <span class="bold">Abhisajjanā vā</span>ti dve sajjanā— taṇhāsajjanā ca diṭṭhisajjanā ca…pe… ayaṁ taṇhāsajjanā…pe… ayaṁ diṭṭhisajjanāti— vācābhilāpo abhisajjanā vā. </div>
</div>
<div class="q" id="p_25Cn_1377"> <div class="p">
<span class="pN">1377</span><span class="bold">Etaṁ bhayaṁ āyatiṁ pekkhamāno</span>ti. <span class="bold">Bhayan</span>ti jātibhayaṁ jarābhayaṁ byādhibhayaṁ maraṇabhayaṁ rājabhayaṁ corabhayaṁ aggibhayaṁ udakabhayaṁ attānuvādabhayaṁ parānuvādabhayaṁ daṇḍabhayaṁ duggatibhayaṁ ūmibhayaṁ kumbhilabhayaṁ āvaṭṭabhayaṁ susumārabhayaṁ ājīvikabhayaṁ asilokabhayaṁ parisasārajjabhayaṁ madanabhayaṁ bhayānakaṁ chambhitattaṁ lomahaṁso cetaso ubbego utrāso. <span class="bold">Etaṁ bhayaṁ āyatiṁ pekkhamāno</span>ti etaṁ bhayaṁ āyatiṁ pekkhamāno dakkhamāno olokayamāno nijjhāyamāno upaparikkhamānoti— etaṁ bhayaṁ āyatiṁ pekkhamāno, eko care khaggavisāṇakappo. Tenāha so paccekasambuddho— </div>
</div>
<div class="q" id="p_25Cn_1378"> <div class="p"> <table class="singleColumn"> <tr> <td> <div class="pN">1378</div> <div class="G">“Evaṁ dutīyena sahā mamassa,</div> </td> </tr> <tr> <td> <div class="G">Vācābhilāpo abhisajjanā vā;</div> </td> </tr> <tr> <td> <div class="G">Etaṁ bhayaṁ āyatiṁ pekkhamāno,</div> </td> </tr> <tr> <td> <div class="G">Eko care khaggavisāṇakappo”.</div> </td> </tr> </table> </div>
</div>
<div class="q" id="p_25Cn_1379"> <div class="divNumber">136.</div> <div class="p"> <table class="singleColumn"> <tr> <td> <div class="pN">1379</div> <div class="G"><span class="bold">Kāmā hi citrā madhurā manoramā,</span></div> </td> </tr> <tr> <td> <div class="G"><span class="bold">Virūparūpena mathenti cittaṁ;</span></div> </td> </tr> <tr> <td> <div class="G"><span class="bold">Ādīnavaṁ kāmaguṇesu disvā,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (6) </div> </td> </tr> </table> </div>
</div>
<div class="q" id="p_25Cn_1380"> <div class="p">
<span class="pN">1380</span><span class="bold">Kāmā hi citrā madhurā manoramā</span>ti. <span class="bold">Kāmā</span>ti uddānato dve kāmā— vatthukāmā ca kilesakāmā ca…pe… ime vuccanti vatthukāmā…pe… ime vuccanti kilesakāmā. <span class="bold">Citrā</span>ti nānāvaṇṇā rūpā nānāvaṇṇā saddā nānāvaṇṇā gandhā nānāvaṇṇā rasā nānāvaṇṇā phoṭṭhabbā iṭṭhā kantā manāpā piyarūpā kāmūpasaṁhitā rajanīyā. <span class="bold">Madhurā</span>ti vuttañhetaṁ bhagavatā— “pañcime, bhikkhave, kāmaguṇā. Katame pañca? Cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā, sotaviññeyyā saddā…pe… ghānaviññeyyā gandhā… jivhāviññeyyā rasā… kāyaviññeyyā phoṭṭhabbā iṭṭhā kantā manāpā piyarūpā kāmūpasaṁhitā rajanīyā. Ime kho, bhikkhave, pañca kāmaguṇā. Yaṁ kho, bhikkhave, ime pañca kāmaguṇe paṭicca uppajjati sukhaṁ somanassaṁ, idaṁ vuccati kāmasukhaṁ miḷhasukhaṁ puthujjanasukhaṁ anariyasukhaṁ, ‘na sevitabbaṁ na bhāvetabbaṁ na bahulīkātabbaṁ, bhāyitabbaṁ etassa sukhassā’ti vadāmī”ti— kāmā hi citrā madhurā. <span class="bold">Manoramā</span>ti. <span class="bold">Mano</span>ti yaṁ cittaṁ…pe… tajjā manoviññāṇadhātu. Mano ramenti thomenti tosenti pahāsentīti— kāmā hi citrā madhurā manoramā. </div>
</div>
<div class="q" id="p_25Cn_1381"> <div class="p">
<span class="pN">1381</span><span class="bold">Virūparūpena mathenti cittan</span>ti nānāvaṇṇehi rūpehi…pe… nānāvaṇṇehi phoṭṭhabbehi cittaṁ mathenti tosenti pahāsentīti— virūparūpena mathenti cittaṁ. </div>
</div>
<div class="q" id="p_25Cn_1382"> <div class="p">
<span class="pN">1382</span><span class="bold">Ādīnavaṁ kāmaguṇesu disvā</span>ti. Vuttañhetaṁ bhagavatā— “ko ca, bhikkhave, kāmānaṁ ādīnavo? Idha, bhikkhave, kulaputto yena sippaṭṭhānena jīvikaṁ kappeti, yadi muddāya yadi gaṇanāya yadi saṅkhānena yadi kasiyā yadi vaṇijjāya yadi gorakkhena yadi issatthena yadi rājaporisena yadi sippaññatarena, sītassa purakkhato uṇhassa purakkhato ḍaṁsamakasavātātapasarīsapasamphassehi samphassamāno khuppipāsāya mīyamāno; ayaṁ, bhikkhave, kāmānaṁ ādīnavo sandiṭṭhiko dukkhakkhandho kāmahetu kāmanidānaṁ kāmādhikaraṇaṁ kāmānameva hetu. </div>
</div>
<div class="q" id="p_25Cn_1383"> <div class="p">
<span class="pN">1383</span>Tassa ce, bhikkhave, kulaputtassa evaṁ uṭṭhahato ghaṭato vāyamato te bhogā nābhinipphajjanti, so socati kilamati paridevati urattāḷiṁ kandati, sammohaṁ āpajjati— ‘moghaṁ vata me uṭṭhānaṁ, aphalo vata me vāyāmo’ti. Ayampi, bhikkhave, kāmānaṁ ādīnavo sandiṭṭhiko dukkhakkhandho kāmahetu kāmanidānaṁ kāmādhikaraṇaṁ kāmānameva hetu. </div>
</div>
<div class="q" id="p_25Cn_1384"> <div class="p">
<span class="pN">1384</span>Tassa ce, bhikkhave, kulaputtassa evaṁ uṭṭhahato ghaṭato vāyamato te bhogā abhinipphajjanti, so tesaṁ bhogānaṁ ārakkhādhikaraṇaṁ dukkhaṁ domanassaṁ paṭisaṁvedeti— ‘kinti me bhoge neva rājāno hareyyuṁ, na corā hareyyuṁ, na aggi ḍaheyya, na udakaṁ vaheyya, na appiyā dāyādā hareyyun’ti. Tassa evaṁ ārakkhato gopayato te bhoge rājāno vā haranti corā vā haranti aggi vā ḍahati udakaṁ vā vahati appiyā vā dāyādā haranti. So socati…pe… sammohaṁ āpajjati— ‘yampi me ahosi tampi no natthī’ti. Ayampi, bhikkhave, kāmānaṁ ādīnavo sandiṭṭhiko dukkhakkhandho kāmahetu kāmanidānaṁ kāmādhikaraṇaṁ kāmānameva hetu. </div>
</div>
<div class="q" id="p_25Cn_1385"> <div class="p">
<span class="pN">1385</span>Puna caparaṁ, bhikkhave, kāmahetu kāmanidānaṁ kāmādhikaraṇaṁ kāmānameva hetu rājānopi rājūhi vivadanti, khattiyāpi khattiyehi vivadanti, brāhmaṇāpi brāhmaṇehi vivadanti, gahapatīpi gahapatīhi vivadanti, mātāpi puttena vivadati, puttopi mātarā vivadati, pitāpi puttena vivadati, puttopi pitarā vivadati, bhātāpi bhaginiyā vivadati, bhaginīpi bhātarā vivadati, sahāyopi sahāyena vivadati. Te tattha kalahaviggahavivādāpannā aññamaññaṁ pāṇīhipi upakkamanti leḍḍūhipi upakkamanti daṇḍehipi upakkamanti satthehipi upakkamanti. Te tattha maraṇampi nigacchanti maraṇamattampi dukkhaṁ. Ayampi, bhikkhave, kāmānaṁ ādīnavo sandiṭṭhiko dukkhakkhandho kāmahetu kāmanidānaṁ kāmādhikaraṇaṁ kāmānameva hetu. </div>
</div>
<div class="q" id="p_25Cn_1386"> <div class="p">
<span class="pN">1386</span>Puna caparaṁ, bhikkhave, kāmahetu kāmanidānaṁ kāmādhikaraṇaṁ kāmānameva hetu asicammaṁ gahetvā dhanukalāpaṁ sannayhitvā ubhatobyūḷhaṁ saṅgāmaṁ pakkhandanti, usūsupi khippamānesu sattīsupi khippamānāsu asīsupi vijjotalantesu. Te tattha usūhipi vijjhanti sattīhipi vijjhanti asināpi sīsaṁ chindanti. Te tattha maraṇampi nigacchanti maraṇamattampi dukkhaṁ. Ayampi, bhikkhave, kāmānaṁ ādīnavo sandiṭṭhiko dukkhakkhandho kāmahetu kāmanidānaṁ kāmādhikaraṇaṁ kāmānameva hetu. </div>
</div>
<div class="q" id="p_25Cn_1387"> <div class="p">
<span class="pN">1387</span>Puna caparaṁ, bhikkhave, kāmahetu kāmanidānaṁ kāmādhikaraṇaṁ kāmānameva hetu asicammaṁ gahetvā dhanukalāpaṁ sannayhitvā addāvalepanā upakāriyo pakkhandanti, usūsupi khippamānesu sattīsupi khippamānāsu, asīsupi vijjotalantesu. Te tattha usūhipi vijjhanti sattīhipi vijjhanti chakaṇakāyapi osiñcanti abhivaggenapi omaddanti asināpi sīsaṁ chindanti. Te tattha maraṇampi nigacchanti maraṇamattampi dukkhaṁ. Ayampi, bhikkhave, kāmānaṁ ādīnavo sandiṭṭhiko dukkhakkhandho kāmahetu kāmanidānaṁ kāmādhikaraṇaṁ kāmānameva hetu. </div>
</div>
<div class="q" id="p_25Cn_1388"> <div class="p">
<span class="pN">1388</span>Puna caparaṁ, bhikkhave, kāmahetu kāmanidānaṁ kāmādhikaraṇaṁ kāmānameva hetu sandhimpi chindanti nillopampi haranti ekāgārikampi karonti paripanthepi tiṭṭhanti paradārampi gacchanti. Tamenaṁ rājāno gahetvā vividhā kammakāraṇā kārenti— kasāhipi tāḷenti, vettehipi tāḷenti, aḍḍhadaṇḍakehipi tāḷenti, hatthampi chindanti…pe… asināpi sīsaṁ chindanti. Te tattha maraṇampi nigacchanti maraṇamattampi dukkhaṁ. Ayampi, bhikkhave, kāmānaṁ ādīnavo sandiṭṭhiko dukkhakkhandho kāmahetu kāmanidānaṁ kāmādhikaraṇaṁ kāmānameva hetu. </div>
</div>
<div class="q" id="p_25Cn_1389"> <div class="p">
<span class="pN">1389</span>Puna caparaṁ, bhikkhave, kāmahetu kāmanidānaṁ kāmādhikaraṇaṁ kāmānameva hetu kāyena duccaritaṁ caranti vācāya duccaritaṁ caranti manasā duccaritaṁ caranti. Te kāyena duccaritaṁ caritvā vācāya duccaritaṁ caritvā manasā duccaritaṁ caritvā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjanti. Ayampi, bhikkhave, kāmānaṁ ādīnavo samparāyiko dukkhakkhandho kāmahetu kāmanidānaṁ kāmādhikaraṇaṁ kāmānameva hetu”. </div>
</div>
<div class="q" id="p_25Cn_1390"> <div class="p">
<span class="pN">1390</span><span class="bold">Ādīnavaṁ kāmaguṇesu disvā</span>ti kāmaguṇesu ādīnavaṁ disvā passitvā tulayitvā tīrayitvā vibhāvayitvā vibhūtaṁ katvāti— ādīnavaṁ kāmaguṇesu disvā, eko care khaggavisāṇakappo. Tenāha so paccekasambuddho— </div>
</div>
<div class="q" id="p_25Cn_1391"> <div class="p"> <table class="singleColumn"> <tr> <td> <div class="pN">1391</div> <div class="G">“Kāmā hi citrā madhurā manoramā,</div> </td> </tr> <tr> <td> <div class="G">Virūparūpena mathenti cittaṁ;</div> </td> </tr> <tr> <td> <div class="G">Ādīnavaṁ kāmaguṇesu disvā,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1392"> <div class="divNumber">137.</div> <div class="p"> <table class="singleColumn"> <tr> <td> <div class="pN">1392</div> <div class="G"><span class="bold">Ītī ca gaṇḍo ca upaddavo ca,</span></div> </td> </tr> <tr> <td> <div class="G"><span class="bold">Rogo ca sallañca bhayañca metaṁ;</span></div> </td> </tr> <tr> <td> <div class="G"><span class="bold">Etaṁ bhayaṁ kāmaguṇesu disvā,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (7) </div> </td> </tr> </table> </div>
</div>
<div class="q" id="p_25Cn_1393"> <div class="p">
<span class="pN">1393</span><span class="bold">Ītī ca gaṇḍo ca upaddavo ca, rogo ca sallañca bhayañca</span> <span class="bold">metan</span>ti vuttañhetaṁ bhagavatā— “bhayanti, bhikkhave, kāmānametaṁ adhivacanaṁ. Dukkhanti, bhikkhave, kāmānametaṁ adhivacanaṁ. Rogoti, bhikkhave, kāmānametaṁ adhivacanaṁ. Gaṇḍoti, bhikkhave, kāmānametaṁ adhivacanaṁ. Sallanti, bhikkhave, kāmānametaṁ adhivacanaṁ. Saṅgoti, bhikkhave, kāmānametaṁ adhivacanaṁ. Paṅkoti, bhikkhave, kāmānametaṁ adhivacanaṁ. Gabbhoti, bhikkhave, kāmānametaṁ adhivacanaṁ. Kasmā ca, bhikkhave, bhayanti kāmānametaṁ adhivacanaṁ? Yasmā ca kāmarāgarattāyaṁ, bhikkhave, chandarāgavinibaddho diṭṭhadhammikāpi bhayā na parimuccati, samparāyikāpi bhayā na parimuccati, tasmā bhayanti kāmānametaṁ adhivacanaṁ. Kasmā ca, bhikkhave, dukkhanti…pe… rogoti… gaṇḍoti… sallanti… saṅgoti… paṅkoti… gabbhoti kāmānametaṁ adhivacanaṁ? Yasmā ca kāmarāgarattāyaṁ, bhikkhave, chandarāgavinibaddho diṭṭhadhammikāpi gabbhā na parimuccati, samparāyikāpi gabbhā na parimuccati, tasmā gabbhoti kāmānametaṁ adhivacanan”ti. </div>
</div>
<div class="q" id="p_25Cn_1394"> <div class="p"> <table class="singleColumn"> <tr> <td> <div class="pN">1394</div> <div class="G">Bhayaṁ dukkhañca rogo ca,</div> </td> </tr> <tr> <td> <div class="G">gaṇḍo sallañca saṅgo ca;</div> </td> </tr> <tr> <td> <div class="G">Paṅko gabbho ca ubhayaṁ,</div> </td> </tr> <tr> <td> <div class="G">ete kāmā pavuccanti;</div> </td> </tr> <tr> <td> <div class="G">Yattha satto puthujjano.</div> </td> </tr> </table> </div>
</div>
<div class="q" id="p_25Cn_1395"> <div class="p"> <table class="singleColumn"> <tr> <td> <div class="pN">1395</div> <div class="G">Otiṇṇo sātarūpena,</div> </td> </tr> <tr> <td> <div class="G">puna gabbhāya gacchati;</div> </td> </tr> <tr> <td> <div class="G">Yato ca bhikkhu ātāpī,</div> </td> </tr> <tr> <td> <div class="G">sampajaññaṁ na riccati.</div> </td> </tr> </table> </div>
</div>
<div class="q" id="p_25Cn_1396"> <div class="p"> <table class="singleColumn"> <tr> <td> <div class="pN">1396</div> <div class="G">So imaṁ palipathaṁ duggaṁ,</div> </td> </tr> <tr> <td> <div class="G">atikkamma tathāvidho;</div> </td> </tr> <tr> <td> <div class="G">Pajaṁ jātijarūpetaṁ,</div> </td> </tr> <tr> <td> <div class="G">phandamānaṁ avekkhatīti.</div> </td> </tr> </table> </div>
</div>
<div class="q" id="p_25Cn_1397"> <div class="p"> <table class="singleColumn"> <tr> <td> <div class="pN">1397</div> <div class="G">Ītī ca gaṇḍo ca upaddavo ca,</div> </td> </tr> <tr> <td> <div class="G">Rogo ca sallañca bhayañca metaṁ.</div> </td> </tr> </table> </div>
</div>
<div class="q" id="p_25Cn_1398"> <div class="p">
<span class="pN">1398</span><span class="bold">Etaṁ bhayaṁ kāmaguṇesu disvā</span>ti etaṁ bhayaṁ kāmaguṇesu disvā passitvā tulayitvā tīrayitvā vibhāvayitvā vibhūtaṁ katvāti— etaṁ bhayaṁ kāmaguṇesu disvā, eko care khaggavisāṇakappo. Tenāha so paccekasambuddho— </div>
</div>
<div class="q" id="p_25Cn_1399"> <div class="p"> <table class="singleColumn"> <tr> <td> <div class="pN">1399</div> <div class="G">“Ītī ca gaṇḍo ca upaddavo ca,</div> </td> </tr> <tr> <td> <div class="G">Rogo ca sallañca bhayañca metaṁ;</div> </td> </tr> <tr> <td> <div class="G">Etaṁ bhayaṁ kāmaguṇesu disvā,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1400"> <div class="divNumber">138.</div> <div class="p"> <table class="singleColumn"> <tr> <td> <div class="pN">1400</div> <div class="G"><span class="bold">Sītañca uṇhañca khudaṁ pipāsaṁ,</span></div> </td> </tr> <tr> <td> <div class="G"><span class="bold">Vātātape ḍaṁsasarīsape ca;</span></div> </td> </tr> <tr> <td> <div class="G"><span class="bold">Sabbānipetāni abhisambhavitvā,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (8) </div> </td> </tr> </table> </div>
</div>
<div class="q" id="p_25Cn_1401"> <div class="p">
<span class="pN">1401</span><span class="bold">Sītañca uṇhañca khudaṁ pipāsan</span>ti. <span class="bold">Sītan</span>ti dvīhi kāraṇehi sītaṁ hoti— abbhantaradhātuppakopavasena vā sītaṁ hoti bahiddhā utuvasena vā sītaṁ hoti. <span class="bold">Uṇhan</span>ti dvīhi kāraṇehi uṇhaṁ hoti— abbhantaradhātuppakopavasena vā uṇhaṁ hoti bahiddhā utuvasena vā uṇhaṁ hoti. <span class="bold">Khudā</span> vuccati chātako. <span class="bold">Pipāsā</span> vuccati udakapipāsāti— sītañca uṇhañca khudaṁ pipāsaṁ. </div>
</div>
<div class="q" id="p_25Cn_1402"> <div class="p">
<span class="pN">1402</span><span class="bold">Vātātape ḍaṁsasarīsape cā</span>ti. <span class="bold">Vātā</span>ti puratthimā vātā pacchimā vātā uttarā vātā dakkhiṇā vātā sarajā vātā arajā vātā sītā vātā uṇhā vātā parittā vātā adhimattā vātā verambhavātā pakkhavātā supaṇṇavātā tālapaṇṇavātā vidhūpanavātā. <span class="bold">Ātapo</span> vuccati sūriyasantāpo. <span class="bold">Ḍaṁsā</span> vuccanti piṅgalamakkhikā. <span class="bold">Sarīsapā</span> vuccanti ahīti— vātātape ḍaṁsasarīsape ca. </div>
</div>
<div class="q" id="p_25Cn_1403"> <div class="p">
<span class="pN">1403</span><span class="bold">Sabbānipetāni abhisambhavitvā</span>ti abhibhavitvā ajjhottharitvā pariyādiyitvā madditvāti— sabbānipetāni abhisambhavitvā, eko care khaggavisāṇakappo. Tenāha so paccekasambuddho— </div>
</div>
<div class="q" id="p_25Cn_1404"> <div class="p"> <table class="singleColumn"> <tr> <td> <div class="pN">1404</div> <div class="G">“Sītañca uṇhañca khudaṁ pipāsaṁ,</div> </td> </tr> <tr> <td> <div class="G">Vātātape ḍaṁsasarīsape ca;</div> </td> </tr> <tr> <td> <div class="G">Sabbānipetāni abhisambhavitvā,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1405"> <div class="divNumber">139.</div> <div class="p"> <table class="singleColumn"> <tr> <td> <div class="pN">1405</div> <div class="G"><span class="bold">Nāgova yūthāni vivajjayitvā,</span></div> </td> </tr> <tr> <td> <div class="G"><span class="bold">Sañjātakhandho padumī uḷāro;</span></div> </td> </tr> <tr> <td> <div class="G"><span class="bold">Yathābhirantaṁ vihare araññe,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (9) </div> </td> </tr> </table> </div>
</div>
<div class="q" id="p_25Cn_1406"> <div class="p">
<span class="pN">1406</span><span class="bold">Nāgova yūthāni vivajjayitvā</span>ti nāgo vuccati hatthināgo. Paccekasambuddhopi nāgo. Kiṁkāraṇā paccekasambuddho nāgo? Āguṁ na karotīti nāgo; na gacchatīti nāgo; na āgacchatīti nāgo. Kathaṁ so paccekasambuddho āguṁ na karotīti nāgo? Āgu vuccati pāpakā akusalā dhammā saṁkilesikā ponobhavikā sadarā dukkhavipākā āyatiṁ jātijarāmaraṇiyā. </div>
</div>
<div class="q" id="p_25Cn_1407"> <div class="p"> <table class="singleColumn"> <tr> <td> <div class="pN">1407</div> <div class="G">Āguṁ na karoti kiñci loke,</div> </td> </tr> <tr> <td> <div class="G">Sabbasaṁyoge visajja bandhanāni;</div> </td> </tr> <tr> <td> <div class="G">Sabbattha na sajjatī vimutto,</div> </td> </tr> <tr> <td> <div class="G">Nāgo tādi pavuccate tathattā.</div> </td> </tr> </table> </div>
</div>
<div class="q" id="p_25Cn_1408"> <div class="p">
<span class="pN">1408</span>Evaṁ so paccekasambuddho āguṁ na karotīti nāgo. </div>
</div>
<div class="q" id="p_25Cn_1409"> <div class="p">
<span class="pN">1409</span>Kathaṁ so paccekasambuddho na gacchatīti nāgo? So paccekasambuddho na chandāgatiṁ gacchati, na dosāgatiṁ gacchati, na mohāgatiṁ gacchati, na bhayāgatiṁ gacchati, na rāgavasena gacchati, na dosavasena gacchati, na mohavasena gacchati, na mānavasena gacchati, na diṭṭhivasena gacchati, na uddhaccavasena gacchati, na vicikicchāvasena gacchati, na anusayavasena gacchati, na vaggehi dhammehi yāyati nīyati vuyhati saṁharīyati. Evaṁ so paccekasambuddho na gacchatīti nāgo. </div>
</div>
<div class="q" id="p_25Cn_1410"> <div class="p">
<span class="pN">1410</span>Kathaṁ so paccekasambuddho na āgacchatīti nāgo? Sotāpattimaggena ye kilesā pahīnā te kilese na puneti na pacceti na paccāgacchati, sakadāgāmimaggena…pe… anāgāmimaggena…pe… arahattamaggena ye kilesā pahīnā te kilese na puneti na pacceti na paccāgacchati. Evaṁ so paccekasambuddho na āgacchatīti nāgo. </div>
</div>
<div class="q" id="p_25Cn_1411"> <div class="p">
<span class="pN">1411</span><span class="bold">Nāgova yūthāni vivajjayitvā</span>ti yathā so hatthināgo yūthāni vivajjetvā parivajjetvā abhinivajjetvā ekova araññavanamajjhogāhetvā carati viharati iriyati vatteti pāleti yapeti yāpeti, paccekasambuddhopi gaṇaṁ vivajjetvā parivajjetvā abhivajjetvā eko araññavanapatthāni pantāni senāsanāni paṭisevati appasaddāni appanigghosāni vijanavātāni manussarāhasseyyakāni paṭisallānasāruppāni. So eko gacchati eko tiṭṭhati eko nisīdati eko seyyaṁ kappeti eko gāmaṁ piṇḍāya pavisati eko paṭikkamati eko raho nisīdati eko caṅkamaṁ adhiṭṭhāti eko carati viharati iriyati vatteti pāleti yapeti yāpetīti— nāgova yūthāni vivajjayitvā. </div>
</div>
<div class="q" id="p_25Cn_1412"> <div class="p">
<span class="pN">1412</span><span class="bold">Sañjātakhandho padumī uḷāro</span>ti yathā so hatthināgo sañjātakkhandho sattaratano vā hoti aṭṭharatano vā, paccekasambuddhopi sañjātakkhandho asekkhena sīlakkhandhena asekkhena samādhikkhandhena asekkhena paññākkhandhena asekkhena vimuttikkhandhena asekkhena vimuttiñāṇadassanakkhandhena. Yathā so hatthināgo padumī, paccekasambuddhopi sattahi bojjhaṅgapupphehi padumī, satisambojjhaṅgapupphena dhammavicayasambojjhaṅgapupphena vīriyasambojjhaṅgapupphena pītisambojjhaṅgapupphena passaddhisambojjhaṅgapupphena samādhisambojjhaṅgapupphena upekkhāsambojjhaṅgapupphena. Yathā so hatthināgo uḷāro thāmena balena javena sūrena, paccekasambuddhopi uḷāro sīlena samādhinā paññāya vimuttiyā vimuttiñāṇadassanenāti— sañjātakhandho padumī uḷāro. </div>
</div>
<div class="q" id="p_25Cn_1413"> <div class="p">
<span class="pN">1413</span><span class="bold">Yathābhirantaṁ vihare araññe</span>ti yathā so hatthināgo yathābhirantaṁ araññe viharati, paccekasambuddhopi yathābhirantaṁ araññe viharati. Paṭhamenapi jhānena yathābhirantaṁ araññe viharati, dutiyenapi jhānena…pe… tatiyenapi jhānena… catutthenapi jhānena yathābhirantaṁ araññe viharati; mettāyapi cetovimuttiyā yathābhirantaṁ araññe viharati, karuṇāyapi cetovimuttiyā… muditāyapi cetovimuttiyā… upekkhāyapi cetovimuttiyā yathābhirantaṁ araññe viharati; ākāsānañcāyatanasamāpattiyāpi yathābhirantaṁ araññe viharati, viññāṇañcāyatanasamāpattiyāpi… ākiñcaññāyatanasamāpattiyāpi… nevasaññānāsaññāyatanasamāpattiyāpi… nirodhasamāpattiyāpi… phalasamāpattiyāpi yathābhirantaṁ araññe viharatīti— yathābhirantaṁ vihare araññe, eko care khaggavisāṇakappo. Tenāha so paccekasambuddho— </div>
</div>
<div class="q" id="p_25Cn_1414"> <div class="p"> <table class="singleColumn"> <tr> <td> <div class="pN">1414</div> <div class="G">“Nāgova yūthāni vivajjayitvā,</div> </td> </tr> <tr> <td> <div class="G">Sañjātakhandho padumī uḷāro;</div> </td> </tr> <tr> <td> <div class="G">Yathābhirantaṁ vihare araññe,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1415"> <div class="divNumber">140.</div> <div class="p"> <table class="singleColumn"> <tr> <td> <div class="pN">1415</div> <div class="G"><span class="bold">Aṭṭhānataṁ saṅgaṇikāratassa,</span></div> </td> </tr> <tr> <td> <div class="G"><span class="bold">Yaṁ phassaye sāmayikaṁ vimuttiṁ;</span></div> </td> </tr> <tr> <td> <div class="G"><span class="bold">Ādiccabandhussa vaco nisamma,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (10) </div> </td> </tr> </table> </div>
</div>
<div class="q" id="p_25Cn_1416"> <div class="p">
<span class="pN">1416</span><span class="bold">Aṭṭhānataṁ saṅgaṇikāratassa, yaṁ phassaye sāmayikaṁ vimuttin</span>ti vuttañhetaṁ bhagavatā— “yāvatānanda, bhikkhu saṅgaṇikārāmo saṅgaṇikarato saṅgaṇikārāmataṁ anuyutto, gaṇārāmo gaṇarato gaṇasammudito gaṇārāmataṁ anuyutto, yaṁ taṁ nekkhammasukhaṁ pavivekasukhaṁ upasamasukhaṁ sambodhisukhaṁ, tassa sukhassa nikāmalābhī bhavissati akicchalābhī akasiralābhīti— netaṁ ṭhānaṁ vijjati. Yo ca kho so, ānanda, bhikkhu eko gaṇasmā vūpakaṭṭho viharati, tassetaṁ bhikkhuno pāṭikaṅkhaṁ. Yaṁ taṁ nekkhammasukhaṁ pavivekasukhaṁ upasamasukhaṁ sambodhisukhaṁ, tassa sukhassa nikāmalābhī bhavissati akicchalābhī akasiralābhīti— ṭhānametaṁ vijjati. Yāvatānanda, bhikkhu saṅgaṇikārāmo saṅgaṇikarato saṅgaṇikārāmataṁ anuyutto, gaṇārāmo gaṇarato gaṇasammudito (gaṇārāmataṁ anuyutto) sāmāyikaṁ vā kantaṁ cetovimuttiṁ upasampajja viharissati, asāmāyikaṁ vā akuppanti— netaṁ ṭhānaṁ vijjati. Yo ca kho so, ānanda, bhikkhu eko gaṇasmā vūpakaṭṭho viharati, tassetaṁ bhikkhuno pāṭikaṅkhaṁ sāmāyikaṁ vā kantaṁ cetovimuttiṁ upasampajja viharissati, asāmāyikaṁ vā akuppanti, ṭhānametaṁ vijjatī”ti— aṭṭhānataṁ saṅgaṇikāratassa, yaṁ phassaye sāmayikaṁ vimuttiṁ. </div>
</div>
<div class="q" id="p_25Cn_1417"> <div class="p">
<span class="pN">1417</span><span class="bold">Ādiccabandhussa vaco nisammā</span>ti ādicco vuccati sūriyo. So gotamo gottena. Paccekasambuddhopi gotamo gottena. So paccekasambuddho sūriyassa gottañātako gottabandhu, tasmā paccekasambuddho ādiccabandhu. <span class="bold">Ādiccabandhussa vaco nisammā</span>ti ādiccabandhussa vacanaṁ byappathaṁ desanaṁ anusāsanaṁ anusiṭṭhaṁ sutvā suṇitvā uggahetvā upadhārayitvā upalakkhayitvāti— ādiccabandhussa vaco nisamma, eko care khaggavisāṇakappo. Tenāha so paccekasambuddho— </div>
</div>
<div class="q" id="p_25Cn_1418"> <div class="p"> <table class="singleColumn"> <tr> <td> <div class="pN">1418</div> <div class="G">“Aṭṭhānataṁ saṅgaṇikāratassa,</div> </td> </tr> <tr> <td> <div class="G">Yaṁ phassaye sāmayikaṁ vimuttiṁ;</div> </td> </tr> <tr> <td> <div class="G">Ādiccabandhussa vaco nisamma,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="CENTER" id="p_25Cn_1419">
<span class="pN">1419</span>Dutiyo vaggo.</div>
</html>
