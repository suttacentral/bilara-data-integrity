<html>
<div class="i">2.1.2.4.5 Cittāgāravagga</div>
<div class="h">Bhikkhunivibhaṅga</div>
<div class="h">Paṭhamabhāga</div>
<div class="h">Katāpattivāra</div>
<div class="h">Pācittiyakaṇḍa</div>
<div class="h">Cittāgāravagga</div>
<div class="q" id="p_5V_921"> <div class="divNumber">235.</div> <div class="p">
<span class="pN">921</span>Rājāgāraṁ vā cittāgāraṁ vā ārāmaṁ vā uyyānaṁ vā pokkharaṇiṁ vā dassanāya gacchantī dve āpattiyo āpajjati. Gacchati, āpatti dukkaṭassa; yattha ṭhitā passati, āpatti pācittiyassa. (1) </div>
</div>
<div class="q" id="p_5V_922"> <div class="p">
<span class="pN">922</span>Āsandiṁ vā pallaṅkaṁ vā paribhuñjantī dve āpattiyo āpajjati. Paribhuñjati, payoge dukkaṭaṁ; paribhutte, āpatti pācittiyassa. (2) </div>
</div>
<div class="q" id="p_5V_923"> <div class="p">
<span class="pN">923</span>Suttaṁ kantantī dve āpattiyo āpajjati. Kantati, payoge dukkaṭaṁ; ujjavujjave, āpatti pācittiyassa. (3) </div>
</div>
<div class="q" id="p_5V_924"> <div class="p">
<span class="pN">924</span>Gihiveyyāvaccaṁ karontī dve āpattiyo āpajjati. Karoti, payoge dukkaṭaṁ; kate, āpatti pācittiyassa. (4) </div>
</div>
<div class="q" id="p_5V_925"> <div class="p">
<span class="pN">925</span>Bhikkhuniyā—  “ehāyye, imaṁ adhikaraṇaṁ vūpasamehī”ti vuccamānā—  “sādhū”ti paṭissuṇitvā neva vūpasamentī na vūpasamāya ussukkaṁ karontī ekaṁ āpattiṁ āpajjati. Pācittiyaṁ. (5) </div>
</div>
<div class="q" id="p_5V_926"> <div class="p">
<span class="pN">926</span>Agārikassa vā paribbājakassa vā paribbājikāya vā sahatthā khādanīyaṁ vā bhojanīyaṁ vā dentī dve āpattiyo āpajjati. Deti, payoge dukkaṭaṁ; dinne, āpatti pācittiyassa. (6) </div>
</div>
<div class="q" id="p_5V_927"> <div class="p">
<span class="pN">927</span>Āvasathacīvaraṁ anissajjitvā paribhuñjantī dve āpattiyo āpajjati. Paribhuñjati, payoge dukkaṭaṁ; paribhutte, āpatti pācittiyassa. (7) </div>
</div>
<div class="q" id="p_5V_928"> <div class="p">
<span class="pN">928</span>Āvasathaṁ anissajjitvā cārikaṁ pakkamantī dve āpattiyo āpajjati. Paṭhamaṁ pādaṁ parikkhepaṁ atikkāmeti, āpatti dukkaṭassa; dutiyaṁ pādaṁ atikkāmeti, āpatti pācittiyassa. (8) </div>
</div>
<div class="q" id="p_5V_929"> <div class="p">
<span class="pN">929</span>Tiracchānavijjaṁ pariyāpuṇantī dve āpattiyo āpajjati. Pariyāpuṇāti, payoge dukkaṭaṁ; pade pade āpatti pācittiyassa. (9) </div>
</div>
<div class="q" id="p_5V_930"> <div class="p">
<span class="pN">930</span>Tiracchānavijjaṁ vācentī dve āpattiyo āpajjati. Vāceti, payoge dukkaṭaṁ; pade pade āpatti pācittiyassa. (10) </div>
</div>
<div class="CENTER" id="p_5V_931">
<span class="pN">931</span>Cittāgāravaggo pañcamo.</div>
</html>
