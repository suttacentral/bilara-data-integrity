<html>
<div class="i">1.5.12 Dhammikasutta</div>
<div class="h">Paṭhamapaṇṇāsaka</div>
<div class="h">Dhammikavagga</div>
<div class="h">Dhammikasutta</div>
<div class="q" id="p_16A6_404"> <div class="divNumber">54.</div> <div class="p">
<span class="pN">404</span>Ekaṁ samayaṁ bhagavā rājagahe viharati gijjhakūṭe pabbate. Tena kho pana samayena āyasmā dhammiko jātibhūmiyaṁ āvāsiko hoti sabbaso jātibhūmiyaṁ sattasu āvāsesu. Tatra sudaṁ āyasmā dhammiko āgantuke bhikkhū akkosati paribhāsati vihiṁsati vitudati roseti vācāya. Te ca āgantukā bhikkhū āyasmatā dhammikena akkosiyamānā paribhāsiyamānā vihesiyamānā vitudiyamānā rosiyamānā vācāya pakkamanti, na saṇṭhanti, riñcanti āvāsaṁ. </div>
</div>
<div class="q" id="p_16A6_405"> <div class="p">
<span class="pN">405</span>Atha kho jātibhūmakānaṁ upāsakānaṁ etadahosi—  “mayaṁ kho bhikkhusaṁghaṁ paccupaṭṭhitā cīvarapiṇḍapātasenāsanagilānappaccayabhesajjaparikkhārena. Atha ca pana āgantukā bhikkhū pakkamanti, na saṇṭhanti, riñcanti āvāsaṁ. Ko nu kho hetu ko paccayo yena āgantukā bhikkhū pakkamanti, na saṇṭhanti, riñcanti āvāsan”ti? Atha kho jātibhūmakānaṁ upāsakānaṁ etadahosi—  “ayaṁ kho āyasmā dhammiko āgantuke bhikkhū akkosati paribhāsati vihiṁsati vitudati roseti vācāya. Te ca āgantukā bhikkhū āyasmatā dhammikena akkosiyamānā paribhāsiyamānā vihesiyamānā vitudiyamānā rosiyamānā vācāya pakkamanti, na saṇṭhanti, riñcanti āvāsaṁ. Yannūna mayaṁ āyasmantaṁ dhammikaṁ pabbājeyyāmā”ti. </div>
</div>
<div class="q" id="p_16A6_406"> <div class="p">
<span class="pN">406</span>Atha kho jātibhūmakā upāsakā yena āyasmā dhammiko tenupasaṅkamiṁsu; upasaṅkamitvā āyasmantaṁ dhammikaṁ etadavocuṁ—  “pakkamatu, bhante, āyasmā dhammiko imamhā āvāsā; alaṁ te idha vāsenā”ti. Atha kho āyasmā dhammiko tamhā āvāsā aññaṁ āvāsaṁ agamāsi. Tatrapi sudaṁ āyasmā dhammiko āgantuke bhikkhū akkosati paribhāsati vihiṁsati vitudati roseti vācāya. Te ca āgantukā bhikkhū āyasmatā dhammikena akkosiyamānā paribhāsiyamānā vihesiyamānā vitudiyamānā rosiyamānā vācāya pakkamanti, na saṇṭhanti, riñcanti āvāsaṁ. </div>
</div>
<div class="q" id="p_16A6_407"> <div class="p">
<span class="pN">407</span>Atha kho jātibhūmakānaṁ upāsakānaṁ etadahosi—  “mayaṁ kho bhikkhusaṁghaṁ paccupaṭṭhitā cīvarapiṇḍapātasenāsanagilānappaccayabhesajjaparikkhārena. Atha ca pana āgantukā bhikkhū pakkamanti, na saṇṭhanti, riñcanti āvāsaṁ. Ko nu kho hetu ko paccayo yena āgantukā bhikkhū pakkamanti, na saṇṭhanti, riñcanti āvāsan”ti? Atha kho jātibhūmakānaṁ upāsakānaṁ etadahosi—  “ayaṁ kho āyasmā dhammiko āgantuke bhikkhū akkosati paribhāsati vihiṁsati vitudati roseti vācāya. Te ca āgantukā bhikkhū āyasmatā dhammikena akkosiyamānā paribhāsiyamānā vihesiyamānā vitudiyamānā rosiyamānā vācāya pakkamanti, na saṇṭhanti, riñcanti āvāsaṁ. Yannūna mayaṁ āyasmantaṁ dhammikaṁ pabbājeyyāmā”ti. </div>
</div>
<div class="q" id="p_16A6_408"> <div class="p">
<span class="pN">408</span>Atha kho jātibhūmakā upāsakā yenāyasmā dhammiko tenupasaṅkamiṁsu; upasaṅkamitvā āyasmantaṁ dhammikaṁ etadavocuṁ—  “pakkamatu, bhante, āyasmā dhammiko imamhāpi āvāsā; alaṁ te idha vāsenā”ti. Atha kho āyasmā dhammiko tamhāpi āvāsā aññaṁ āvāsaṁ agamāsi. Tatrapi sudaṁ āyasmā dhammiko āgantuke bhikkhū akkosati paribhāsati vihiṁsati vitudati roseti vācāya. Te ca āgantukā bhikkhū āyasmatā dhammikena akkosiyamānā paribhāsiyamānā vihesiyamānā vitudiyamānā rosiyamānā vācāya pakkamanti, na saṇṭhanti, riñcanti āvāsaṁ. </div>
</div>
<div class="q" id="p_16A6_409"> <div class="p">
<span class="pN">409</span>Atha kho jātibhūmakānaṁ upāsakānaṁ etadahosi—  “mayaṁ kho bhikkhusaṁghaṁ paccupaṭṭhitā cīvarapiṇḍapātasenāsanagilānappaccayabhesajjaparikkhārena. Atha ca pana āgantukā bhikkhū pakkamanti, na saṇṭhanti, riñcanti āvāsaṁ. Ko nu kho hetu ko paccayo yena āgantukā bhikkhū pakkamanti, na saṇṭhanti, riñcanti āvāsan”ti? Atha kho jātibhūmakānaṁ upāsakānaṁ etadahosi—  “ayaṁ kho āyasmā dhammiko āgantuke bhikkhū akkosati…pe… . Yannūna mayaṁ āyasmantaṁ dhammikaṁ pabbājeyyāma sabbaso jātibhūmiyaṁ sattahi āvāsehī”ti. Atha kho jātibhūmakā upāsakā yenāyasmā dhammiko tenupasaṅkamiṁsu; upasaṅkamitvā āyasmantaṁ dhammikaṁ etadavocuṁ—  “pakkamatu, bhante, āyasmā dhammiko sabbaso jātibhūmiyaṁ sattahi āvāsehī”ti. Atha kho āyasmato dhammikassa etadahosi—  “pabbājito khomhi jātibhūmakehi upāsakehi sabbaso jātibhūmiyaṁ sattahi āvāsehi. Kahaṁ nu kho dāni gacchāmī”ti? Atha kho āyasmato dhammikassa etadahosi—  “yannūnāhaṁ yena bhagavā tenupasaṅkameyyan”ti. </div>
</div>
<div class="q" id="p_16A6_410"> <div class="p">
<span class="pN">410</span>Atha kho āyasmā dhammiko pattacīvaramādāya yena rājagahaṁ tena pakkāmi. Anupubbena yena rājagahaṁ gijjhakūṭo pabbato yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinnaṁ kho āyasmantaṁ dhammikaṁ bhagavā etadavoca—  “handa kuto nu tvaṁ, brāhmaṇa dhammika, āgacchasī”ti? “Pabbājito ahaṁ, bhante, jātibhūmakehi upāsakehi sabbaso jātibhūmiyaṁ sattahi āvāsehī”ti. “Alaṁ, brāhmaṇa dhammika, kiṁ te iminā, yaṁ taṁ tato tato pabbājenti, so tvaṁ tato tato pabbājito mameva santike āgacchasi. </div>
</div>
<div class="q" id="p_16A6_411"> <div class="p">
<span class="pN">411</span>Bhūtapubbaṁ, brāhmaṇa dhammika, sāmuddikā vāṇijā tīradassiṁ sakuṇaṁ gahetvā nāvāya samuddaṁ ajjhogāhanti. Te atīradakkhiṇiyā nāvāya tīradassiṁ sakuṇaṁ muñcanti. So gacchateva puratthimaṁ disaṁ, gacchati pacchimaṁ disaṁ, gacchati uttaraṁ disaṁ, gacchati dakkhiṇaṁ disaṁ, gacchati uddhaṁ, gacchati anudisaṁ. Sace so samantā tīraṁ passati, tathāgatakova hoti. Sace pana so samantā tīraṁ na passati tameva nāvaṁ paccāgacchati. Evamevaṁ kho, brāhmaṇa dhammika, yaṁ taṁ tato tato pabbājenti so tvaṁ tato tato pabbājito mameva santike āgacchasi. </div>
</div>
<div class="q" id="p_16A6_412"> <div class="p">
<span class="pN">412</span>Bhūtapubbaṁ, brāhmaṇa dhammika, rañño korabyassa suppatiṭṭho nāma nigrodharājā ahosi pañcasākho sītacchāyo manoramo. Suppatiṭṭhassa kho pana, brāhmaṇa dhammika, nigrodharājassa dvādasayojanāni abhiniveso ahosi, pañca yojanāni mūlasantānakānaṁ. Suppatiṭṭhassa kho pana, brāhmaṇa dhammika, nigrodharājassa tāva mahantāni phalāni ahesuṁ; seyyathāpi nāma āḷhakathālikā. Evamassa sādūni phalāni ahesuṁ; seyyathāpi nāma khuddaṁ madhuṁ anelakaṁ. Suppatiṭṭhassa kho pana, brāhmaṇa dhammika, nigrodharājassa ekaṁ khandhaṁ rājā paribhuñjati saddhiṁ itthāgārena, ekaṁ khandhaṁ balakāyo paribhuñjati, ekaṁ khandhaṁ negamajānapadā paribhuñjanti, ekaṁ khandhaṁ samaṇabrāhmaṇā paribhuñjanti, ekaṁ khandhaṁ migā paribhuñjanti. Suppatiṭṭhassa kho pana, brāhmaṇa dhammika, nigrodharājassa na koci phalāni rakkhati, na ca sudaṁ aññamaññassa phalāni hiṁsanti. </div>
</div>
<div class="q" id="p_16A6_413"> <div class="p">
<span class="pN">413</span>Atha kho, brāhmaṇa dhammika, aññataro puriso suppatiṭṭhassa nigrodharājassa yāvadatthaṁ phalāni bhakkhitvā sākhaṁ bhañjitvā pakkāmi. Atha kho, brāhmaṇa dhammika, suppatiṭṭhe nigrodharāje adhivatthāya devatāya etadahosi—  ‘acchariyaṁ vata bho, abbhutaṁ vata bho. Yāva pāpo manusso, yatra hi nāma suppatiṭṭhassa nigrodharājassa yāvadatthaṁ phalāni bhakkhitvā sākhaṁ bhañjitvā pakkamissati, yannūna suppatiṭṭho nigrodharājā āyatiṁ phalaṁ na dadeyyā’ti. Atha kho, brāhmaṇa dhammika, suppatiṭṭho nigrodharājā āyatiṁ phalaṁ na adāsi. </div>
</div>
<div class="q" id="p_16A6_414"> <div class="p">
<span class="pN">414</span>Atha kho, brāhmaṇa dhammika, rājā korabyo yena sakko devānamindo tenupasaṅkami; upasaṅkamitvā sakkaṁ devānamindaṁ etadavoca—  ‘yagghe, mārisa, jāneyyāsi suppatiṭṭho nigrodharājā phalaṁ na detī’ti? Atha kho, brāhmaṇa dhammika, sakko devānamindo tathārūpaṁ iddhābhisaṅkhāraṁ abhisaṅkhāsi, yathā bhusā vātavuṭṭhi āgantvā suppatiṭṭhaṁ nigrodharājaṁ pavattesi ummūlamakāsi. Atha kho, brāhmaṇa dhammika, suppatiṭṭhe nigrodharāje adhivatthā devatā dukkhī dummanā assumukhī rudamānā ekamantaṁ aṭṭhāsi. </div>
</div>
<div class="q" id="p_16A6_415"> <div class="p">
<span class="pN">415</span>Atha kho, brāhmaṇa dhammika, sakko devānamindo yena suppatiṭṭhe nigrodharāje adhivatthā devatā tenupasaṅkami; upasaṅkamitvā suppatiṭṭhe nigrodharāje adhivatthaṁ devataṁ etadavoca—  ‘kiṁ nu tvaṁ, devate, dukkhī dummanā assumukhī rudamānā ekamantaṁ ṭhitā’ti? ‘Tathā hi pana me, mārisa, bhusā vātavuṭṭhi āgantvā bhavanaṁ pavattesi ummūlamakāsī’ti. ‘Api nu tvaṁ, devate, rukkhadhamme ṭhitāya bhusā vātavuṭṭhi āgantvā bhavanaṁ pavattesi ummūlamakāsī’ti? ‘Kathaṁ pana, mārisa, rukkho rukkhadhamme ṭhito hotī’ti? ‘Idha, devate, rukkhassa mūlaṁ mūlatthikā haranti, tacaṁ tacatthikā haranti, pattaṁ pattatthikā haranti, pupphaṁ pupphatthikā haranti, phalaṁ phalatthikā haranti. Na ca tena devatāya anattamanatā vā anabhinandi vā karaṇīyā. Evaṁ kho, devate, rukkho rukkhadhamme ṭhito hotī’ti. ‘Aṭṭhitāyeva kho me, mārisa, rukkhadhamme bhusā vātavuṭṭhi āgantvā bhavanaṁ pavattesi ummūlamakāsī’ti. ‘Sace kho tvaṁ, devate, rukkhadhamme tiṭṭheyyāsi, siyā te bhavanaṁ yathāpure’ti? ‘Ṭhassāmahaṁ, mārisa, rukkhadhamme, hotu me bhavanaṁ yathāpure’ti. </div>
</div>
<div class="q" id="p_16A6_416"> <div class="p">
<span class="pN">416</span>Atha kho, brāhmaṇa dhammika, sakko devānamindo tathārūpaṁ iddhābhisaṅkhāraṁ abhisaṅkhāsi, yathā bhusā vātavuṭṭhi āgantvā suppatiṭṭhaṁ nigrodharājaṁ ussāpesi, sacchavīni mūlāni ahesuṁ. Evamevaṁ kho, brāhmaṇa dhammika, api nu taṁ samaṇadhamme ṭhitaṁ jātibhūmakā upāsakā pabbājesuṁ sabbaso jātibhūmiyaṁ sattahi āvāsehī”ti? “Kathaṁ pana, bhante, samaṇo samaṇadhamme ṭhito hotī”ti? “Idha, brāhmaṇa dhammika, samaṇo akkosantaṁ na paccakkosati, rosantaṁ na paṭirosati, bhaṇḍantaṁ na paṭibhaṇḍati. Evaṁ kho, brāhmaṇa dhammika, samaṇo samaṇadhamme ṭhito hotī”ti. “Aṭṭhitaṁyeva maṁ, bhante, samaṇadhamme jātibhūmakā upāsakā pabbājesuṁ sabbaso jātibhūmiyaṁ sattahi āvāsehī”ti. </div>
</div>
<div class="q" id="p_16A6_417"> <div class="p">
<span class="pN">417</span>“Bhūtapubbaṁ, brāhmaṇa dhammika, sunetto nāma satthā ahosi titthakaro kāmesu vītarāgo. Sunettassa kho pana, brāhmaṇa dhammika, satthuno anekāni sāvakasatāni ahesuṁ. Sunetto satthā sāvakānaṁ brahmalokasahabyatāya dhammaṁ desesi. Ye kho pana, brāhmaṇa dhammika, sunettassa satthuno brahmalokasahabyatāya dhammaṁ desentassa cittāni na pasādesuṁ te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjiṁsu. Ye kho pana, brāhmaṇa dhammika, sunettassa satthuno brahmalokasahabyatāya dhammaṁ desentassa cittāni pasādesuṁ te kāyassa bhedā paraṁ maraṇā sugatiṁ saggaṁ lokaṁ upapajjiṁsu. (1) </div>
</div>
<div class="q" id="p_16A6_418"> <div class="p">
<span class="pN">418</span>Bhūtapubbaṁ, brāhmaṇa dhammika, mūgapakkho nāma satthā ahosi…pe…  (2) </div>
</div>
<div class="q" id="p_16A6_419"> <div class="p">
<span class="pN">419</span>Aranemi nāma satthā ahosi…  (3) </div>
</div>
<div class="q" id="p_16A6_420"> <div class="p">
<span class="pN">420</span>… Kuddālako nāma satthā ahosi…  (4) </div>
</div>
<div class="q" id="p_16A6_421"> <div class="p">
<span class="pN">421</span>… Hatthipālo nāma satthā ahosi…  (5) </div>
</div>
<div class="q" id="p_16A6_422"> <div class="p">
<span class="pN">422</span>… Jotipālo nāma satthā ahosi titthakaro kāmesu vītarāgo. Jotipālassa kho pana, brāhmaṇa dhammika, satthuno anekāni sāvakasatāni ahesuṁ. Jotipālo satthā sāvakānaṁ brahmalokasahabyatāya dhammaṁ desesi. Ye kho pana, brāhmaṇa dhammika, jotipālassa satthuno brahmalokasahabyatāya dhammaṁ desentassa cittāni na pasādesuṁ te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjiṁsu. Ye kho pana, brāhmaṇa dhammika, jotipālassa satthuno brahmalokasahabyatāya dhammaṁ desentassa cittāni pasādesuṁ te kāyassa bhedā paraṁ maraṇā sugatiṁ saggaṁ lokaṁ upapajjiṁsu. (6) </div>
</div>
<div class="q" id="p_16A6_423"> <div class="p">
<span class="pN">423</span>Taṁ kiṁ maññasi, brāhmaṇa dhammika, yo ime cha satthāre titthakare kāmesu vītarāge, anekasataparivāre sasāvakasaṁghe paduṭṭhacitto akkoseyya paribhāseyya, bahuṁ so apuññaṁ pasaveyyā”ti? “Evaṁ, bhante”. “Yo kho, brāhmaṇa dhammika, ime cha satthāre titthakare kāmesu vītarāge anekasataparivāre sasāvakasaṁghe paduṭṭhacitto akkoseyya paribhāseyya, bahuṁ so apuññaṁ pasaveyya. Yo ekaṁ diṭṭhisampannaṁ puggalaṁ paduṭṭhacitto akkosati paribhāsati, ayaṁ tato bahutaraṁ apuññaṁ pasavati. Taṁ kissa hetu? Nāhaṁ, brāhmaṇa dhammika, ito bahiddhā evarūpiṁ khantiṁ vadāmi, yathāmaṁ sabrahmacārīsu. Tasmātiha, brāhmaṇa dhammika, evaṁ sikkhitabbaṁ—  ‘na no samasabrahmacārīsu cittāni paduṭṭhāni bhavissantī’ti. Evañhi te, brāhmaṇa dhammika, sikkhitabbanti. </div>
</div>
<div class="q" id="p_16A6_424"> <div class="p"> <table class="singleColumn"> <tr> <td> <div class="pN">424</div> <div class="G">Sunetto mūgapakkho ca,</div> </td> </tr> <tr> <td> <div class="G">aranemi ca brāhmaṇo;</div> </td> </tr> <tr> <td> <div class="G">Kuddālako ahu satthā,</div> </td> </tr> <tr> <td> <div class="G">hatthipālo ca māṇavo.</div> </td> </tr> </table> </div>
</div>
<div class="q" id="p_16A6_425"> <div class="p"> <table class="singleColumn"> <tr> <td> <div class="pN">425</div> <div class="G">Jotipālo ca govindo,</div> </td> </tr> <tr> <td> <div class="G">ahu sattapurohito;</div> </td> </tr> <tr> <td> <div class="G">Ahiṁsakā atītaṁse,</div> </td> </tr> <tr> <td> <div class="G">cha satthāro yasassino.</div> </td> </tr> </table> </div>
</div>
<div class="q" id="p_16A6_426"> <div class="p"> <table class="singleColumn"> <tr> <td> <div class="pN">426</div> <div class="G">Nirāmagandhā karuṇedhimuttā,</div> </td> </tr> <tr> <td> <div class="G">Kāmasaṁyojanātigā;</div> </td> </tr> <tr> <td> <div class="G">Kāmarāgaṁ virājetvā,</div> </td> </tr> <tr> <td> <div class="G">Brahmalokūpagā ahuṁ.</div> </td> </tr> </table> </div>
</div>
<div class="q" id="p_16A6_427"> <div class="p"> <table class="singleColumn"> <tr> <td> <div class="pN">427</div> <div class="G">Ahesuṁ sāvakā tesaṁ,</div> </td> </tr> <tr> <td> <div class="G">Anekāni satānipi;</div> </td> </tr> <tr> <td> <div class="G">Nirāmagandhā karuṇedhimuttā,</div> </td> </tr> <tr> <td> <div class="G">Kāmasaṁyojanātigā;</div> </td> </tr> <tr> <td> <div class="G">Kāmarāgaṁ virājetvā,</div> </td> </tr> <tr> <td> <div class="G">Brahmalokūpagā ahuṁ.</div> </td> </tr> </table> </div>
</div>
<div class="q" id="p_16A6_428"> <div class="p"> <table class="singleColumn"> <tr> <td> <div class="pN">428</div> <div class="G">Yete isī bāhirake,</div> </td> </tr> <tr> <td> <div class="G">vītarāge samāhite;</div> </td> </tr> <tr> <td> <div class="G">Paduṭṭhamanasaṅkappo,</div> </td> </tr> <tr> <td> <div class="G">yo naro paribhāsati;</div> </td> </tr> <tr> <td> <div class="G">Bahuñca so pasavati,</div> </td> </tr> <tr> <td> <div class="G">apuññaṁ tādiso naro.</div> </td> </tr> </table> </div>
</div>
<div class="q" id="p_16A6_429"> <div class="p"> <table class="singleColumn"> <tr> <td> <div class="pN">429</div> <div class="G">Yo cekaṁ diṭṭhisampannaṁ,</div> </td> </tr> <tr> <td> <div class="G">Bhikkhuṁ buddhassa sāvakaṁ;</div> </td> </tr> <tr> <td> <div class="G">Paduṭṭhamanasaṅkappo,</div> </td> </tr> <tr> <td> <div class="G">Yo naro paribhāsati;</div> </td> </tr> <tr> <td> <div class="G">Ayaṁ tato bahutaraṁ,</div> </td> </tr> <tr> <td> <div class="G">Apuññaṁ pasave naro.</div> </td> </tr> </table> </div>
</div>
<div class="q" id="p_16A6_430"> <div class="p"> <table class="singleColumn"> <tr> <td> <div class="pN">430</div> <div class="G">Na sādhurūpaṁ āsīde,</div> </td> </tr> <tr> <td> <div class="G">diṭṭhiṭṭhānappahāyinaṁ;</div> </td> </tr> <tr> <td> <div class="G">Sattamo puggalo eso,</div> </td> </tr> <tr> <td> <div class="G">ariyasaṁghassa vuccati.</div> </td> </tr> </table> </div>
</div>
<div class="q" id="p_16A6_431"> <div class="p"> <table class="singleColumn"> <tr> <td> <div class="pN">431</div> <div class="G">Avītarāgo kāmesu,</div> </td> </tr> <tr> <td> <div class="G">yassa pañcindriyā mudū;</div> </td> </tr> <tr> <td> <div class="G">Saddhā sati ca vīriyaṁ,</div> </td> </tr> <tr> <td> <div class="G">samatho ca vipassanā.</div> </td> </tr> </table> </div>
</div>
<div class="q" id="p_16A6_432"> <div class="p"> <table class="singleColumn"> <tr> <td> <div class="pN">432</div> <div class="G">Tādisaṁ bhikkhumāsajja,</div> </td> </tr> <tr> <td> <div class="G">pubbeva upahaññati;</div> </td> </tr> <tr> <td> <div class="G">Attānaṁ upahantvāna,</div> </td> </tr> <tr> <td> <div class="G">pacchā aññaṁ vihiṁsati.</div> </td> </tr> </table> </div>
</div>
<div class="q" id="p_16A6_433"> <div class="p"> <table class="singleColumn"> <tr> <td> <div class="pN">433</div> <div class="G">Yo ca rakkhati attānaṁ,</div> </td> </tr> <tr> <td> <div class="G">rakkhito tassa bāhiro;</div> </td> </tr> <tr> <td> <div class="G">Tasmā rakkheyya attānaṁ,</div> </td> </tr> <tr> <td> <div class="G">akkhato paṇḍito sadā”ti.</div> </td> </tr> </table> </div>
</div>
<div class="CENTER" id="p_16A6_434">
<span class="pN">434</span>Dvādasamaṁ.</div>
<div class="CENTER" id="p_16A6_435">
<span class="pN">435</span>Dhammikavaggo pañcamo.</div>
<div class="SUMMARY" id="p_16A6_436">
<span class="pN">436</span><span class="firstLetter">T</span>assuddānaṁ</div>
<div class="q" id="p_16A6_437"> <div class="p"> <table class="singleColumn"> <tr> <td> <div class="pN">437</div> <div class="G">Nāgamigasālā iṇaṁ,</div> </td> </tr> <tr> <td> <div class="G">Cundaṁ dve sandiṭṭhikā duve;</div> </td> </tr> <tr> <td> <div class="G">Khemaindriya ānanda,</div> </td> </tr> <tr> <td> <div class="G">Khattiyā appamādena dhammikoti.</div> </td> </tr> </table> </div>
</div>
<div class="ENDH3" id="p_16A6_438">
<span class="pN">438</span>Paṭhamo paṇṇāsako samatto.</div>
</html>
