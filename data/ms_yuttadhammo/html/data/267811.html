<html>
<div class="i">1.12 Cūḷabyūhasuttaniddesa</div>
<div class="h">Aṭṭhakavagga</div>
<div class="h">Cūḷabyūhasuttaniddesa</div>
<div class="q" id="p_24Mn_1068"> <div class="p">
<span class="pN">1068</span>Atha cūḷabyūhasuttaniddesaṁ vakkhati—  </div>
</div>
<div class="q" id="p_24Mn_1069"> <div class="divNumber">113.</div> <div class="p"> <table class="singleColumn"> <tr> <td> <div class="pN">1069</div> <div class="G"><span class="bold">Sakaṁ sakaṁ diṭṭhiparibbasānā,</span></div> </td> </tr> <tr> <td> <div class="G"><span class="bold">Viggayha nānā kusalā vadanti;</span></div> </td> </tr> <tr> <td> <div class="G"><span class="bold">Yo evaṁ jānāti sa vedi dhammaṁ,</span></div> </td> </tr> <tr> <td> <div class="G"><span class="bold">Idaṁ paṭikkosamakevalī so.</span></div> </td> </tr> </table> </div>
</div>
<div class="q" id="p_24Mn_1070"> <div class="p">
<span class="pN">1070</span><span class="bold">Sakaṁ sakaṁ diṭṭhiparibbasānā</span>ti. Santeke samaṇabrāhmaṇā diṭṭhigatikā; te dvāsaṭṭhiyā diṭṭhigatānaṁ aññataraññataraṁ diṭṭhigataṁ gahetvā uggahetvā gaṇhitvā parāmasitvā abhinivisitvā sakāya sakāya diṭṭhiyā vasanti saṁvasanti āvasanti parivasanti. Yathā agārikā gharesu vasanti, sāpattikā vā āpattīsu vasanti, sakilesā vā kilesesu vasanti; evamevaṁ santeke samaṇabrāhmaṇā diṭṭhigatikā, te dvāsaṭṭhiyā diṭṭhigatānaṁ aññataraññataraṁ diṭṭhigataṁ gahetvā uggahetvā gaṇhitvā parāmasitvā abhinivisitvā sakāya sakāya diṭṭhiyā vasanti saṁvasanti āvasanti parivasantīti—  sakaṁ sakaṁ diṭṭhiparibbasānā. </div>
</div>
<div class="q" id="p_24Mn_1071"> <div class="p">
<span class="pN">1071</span><span class="bold">Viggayha nānā kusalā vadantī</span>ti. <span class="bold">Viggayhā</span>ti gahetvā uggahetvā gaṇhitvā parāmasitvā abhinivisitvā nānā vadanti vividhaṁ vadanti aññoññaṁ vadanti puthu vadanti, na ekaṁ vadanti kathenti bhaṇanti dīpayanti voharanti. <span class="bold">Kusalā</span>ti kusalavādā paṇḍitavādā thiravādā ñāyavādā hetuvādā lakkhaṇavādā kāraṇavādā ṭhānavādā sakāya laddhiyāti—  viggayha nānā kusalā vadanti. </div>
</div>
<div class="q" id="p_24Mn_1072"> <div class="p">
<span class="pN">1072</span><span class="bold">Yo evaṁ jānāti sa vedi dhamman</span>ti. Yo imaṁ dhammaṁ diṭṭhiṁ paṭipadaṁ maggaṁ jānāti so dhammaṁ vedi aññāsi apassi paṭivijjhīti—  yo evaṁ jānāti sa vedi dhammaṁ. </div>
</div>
<div class="q" id="p_24Mn_1073"> <div class="p">
<span class="pN">1073</span><span class="bold">Idaṁ paṭikkosamakevalī so</span>ti. Yo imaṁ dhammaṁ diṭṭhiṁ paṭipadaṁ maggaṁ paṭikkosati, akevalī so asamatto so aparipuṇṇo so hīno nihīno omako lāmako chatukko parittoti—  idaṁ paṭikkosamakevalī so. </div>
</div>
<div class="q" id="p_24Mn_1074"> <div class="p">
<span class="pN">1074</span>Tenāha so nimmito—  </div>
</div>
<div class="q" id="p_24Mn_1075"> <div class="p"> <table class="singleColumn"> <tr> <td> <div class="pN">1075</div> <div class="G">“Sakaṁ sakaṁ diṭṭhiparibbasānā,</div> </td> </tr> <tr> <td> <div class="G">Viggayha nānā kusalā vadanti;</div> </td> </tr> <tr> <td> <div class="G">Yo evaṁ jānāti sa vedi dhammaṁ,</div> </td> </tr> <tr> <td> <div class="G">Idaṁ paṭikkosamakevalī so”ti.</div> </td> </tr> </table> </div>
</div>
<div class="q" id="p_24Mn_1076"> <div class="divNumber">114.</div> <div class="p"> <table class="singleColumn"> <tr> <td> <div class="pN">1076</div> <div class="G"><span class="bold">Evampi viggayha vivādayanti,</span></div> </td> </tr> <tr> <td> <div class="G"><span class="bold">Bālo paro akkusaloti cāhu;</span></div> </td> </tr> <tr> <td> <div class="G"><span class="bold">Sacco nu vādo katamo imesaṁ,</span></div> </td> </tr> <tr> <td> <div class="G"><span class="bold">Sabbeva hīme kusalāvadānā.</span></div> </td> </tr> </table> </div>
</div>
<div class="q" id="p_24Mn_1077"> <div class="p">
<span class="pN">1077</span><span class="bold">Evampi viggayha vivādayantī</span>ti. Evaṁ gahetvā uggahetvā gaṇhitvā parāmasitvā abhinivisitvā vivādayanti, kalahaṁ karonti, bhaṇḍanaṁ karonti, viggahaṁ karonti, vivādaṁ karonti, medhagaṁ karonti—  “na tvaṁ imaṁ dhammavinayaṁ ājānāsi…pe…  nibbeṭhehi vā sace pahosī”ti—  evampi viggayha vivādayanti. </div>
</div>
<div class="q" id="p_24Mn_1078"> <div class="p">
<span class="pN">1078</span><span class="bold">Bālo paro akkusaloti cāhū</span>ti. Paro bālo hīno nihīno omako lāmako chatukko paritto akusalo avidvā avijjāgato aññāṇī avibhāvī duppaññoti, evamāhaṁsu evaṁ kathenti evaṁ bhaṇanti evaṁ dīpayanti evaṁ voharantīti—  bālo paro akkusaloti cāhu. </div>
</div>
<div class="q" id="p_24Mn_1079"> <div class="p">
<span class="pN">1079</span><span class="bold">Sacco nu vādo katamo imesan</span>ti. Imesaṁ samaṇabrāhmaṇānaṁ vādo katamo sacco taccho tatho bhūto yāthāvo aviparītoti—  sacco nu vādo katamo imesaṁ. </div>
</div>
<div class="q" id="p_24Mn_1080"> <div class="p">
<span class="pN">1080</span><span class="bold">Sabbeva hīme kusalāvadānā</span>ti. Sabbevime samaṇabrāhmaṇā kusalavādā paṇḍitavādā thiravādā ñāyavādā hetuvādā lakkhaṇavādā kāraṇavādā ṭhānavādā sakāya laddhiyāti—  sabbeva hīme kusalāvadānā. </div>
</div>
<div class="q" id="p_24Mn_1081"> <div class="p">
<span class="pN">1081</span>Tenāha so nimmito—  </div>
</div>
<div class="q" id="p_24Mn_1082"> <div class="p"> <table class="singleColumn"> <tr> <td> <div class="pN">1082</div> <div class="G">“Evampi viggayha vivādayanti,</div> </td> </tr> <tr> <td> <div class="G">Bālo paro akkusaloti cāhu;</div> </td> </tr> <tr> <td> <div class="G">Sacco nu vādo katamo imesaṁ,</div> </td> </tr> <tr> <td> <div class="G">Sabbeva hīme kusalāvadānā”ti.</div> </td> </tr> </table> </div>
</div>
<div class="q" id="p_24Mn_1083"> <div class="divNumber">115.</div> <div class="p"> <table class="singleColumn"> <tr> <td> <div class="pN">1083</div> <div class="G"><span class="bold">Parassa ce dhammamanānujānaṁ,</span></div> </td> </tr> <tr> <td> <div class="G"><span class="bold">Bālomako hoti nihīnapañño;</span></div> </td> </tr> <tr> <td> <div class="G"><span class="bold">Sabbeva bālā sunihīnapaññā,</span></div> </td> </tr> <tr> <td> <div class="G"><span class="bold">Sabbevime diṭṭhiparibbasānā.</span></div> </td> </tr> </table> </div>
</div>
<div class="q" id="p_24Mn_1084"> <div class="p">
<span class="pN">1084</span><span class="bold">Parassa ce dhammamanānujānan</span>ti. Parassa dhammaṁ diṭṭhiṁ paṭipadaṁ maggaṁ anānujānanto anānupassanto anānumananto anānumaññanto anānumodantoti—  parassa ce dhammamanānujānaṁ. </div>
</div>
<div class="q" id="p_24Mn_1085"> <div class="p">
<span class="pN">1085</span><span class="bold">Bālomako hoti nihīnapañño</span>ti. Paro bālo hoti hīno nihīno omako lāmako chatukko paritto, hīnapañño nihīnapañño omakapañño lāmakapañño chatukkapañño parittapaññoti—  bālomako hoti nihīnapañño. </div>
</div>
<div class="q" id="p_24Mn_1086"> <div class="p">
<span class="pN">1086</span><span class="bold">Sabbeva bālā sunihīnapaññā</span>ti. Sabbevime samaṇabrāhmaṇā bālā hīnā nihīnā omakā lāmakā chatukkā parittā, sabbeva hīnapaññā nihīnapaññā omakapaññā lāmakapaññā chatukkapaññā parittapaññāti—  sabbeva bālā sunihīnapaññā. </div>
</div>
<div class="q" id="p_24Mn_1087"> <div class="p">
<span class="pN">1087</span><span class="bold">Sabbevime diṭṭhiparibbasānā</span>ti. Sabbevime samaṇabrāhmaṇā diṭṭhigatikā; te dvāsaṭṭhiyā diṭṭhigatānaṁ aññataraññataraṁ diṭṭhigataṁ gahetvā uggahetvā gaṇhitvā parāmasitvā abhinivisitvā sakāya sakāya diṭṭhiyā vasanti saṁvasanti āvasanti parivasanti. Yathā agārikā vā gharesu vasanti, sāpattikā vā āpattīsu vasanti, sakilesā vā kilesesu vasanti; evamevaṁ sabbevime samaṇabrāhmaṇā diṭṭhigatikā…pe…  parivasantīti—  sabbevime diṭṭhiparibbasānā. </div>
</div>
<div class="q" id="p_24Mn_1088"> <div class="p">
<span class="pN">1088</span>Tenāha bhagavā—  </div>
</div>
<div class="q" id="p_24Mn_1089"> <div class="p"> <table class="singleColumn"> <tr> <td> <div class="pN">1089</div> <div class="G">“Parassa ce dhammamanānujānaṁ,</div> </td> </tr> <tr> <td> <div class="G">Bālomako hoti nihīnapañño;</div> </td> </tr> <tr> <td> <div class="G">Sabbeva bālā sunihīnapaññā,</div> </td> </tr> <tr> <td> <div class="G">Sabbevime diṭṭhiparibbasānā”ti.</div> </td> </tr> </table> </div>
</div>
<div class="q" id="p_24Mn_1090"> <div class="divNumber">116.</div> <div class="p"> <table class="singleColumn"> <tr> <td> <div class="pN">1090</div> <div class="G"><span class="bold">Sandiṭṭhiyā ceva navīvadātā,</span></div> </td> </tr> <tr> <td> <div class="G"><span class="bold">Saṁsuddhapaññā kusalā mutīmā;</span></div> </td> </tr> <tr> <td> <div class="G"><span class="bold">Na tesaṁ koci parihīnapañño,</span></div> </td> </tr> <tr> <td> <div class="G"><span class="bold">Diṭṭhī hi tesampi tathā samattā.</span></div> </td> </tr> </table> </div>
</div>
<div class="q" id="p_24Mn_1091"> <div class="p">
<span class="pN">1091</span><span class="bold">Sandiṭṭhiyā ceva navīvadātā</span>ti. Sakāya diṭṭhiyā sakāya khantiyā sakāya ruciyā sakāya laddhiyā anavīvadātā avodātā apariyodātā saṁkiliṭṭhā saṁkilesikāti—  sandiṭṭhiyā ceva navīvadātā. </div>
</div>
<div class="q" id="p_24Mn_1092"> <div class="p">
<span class="pN">1092</span><span class="bold">Saṁsuddhapaññā kusalā mutīmā</span>ti. Suddhapaññā visuddhapaññā parisuddhapaññā vodātapaññā pariyodātapaññā. Atha vā suddhadassanā visuddhadassanā parisuddhadassanā vodātadassanā pariyodātadassanāti—  saṁsuddhapaññā. <span class="bold">Kusalā</span>ti kusalā paṇḍitā paññavanto iddhimanto ñāṇino vibhāvino medhāvinoti—  saṁsuddhapaññā kusalā. <span class="bold">Mutīmā</span>ti mutimā paṇḍitā paññavanto iddhimanto ñāṇino vibhāvino medhāvinoti—  saṁsuddhapaññā kusalā mutīmā. </div>
</div>
<div class="q" id="p_24Mn_1093"> <div class="p">
<span class="pN">1093</span><span class="bold">Tesaṁ na koci parihīnapañño</span>ti. Tesaṁ samaṇabrāhmaṇānaṁ na koci hīnapañño nihīnapañño omakapañño lāmakapañño chatukkapañño parittapañño atthi. Sabbeva seṭṭhapaññā visiṭṭhapaññā pāmokkhapaññā uttamapaññā pavarapaññāti—  tesaṁ na koci parihīnapañño. </div>
</div>
<div class="q" id="p_24Mn_1094"> <div class="p">
<span class="pN">1094</span><span class="bold">Diṭṭhī hi tesampi tathā samattā</span>ti. Tesaṁ samaṇabrāhmaṇānaṁ diṭṭhi tathā samattā samādinnā gahitā parāmaṭṭhā abhiniviṭṭhā ajjhositā adhimuttāti—  diṭṭhī hi tesampi tathā samattā. </div>
</div>
<div class="q" id="p_24Mn_1095"> <div class="p">
<span class="pN">1095</span>Tenāha bhagavā—  </div>
</div>
<div class="q" id="p_24Mn_1096"> <div class="p"> <table class="singleColumn"> <tr> <td> <div class="pN">1096</div> <div class="G">“Sandiṭṭhiyā ceva navīvadātā,</div> </td> </tr> <tr> <td> <div class="G">Saṁsuddhapaññā kusalā mutīmā;</div> </td> </tr> <tr> <td> <div class="G">Tesaṁ na koci parihīnapañño,</div> </td> </tr> <tr> <td> <div class="G">Diṭṭhī hi tesampi tathā samattā”ti.</div> </td> </tr> </table> </div>
</div>
<div class="q" id="p_24Mn_1097"> <div class="divNumber">117.</div> <div class="p"> <table class="singleColumn"> <tr> <td> <div class="pN">1097</div> <div class="G"><span class="bold">Na vāhametaṁ tathiyanti brūmi,</span></div> </td> </tr> <tr> <td> <div class="G"><span class="bold">Yamāhu bālā mithu aññamaññaṁ;</span></div> </td> </tr> <tr> <td> <div class="G"><span class="bold">Sakaṁ sakaṁ diṭṭhimakaṁsu saccaṁ,</span></div> </td> </tr> <tr> <td> <div class="G"><span class="bold">Tasmā hi bāloti paraṁ dahanti.</span></div> </td> </tr> </table> </div>
</div>
<div class="q" id="p_24Mn_1098"> <div class="p">
<span class="pN">1098</span><span class="bold">Na vāhametaṁ tathiyanti brūmī</span>ti. <span class="bold">Nā</span>ti paṭikkhepo. <span class="bold">Etan</span>ti “dvāsaṭṭhidiṭṭhigatāni nāhaṁ etaṁ tacchaṁ tathaṁ bhūtaṁ yāthāvaṁ aviparītan”ti brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti—  na vāhametaṁ tathiyanti brūmi. </div>
</div>
<div class="q" id="p_24Mn_1099"> <div class="p">
<span class="pN">1099</span><span class="bold">Yamāhu bālā mithu aññamaññan</span>ti. <span class="bold">Mithū</span>ti dve janā, dve kalahakārakā, dve bhaṇḍanakārakā, dve bhassakārakā, dve vivādakārakā, dve adhikaraṇakārakā, dve vādino, dve sallapakā; te aññamaññaṁ bālo hīno nihīno omako lāmako chatukko parittoti, evamāhaṁsu evaṁ kathenti evaṁ bhaṇanti evaṁ dīpayanti evaṁ voharantīti—  yamāhu bālā mithu aññamaññaṁ. </div>
</div>
<div class="q" id="p_24Mn_1100"> <div class="p">
<span class="pN">1100</span><span class="bold">Sakaṁ sakaṁ diṭṭhimakaṁsu saccan</span>ti. “Sassato loko, idameva saccaṁ moghamaññan”ti—  sakaṁ sakaṁ diṭṭhimakaṁsu saccaṁ. “Asassato loko, idameva saccaṁ moghamaññan”ti…pe…  “neva hoti na na hoti tathāgato paraṁ maraṇā, idameva saccaṁ moghamaññan”ti—  sakaṁ sakaṁ diṭṭhimakaṁsu saccaṁ. </div>
</div>
<div class="q" id="p_24Mn_1101"> <div class="p">
<span class="pN">1101</span><span class="bold">Tasmā hi bāloti paraṁ dahantī</span>ti. <span class="bold">Tasmā</span>ti tasmā taṁkāraṇā taṁhetu tappaccayā taṁnidānā paraṁ bālo hīno nihīno omako lāmako chatukko parittoti dahanti passanti dakkhanti olokenti nijjhāyanti upaparikkhantīti—  tasmā hi bāloti paraṁ dahanti. </div>
</div>
<div class="q" id="p_24Mn_1102"> <div class="p">
<span class="pN">1102</span>Tenāha bhagavā—  </div>
</div>
<div class="q" id="p_24Mn_1103"> <div class="p"> <table class="singleColumn"> <tr> <td> <div class="pN">1103</div> <div class="G">“Na vāhametaṁ tathiyanti brūmi,</div> </td> </tr> <tr> <td> <div class="G">Yamāhu bālā mithu aññamaññaṁ;</div> </td> </tr> <tr> <td> <div class="G">Sakaṁ sakaṁ diṭṭhimakaṁsu saccaṁ,</div> </td> </tr> <tr> <td> <div class="G">Tasmā hi bāloti paraṁ dahantī”ti.</div> </td> </tr> </table> </div>
</div>
<div class="q" id="p_24Mn_1104"> <div class="divNumber">118.</div> <div class="p"> <table class="singleColumn"> <tr> <td> <div class="pN">1104</div> <div class="G"><span class="bold">Yamāhu saccaṁ tathiyanti eke,</span></div> </td> </tr> <tr> <td> <div class="G"><span class="bold">Tamāhu aññepi tucchaṁ musāti;</span></div> </td> </tr> <tr> <td> <div class="G"><span class="bold">Evampi viggayha vivādayanti,</span></div> </td> </tr> <tr> <td> <div class="G"><span class="bold">Kasmā na ekaṁ samaṇā vadanti.</span></div> </td> </tr> </table> </div>
</div>
<div class="q" id="p_24Mn_1105"> <div class="p">
<span class="pN">1105</span><span class="bold">Yamāhu saccaṁ tathiyanti eke</span>ti. Yaṁ dhammaṁ diṭṭhiṁ paṭipadaṁ maggaṁ eke samaṇabrāhmaṇā “idaṁ saccaṁ tacchaṁ tathaṁ bhūtaṁ yāthāvaṁ aviparītan”ti, evamāhaṁsu evaṁ kathenti evaṁ bhaṇanti evaṁ dīpayanti evaṁ voharantīti—  yamāhu saccaṁ tathiyanti eke. </div>
</div>
<div class="q" id="p_24Mn_1106"> <div class="p">
<span class="pN">1106</span><span class="bold">Tamāhu aññepi tucchaṁ musātī</span>ti. Tameva dhammaṁ diṭṭhiṁ paṭipadaṁ maggaṁ eke samaṇabrāhmaṇā “tucchaṁ etaṁ, musā etaṁ, abhūtaṁ etaṁ, alikaṁ etaṁ, ayāthāvaṁ etan”ti, evamāhaṁsu evaṁ kathenti evaṁ bhaṇanti evaṁ dīpayanti evaṁ voharantīti—  tamāhu aññepi tucchaṁ musāti. </div>
</div>
<div class="q" id="p_24Mn_1107"> <div class="p">
<span class="pN">1107</span><span class="bold">Evampi viggayha vivādayantī</span>ti. Evaṁ gahetvā uggahetvā gaṇhitvā parāmasitvā abhinivisitvā vivādayanti, kalahaṁ karonti, bhaṇḍanaṁ karonti, viggahaṁ karonti, vivādaṁ karonti, medhagaṁ karonti—  “na tvaṁ imaṁ dhammavinayaṁ ājānāsi…pe…  nibbeṭhehi vā sace pahosī”ti—  evampi viggayha vivādayanti. </div>
</div>
<div class="q" id="p_24Mn_1108"> <div class="p">
<span class="pN">1108</span><span class="bold">Kasmā na ekaṁ samaṇā vadantī</span>ti. <span class="bold">Kasmā</span>ti kasmā kiṁkāraṇā kiṁhetu kiṁpaccayā kiṁnidānā kiṁsamudayā kiṁjātikā kiṁpabhavā na ekaṁ vadanti nānā vadanti vividhaṁ vadanti aññoññaṁ vadanti puthu vadanti kathenti bhaṇanti dīpayanti voharantīti—  kasmā na ekaṁ samaṇā vadanti. </div>
</div>
<div class="q" id="p_24Mn_1109"> <div class="p">
<span class="pN">1109</span>Tenāha so nimmito—  </div>
</div>
<div class="q" id="p_24Mn_1110"> <div class="p"> <table class="singleColumn"> <tr> <td> <div class="pN">1110</div> <div class="G">“Yamāhu saccaṁ tathiyanti eke,</div> </td> </tr> <tr> <td> <div class="G">Tamāhu aññepi tucchaṁ musāti;</div> </td> </tr> <tr> <td> <div class="G">Evampi viggayha vivādayanti,</div> </td> </tr> <tr> <td> <div class="G">Kasmā na ekaṁ samaṇā vadantī”ti.</div> </td> </tr> </table> </div>
</div>
<div class="q" id="p_24Mn_1111"> <div class="divNumber">119.</div> <div class="p"> <table class="singleColumn"> <tr> <td> <div class="pN">1111</div> <div class="G"><span class="bold">Ekañhi saccaṁ na dutīyamatthi,</span></div> </td> </tr> <tr> <td> <div class="G"><span class="bold">Yasmiṁ pajā no vivade pajānaṁ;</span></div> </td> </tr> <tr> <td> <div class="G"><span class="bold">Nānā te saccāni sayaṁ thunanti,</span></div> </td> </tr> <tr> <td> <div class="G"><span class="bold">Tasmā na ekaṁ samaṇā vadanti.</span></div> </td> </tr> </table> </div>
</div>
<div class="q" id="p_24Mn_1112"> <div class="p">
<span class="pN">1112</span><span class="bold">Ekañhi saccaṁ na dutīyamatthī</span>ti. Ekaṁ saccaṁ vuccati dukkhanirodho nibbānaṁ. Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. Atha vā ekaṁ saccaṁ vuccati—  maggasaccaṁ, niyyānasaccaṁ, dukkhanirodhagāminī paṭipadā, ariyo aṭṭhaṅgiko maggo, seyyathidaṁ—  sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhīti—  ekañhi saccaṁ na dutīyamatthi. </div>
</div>
<div class="q" id="p_24Mn_1113"> <div class="p">
<span class="pN">1113</span><span class="bold">Yasmiṁ pajā no vivade pajānan</span>ti. <span class="bold">Yasmin</span>ti yasmiṁ sacce. <span class="bold">Pajā</span>ti sattādhivacanaṁ. <span class="bold">Pajānan</span>ti yaṁ saccaṁ pajānantā ājānantā vijānantā paṭivijānantā paṭivijjhantā na kalahaṁ kareyyuṁ, na bhaṇḍanaṁ kareyyuṁ, na viggahaṁ kareyyuṁ, na vivādaṁ kareyyuṁ, na medhagaṁ kareyyuṁ, kalahaṁ bhaṇḍanaṁ viggahaṁ vivādaṁ medhagaṁ pajaheyyuṁ, vinodeyyuṁ, byantiṁ kareyyuṁ, anabhāvaṁ gameyyunti—  yasmiṁ pajā no vivade pajānaṁ. </div>
</div>
<div class="q" id="p_24Mn_1114"> <div class="p">
<span class="pN">1114</span><span class="bold">Nānā te saccāni sayaṁ thunantī</span>ti. Nānā te saccāni sayaṁ thunanti vadanti kathenti bhaṇanti dīpayanti voharanti. “Sassato loko, idameva saccaṁ moghamaññan”ti sayaṁ thunanti vadanti kathenti bhaṇanti dīpayanti voharanti. “Asassato loko…pe…  neva hoti na na hoti tathāgato paraṁ maraṇā, idameva saccaṁ moghamaññan”ti sayaṁ thunanti vadanti kathenti bhaṇanti dīpayanti voharantīti—  nānā te saccāni sayaṁ thunanti. </div>
</div>
<div class="q" id="p_24Mn_1115"> <div class="p">
<span class="pN">1115</span><span class="bold">Tasmā na ekaṁ samaṇā vadantī</span>ti. <span class="bold">Tasmā</span>ti tasmā taṁkāraṇā taṁhetu tappaccayā taṁnidānā na ekaṁ vadanti nānā vadanti vividhaṁ vadanti aññoññaṁ vadanti puthu vadanti kathenti bhaṇanti dīpayanti voharantīti—  tasmā na ekaṁ samaṇā vadanti. </div>
</div>
<div class="q" id="p_24Mn_1116"> <div class="p">
<span class="pN">1116</span>Tenāha bhagavā—  </div>
</div>
<div class="q" id="p_24Mn_1117"> <div class="p"> <table class="singleColumn"> <tr> <td> <div class="pN">1117</div> <div class="G">“Ekañhi saccaṁ na dutīyamatthi,</div> </td> </tr> <tr> <td> <div class="G">Yasmiṁ pajā no vivade pajānaṁ;</div> </td> </tr> <tr> <td> <div class="G">Nānā te saccāni sayaṁ thunanti,</div> </td> </tr> <tr> <td> <div class="G">Tasmā na ekaṁ samaṇā vadantī”ti.</div> </td> </tr> </table> </div>
</div>
<div class="q" id="p_24Mn_1118"> <div class="divNumber">120.</div> <div class="p"> <table class="singleColumn"> <tr> <td> <div class="pN">1118</div> <div class="G"><span class="bold">Kasmā nu saccāni vadanti nānā,</span></div> </td> </tr> <tr> <td> <div class="G"><span class="bold">Pavādiyāse kusalāvadānā;</span></div> </td> </tr> <tr> <td> <div class="G"><span class="bold">Saccāni sutāni bahūni nānā,</span></div> </td> </tr> <tr> <td> <div class="G"><span class="bold">Udāhu te takkamanussaranti.</span></div> </td> </tr> </table> </div>
</div>
<div class="q" id="p_24Mn_1119"> <div class="p">
<span class="pN">1119</span><span class="bold">Kasmā nu saccāni vadanti nānā</span>ti. <span class="bold">Kasmā</span>ti kasmā kiṁkāraṇā kiṁhetu kiṁpaccayā kiṁnidānā saccāni nānā vadanti, vividhāni vadanti, aññoññāni vadanti, puthūni vadanti kathenti bhaṇanti dīpayanti voharantīti—  kasmā nu saccāni vadanti nānā. </div>
</div>
<div class="q" id="p_24Mn_1120"> <div class="p">
<span class="pN">1120</span><span class="bold">Pavādiyāse kusalāvadānā</span>ti. <span class="bold">Pavādiyāse</span>ti vippavadantītipi pavādiyāse. Atha vā sakaṁ sakaṁ diṭṭhigataṁ pavadanti kathenti bhaṇanti dīpayanti voharanti. “Sassato loko, idameva saccaṁ moghamaññan”ti pavadanti kathenti bhaṇanti dīpayanti voharanti. “Asassato loko…pe…  neva hoti na na hoti tathāgato paraṁ maraṇā, idameva saccaṁ moghamaññan”ti pavadanti kathenti bhaṇanti dīpayanti voharanti. <span class="bold">Kusalāvadānā</span>ti kusalavādā paṇḍitavādā thiravādā ñāyavādā hetuvādā lakkhaṇavādā kāraṇavādā ṭhānavādā sakāya laddhiyāti—  pavādiyāse kusalāvadānā. </div>
</div>
<div class="q" id="p_24Mn_1121"> <div class="p">
<span class="pN">1121</span><span class="bold">Saccāni sutāni bahūni nānā</span>ti saccāni sutāni bahukāni nānāni vividhāni aññoññāni puthūnīti—  saccāni sutāni bahūni nānā. </div>
</div>
<div class="q" id="p_24Mn_1122"> <div class="p">
<span class="pN">1122</span><span class="bold">Udāhu te takkamanussarantī</span>ti udāhu takkena saṅkappena yāyanti nīyanti vuyhanti saṁharīyantīti. Evampi udāhu te takkamanussaranti. Atha vā takkapariyāhataṁ vīmaṁsānucaritaṁ sayaṁ paṭibhānaṁ vadanti kathenti bhaṇanti dīpayanti voharantīti. Evampi udāhu te takkamanussaranti. </div>
</div>
<div class="q" id="p_24Mn_1123"> <div class="p">
<span class="pN">1123</span>Tenāha so nimmito—  </div>
</div>
<div class="q" id="p_24Mn_1124"> <div class="p"> <table class="singleColumn"> <tr> <td> <div class="pN">1124</div> <div class="G">“Kasmā nu saccāni vadanti nānā,</div> </td> </tr> <tr> <td> <div class="G">Pavādiyāse kusalāvadānā;</div> </td> </tr> <tr> <td> <div class="G">Saccāni sutāni bahūni nānā,</div> </td> </tr> <tr> <td> <div class="G">Udāhu te takkamanussarantī”ti.</div> </td> </tr> </table> </div>
</div>
<div class="q" id="p_24Mn_1125"> <div class="divNumber">121.</div> <div class="p"> <table class="singleColumn"> <tr> <td> <div class="pN">1125</div> <div class="G"><span class="bold">Na heva saccāni bahūni nānā,</span></div> </td> </tr> <tr> <td> <div class="G"><span class="bold">Aññatra saññāya niccāni loke;</span></div> </td> </tr> <tr> <td> <div class="G"><span class="bold">Takkañca diṭṭhīsu pakappayitvā,</span></div> </td> </tr> <tr> <td> <div class="G"><span class="bold">Saccaṁ musāti dvayadhammamāhu.</span></div> </td> </tr> </table> </div>
</div>
<div class="q" id="p_24Mn_1126"> <div class="p">
<span class="pN">1126</span><span class="bold">Na heva saccāni bahūni nānā</span>ti na heva saccāni bahukāni nānāni vividhāni aññoññāni puthūnīti—  na heva saccāni bahūni nānā. </div>
</div>
<div class="q" id="p_24Mn_1127"> <div class="p">
<span class="pN">1127</span><span class="bold">Aññatra saññāya niccāni loke</span>ti aññatra saññāya niccaggāhā ekaññeva saccaṁ loke kathīyati bhaṇīyati dīpīyati voharīyati—  dukkhanirodho nibbānaṁ. Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. Atha vā ekaṁ saccaṁ vuccati maggasaccaṁ, niyyānasaccaṁ, dukkhanirodhagāminī paṭipadā, ariyo aṭṭhaṅgiko maggo, seyyathidaṁ—  sammādiṭṭhi …pe…  sammāsamādhīti—  aññatra saññāya niccāni loke. </div>
</div>
<div class="q" id="p_24Mn_1128"> <div class="p">
<span class="pN">1128</span><span class="bold">Takkañca diṭṭhīsu pakappayitvā, saccaṁ musāti dvayadhammamāhū</span>ti. Takkaṁ vitakkaṁ saṅkappaṁ takkayitvā vitakkayitvā saṅkappayitvā diṭṭhigatāni janenti sañjanenti nibbattenti abhinibbattenti. Diṭṭhigatāni janetvā sañjanetvā nibbattetvā abhinibbattetvā “mayhaṁ saccaṁ tuyhaṁ musā”ti, evamāhaṁsu evaṁ kathenti evaṁ bhaṇanti evaṁ dīpayanti evaṁ voharantīti—  takkañca diṭṭhīsu pakappayitvā saccaṁ musāti dvayadhammamāhu. </div>
</div>
<div class="q" id="p_24Mn_1129"> <div class="p">
<span class="pN">1129</span>Tenāha bhagavā—  </div>
</div>
<div class="q" id="p_24Mn_1130"> <div class="p"> <table class="singleColumn"> <tr> <td> <div class="pN">1130</div> <div class="G">“Na heva saccāni bahūni nānā,</div> </td> </tr> <tr> <td> <div class="G">Aññatra saññāya niccāni loke;</div> </td> </tr> <tr> <td> <div class="G">Takkañca diṭṭhīsu pakappayitvā,</div> </td> </tr> <tr> <td> <div class="G">Saccaṁ musāti dvayadhammamāhū”ti.</div> </td> </tr> </table> </div>
</div>
<div class="q" id="p_24Mn_1131"> <div class="divNumber">122.</div> <div class="p"> <table class="singleColumn"> <tr> <td> <div class="pN">1131</div> <div class="G"><span class="bold">Diṭṭhe sute sīlavate mute vā,</span></div> </td> </tr> <tr> <td> <div class="G"><span class="bold">Ete ca nissāya vimānadassī;</span></div> </td> </tr> <tr> <td> <div class="G"><span class="bold">Vinicchaye ṭhatvā pahassamāno,</span></div> </td> </tr> <tr> <td> <div class="G"><span class="bold">Bālo paro akkusaloti cāha.</span></div> </td> </tr> </table> </div>
</div>
<div class="q" id="p_24Mn_1132"> <div class="p">
<span class="pN">1132</span><span class="bold">Diṭṭhe sute sīlavate mute vā, ete ca nissāya vimānadassī</span>ti. Diṭṭhaṁ vā diṭṭhasuddhiṁ vā, sutaṁ vā sutasuddhiṁ vā, sīlaṁ vā sīlasuddhiṁ vā, vataṁ vā vatasuddhiṁ vā, mutaṁ vā mutasuddhiṁ vā nissāya upanissāya gaṇhitvā parāmasitvā abhinivisitvāti—  diṭṭhe sute sīlavate mute vā. <span class="bold">Ete ca nissāya vimānadassī</span>ti. Na sammānetītipi vimānadassī. Atha vā domanassaṁ janetītipi vimānadassīti—  diṭṭhe sute sīlavate mute vā ete ca nissāya vimānadassī. </div>
</div>
<div class="q" id="p_24Mn_1133"> <div class="p">
<span class="pN">1133</span><span class="bold">Vinicchaye ṭhatvā pahassamāno</span>ti. Vinicchayā vuccanti dvāsaṭṭhi diṭṭhigatāni. Diṭṭhivinicchaye vinicchayadiṭṭhiyā ṭhatvā patiṭṭhahitvā gaṇhitvā parāmasitvā abhinivisitvāti—  vinicchaye ṭhatvā. <span class="bold">Pahassamāno</span>ti tuṭṭho hoti haṭṭho pahaṭṭho attamano paripuṇṇasaṅkappo. Atha vā dantavidaṁsakaṁ pahassamānoti—  vinicchaye ṭhatvā pahassamāno. </div>
</div>
<div class="q" id="p_24Mn_1134"> <div class="p">
<span class="pN">1134</span><span class="bold">Bālo paro akkusaloti cāhā</span>ti. Paro bālo hīno nihīno omako lāmako chatukko paritto akusalo avidvā avijjāgato aññāṇī avibhāvī amedhāvī duppaññoti, evamāha evaṁ katheti evaṁ bhaṇati evaṁ dīpayati evaṁ voharatīti—  bālo paro akkusaloti cāha. </div>
</div>
<div class="q" id="p_24Mn_1135"> <div class="p">
<span class="pN">1135</span>Tenāha bhagavā—  </div>
</div>
<div class="q" id="p_24Mn_1136"> <div class="p"> <table class="singleColumn"> <tr> <td> <div class="pN">1136</div> <div class="G">“Diṭṭhe sute sīlavate mute vā,</div> </td> </tr> <tr> <td> <div class="G">Ete ca nissāya vimānadassī;</div> </td> </tr> <tr> <td> <div class="G">Vinicchaye ṭhatvā pahassamāno,</div> </td> </tr> <tr> <td> <div class="G">Bālo paro akkusaloti cāhā”ti.</div> </td> </tr> </table> </div>
</div>
<div class="q" id="p_24Mn_1137"> <div class="divNumber">123.</div> <div class="p"> <table class="singleColumn"> <tr> <td> <div class="pN">1137</div> <div class="G"><span class="bold">Yeneva bāloti paraṁ dahāti,</span></div> </td> </tr> <tr> <td> <div class="G"><span class="bold">Tenātumānaṁ kusaloti cāha;</span></div> </td> </tr> <tr> <td> <div class="G"><span class="bold">Sayamattanā so kusalāvadāno,</span></div> </td> </tr> <tr> <td> <div class="G"><span class="bold">Aññaṁ vimāneti tadeva pāva.</span></div> </td> </tr> </table> </div>
</div>
<div class="q" id="p_24Mn_1138"> <div class="p">
<span class="pN">1138</span><span class="bold">Yeneva bāloti paraṁ dahātī</span>ti. Yeneva hetunā yena paccayena yena kāraṇena yena pabhavena paraṁ bālato hīnato nihīnato omakato lāmakato chatukkato parittato dahati passati dakkhati oloketi nijjhāyati upaparikkhatīti—  yeneva bāloti paraṁ dahāti. </div>
</div>
<div class="q" id="p_24Mn_1139"> <div class="p">
<span class="pN">1139</span><span class="bold">Tenātumānaṁ kusaloti cāhā</span>ti. <span class="bold">Ātumāno</span> vuccati attā. Sopi teneva hetunā tena paccayena tena kāraṇena tena pabhavena attānaṁ ahamasmi kusalo paṇḍito paññavā buddhimā ñāṇī vibhāvī medhāvīti—  tenātumānaṁ kusaloti cāha. </div>
</div>
<div class="q" id="p_24Mn_1140"> <div class="p">
<span class="pN">1140</span><span class="bold">Sayamattanā so kusalāvadāno</span>ti. Sayameva attānaṁ kusalavādo paṇḍitavādo thiravādo ñāyavādo hetuvādo lakkhaṇavādo kāraṇavādo ṭhānavādo sakāya laddhiyāti—  sayamattanā so kusalāvadāno. </div>
</div>
<div class="q" id="p_24Mn_1141"> <div class="p">
<span class="pN">1141</span><span class="bold">Aññaṁ vimāneti tadeva pāvā</span>ti. Na sammānetītipi aññaṁ vimāneti. Atha vā domanassaṁ janetītipi aññaṁ vimāneti. <span class="bold">Tadeva pāvā</span>ti tadeva taṁ diṭṭhigataṁ pāvadati “itipāyaṁ puggalo micchādiṭṭhiko viparītadassano”ti—  aññaṁ vimāneti tadeva pāvada. </div>
</div>
<div class="q" id="p_24Mn_1142"> <div class="p">
<span class="pN">1142</span>Tenāha bhagavā—  </div>
</div>
<div class="q" id="p_24Mn_1143"> <div class="p"> <table class="singleColumn"> <tr> <td> <div class="pN">1143</div> <div class="G">“Yeneva bāloti paraṁ dahāti,</div> </td> </tr> <tr> <td> <div class="G">Tenātumānaṁ kusaloti cāha;</div> </td> </tr> <tr> <td> <div class="G">Sayamattanā so kusalāvadāno,</div> </td> </tr> <tr> <td> <div class="G">Aññaṁ vimāneti tadeva pāvā”ti.</div> </td> </tr> </table> </div>
</div>
<div class="q" id="p_24Mn_1144"> <div class="divNumber">124.</div> <div class="p"> <table class="singleColumn"> <tr> <td> <div class="pN">1144</div> <div class="G"><span class="bold">Atisāradiṭṭhiyā so samatto,</span></div> </td> </tr> <tr> <td> <div class="G"><span class="bold">Mānena matto paripuṇṇamānī;</span></div> </td> </tr> <tr> <td> <div class="G"><span class="bold">Sayameva sāmaṁ manasābhisitto,</span></div> </td> </tr> <tr> <td> <div class="G"><span class="bold">Diṭṭhī hi sā tassa tathā samattā.</span></div> </td> </tr> </table> </div>
</div>
<div class="q" id="p_24Mn_1145"> <div class="p">
<span class="pN">1145</span><span class="bold">Atisāradiṭṭhiyā so samatto</span>ti. Atisāradiṭṭhiyo vuccanti dvāsaṭṭhi diṭṭhigatāni. Kiṁkāraṇā atisāradiṭṭhiyo vuccanti dvāsaṭṭhi diṭṭhigatāni? Sabbā tā diṭṭhiyo kāraṇātikkantā lakkhaṇātikkantā ṭhānātikkantā, taṁkāraṇā atisāradiṭṭhiyo vuccanti dvāsaṭṭhi diṭṭhigatāni. Sabbepi titthiyā atisāradiṭṭhiyā. Kiṁkāraṇā sabbepi titthiyā atisāradiṭṭhiyā? Te aññamaññaṁ atikkamitvā samatikkamitvā vītivattitvā diṭṭhigatāni janenti sañjanenti nibbattenti abhinibbattenti, taṁkāraṇā sabbepi titthiyā atisāradiṭṭhiyā. <span class="bold">Atisāradiṭṭhiyā so samatto</span>ti. Atisāradiṭṭhiyā samatto paripuṇṇo anomoti—  atisāradiṭṭhiyā so samatto. </div>
</div>
<div class="q" id="p_24Mn_1146"> <div class="p">
<span class="pN">1146</span><span class="bold">Mānena matto paripuṇṇamānī</span>ti. Sakāya diṭṭhiyā diṭṭhimānena matto pamatto ummatto atimattoti—  mānena matto. <span class="bold">Paripuṇṇamānī</span>ti paripuṇṇamānī samattamānī anomamānīti—  mānena matto paripuṇṇamānī. </div>
</div>
<div class="q" id="p_24Mn_1147"> <div class="p">
<span class="pN">1147</span><span class="bold">Sayameva sāmaṁ manasābhisitto</span>ti. Sayameva attānaṁ cittena abhisiñcati “ahamasmi kusalo paṇḍito paññavā buddhimā ñāṇī vibhāvī medhāvī”ti—  sayameva sāmaṁ manasābhisitto. </div>
</div>
<div class="q" id="p_24Mn_1148"> <div class="p">
<span class="pN">1148</span><span class="bold">Diṭṭhī hi sā tassa tathā samattā</span>ti. Tassa sā diṭṭhi tathā samattā samādinnā gahitā parāmaṭṭhā abhiniviṭṭhā ajjhositā adhimuttāti—  diṭṭhī hi sā tassa tathā samattā. </div>
</div>
<div class="q" id="p_24Mn_1149"> <div class="p">
<span class="pN">1149</span>Tenāha bhagavā—  </div>
</div>
<div class="q" id="p_24Mn_1150"> <div class="p"> <table class="singleColumn"> <tr> <td> <div class="pN">1150</div> <div class="G">“Atisāradiṭṭhiyā so samatto,</div> </td> </tr> <tr> <td> <div class="G">Mānena matto paripuṇṇamānī;</div> </td> </tr> <tr> <td> <div class="G">Sayameva sāmaṁ manasābhisitto,</div> </td> </tr> <tr> <td> <div class="G">Diṭṭhī hi sā tassa tathā samattā”ti.</div> </td> </tr> </table> </div>
</div>
<div class="q" id="p_24Mn_1151"> <div class="divNumber">125.</div> <div class="p"> <table class="singleColumn"> <tr> <td> <div class="pN">1151</div> <div class="G"><span class="bold">Parassa ce hi vacasā nihīno,</span></div> </td> </tr> <tr> <td> <div class="G"><span class="bold">Tumo sahā hoti nihīnapañño;</span></div> </td> </tr> <tr> <td> <div class="G"><span class="bold">Atha ce sayaṁ vedagū hoti dhīro,</span></div> </td> </tr> <tr> <td> <div class="G"><span class="bold">Na koci bālo samaṇesu atthi.</span></div> </td> </tr> </table> </div>
</div>
<div class="q" id="p_24Mn_1152"> <div class="p">
<span class="pN">1152</span><span class="bold">Parassa ce hi vacasā nihīno</span>ti parassa ce vācāya vacanena ninditakāraṇā garahitakāraṇā upavaditakāraṇā paro bālo hoti hīno nihīno omako lāmako chatukko parittoti—  parassa ce hi vacasā nihīno. <span class="bold">Tumo sahā hoti nihīnapañño</span>ti. Sopi teneva sahā hoti hīnapañño nihīnapañño omakapañño lāmakapañño chatukkapañño parittapaññoti—  tumo sahā hoti nihīnapañño. </div>
</div>
<div class="q" id="p_24Mn_1153"> <div class="p">
<span class="pN">1153</span><span class="bold">Atha ce sayaṁ vedagū hoti dhīro</span>ti atha ce sayaṁ vedagū hoti dhīro paṇḍito paññavā buddhimā ñāṇī vibhāvī medhāvīti—  atha ce sayaṁ vedagū hoti dhīro. </div>
</div>
<div class="q" id="p_24Mn_1154"> <div class="p">
<span class="pN">1154</span><span class="bold">Na koci bālo samaṇesu atthī</span>ti. Samaṇesu na koci bālo hīno nihīno omako lāmako chatukko paritto atthi, sabbeva seṭṭhapaññā visiṭṭhapaññā pāmokkhapaññā uttamapaññā pavarapaññāti—  na koci bālo samaṇesu atthi. </div>
</div>
<div class="q" id="p_24Mn_1155"> <div class="p">
<span class="pN">1155</span>Tenāha bhagavā—  </div>
</div>
<div class="q" id="p_24Mn_1156"> <div class="p"> <table class="singleColumn"> <tr> <td> <div class="pN">1156</div> <div class="G">“Parassa ce hi vacasā nihīno,</div> </td> </tr> <tr> <td> <div class="G">Tumo sahā hoti nihīnapañño;</div> </td> </tr> <tr> <td> <div class="G">Atha ce sayaṁ vedagū hoti dhīro,</div> </td> </tr> <tr> <td> <div class="G">Na koci bālo samaṇesu atthī”ti.</div> </td> </tr> </table> </div>
</div>
<div class="q" id="p_24Mn_1157"> <div class="divNumber">126.</div> <div class="p"> <table class="singleColumn"> <tr> <td> <div class="pN">1157</div> <div class="G"><span class="bold">Aññaṁ ito yābhivadanti dhammaṁ,</span></div> </td> </tr> <tr> <td> <div class="G"><span class="bold">Aparaddhā suddhimakevalī te;</span></div> </td> </tr> <tr> <td> <div class="G"><span class="bold">Evampi titthyā puthuso vadanti,</span></div> </td> </tr> <tr> <td> <div class="G"><span class="bold">Sandiṭṭhirāgena hi tebhirattā.</span></div> </td> </tr> </table> </div>
</div>
<div class="q" id="p_24Mn_1158"> <div class="p">
<span class="pN">1158</span><span class="bold">Aññaṁ ito yābhivadanti dhammaṁ, aparaddhā suddhimakevalī te</span>ti. Ito aññaṁ dhammaṁ diṭṭhiṁ paṭipadaṁ maggaṁ ye abhivadanti, te suddhimaggaṁ visuddhimaggaṁ parisuddhimaggaṁ vodātamaggaṁ pariyodātamaggaṁ viraddhā aparaddhā khalitā galitā aññāya aparaddhā akevalī te, asamattā te, aparipuṇṇā te, hīnā nihīnā omakā lāmakā chatukkā parittāti—  aññaṁ ito yābhivadanti dhammaṁ, aparaddhā suddhimakevalī te. </div>
</div>
<div class="q" id="p_24Mn_1159"> <div class="p">
<span class="pN">1159</span><span class="bold">Evampi titthyā puthuso vadantī</span>ti. <span class="bold">Titthaṁ</span> vuccati diṭṭhigataṁ. Titthiyā vuccanti diṭṭhigatikā. Puthudiṭṭhiyā puthudiṭṭhigatāni vadanti kathenti bhaṇanti dīpayanti voharantīti—  evampi titthyā puthuso vadanti. </div>
</div>
<div class="q" id="p_24Mn_1160"> <div class="p">
<span class="pN">1160</span><span class="bold">Sandiṭṭhirāgena hi tebhirattā</span>ti. Sakāya diṭṭhiyā diṭṭhirāgena rattā abhirattāti—  sandiṭṭhirāgena hi tebhirattā. </div>
</div>
<div class="q" id="p_24Mn_1161"> <div class="p">
<span class="pN">1161</span>Tenāha bhagavā—  </div>
</div>
<div class="q" id="p_24Mn_1162"> <div class="p"> <table class="singleColumn"> <tr> <td> <div class="pN">1162</div> <div class="G">“Aññaṁ ito yābhivadanti dhammaṁ,</div> </td> </tr> <tr> <td> <div class="G">Aparaddhā suddhimakevalī te;</div> </td> </tr> <tr> <td> <div class="G">Evampi titthyā puthuso vadanti,</div> </td> </tr> <tr> <td> <div class="G">Sandiṭṭhirāgena hi tebhirattā”ti.</div> </td> </tr> </table> </div>
</div>
<div class="q" id="p_24Mn_1163"> <div class="divNumber">127.</div> <div class="p"> <table class="singleColumn"> <tr> <td> <div class="pN">1163</div> <div class="G"><span class="bold">Idheva suddhiṁ iti vādayanti,</span></div> </td> </tr> <tr> <td> <div class="G"><span class="bold">Nāññesu dhammesu visuddhimāhu;</span></div> </td> </tr> <tr> <td> <div class="G"><span class="bold">Evampi titthyā puthuso niviṭṭhā,</span></div> </td> </tr> <tr> <td> <div class="G"><span class="bold">Sakāyane tattha daḷhaṁ vadānā.</span></div> </td> </tr> </table> </div>
</div>
<div class="q" id="p_24Mn_1164"> <div class="p">
<span class="pN">1164</span><span class="bold">Idheva suddhiṁ iti vādayantī</span>ti. Idha suddhiṁ visuddhiṁ parisuddhiṁ, muttiṁ vimuttiṁ parimuttiṁ vadanti kathenti bhaṇanti dīpayanti voharanti. “Sassato loko, idameva saccaṁ moghamaññan”ti idha suddhiṁ visuddhiṁ parisuddhiṁ, muttiṁ vimuttiṁ parimuttiṁ vadanti kathenti bhaṇanti dīpayanti voharanti. “Asassato loko…pe…  neva hoti na na hoti tathāgato paraṁ maraṇā, idameva saccaṁ moghamaññan”ti idha suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharantīti—  idheva suddhiṁ iti vādayanti. </div>
</div>
<div class="q" id="p_24Mn_1165"> <div class="p">
<span class="pN">1165</span><span class="bold">Nāññesu dhammesu visuddhimāhū</span>ti. Attano satthāraṁ dhammakkhānaṁ gaṇaṁ diṭṭhiṁ paṭipadaṁ maggaṁ ṭhapetvā sabbe paravāde khipanti ukkhipanti parikkhipanti. “So satthā na sabbaññū, dhammo na svākkhāto, gaṇo na suppaṭipanno, diṭṭhi na bhaddikā, paṭipadā na supaññattā, maggo na niyyāniko, natthettha suddhi vā visuddhi vā parisuddhi vā, mutti vā vimutti vā parimutti vā, natthettha sujjhanti vā visujjhanti vā parisujjhanti vā, muccanti vā vimuccanti vā parimuccanti vā hīnā nihīnā omakā lāmakā chatukkā parittā”ti, evamāhaṁsu evaṁ kathenti evaṁ bhaṇanti evaṁ dīpayanti evaṁ voharantīti—  nāññesu dhammesu visuddhimāhu. </div>
</div>
<div class="q" id="p_24Mn_1166"> <div class="p">
<span class="pN">1166</span><span class="bold">Evampi titthyā puthuso niviṭṭhā</span>ti. Titthaṁ vuccati diṭṭhigataṁ. Titthiyā vuccanti diṭṭhigatikā. Puthudiṭṭhiyā puthudiṭṭhigatesu niviṭṭhā patiṭṭhitā allīnā upagatā ajjhositā adhimuttāti—  evampi titthyā puthuso niviṭṭhā. </div>
</div>
<div class="q" id="p_24Mn_1167"> <div class="p">
<span class="pN">1167</span><span class="bold">Sakāyane tattha daḷhaṁ vadānā</span>ti. Dhammo sakāyanaṁ, diṭṭhi sakāyanaṁ, paṭipadā sakāyanaṁ, maggo sakāyanaṁ, sakāyane daḷhavādā thiravādā balikavādā avaṭṭhitavādāti—  sakāyane tattha daḷhaṁ vadānā. </div>
</div>
<div class="q" id="p_24Mn_1168"> <div class="p">
<span class="pN">1168</span>Tenāha bhagavā—  </div>
</div>
<div class="q" id="p_24Mn_1169"> <div class="p"> <table class="singleColumn"> <tr> <td> <div class="pN">1169</div> <div class="G">“Idheva suddhiṁ iti vādayanti,</div> </td> </tr> <tr> <td> <div class="G">Nāññesu dhammesu visuddhimāhu;</div> </td> </tr> <tr> <td> <div class="G">Evampi titthyā puthuso niviṭṭhā,</div> </td> </tr> <tr> <td> <div class="G">Sakāyane tattha daḷhaṁ vadānā”ti.</div> </td> </tr> </table> </div>
</div>
<div class="q" id="p_24Mn_1170"> <div class="divNumber">128.</div> <div class="p"> <table class="singleColumn"> <tr> <td> <div class="pN">1170</div> <div class="G"><span class="bold">Sakāyane vāpi daḷhaṁ vadāno,</span></div> </td> </tr> <tr> <td> <div class="G"><span class="bold">Kamettha bāloti paraṁ daheyya;</span></div> </td> </tr> <tr> <td> <div class="G"><span class="bold">Sayaṁva so medhagamāvaheyya,</span></div> </td> </tr> <tr> <td> <div class="G"><span class="bold">Paraṁ vadaṁ bālamasuddhidhammaṁ.</span></div> </td> </tr> </table> </div>
</div>
<div class="q" id="p_24Mn_1171"> <div class="p">
<span class="pN">1171</span><span class="bold">Sakāyane vāpi daḷhaṁ vadāno</span>ti. Dhammo sakāyanaṁ, diṭṭhi sakāyanaṁ, paṭipadā sakāyanaṁ, maggo sakāyanaṁ, sakāyane daḷhavādo thiravādo balikavādo avaṭṭhitavādoti—  sakāyane vāpi daḷhaṁ vadāno. </div>
</div>
<div class="q" id="p_24Mn_1172"> <div class="p">
<span class="pN">1172</span><span class="bold">Kamettha bāloti paraṁ daheyyā</span>ti. <span class="bold">Etthā</span>ti sakāya diṭṭhiyā sakāya khantiyā sakāya ruciyā sakāya laddhiyā paraṁ bālato hīnato nihīnato omakato lāmakato chatukkato parittato kaṁ daheyya kaṁ passeyya kaṁ dakkheyya kaṁ olokeyya kaṁ nijjhāyeyya kaṁ upaparikkheyyāti—  kamettha bāloti paraṁ daheyya. </div>
</div>
<div class="q" id="p_24Mn_1173"> <div class="p">
<span class="pN">1173</span><span class="bold">Sayaṁva so medhagamāvaheyya, paraṁ vadaṁ bālamasuddhidhamman</span>ti. Paro bālo hīno nihīno omako lāmako chatukko paritto asuddhidhammo avisuddhidhammo aparisuddhidhammo avodātadhammoti—  evaṁ vadanto evaṁ kathento evaṁ bhaṇanto evaṁ dīpayanto evaṁ voharanto sayameva kalahaṁ bhaṇḍanaṁ viggahaṁ vivādaṁ medhagaṁ āvaheyya samāvaheyya āhareyya samāhareyya ākaḍḍheyya samākaḍḍheyya gaṇheyya parāmaseyya abhiniviseyyāti—  sayaṁva so medhagamāvaheyya paraṁ vadaṁ bālamasuddhidhammaṁ. </div>
</div>
<div class="q" id="p_24Mn_1174"> <div class="p">
<span class="pN">1174</span>Tenāha bhagavā—  </div>
</div>
<div class="q" id="p_24Mn_1175"> <div class="p"> <table class="singleColumn"> <tr> <td> <div class="pN">1175</div> <div class="G">“Sakāyane vāpi daḷhaṁ vadāno,</div> </td> </tr> <tr> <td> <div class="G">Kamettha bāloti paraṁ daheyya;</div> </td> </tr> <tr> <td> <div class="G">Sayaṁva so medhagamāvaheyya,</div> </td> </tr> <tr> <td> <div class="G">Paraṁ vadaṁ bālamasuddhidhamman”ti.</div> </td> </tr> </table> </div>
</div>
<div class="q" id="p_24Mn_1176"> <div class="divNumber">129.</div> <div class="p"> <table class="singleColumn"> <tr> <td> <div class="pN">1176</div> <div class="G"><span class="bold">Vinicchaye ṭhatvā sayaṁ pamāya,</span></div> </td> </tr> <tr> <td> <div class="G"><span class="bold">Uddhaṁsa lokasmiṁ vivādameti;</span></div> </td> </tr> <tr> <td> <div class="G"><span class="bold">Hitvāna sabbāni vinicchayāni,</span></div> </td> </tr> <tr> <td> <div class="G"><span class="bold">Na medhagaṁ kubbati jantu loke.</span></div> </td> </tr> </table> </div>
</div>
<div class="q" id="p_24Mn_1177"> <div class="p">
<span class="pN">1177</span><span class="bold">Vinicchaye ṭhatvā sayaṁ pamāyā</span>ti. Vinicchayā vuccanti dvāsaṭṭhi diṭṭhigatāni. Vinicchayadiṭṭhiyā ṭhatvā patiṭṭhahitvā gaṇhitvā parāmasitvā abhinivisitvāti vinicchaye ṭhatvā. <span class="bold">Sayaṁ pamāyā</span>ti sayaṁ pamāya paminitvā. “Ayaṁ satthā sabbaññū”ti sayaṁ pamāya paminitvā, “ayaṁ dhammo svākkhāto…  ayaṁ gaṇo suppaṭipanno…  ayaṁ diṭṭhi bhaddikā…  ayaṁ paṭipadā supaññattā…  ayaṁ maggo niyyāniko”ti sayaṁ pamāya paminitvāti—  vinicchaye ṭhatvā sayaṁ pamāya. </div>
</div>
<div class="q" id="p_24Mn_1178"> <div class="p">
<span class="pN">1178</span><span class="bold">Uddhaṁsa lokasmiṁ vivādametī</span>ti. Uddhaṁso vuccati anāgataṁ. Attano vādaṁ uddhaṁ ṭhapetvā sayameva kalahaṁ bhaṇḍanaṁ viggahaṁ vivādaṁ medhagaṁ eti upeti upagacchati gaṇhāti parāmasati abhinivisatīti. Evampi uddhaṁsa lokasmiṁ vivādameti. Atha vā aññena uddhaṁ vādena saddhiṁ kalahaṁ karoti bhaṇḍanaṁ karoti viggahaṁ karoti vivādaṁ karoti medhagaṁ karoti—  “na tvaṁ imaṁ dhammavinayaṁ ājānāsi…pe…  nibbeṭhehi vā sace pahosī”ti. Evampi uddhaṁsa lokasmiṁ vivādameti. </div>
</div>
<div class="q" id="p_24Mn_1179"> <div class="p">
<span class="pN">1179</span><span class="bold">Hitvāna sabbāni vinicchayānī</span>ti. Vinicchayā vuccanti dvāsaṭṭhi diṭṭhigatāni. Diṭṭhivinicchayā sabbe vinicchaye hitvā cajitvā pariccajitvā jahitvā pajahitvā vinodetvā byantiṁ karitvā anabhāvaṁ gametvāti—  hitvāna sabbāni vinicchayāni. </div>
</div>
<div class="q" id="p_24Mn_1180"> <div class="p">
<span class="pN">1180</span><span class="bold">Na medhagaṁ kubbati jantu loke</span>ti. Na kalahaṁ karoti, na bhaṇḍanaṁ karoti, na viggahaṁ karoti, na vivādaṁ karoti, na medhagaṁ karoti. Vuttañhetaṁ bhagavatā—  “evaṁ vimuttacitto kho, aggivessana, bhikkhu na kenaci saṁvadati, na kenaci vivadati, yañca loke vuttaṁ tena ca voharati aparāmasan”ti. <span class="bold">Jantū</span>ti satto naro mānavo poso puggalo jīvo jāgu jantu indagu manujo. <span class="bold">Loke</span>ti apāyaloke…pe…  āyatanaloketi—  na medhagaṁ kubbati jantu loketi. </div>
</div>
<div class="q" id="p_24Mn_1181"> <div class="p">
<span class="pN">1181</span>Tenāha bhagavā—  </div>
</div>
<div class="q" id="p_24Mn_1182"> <div class="p"> <table class="singleColumn"> <tr> <td> <div class="pN">1182</div> <div class="G">“Vinicchaye ṭhatvā sayaṁ pamāya,</div> </td> </tr> <tr> <td> <div class="G">Uddhaṁsa lokasmiṁ vivādameti;</div> </td> </tr> <tr> <td> <div class="G">Hitvāna sabbāni vinicchayāni,</div> </td> </tr> <tr> <td> <div class="G">Na medhagaṁ kubbati jantu loke”ti.</div> </td> </tr> </table> </div>
</div>
<div class="CENTER" id="p_24Mn_1183">
<span class="pN">1183</span>Cūḷabyūhasuttaniddeso dvādasamo.</div>
</html>
