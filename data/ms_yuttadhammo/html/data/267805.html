<html>
<div class="i">1.6 Jarāsuttaniddesa</div>
<div class="h">Aṭṭhakavagga</div>
<div class="h">Jarāsuttaniddesa</div>
<div class="q" id="p_24Mn_415"> <div class="p">
<span class="pN">415</span>Atha jarāsuttaniddesaṁ vakkhati— </div>
</div>
<div class="q" id="p_24Mn_416"> <div class="divNumber">39.</div> <div class="p"> <table class="singleColumn"> <tr> <td> <div class="pN">416</div> <div class="G"><span class="bold">Appaṁ vata jīvitaṁ idaṁ,</span></div> </td> </tr> <tr> <td> <div class="G"><span class="bold">Oraṁ vassasatāpi miyyati;</span></div> </td> </tr> <tr> <td> <div class="G"><span class="bold">Yo cepi aticca jīvati,</span></div> </td> </tr> <tr> <td> <div class="G"><span class="bold">Atha kho so jarasāpi miyyati.</span></div> </td> </tr> </table> </div>
</div>
<div class="q" id="p_24Mn_417"> <div class="p">
<span class="pN">417</span><span class="bold">Appaṁ vata jīvitaṁ idan</span>ti. <span class="bold">Jīvitan</span>ti āyu ṭhiti yapanā yāpanā iriyanā vattanā pālanā jīvitaṁ jīvitindriyaṁ. Api ca dvīhi kāraṇehi appakaṁ jīvitaṁ thokaṁ jīvitaṁ— ṭhitiparittatāya vā appakaṁ jīvitaṁ, sarasaparittatāya vā appakaṁ jīvitaṁ. Kathaṁ ṭhitiparittatāya vā appakaṁ jīvitaṁ? Atīte cittakkhaṇe jīvittha, na jīvati na jīvissati; anāgate cittakkhaṇe jīvissati, na jīvati na jīvittha; paccuppanne cittakkhaṇe jīvati, na jīvittha na jīvissati. </div>
</div>
<div class="q" id="p_24Mn_418"> <div class="p"> <table class="singleColumn"> <tr> <td> <div class="pN">418</div> <div class="G">“Jīvitaṁ attabhāvo ca,</div> </td> </tr> <tr> <td> <div class="G">sukhadukkhā ca kevalā;</div> </td> </tr> <tr> <td> <div class="G">Ekacittasamāyuttā,</div> </td> </tr> <tr> <td> <div class="G">lahuso vattate khaṇo.</div> </td> </tr> </table> </div>
</div>
<div class="q" id="p_24Mn_419"> <div class="p"> <table class="singleColumn"> <tr> <td> <div class="pN">419</div> <div class="G">Cullāsītisahassāni,</div> </td> </tr> <tr> <td> <div class="G">kappā tiṭṭhanti ye marū;</div> </td> </tr> <tr> <td> <div class="G">Na tveva tepi jīvanti,</div> </td> </tr> <tr> <td> <div class="G">dvīhi cittehi saṁyutā.</div> </td> </tr> </table> </div>
</div>
<div class="q" id="p_24Mn_420"> <div class="p"> <table class="singleColumn"> <tr> <td> <div class="pN">420</div> <div class="G">Ye niruddhā marantassa,</div> </td> </tr> <tr> <td> <div class="G">tiṭṭhamānassa vā idha;</div> </td> </tr> <tr> <td> <div class="G">Sabbepi sadisā khandhā,</div> </td> </tr> <tr> <td> <div class="G">gatā appaṭisandhikā.</div> </td> </tr> </table> </div>
</div>
<div class="q" id="p_24Mn_421"> <div class="p"> <table class="singleColumn"> <tr> <td> <div class="pN">421</div> <div class="G">Anantarā ca ye bhaggā,</div> </td> </tr> <tr> <td> <div class="G">ye ca bhaggā anāgatā;</div> </td> </tr> <tr> <td> <div class="G">Tadantare niruddhānaṁ,</div> </td> </tr> <tr> <td> <div class="G">vesamaṁ natthi lakkhaṇe.</div> </td> </tr> </table> </div>
</div>
<div class="q" id="p_24Mn_422"> <div class="p"> <table class="singleColumn"> <tr> <td> <div class="pN">422</div> <div class="G">Anibbattena na jāto,</div> </td> </tr> <tr> <td> <div class="G">paccuppannena jīvati;</div> </td> </tr> <tr> <td> <div class="G">Cittabhaggā mato loko,</div> </td> </tr> <tr> <td> <div class="G">paññatti paramatthiyā.</div> </td> </tr> </table> </div>
</div>
<div class="q" id="p_24Mn_423"> <div class="p"> <table class="singleColumn"> <tr> <td> <div class="pN">423</div> <div class="G">Yathā ninnā pavattanti,</div> </td> </tr> <tr> <td> <div class="G">chandena pariṇāmitā;</div> </td> </tr> <tr> <td> <div class="G">Acchinnadhārā vattanti,</div> </td> </tr> <tr> <td> <div class="G">saḷāyatanapaccayā.</div> </td> </tr> </table> </div>
</div>
<div class="q" id="p_24Mn_424"> <div class="p"> <table class="singleColumn"> <tr> <td> <div class="pN">424</div> <div class="G">Anidhānagatā bhaggā,</div> </td> </tr> <tr> <td> <div class="G">puñjo natthi anāgate;</div> </td> </tr> <tr> <td> <div class="G">Nibbattā ye ca tiṭṭhanti,</div> </td> </tr> <tr> <td> <div class="G">āragge sāsapūpamā.</div> </td> </tr> </table> </div>
</div>
<div class="q" id="p_24Mn_425"> <div class="p"> <table class="singleColumn"> <tr> <td> <div class="pN">425</div> <div class="G">Nibbattānañca dhammānaṁ,</div> </td> </tr> <tr> <td> <div class="G">bhaṅgo nesaṁ purakkhato;</div> </td> </tr> <tr> <td> <div class="G">Palokadhammā tiṭṭhanti,</div> </td> </tr> <tr> <td> <div class="G">purāṇehi amissitā.</div> </td> </tr> </table> </div>
</div>
<div class="q" id="p_24Mn_426"> <div class="p"> <table class="singleColumn"> <tr> <td> <div class="pN">426</div> <div class="G">Adassanato āyanti,</div> </td> </tr> <tr> <td> <div class="G">bhaṅgā gacchantyadassanaṁ;</div> </td> </tr> <tr> <td> <div class="G">Vijjuppādova ākāse,</div> </td> </tr> <tr> <td> <div class="G">uppajjanti vayanti cā”ti.</div> </td> </tr> </table> </div>
</div>
<div class="q" id="p_24Mn_427"> <div class="p">
<span class="pN">427</span>Evaṁ ṭhitiparittatāya appakaṁ jīvitaṁ. </div>
</div>
<div class="q" id="p_24Mn_428"> <div class="p">
<span class="pN">428</span>Kathaṁ sarasaparittatāya appakaṁ jīvitaṁ? Assāsūpanibaddhaṁ jīvitaṁ, passāsūpanibaddhaṁ jīvitaṁ, assāsapassāsūpanibaddhaṁ jīvitaṁ, mahābhūtūpanibaddhaṁ jīvitaṁ, kabaḷīkārāhārūpanibaddhaṁ jīvitaṁ, usmūpanibaddhaṁ jīvitaṁ, viññāṇūpanibaddhaṁ jīvitaṁ. Mūlampi imesaṁ dubbalaṁ, pubbahetūpi imesaṁ dubbalā, ye paccayā tepi dubbalā, yepi pabhāvikā tepi dubbalā, sahabhūpi imesaṁ dubbalā, sampayogāpi imesaṁ dubbalā, sahajāpi imesaṁ dubbalā, yāpi payojikā sāpi dubbalā. Aññamaññaṁ ime niccadubbalā, aññamaññaṁ anavaṭṭhitā ime. Aññamaññaṁ paripātayanti ime, aññamaññassa hi natthi tāyitā, na cāpi ṭhapenti aññamaññaṁ ime. Yopi nibbattako so na vijjati. </div>
</div>
<div class="q" id="p_24Mn_429"> <div class="p"> <table class="singleColumn"> <tr> <td> <div class="pN">429</div> <div class="G">“Na ca kenaci koci hāyati,</div> </td> </tr> <tr> <td> <div class="G">Gandhabbā ca ime hi sabbaso;</div> </td> </tr> <tr> <td> <div class="G">Purimehi pabhāvikā ime,</div> </td> </tr> <tr> <td> <div class="G">Yepi pabhāvikā te pure matā;</div> </td> </tr> <tr> <td> <div class="G">Purimāpi ca pacchimāpi ca,</div> </td> </tr> <tr> <td> <div class="G">Aññamaññaṁ na kadāci maddasaṁsū”ti.</div> </td> </tr> </table> </div>
</div>
<div class="q" id="p_24Mn_430"> <div class="p">
<span class="pN">430</span>Evaṁ sarasaparittatāya appakaṁ jīvitaṁ. </div>
</div>
<div class="q" id="p_24Mn_431"> <div class="p">
<span class="pN">431</span>Api ca cātumahārājikānaṁ devānaṁ jīvitaṁ upādāya manussānaṁ appakaṁ jīvitaṁ parittaṁ jīvitaṁ thokaṁ jīvitaṁ khaṇikaṁ jīvitaṁ lahukaṁ jīvitaṁ ittaraṁ jīvitaṁ anaddhanīyaṁ jīvitaṁ naciraṭṭhitikaṁ jīvitaṁ. Tāvatiṁsānaṁ devānaṁ…pe… yāmānaṁ devānaṁ… tusitānaṁ devānaṁ… nimmānaratīnaṁ devānaṁ… paranimmitavasavattīnaṁ devānaṁ… brahmakāyikānaṁ devānaṁ jīvitaṁ upādāya manussānaṁ appakaṁ jīvitaṁ parittaṁ jīvitaṁ thokaṁ jīvitaṁ khaṇikaṁ jīvitaṁ lahukaṁ jīvitaṁ ittaraṁ jīvitaṁ anaddhanīyaṁ jīvitaṁ naciraṭṭhitikaṁ jīvitaṁ. Vuttañhetaṁ bhagavatā— “appamidaṁ, bhikkhave, manussānaṁ āyu, gamaniyo samparāyo, mantāya boddhabbaṁ, kattabbaṁ kusalaṁ, caritabbaṁ brahmacariyaṁ, natthi jātassa amaraṇaṁ. Yo, bhikkhave, ciraṁ jīvati, so vassasataṁ appaṁ vā bhiyyo. </div>
</div>
<div class="q" id="p_24Mn_432"> <div class="p"> <table class="singleColumn"> <tr> <td> <div class="pN">432</div> <div class="G">Appamāyu manussānaṁ,</div> </td> </tr> <tr> <td> <div class="G">hīḷeyya naṁ suporiso;</div> </td> </tr> <tr> <td> <div class="G">Careyyādittasīsova,</div> </td> </tr> <tr> <td> <div class="G">natthi maccussanāgamo.</div> </td> </tr> </table> </div>
</div>
<div class="q" id="p_24Mn_433"> <div class="p"> <table class="singleColumn"> <tr> <td> <div class="pN">433</div> <div class="G">Accayanti ahorattā,</div> </td> </tr> <tr> <td> <div class="G">jīvitaṁ uparujjhati;</div> </td> </tr> <tr> <td> <div class="G">Āyu khiyyati maccānaṁ,</div> </td> </tr> <tr> <td> <div class="G">kunnadīnaṁva odakan”ti.</div> </td> </tr> </table> </div>
</div>
<div class="q" id="p_24Mn_434"> <div class="p">
<span class="pN">434</span>Appaṁ vata jīvitaṁ idaṁ. </div>
</div>
<div class="q" id="p_24Mn_435"> <div class="p">
<span class="pN">435</span><span class="bold">Oraṁ vassasatāpi miyyatī</span>ti. Kalalakālepi cavati marati antaradhāyati vippalujjati, abbudakālepi cavati marati antaradhāyati vippalujjati, pesikālepi cavati marati antaradhāyati vippalujjati, ghanakālepi cavati marati antaradhāyati vippalujjati, pasākhakālepi cavati marati antaradhāyati vippalujjati, jātamattopi cavati marati antaradhāyati vippalujjati, sūtigharepi cavati marati antaradhāyati vippalujjati, addhamāsikopi cavati marati antaradhāyati vippalujjati, māsikopi cavati marati antaradhāyati vippalujjati, dvemāsikopi… temāsikopi… catumāsikopi… pañcamāsikopi cavati marati antaradhāyati vippalujjati, chamāsikopi… sattamāsikopi… aṭṭhamāsikopi… navamāsikopi… dasamāsikopi… saṁvaccharikopi cavati marati antaradhāyati vippalujjati, dvevassikopi… tivassikopi… catuvassikopi… pañcavassikopi… chavassikopi… sattavassikopi… aṭṭhavassikopi… navavassikopi… dasavassikopi… vīsativassikopi… tiṁsavassikopi… cattārīsavassikopi… paññāsavassikopi… saṭṭhivassikopi… sattativassikopi… asītivassikopi… navutivassikopi cavati marati antaradhāyati vippalujjatīti— oraṁ vassasatāpi miyyati. </div>
</div>
<div class="q" id="p_24Mn_436"> <div class="p">
<span class="pN">436</span><span class="bold">Yo cepi aticca jīvatī</span>ti. Yo vassasataṁ atikkamitvā jīvati so ekaṁ vā vassaṁ jīvati, dve vā vassāni jīvati, tīṇi vā vassāni jīvati, cattāri vā vassāni jīvati, pañca vā vassāni jīvati…pe… dasa vā vassāni jīvati, vīsati vā vassāni jīvati, tiṁsaṁ vā vassāni jīvati, cattārīsaṁ vā vassāni jīvatīti— yo cepi aticca jīvati. <span class="bold">Atha kho so jarasāpi miyyatī</span>ti. Yadā jiṇṇo hoti vuddho mahallako addhagato vayoanuppatto khaṇḍadanto palitakeso vilūnaṁ khalitasiro valinaṁ tilakāhatagatto vaṅko bhoggo daṇḍaparāyano, so jarāyapi cavati marati antaradhāyati vippalujjati, natthi maraṇamhā mokkho. </div>
</div>
<div class="q" id="p_24Mn_437"> <div class="p"> <table class="singleColumn"> <tr> <td> <div class="pN">437</div> <div class="G">“Phalānamiva pakkānaṁ,</div> </td> </tr> <tr> <td> <div class="G">pāto patanato bhayaṁ;</div> </td> </tr> <tr> <td> <div class="G">Evaṁ jātāna maccānaṁ,</div> </td> </tr> <tr> <td> <div class="G">niccaṁ maraṇato bhayaṁ.</div> </td> </tr> </table> </div>
</div>
<div class="q" id="p_24Mn_438"> <div class="p"> <table class="singleColumn"> <tr> <td> <div class="pN">438</div> <div class="G">Yathāpi kumbhakārassa,</div> </td> </tr> <tr> <td> <div class="G">kataṁ mattikabhājanaṁ;</div> </td> </tr> <tr> <td> <div class="G">Sabbaṁ bhedanapariyantaṁ,</div> </td> </tr> <tr> <td> <div class="G">evaṁ maccāna jīvitaṁ.</div> </td> </tr> </table> </div>
</div>
<div class="q" id="p_24Mn_439"> <div class="p"> <table class="singleColumn"> <tr> <td> <div class="pN">439</div> <div class="G">Daharā ca mahantā ca,</div> </td> </tr> <tr> <td> <div class="G">ye bālā ye ca paṇḍitā;</div> </td> </tr> <tr> <td> <div class="G">Sabbe maccuvasaṁ yanti,</div> </td> </tr> <tr> <td> <div class="G">sabbe maccuparāyanā.</div> </td> </tr> </table> </div>
</div>
<div class="q" id="p_24Mn_440"> <div class="p"> <table class="singleColumn"> <tr> <td> <div class="pN">440</div> <div class="G">Tesaṁ maccuparetānaṁ,</div> </td> </tr> <tr> <td> <div class="G">gacchataṁ paralokato;</div> </td> </tr> <tr> <td> <div class="G">Na pitā tāyate puttaṁ,</div> </td> </tr> <tr> <td> <div class="G">ñātī vā pana ñātake.</div> </td> </tr> </table> </div>
</div>
<div class="q" id="p_24Mn_441"> <div class="p"> <table class="singleColumn"> <tr> <td> <div class="pN">441</div> <div class="G">Pekkhataññeva ñātīnaṁ,</div> </td> </tr> <tr> <td> <div class="G">passa lālappataṁ puthu;</div> </td> </tr> <tr> <td> <div class="G">Ekamekova maccānaṁ,</div> </td> </tr> <tr> <td> <div class="G">govajjho viya niyyati;</div> </td> </tr> <tr> <td> <div class="G">Evamabbhāhato loko,</div> </td> </tr> <tr> <td> <div class="G">maccunā ca jarāya cā”ti.</div> </td> </tr> </table> </div>
</div>
<div class="q" id="p_24Mn_442"> <div class="p">
<span class="pN">442</span>Atha kho so jarasāpi miyyati. </div>
</div>
<div class="q" id="p_24Mn_443"> <div class="p">
<span class="pN">443</span>Tenāha bhagavā— </div>
</div>
<div class="q" id="p_24Mn_444"> <div class="p"> <table class="singleColumn"> <tr> <td> <div class="pN">444</div> <div class="G">“Appaṁ vata jīvitaṁ idaṁ,</div> </td> </tr> <tr> <td> <div class="G">Oraṁ vassasatāpi miyyati;</div> </td> </tr> <tr> <td> <div class="G">Yo cepi aticca jīvati,</div> </td> </tr> <tr> <td> <div class="G">Atha kho so jarasāpi miyyatī”ti.</div> </td> </tr> </table> </div>
</div>
<div class="q" id="p_24Mn_445"> <div class="divNumber">40.</div> <div class="p"> <table class="singleColumn"> <tr> <td> <div class="pN">445</div> <div class="G"><span class="bold">Socanti janā mamāyite,</span></div> </td> </tr> <tr> <td> <div class="G"><span class="bold">Na hi santi niccā pariggahā;</span></div> </td> </tr> <tr> <td> <div class="G"><span class="bold">Vinābhāvaṁ santamevidaṁ,</span></div> </td> </tr> <tr> <td> <div class="G"><span class="bold">Iti disvā nāgāramāvase.</span></div> </td> </tr> </table> </div>
</div>
<div class="q" id="p_24Mn_446"> <div class="p">
<span class="pN">446</span><span class="bold">Socanti janā mamāyite</span>ti. <span class="bold">Janā</span>ti khattiyā ca brāhmaṇā ca vessā ca suddā ca gahaṭṭhā ca pabbajitā ca devā ca manussā ca. <span class="bold">Mamattā</span>ti dve mamattā— taṇhāmamattañca diṭṭhimamattañca…pe… idaṁ taṇhāmamattaṁ…pe… idaṁ diṭṭhimamattaṁ. Mamāyitaṁ vatthuṁ acchedasaṅkinopi socanti, acchijjantepi socanti, acchinnepi socanti. Mamāyitaṁ vatthuṁ vipariṇāmasaṅkinopi socanti, vipariṇāmantepi socanti, vipariṇatepi socanti kilamanti paridevanti urattāḷiṁ kandanti sammohaṁ āpajjantīti— socanti janā mamāyite. </div>
</div>
<div class="q" id="p_24Mn_447"> <div class="p">
<span class="pN">447</span><span class="bold">Na hi santi niccā pariggahā</span>ti. Dve pariggahā— taṇhāpariggaho ca diṭṭhipariggaho ca…pe… ayaṁ taṇhāpariggaho…pe… ayaṁ diṭṭhipariggaho. Taṇhāpariggaho anicco saṅkhato paṭiccasamuppanno khayadhammo vayadhammo virāgadhammo nirodhadhammo vipariṇāmadhammo. Diṭṭhipariggahopi anicco saṅkhato paṭiccasamuppanno khayadhammo vayadhammo virāgadhammo nirodhadhammo vipariṇāmadhammo. Vuttañhetaṁ bhagavatā— “passatha no tumhe, bhikkhave, taṁ pariggahaṁ yvāyaṁ pariggaho nicco dhuvo sassato avipariṇāmadhammo sassatisamaṁ tatheva tiṭṭheyyā”ti? “No hetaṁ, bhante”. “Sādhu, bhikkhave. Ahampi kho taṁ, bhikkhave, pariggahaṁ na samanupassāmi, yvāyaṁ pariggaho nicco dhuvo sassato avipariṇāmadhammo sassatisamaṁ tatheva tiṭṭheyyā”ti. Pariggahā niccā dhuvā sassatā avipariṇāmadhammā natthi na santi na saṁvijjanti na labbhantīti— na hi santi niccā pariggahā. </div>
</div>
<div class="q" id="p_24Mn_448"> <div class="p">
<span class="pN">448</span><span class="bold">Vinābhāvaṁ santamevidan</span>ti. Nānābhāve vinābhāve aññathābhāve sante saṁvijjamāne upalabbhiyamāne. Vuttañhetaṁ bhagavatā — “alaṁ, ānanda. Mā soci mā paridevi. Nanu etaṁ, ānanda, mayā paṭikacceva akkhātaṁ— ‘sabbeheva piyehi manāpehi nānābhāvo vinābhāvo aññathābhāvo. Taṁ kutettha, ānanda, labbhā— yaṁ taṁ jātaṁ bhūtaṁ saṅkhataṁ palokadhammaṁ taṁ vata mā palujjī’ti. Netaṁ ṭhānaṁ vijjati. Purimānaṁ purimānaṁ khandhānaṁ dhātūnaṁ āyatanānaṁ vipariṇāmaññathābhāvā pacchimā pacchimā khandhā ca dhātuyo ca āyatanāni ca pavattantī”ti— vinābhāvaṁ santamevidaṁ. </div>
</div>
<div class="q" id="p_24Mn_449"> <div class="p">
<span class="pN">449</span><span class="bold">Iti disvā nāgāramāvase</span>ti. <span class="bold">Itī</span>ti padasandhi padasaṁsaggo padapāripūrī akkharasamavāyo byañjanasiliṭṭhatā padānupubbatā metaṁ. <span class="bold">Itī</span>ti iti disvā passitvā tulayitvā tīrayitvā vibhāvayitvā vibhūtaṁ katvā mamattesūti— iti disvā. <span class="bold">Nāgāramāvase</span>ti sabbaṁ gharāvāsapalibodhaṁ chinditvā puttadārapalibodhaṁ chinditvā ñātipalibodhaṁ chinditvā mittāmaccapalibodhaṁ chinditvā sannidhipalibodhaṁ chinditvā kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajitvā akiñcanabhāvaṁ upagantvā eko careyya vihareyya iriyeyya vatteyya pāleyya yapeyya yāpeyyāti— iti disvā nāgāramāvase. </div>
</div>
<div class="q" id="p_24Mn_450"> <div class="p">
<span class="pN">450</span>Tenāha bhagavā— </div>
</div>
<div class="q" id="p_24Mn_451"> <div class="p"> <table class="singleColumn"> <tr> <td> <div class="pN">451</div> <div class="G">“Socanti janā mamāyite,</div> </td> </tr> <tr> <td> <div class="G">Na hi santi niccā pariggahā;</div> </td> </tr> <tr> <td> <div class="G">Vinābhāvaṁ santamevidaṁ,</div> </td> </tr> <tr> <td> <div class="G">Iti disvā nāgāramāvase”ti.</div> </td> </tr> </table> </div>
</div>
<div class="q" id="p_24Mn_452"> <div class="divNumber">41.</div> <div class="p"> <table class="singleColumn"> <tr> <td> <div class="pN">452</div> <div class="G"><span class="bold">Maraṇenapi taṁ pahīyati,</span></div> </td> </tr> <tr> <td> <div class="G"><span class="bold">Yaṁ puriso mamidanti maññati;</span></div> </td> </tr> <tr> <td> <div class="G"><span class="bold">Etampi viditvāna paṇḍito,</span></div> </td> </tr> <tr> <td> <div class="G"><span class="bold">Na mamattāya nametha māmako.</span></div> </td> </tr> </table> </div>
</div>
<div class="q" id="p_24Mn_453"> <div class="p">
<span class="pN">453</span><span class="bold">Maraṇenapi taṁ pahīyatī</span>ti. <span class="bold">Maraṇan</span>ti yā tesaṁ tesaṁ sattānaṁ tamhā tamhā sattanikāyā cuti cavanatā bhedo antaradhānaṁ maccumaraṇaṁ kālaṁkiriyā khandhānaṁ bhedo kaḷevarassa nikkhepo jīvitindriyassupacchedo. <span class="bold">Tan</span>ti rūpagataṁ vedanāgataṁ saññāgataṁ saṅkhāragataṁ viññāṇagataṁ. <span class="bold">Pahīyatī</span>ti pahīyati jahīyati vijahīyati antaradhāyati vippalujjati. Bhāsitampi hetaṁ— </div>
</div>
<div class="q" id="p_24Mn_454"> <div class="p"> <table class="singleColumn"> <tr> <td> <div class="pN">454</div> <div class="G">“Pubbeva maccaṁ vijahanti bhogā,</div> </td> </tr> <tr> <td> <div class="G">Maccova ne pubbataraṁ jahāti;</div> </td> </tr> <tr> <td> <div class="G">Asassatā bhogino kāmakāmī,</div> </td> </tr> <tr> <td> <div class="G">Tasmā na socāmahaṁ sokakāle.</div> </td> </tr> </table> </div>
</div>
<div class="q" id="p_24Mn_455"> <div class="p"> <table class="singleColumn"> <tr> <td> <div class="pN">455</div> <div class="G">Udeti āpūrati veti cando,</div> </td> </tr> <tr> <td> <div class="G">Atthaṁ tapetvāna paleti sūriyo;</div> </td> </tr> <tr> <td> <div class="G">Viditā mayā sattuka lokadhammā,</div> </td> </tr> <tr> <td> <div class="G">Tasmā na socāmahaṁ sokakāle”ti.</div> </td> </tr> </table> </div>
</div>
<div class="q" id="p_24Mn_456"> <div class="p">
<span class="pN">456</span><span class="bold">Maraṇenapi taṁ pahīyati.</span> <span class="bold">Yaṁ puriso mamidanti maññatī</span>ti. <span class="bold">Yan</span>ti rūpagataṁ vedanāgataṁ saññāgataṁ saṅkhāragataṁ viññāṇagataṁ. <span class="bold">Puriso</span>ti saṅkhā samaññā paññatti vohāro nāmaṁ nāmakammaṁ nāmadheyyaṁ nirutti byañjanaṁ abhilāpo. <span class="bold">Mamidanti maññatī</span>ti taṇhāmaññanāya maññati, diṭṭhimaññanāya maññati, mānamaññanāya maññati, kilesamaññanāya maññati, duccaritamaññanāya maññati, payogamaññanāya maññati, vipākamaññanāya maññatīti— yaṁ puriso mamidanti maññati. </div>
</div>
<div class="q" id="p_24Mn_457"> <div class="p">
<span class="pN">457</span><span class="bold">Etampi viditvāna paṇḍito</span>ti. Etaṁ ādīnavaṁ ñatvā jānitvā tulayitvā tīrayitvā vibhāvayitvā vibhūtaṁ katvā mamattesūti, etampi viditvā paṇḍito dhīro paṇḍito paññavā buddhimā ñāṇī vibhāvī medhāvīti— etampi viditvāna paṇḍito. </div>
</div>
<div class="q" id="p_24Mn_458"> <div class="p">
<span class="pN">458</span><span class="bold">Na mamattāya nametha māmako</span>ti. <span class="bold">Mamattā</span>ti dve mamattā— taṇhāmamattañca diṭṭhimamattañca…pe… idaṁ taṇhāmamattaṁ…pe… idaṁ diṭṭhimamattaṁ. <span class="bold">Māmako</span>ti buddhamāmako dhammamāmako saṁghamāmako. So bhagavantaṁ mamāyati, bhagavā taṁ puggalaṁ pariggaṇhāti. Vuttañhetaṁ bhagavatā— “ye te, bhikkhave, bhikkhū kuhā thaddhā lapā siṅgī unnaḷā asamāhitā, na me te, bhikkhave, bhikkhū māmakā; apagatā ca te, bhikkhave, bhikkhū imasmā dhammavinayā. Na ca te imasmiṁ dhammavinaye vuddhiṁ virūḷhiṁ vepullaṁ āpajjanti. Ye ca kho te, bhikkhave, bhikkhū nikkuhā nillapā dhīrā atthaddhā susamāhitā, te kho me, bhikkhave, bhikkhū māmakā; anapagatā ca te, bhikkhave, bhikkhū imasmā dhammavinayā. Te ca imasmiṁ dhammavinaye vuddhiṁ virūḷhiṁ vepullaṁ āpajjanti. </div>
</div>
<div class="q" id="p_24Mn_459"> <div class="p"> <table class="singleColumn"> <tr> <td> <div class="pN">459</div> <div class="G">Kuhā thaddhā lapā siṅgī,</div> </td> </tr> <tr> <td> <div class="G">unnaḷā asamāhitā;</div> </td> </tr> <tr> <td> <div class="G">Na te dhamme virūhanti,</div> </td> </tr> <tr> <td> <div class="G">sammāsambuddhadesite.</div> </td> </tr> </table> </div>
</div>
<div class="q" id="p_24Mn_460"> <div class="p"> <table class="singleColumn"> <tr> <td> <div class="pN">460</div> <div class="G">Nikkuhā nillapā dhīrā,</div> </td> </tr> <tr> <td> <div class="G">atthaddhā susamāhitā;</div> </td> </tr> <tr> <td> <div class="G">Te ve dhamme virūhanti,</div> </td> </tr> <tr> <td> <div class="G">sammāsambuddhadesite”.</div> </td> </tr> </table> </div>
</div>
<div class="q" id="p_24Mn_461"> <div class="p">
<span class="pN">461</span><span class="bold">Na mamattāya nametha māmako</span>ti. Māmako taṇhāmamattaṁ pahāya diṭṭhimamattaṁ paṭinissajjitvā mamattāya na nameyya na onameyya, na tanninno assa na tappoṇo na tappabbhāro na tadadhimutto na tadadhipateyyoti— na mamattāya nametha māmako. </div>
</div>
<div class="q" id="p_24Mn_462"> <div class="p">
<span class="pN">462</span>Tenāha bhagavā— </div>
</div>
<div class="q" id="p_24Mn_463"> <div class="p"> <table class="singleColumn"> <tr> <td> <div class="pN">463</div> <div class="G">“Maraṇenapi taṁ pahīyati,</div> </td> </tr> <tr> <td> <div class="G">Yaṁ puriso mamidanti maññati;</div> </td> </tr> <tr> <td> <div class="G">Etampi viditvāna paṇḍito,</div> </td> </tr> <tr> <td> <div class="G">Na mamattāya nametha māmako”ti.</div> </td> </tr> </table> </div>
</div>
<div class="q" id="p_24Mn_464"> <div class="divNumber">42.</div> <div class="p"> <table class="singleColumn"> <tr> <td> <div class="pN">464</div> <div class="G"><span class="bold">Supinena yathāpi saṅgataṁ,</span></div> </td> </tr> <tr> <td> <div class="G"><span class="bold">Paṭibuddho puriso na passati;</span></div> </td> </tr> <tr> <td> <div class="G"><span class="bold">Evampi piyāyitaṁ janaṁ,</span></div> </td> </tr> <tr> <td> <div class="G"><span class="bold">Petaṁ kālaṅkataṁ na passati.</span></div> </td> </tr> </table> </div>
</div>
<div class="q" id="p_24Mn_465"> <div class="p">
<span class="pN">465</span><span class="bold">Supinena yathāpi saṅgatan</span>ti. Saṅgataṁ samāgataṁ samāhitaṁ sannipatitanti— supinena yathāpi saṅgataṁ. <span class="bold">Paṭibuddho puriso na passatī</span>ti yathā puriso supinagato candaṁ passati, sūriyaṁ passati, mahāsamuddaṁ passati, sineruṁ pabbatarājānaṁ passati, hatthiṁ passati, assaṁ passati, rathaṁ passati, pattiṁ passati, senābyūhaṁ passati, ārāmarāmaṇeyyakaṁ passati, vanarāmaṇeyyakaṁ… bhūmirāmaṇeyyakaṁ… pokkharaṇīrāmaṇeyyakaṁ passati; paṭibuddho na kiñci passatīti— paṭibuddho puriso na passati. </div>
</div>
<div class="q" id="p_24Mn_466"> <div class="p">
<span class="pN">466</span><span class="bold">Evampi piyāyitaṁ janan</span>ti. <span class="bold">Evan</span>ti opammasampaṭipādanaṁ. <span class="bold">Piyāyitaṁ janan</span>ti mamāyitaṁ janaṁ mātaraṁ vā pitaraṁ vā bhātaraṁ vā bhaginiṁ vā puttaṁ vā dhītaraṁ vā mittaṁ vā amaccaṁ vā ñātiṁ vā sālohitaṁ vāti— evampi piyāyitaṁ janaṁ. </div>
</div>
<div class="q" id="p_24Mn_467"> <div class="p">
<span class="pN">467</span><span class="bold">Petaṁ kālaṅkataṁ na passatī</span>ti. <span class="bold">Peto</span> vuccati mato. Kālaṅkataṁ na passati na dakkhati nādhigacchati na vindati na paṭilabhatīti— petaṁ kālaṅkataṁ na passati. </div>
</div>
<div class="q" id="p_24Mn_468"> <div class="p">
<span class="pN">468</span>Tenāha bhagavā— </div>
</div>
<div class="q" id="p_24Mn_469"> <div class="p"> <table class="singleColumn"> <tr> <td> <div class="pN">469</div> <div class="G">“Supinena yathāpi saṅgataṁ,</div> </td> </tr> <tr> <td> <div class="G">Paṭibuddho puriso na passati;</div> </td> </tr> <tr> <td> <div class="G">Evampi piyāyitaṁ janaṁ,</div> </td> </tr> <tr> <td> <div class="G">Petaṁ kālaṅkataṁ na passatī”ti.</div> </td> </tr> </table> </div>
</div>
<div class="q" id="p_24Mn_470"> <div class="divNumber">43.</div> <div class="p"> <table class="singleColumn"> <tr> <td> <div class="pN">470</div> <div class="G"><span class="bold">Diṭṭhāpi sutāpi te janā,</span></div> </td> </tr> <tr> <td> <div class="G"><span class="bold">Yesaṁ nāmamidaṁ pavuccati;</span></div> </td> </tr> <tr> <td> <div class="G">
<span class="bold">Nāmaṁyevāvasissati</span><span class="bold">,</span>
</div> </td> </tr> <tr> <td> <div class="G"><span class="bold">Akkheyyaṁ petassa jantuno.</span></div> </td> </tr> </table> </div>
</div>
<div class="q" id="p_24Mn_471"> <div class="p">
<span class="pN">471</span><span class="bold">Diṭṭhāpi sutāpi te janā</span>ti. <span class="bold">Diṭṭhā</span>ti ye cakkhuviññāṇābhisambhūtā. <span class="bold">Sutā</span>ti ye sotaviññāṇābhisambhūtā. <span class="bold">Te janā</span>ti khattiyā ca brāhmaṇā ca vessā ca suddā ca gahaṭṭhā ca pabbajitā ca devā ca manussā cāti— diṭṭhāpi sutāpi te janā. </div>
</div>
<div class="q" id="p_24Mn_472"> <div class="p">
<span class="pN">472</span><span class="bold">Yesaṁ nāmamidaṁ pavuccatī</span>ti. <span class="bold">Yesan</span>ti yesaṁ khattiyānaṁ brāhmaṇānaṁ vessānaṁ suddānaṁ gahaṭṭhānaṁ pabbajitānaṁ devānaṁ manussānaṁ. <span class="bold">Nāman</span>ti saṅkhā samaññā paññatti vohāro nāmaṁ nāmakammaṁ nāmadheyyaṁ nirutti byañjanaṁ abhilāpo. <span class="bold">Pavuccatī</span>ti vuccati pavuccati kathīyati bhaṇīyati dīpīyati voharīyatīti— yesaṁ nāmamidaṁ pavuccati. </div>
</div>
<div class="q" id="p_24Mn_473"> <div class="p">
<span class="pN">473</span><span class="bold">Nāmaṁyevāvasissati akkheyyan</span>ti. Rūpagataṁ vedanāgataṁ saññāgataṁ saṅkhāragataṁ viññāṇagataṁ pahīyati jahīyati vijahīyati antaradhāyati vippalujjati, nāmaṁyevāvasissati. <span class="bold">Akkheyyan</span>ti. Akkhātuṁ kathetuṁ bhaṇituṁ dīpayituṁ voharitunti— nāmaṁ evāvasissati akkheyyaṁ. <span class="bold">Petassa jantuno</span>ti. <span class="bold">Petassā</span>ti matassa kālaṅkatassa. <span class="bold">Jantuno</span>ti sattassa narassa mānavassa posassa puggalassa jīvassa jāgussa jantussa indagussa manujassāti— petassa jantuno. </div>
</div>
<div class="q" id="p_24Mn_474"> <div class="p">
<span class="pN">474</span>Tenāha bhagavā— </div>
</div>
<div class="q" id="p_24Mn_475"> <div class="p"> <table class="singleColumn"> <tr> <td> <div class="pN">475</div> <div class="G">“Diṭṭhāpi sutāpi te janā,</div> </td> </tr> <tr> <td> <div class="G">Yesaṁ nāmamidaṁ pavuccati;</div> </td> </tr> <tr> <td> <div class="G">Nāmaṁyevāvasissati,</div> </td> </tr> <tr> <td> <div class="G">Akkheyyaṁ petassa jantuno”ti.</div> </td> </tr> </table> </div>
</div>
<div class="q" id="p_24Mn_476"> <div class="divNumber">44.</div> <div class="p"> <table class="singleColumn"> <tr> <td> <div class="pN">476</div> <div class="G"><span class="bold">Sokapparidevamaccharaṁ,</span></div> </td> </tr> <tr> <td> <div class="G"><span class="bold">Na pajahanti giddhā mamāyite;</span></div> </td> </tr> <tr> <td> <div class="G"><span class="bold">Tasmā munayo pariggahaṁ,</span></div> </td> </tr> <tr> <td> <div class="G"><span class="bold">Hitvā acariṁsu khemadassino.</span></div> </td> </tr> </table> </div>
</div>
<div class="q" id="p_24Mn_477"> <div class="p">
<span class="pN">477</span><span class="bold">Sokapparidevamaccharaṁ na pajahanti giddhā mamāyite</span>ti. <span class="bold">Soko</span>ti ñātibyasanena vā phuṭṭhassa bhogabyasanena vā phuṭṭhassa rogabyasanena vā phuṭṭhassa sīlabyasanena vā phuṭṭhassa diṭṭhibyasanena vā phuṭṭhassa aññataraññatarena byasanena samannāgatassa aññataraññatarena dukkhadhammena phuṭṭhassa soko socanā socitattaṁ antosoko antoparisoko antodāho antoparidāho cetaso parijjhāyanā domanassaṁ sokasallaṁ. <span class="bold">Paridevo</span>ti ñātibyasanena vā phuṭṭhassa…pe… diṭṭhibyasanena vā phuṭṭhassa aññataraññatarena byasanena samannāgatassa aññataraññatarena dukkhadhammena phuṭṭhassa ādevo paridevo ādevanā paridevanā ādevitattaṁ paridevitattaṁ vācā palāpo vippalāpo lālappo lālappāyanā lālappāyitattaṁ. <span class="bold">Macchariyan</span>ti pañca macchariyāni— āvāsamacchariyaṁ, kulamacchariyaṁ, lābhamacchariyaṁ, vaṇṇamacchariyaṁ, dhammamacchariyaṁ. Yaṁ evarūpaṁ macchariyaṁ maccharāyanā maccharāyitattaṁ vevicchaṁ kadariyaṁ kaṭukañcukatā aggahitattaṁ cittassa— idaṁ vuccati macchariyaṁ. Api ca khandhamacchariyampi macchariyaṁ, dhātumacchariyampi macchariyaṁ, āyatanamacchariyampi macchariyaṁ gāho— idaṁ vuccati macchariyaṁ. Gedho vuccati taṇhā. Yo rāgo sārāgo…pe… abhijjhā lobho akusalamūlaṁ. <span class="bold">Mamattā</span>ti dve mamattā— taṇhāmamattañca diṭṭhimamattañca…pe… idaṁ taṇhāmamattaṁ…pe… idaṁ diṭṭhimamattaṁ. Mamāyitaṁ vatthuṁ acchedasaṅkinopi socanti, acchijjantepi socanti, acchinnepi socanti, mamāyitaṁ vatthuṁ vipariṇāmasaṅkinopi socanti, vipariṇāmantepi socanti, vipariṇatepi socanti, mamāyitaṁ vatthuṁ acchedasaṅkinopi paridevanti, acchijjantepi paridevanti, acchinnepi paridevanti. Mamāyitaṁ vatthuṁ vipariṇāmasaṅkinopi paridevanti, vipariṇāmantepi paridevanti, vipariṇatepi paridevanti. Mamāyitaṁ vatthuṁ rakkhanti gopenti pariggaṇhanti mamāyanti maccharāyanti; mamāyitasmiṁ vatthusmiṁ sokaṁ na jahanti, paridevaṁ na jahanti, macchariyaṁ na jahanti, gedhaṁ na jahanti na pajahanti na vinodenti na byantiṁ karonti na anabhāvaṁ gamentīti— sokapparidevamaccharaṁ na pajahanti giddhā mamāyite. </div>
</div>
<div class="q" id="p_24Mn_478"> <div class="p">
<span class="pN">478</span><span class="bold">Tasmā munayo pariggahaṁ, hitvā acariṁsu khemadassino</span>ti. <span class="bold">Tasmā</span>ti tasmā taṁkāraṇā taṁhetu tappaccayā taṁnidānā etaṁ ādīnavaṁ sampassamānā mamattesūti— tasmā. <span class="bold">Munayo</span>ti <span class="bold">monaṁ</span> vuccati ñāṇaṁ. Yā paññā pajānanā…pe… amoho dhammavicayo sammādiṭṭhi. Tena ñāṇena samannāgatā munayo monappattā. Tīṇi moneyyāni— kāyamoneyyaṁ, vacīmoneyyaṁ, manomoneyyaṁ…pe… saṅgajālamaticca so muni. <span class="bold">Pariggaho</span>ti dve pariggahā— taṇhāpariggaho ca diṭṭhipariggaho ca…pe… ayaṁ taṇhāpariggaho…pe… ayaṁ diṭṭhipariggaho. Munayo taṇhāpariggahaṁ pariccajitvā diṭṭhipariggahaṁ paṭinissajjitvā cajitvā pajahitvā vinodetvā byantiṁ karitvā anabhāvaṁ gametvā acariṁsu vihariṁsu iriyiṁsu vattiṁsu pāliṁsu yapiṁsu yāpiṁsu. <span class="bold">Khemadassino</span>ti <span class="bold">khemaṁ</span> vuccati amataṁ nibbānaṁ. Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. <span class="bold">Khemadassino</span>ti khemadassino tāṇadassino leṇadassino saraṇadassino abhayadassino accutadassino amatadassino nibbānadassinoti— tasmā munayo pariggahaṁ hitvā acariṁsu khemadassino. </div>
</div>
<div class="q" id="p_24Mn_479"> <div class="p">
<span class="pN">479</span>Tenāha bhagavā— </div>
</div>
<div class="q" id="p_24Mn_480"> <div class="p"> <table class="singleColumn"> <tr> <td> <div class="pN">480</div> <div class="G">“Sokapparidevamaccharaṁ,</div> </td> </tr> <tr> <td> <div class="G">Na jahanti giddhā mamāyite;</div> </td> </tr> <tr> <td> <div class="G">Tasmā munayo pariggahaṁ,</div> </td> </tr> <tr> <td> <div class="G">Hitvā acariṁsu khemadassino”ti.</div> </td> </tr> </table> </div>
</div>
<div class="q" id="p_24Mn_481"> <div class="divNumber">45.</div> <div class="p"> <table class="singleColumn"> <tr> <td> <div class="pN">481</div> <div class="G"><span class="bold">Patilīnacarassa bhikkhuno,</span></div> </td> </tr> <tr> <td> <div class="G"><span class="bold">Bhajamānassa vivittamāsanaṁ;</span></div> </td> </tr> <tr> <td> <div class="G"><span class="bold">Sāmaggiyamāhu tassa taṁ,</span></div> </td> </tr> <tr> <td> <div class="G"><span class="bold">Yo attānaṁ bhavane na dassaye.</span></div> </td> </tr> </table> </div>
</div>
<div class="q" id="p_24Mn_482"> <div class="p">
<span class="pN">482</span><span class="bold">Patilīnacarassa bhikkhuno</span>ti. Patilīnacarā vuccanti satta sekkhā. Arahā patilīno. Kiṁkāraṇā patilīnacarā vuccanti satta sekkhā? Te tato tato cittaṁ patilīnentā patikuṭentā pativaṭṭentā sanniruddhantā sanniggaṇhantā sannivārentā rakkhantā gopentā caranti vicaranti viharanti iriyanti vattenti pālenti yapenti yāpenti, cakkhudvāre cittaṁ patilīnentā patikuṭentā pativaṭṭentā sanniruddhantā sanniggaṇhantā sannivārentā rakkhantā gopentā caranti vicaranti viharanti iriyanti vattenti pālenti yapenti yāpenti, sotadvāre cittaṁ…pe… ghānadvāre cittaṁ… jivhādvāre cittaṁ… kāyadvāre cittaṁ… manodvāre cittaṁ patilīnentā patikuṭentā pativaṭṭentā sanniruddhantā sanniggaṇhantā sannivārentā rakkhantā gopentā caranti vicaranti viharanti iriyanti vattenti pālenti yapenti yāpenti. Yathā kukkuṭapattaṁ vā nhārudaddulaṁ vā aggimhi pakkhittaṁ patilīyati patikuṭati pativaṭṭati na sampasāriyati; evamevaṁ tato tato cittaṁ patilīnentā patikuṭentā pativaṭṭentā sanniruddhantā sanniggaṇhantā sannivārentā rakkhantā gopentā caranti vicaranti viharanti iriyanti vattenti pālenti yapenti yāpenti, cakkhudvāre cittaṁ… sotadvāre cittaṁ… ghānadvāre cittaṁ… jivhādvāre cittaṁ… kāyadvāre cittaṁ… manodvāre cittaṁ patilīnentā patikuṭentā pativaṭṭentā sanniruddhantā sanniggaṇhantā sannivārentā rakkhantā gopentā caranti vicaranti viharanti iriyanti vattenti pālenti yapenti yāpenti. Taṁkāraṇā patilīnacarā vuccanti satta sekkhā. <span class="bold">Bhikkhuno</span>ti puthujjanakalyāṇakassa vā bhikkhuno sekkhassa vā bhikkhunoti— patilīnacarassa bhikkhuno. </div>
</div>
<div class="q" id="p_24Mn_483"> <div class="p">
<span class="pN">483</span><span class="bold">Bhajamānassa vivittamāsanan</span>ti <span class="bold">āsanaṁ</span> vuccati yattha nisīdanti— mañco pīṭhaṁ bhisi taṭṭikā cammakhaṇḍo tiṇasanthāro paṇṇasanthāro palālasanthāro. Taṁ āsanaṁ asappāyarūpadassanena rittaṁ vivittaṁ pavivittaṁ, asappāyasaddassavanena rittaṁ vivittaṁ pavivittaṁ, asappāyagandhaghāyanena… asappāyarasasāyanena… asappāyaphoṭṭhabbaphusanena… asappāyehi pañcahi kāmaguṇehi rittaṁ vivittaṁ pavivittaṁ. Taṁ vivittaṁ āsanaṁ bhajato sambhajato sevato nisevato saṁsevato paṭisevatoti— bhajamānassa vivittamāsanaṁ. </div>
</div>
<div class="q" id="p_24Mn_484"> <div class="p">
<span class="pN">484</span><span class="bold">Sāmaggiyamāhu tassa taṁ, yo attānaṁ bhavane na dassaye</span>ti. <span class="bold">Sāmaggiyo</span>ti tisso sāmaggiyo— gaṇasāmaggī, dhammasāmaggī, anabhinibbattisāmaggī. Katamā gaṇasāmaggī? Bahū cepi bhikkhū samaggā sammodamānā avivadamānā khīrodakībhūtā aññamaññaṁ piyacakkhūhi sampassantā viharanti— ayaṁ gaṇasāmaggī. Katamā dhammasāmaggī? Cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā, ariyo aṭṭhaṅgiko maggo. Te ekato pakkhandanti pasīdanti sampatiṭṭhanti vimuccanti; na tesaṁ dhammānaṁ vivādo pavivādo atthi— ayaṁ dhammasāmaggī. Katamā anabhinibbattisāmaggī? Bahū cepi bhikkhū anupādisesāya nibbānadhātuyā parinibbāyanti; na tesaṁ nibbānadhātuyā ūnattaṁ vā puṇṇattaṁ vā paññāyati— ayaṁ anabhinibbattisāmaggī. <span class="bold">Bhavane</span>ti nerayikānaṁ nirayo bhavanaṁ, tiracchānayonikānaṁ tiracchānayoni bhavanaṁ, pettivisayikānaṁ pettivisayo bhavanaṁ, manussānaṁ manussaloko bhavanaṁ, devānaṁ devaloko bhavananti. <span class="bold">Sāmaggiyamāhu tassa taṁ, yo attānaṁ bhavane na dassaye</span>ti. Tassesā sāmaggī etaṁ channaṁ etaṁ patirūpaṁ etaṁ anucchavikaṁ etaṁ anulomaṁ, yo evaṁ paṭicchanne niraye attānaṁ na dasseyya, tiracchānayoniyaṁ attānaṁ na dasseyya, pettivisaye attānaṁ na dasseyya, manussaloke attānaṁ na dasseyya, devaloke attānaṁ na dasseyyāti evamāhaṁsu evaṁ kathenti evaṁ bhaṇanti evaṁ dīpayanti evaṁ voharantīti— sāmaggiyamāhu tassa taṁ, yo attānaṁ bhavane na dassaye. </div>
</div>
<div class="q" id="p_24Mn_485"> <div class="p">
<span class="pN">485</span>Tenāha bhagavā— </div>
</div>
<div class="q" id="p_24Mn_486"> <div class="p"> <table class="singleColumn"> <tr> <td> <div class="pN">486</div> <div class="G">“Patilīnacarassa bhikkhuno,</div> </td> </tr> <tr> <td> <div class="G">Bhajamānassa vivittamāsanaṁ;</div> </td> </tr> <tr> <td> <div class="G">Sāmaggiyamāhu tassa taṁ,</div> </td> </tr> <tr> <td> <div class="G">Yo attānaṁ bhavane na dassaye”ti.</div> </td> </tr> </table> </div>
</div>
<div class="q" id="p_24Mn_487"> <div class="divNumber">46.</div> <div class="p"> <table class="singleColumn"> <tr> <td> <div class="pN">487</div> <div class="G"><span class="bold">Sabbattha munī anissito,</span></div> </td> </tr> <tr> <td> <div class="G"><span class="bold">Na piyaṁ kubbati nopi appiyaṁ;</span></div> </td> </tr> <tr> <td> <div class="G"><span class="bold">Tasmiṁ paridevamaccharaṁ,</span></div> </td> </tr> <tr> <td> <div class="G"><span class="bold">Paṇṇe vāri yathā na limpati.</span></div> </td> </tr> </table> </div>
</div>
<div class="q" id="p_24Mn_488"> <div class="p">
<span class="pN">488</span><span class="bold">Sabbattha munī anissito</span>ti. Sabbaṁ vuccati dvādasāyatanāni— cakkhuñceva rūpā ca, sotañca saddā ca, ghānañca gandhā ca, jivhā ca rasā ca, kāyo ca phoṭṭhabbā ca, mano ca dhammā ca. <span class="bold">Munī</span>ti. Monaṁ vuccati ñāṇaṁ…pe… saṅgajālamaticca so muni. <span class="bold">Anissito</span>ti. Dve nissayā— taṇhānissayo ca diṭṭhinissayo ca…pe… ayaṁ taṇhānissayo…pe… ayaṁ diṭṭhinissayo. Muni taṇhānissayaṁ pahāya diṭṭhinissayaṁ paṭinissajjitvā cakkhuṁ anissito sotaṁ anissito ghānaṁ anissito jivhaṁ anissito kāyaṁ anissito manaṁ anissito rūpe… sadde… gandhe… rase… phoṭṭhabbe… dhamme… kulaṁ… gaṇaṁ… āvāsaṁ… lābhaṁ… yasaṁ… pasaṁsaṁ… sukhaṁ… cīvaraṁ… piṇḍapātaṁ… senāsanaṁ… gilānapaccayabhesajjaparikkhāraṁ… kāmadhātuṁ… rūpadhātuṁ… arūpadhātuṁ… kāmabhavaṁ… rūpabhavaṁ… arūpabhavaṁ… saññābhavaṁ… asaññābhavaṁ… nevasaññānāsaññābhavaṁ… ekavokārabhavaṁ… catuvokārabhavaṁ… pañcavokārabhavaṁ… atītaṁ… anāgataṁ… paccuppannaṁ… diṭṭhaṁ… sutaṁ… mutaṁ… viññātaṁ… sabbe dhamme anissito anallīno anupagato anajjhosito anadhimutto nikkhanto nissaṭo vippamutto visaññutto vimariyādikatena cetasā viharatīti— sabbattha muni anissito. </div>
</div>
<div class="q" id="p_24Mn_489"> <div class="p">
<span class="pN">489</span><span class="bold">Na piyaṁ kubbati nopi appiyan</span>ti. <span class="bold">Piyā</span>ti dve piyā— sattā vā saṅkhārā vā. Katame sattā piyā? Idha yassa te honti atthakāmā hitakāmā phāsukāmā yogakkhemakāmā mātā vā pitā vā bhātā vā bhaginī vā puttā vā dhītarā vā mittā vā amaccā vā ñātī vā sālohitā vā— ime sattā piyā. Katame saṅkhārā piyā? Manāpikā rūpā manāpikā saddā manāpikā gandhā manāpikā rasā manāpikā phoṭṭhabbā— ime saṅkhārā piyā. <span class="bold">Appiyā</span>ti dve appiyā— sattā vā saṅkhārā vā. Katame sattā appiyā? Idha yassa te honti anatthakāmā ahitakāmā aphāsukāmā ayogakkhemakāmā jīvitā voropetukāmā— ime sattā appiyā. Katame saṅkhārā appiyā? Amanāpikā rūpā amanāpikā saddā amanāpikā gandhā amanāpikā rasā amanāpikā phoṭṭhabbā— ime saṅkhārā appiyā. <span class="bold">Na piyaṁ kubbati nopi appiyan</span>ti. “Ayaṁ me satto piyo, ime ca saṅkhārā manāpā”ti rāgavasena piyaṁ na karoti; “ayaṁ me satto appiyo, ime ca saṅkhārā amanāpā”ti paṭighavasena appiyaṁ na karoti na janeti na sañjaneti na nibbatteti nābhinibbattetīti— na piyaṁ kubbati nopi appiyaṁ. </div>
</div>
<div class="q" id="p_24Mn_490"> <div class="p">
<span class="pN">490</span><span class="bold">Tasmiṁ paridevamaccharaṁ paṇṇe vāri yathā na limpatī</span>ti. <span class="bold">Tasmin</span>ti tasmiṁ puggale arahante khīṇāsave. <span class="bold">Paridevo</span>ti ñātibyasanena vā phuṭṭhassa bhogabyasanena vā phuṭṭhassa rogabyasanena vā phuṭṭhassa sīlabyasanena vā phuṭṭhassa diṭṭhibyasanena vā phuṭṭhassa aññataraññatarena byasanena samannāgatassa aññataraññatarena dukkhadhammena phuṭṭhassa ādevo paridevo ādevanā paridevanā ādevitattaṁ paridevitattaṁ vācā palāpo vippalāpo lālappo lālappāyanā lālappāyitattaṁ. <span class="bold">Macchariyan</span>ti pañca macchariyāni— āvāsamacchariyaṁ, kulamacchariyaṁ, lābhamacchariyaṁ, vaṇṇamacchariyaṁ, dhammamacchariyaṁ. Yaṁ evarūpaṁ macchariyaṁ maccharāyanā maccharāyitattaṁ vevicchaṁ kadariyaṁ kaṭukañcukatā aggahitattaṁ cittassa— idaṁ vuccati macchariyaṁ. Api ca khandhamacchariyampi macchariyaṁ, dhātumacchariyampi macchariyaṁ, āyatanamacchariyampi macchariyaṁ gāho— idaṁ vuccati macchariyaṁ. </div>
</div>
<div class="q" id="p_24Mn_491"> <div class="p">
<span class="pN">491</span><span class="bold">Paṇṇe vāri yathā na limpatī</span>ti. <span class="bold">Paṇṇaṁ</span> vuccati padumapattaṁ. <span class="bold">Vāri</span> vuccati udakaṁ. Yathā vāri padumapattaṁ na limpati na palimpati na upalimpati alittaṁ apalittaṁ anupalittaṁ, evamevaṁ tasmiṁ puggale arahante khīṇāsave paridevo macchariyañca na limpati na palimpati na upalimpati alittā apalittā anupalittā. So ca puggalo arahanto tehi kilesehi na limpati na palimpati na upalimpati alitto apalitto anupalitto nikkhanto nissaṭo vippamutto visaññutto vimariyādikatena cetasā viharatīti— tasmiṁ paridevamaccharaṁ paṇṇe vāri yathā na limpati. </div>
</div>
<div class="q" id="p_24Mn_492"> <div class="p">
<span class="pN">492</span>Tenāha bhagavā— </div>
</div>
<div class="q" id="p_24Mn_493"> <div class="p"> <table class="singleColumn"> <tr> <td> <div class="pN">493</div> <div class="G">“Sabbattha munī anissito,</div> </td> </tr> <tr> <td> <div class="G">Na piyaṁ kubbati nopi appiyaṁ;</div> </td> </tr> <tr> <td> <div class="G">Tasmiṁ paridevamaccharaṁ,</div> </td> </tr> <tr> <td> <div class="G">Paṇṇe vāri yathā na limpatī”ti.</div> </td> </tr> </table> </div>
</div>
<div class="q" id="p_24Mn_494"> <div class="divNumber">47.</div> <div class="p"> <table class="singleColumn"> <tr> <td> <div class="pN">494</div> <div class="G"><span class="bold">Udabindu yathāpi pokkhare,</span></div> </td> </tr> <tr> <td> <div class="G"><span class="bold">Padume vāri yathā na limpati;</span></div> </td> </tr> <tr> <td> <div class="G"><span class="bold">Evaṁ muni nopalimpati,</span></div> </td> </tr> <tr> <td> <div class="G"><span class="bold">Yadidaṁ diṭṭhasutaṁ mutesu vā.</span></div> </td> </tr> </table> </div>
</div>
<div class="q" id="p_24Mn_495"> <div class="p">
<span class="pN">495</span><span class="bold">Udabindu yathāpi pokkhare</span>ti. Udabindu vuccati udakathevo. Pokkharaṁ vuccati padumapattaṁ. Yathā udabindu padumapatte na limpati na palimpati na upalimpati alittaṁ apalittaṁ anupalittanti— udabindu yathāpi pokkhare. <span class="bold">Padume</span> <span class="bold">vāri yathā na limpatī</span>ti. Padumaṁ vuccati padumapupphaṁ. Vāri vuccati udakaṁ. Yathā vāri padumapupphaṁ na limpati na palimpati na upalimpati alittaṁ apalittaṁ anupalittanti— padume vāri yathā na limpati. </div>
</div>
<div class="q" id="p_24Mn_496"> <div class="p">
<span class="pN">496</span><span class="bold">Evaṁ muni nopalimpati, yadidaṁ diṭṭhasutaṁ mutesu vā</span>ti. <span class="bold">Evan</span>ti opammasampaṭipādanaṁ. <span class="bold">Munī</span>ti. <span class="bold">Monaṁ</span> vuccati ñāṇaṁ…pe… saṅgajālamaticca so muni. <span class="bold">Lepā</span>ti dve lepā— taṇhālepo ca diṭṭhilepo ca…pe… ayaṁ taṇhālepo…pe… ayaṁ diṭṭhilepo. Muni taṇhālepaṁ pahāya diṭṭhilepaṁ paṭinissajjitvā diṭṭhe na limpati, sute na limpati, mute na limpati, viññāte na limpati na palimpati na upalimpati alitto apalitto anupalitto nikkhanto nissaṭo vippamutto visaññutto vimariyādikatena cetasā viharatīti— evaṁ muni nopalimpati, yadidaṁ diṭṭhasutaṁ mutesu vā. </div>
</div>
<div class="q" id="p_24Mn_497"> <div class="p">
<span class="pN">497</span>Tenāha bhagavā— </div>
</div>
<div class="q" id="p_24Mn_498"> <div class="p"> <table class="singleColumn"> <tr> <td> <div class="pN">498</div> <div class="G">“Udabindu yathāpi pokkhare,</div> </td> </tr> <tr> <td> <div class="G">Padume vāri yathā na limpati;</div> </td> </tr> <tr> <td> <div class="G">Evaṁ muni nopalimpati,</div> </td> </tr> <tr> <td> <div class="G">Yadidaṁ diṭṭhasutaṁ mutesu vā”ti.</div> </td> </tr> </table> </div>
</div>
<div class="q" id="p_24Mn_499"> <div class="divNumber">48.</div> <div class="p"> <table class="singleColumn"> <tr> <td> <div class="pN">499</div> <div class="G"><span class="bold">Dhono na hi tena maññati,</span></div> </td> </tr> <tr> <td> <div class="G"><span class="bold">Yadidaṁ diṭṭhasutaṁ mutesu vā;</span></div> </td> </tr> <tr> <td> <div class="G"><span class="bold">Nāññena visuddhimicchati,</span></div> </td> </tr> <tr> <td> <div class="G"><span class="bold">Na hi so rajjati no virajjati.</span></div> </td> </tr> </table> </div>
</div>
<div class="q" id="p_24Mn_500"> <div class="p">
<span class="pN">500</span><span class="bold">Dhono na hi tena maññati, yadidaṁ diṭṭhasutaṁ mutesu vā</span>ti. <span class="bold">Dhono</span>ti <span class="bold">dhonā</span> vuccati paññā. Yā paññā pajānanā…pe… amoho dhammavicayo sammādiṭṭhi. Kiṁkāraṇā dhonā vuccati paññā? Tāya paññāya kāyaduccaritaṁ dhutañca dhotañca sandhotañca niddhotañca, vacīduccaritaṁ… manoduccaritaṁ dhutañca dhotañca sandhotañca niddhotañca, rāgo dhuto ca dhoto ca sandhoto ca niddhoto ca, doso… moho… kodho… upanāho… makkho… paḷāso… issā… macchariyaṁ… māyā… sāṭheyyaṁ… thambho… sārambho… māno… atimāno… mado… pamādo… sabbe kilesā… sabbe duccaritā… sabbe darathā… sabbe pariḷāhā… sabbe santāpā… sabbākusalābhisaṅkhārā dhutā ca dhotā ca sandhotā ca niddhotā ca. Taṁkāraṇā dhonā vuccati paññā. </div>
</div>
<div class="q" id="p_24Mn_501"> <div class="p">
<span class="pN">501</span>Atha vā sammādiṭṭhiyā micchādiṭṭhi dhutā ca dhotā ca sandhotā ca niddhotā ca, sammāsaṅkappena micchāsaṅkappo dhuto ca dhoto ca sandhoto ca niddhoto ca, sammāvācāya micchāvācā dhutā ca… sammākammantena micchākammanto dhuto ca… sammāājīvena micchāājīvo dhuto ca… sammāvāyāmena micchāvāyāmo dhuto ca… sammāsatiyā micchāsati dhutā ca… sammāsamādhinā micchāsamādhi dhuto ca… sammāñāṇena micchāñāṇaṁ dhutañca… sammāvimuttiyā micchāvimutti dhutā ca dhotā ca sandhotā ca niddhotā ca. </div>
</div>
<div class="q" id="p_24Mn_502"> <div class="p">
<span class="pN">502</span>Atha vā ariyena aṭṭhaṅgikena maggena sabbe kilesā… sabbe duccaritā… sabbe darathā… sabbe pariḷāhā… sabbe santāpā… sabbākusalābhisaṅkhārā dhutā ca dhotā ca sandhotā ca niddhotā ca. Arahā imehi dhonehi dhammehi upeto samupeto upagato samupagato upapanno samupapanno samannāgato. Tasmā arahā dhono. So dhutarāgo dhutapāpo dhutakileso dhutapariḷāhoti— dhono. </div>
</div>
<div class="q" id="p_24Mn_503"> <div class="p">
<span class="pN">503</span><span class="bold">Dhono na hi tena maññati, yadidaṁ diṭṭhasutaṁ mutesu vā</span>ti. Dhono diṭṭhaṁ na maññati, diṭṭhasmiṁ na maññati, diṭṭhato na maññati, diṭṭhā meti na maññati; sutaṁ na maññati, sutasmiṁ na maññati, sutato na maññati, sutaṁ meti na maññati; mutaṁ na maññati, mutasmiṁ na maññati, mutato na maññati, mutaṁ meti na maññati; viññātaṁ na maññati, viññātasmiṁ na maññati, viññātato na maññati, viññātaṁ meti na maññati. Vuttampi hetaṁ bhagavatā— “asmīti, bhikkhave, maññitametaṁ, ayamahamasmīti maññitametaṁ, bhavissanti maññitametaṁ, na bhavissanti maññitametaṁ, rūpī bhavissanti maññitametaṁ, arūpī bhavissanti maññitametaṁ, saññī bhavissanti maññitametaṁ, asaññī bhavissanti maññitametaṁ, nevasaññīnāsaññī bhavissanti maññitametaṁ. Maññitaṁ, bhikkhave, rogo, maññitaṁ gaṇḍo, maññitaṁ sallaṁ, maññitaṁ upaddavo. Tasmātiha, bhikkhave, amaññamānena cetasā viharissāmāti, evañhi vo, bhikkhave, sikkhitabban”ti— dhono na hi tena maññati yadidaṁ diṭṭhasutaṁ mutesu vā. </div>
</div>
<div class="q" id="p_24Mn_504"> <div class="p">
<span class="pN">504</span><span class="bold">Nāññena visuddhimicchatī</span>ti. Dhono aññena asuddhimaggena micchāpaṭipadāya aniyyānikapathena aññatra satipaṭṭhānehi aññatra sammappadhānehi aññatra iddhipādehi aññatra indriyehi aññatra balehi aññatra bojjhaṅgehi aññatra ariyā aṭṭhaṅgikā maggā suddhiṁ visuddhiṁ parisuddhiṁ muttiṁ vimuttiṁ parimuttiṁ na icchati na sādiyati na pattheti na piheti nābhijappatīti— nāññena visuddhimicchati. </div>
</div>
<div class="q" id="p_24Mn_505"> <div class="p">
<span class="pN">505</span><span class="bold">Na hi so rajjati no virajjatī</span>ti. Sabbe bālaputhujjanā rajjanti, puthujjanakalyāṇakaṁ upādāya satta sekkhā virajjanti; arahā neva rajjati no virajjati. Viratto so khayā rāgassa vītarāgattā, khayā dosassa vītadosattā, khayā mohassa vītamohattā. So vuṭṭhavāso ciṇṇacaraṇo…pe… jātijarāmaraṇasaṁsāro, natthi tassa punabbhavoti— na hi so rajjati no virajjati. </div>
</div>
<div class="q" id="p_24Mn_506"> <div class="p">
<span class="pN">506</span>Tenāha bhagavā— </div>
</div>
<div class="q" id="p_24Mn_507"> <div class="p"> <table class="singleColumn"> <tr> <td> <div class="pN">507</div> <div class="G">“Dhono na hi tena maññati,</div> </td> </tr> <tr> <td> <div class="G">Yadidaṁ diṭṭhasutaṁ mutesu vā;</div> </td> </tr> <tr> <td> <div class="G">Nāññena visuddhimicchati,</div> </td> </tr> <tr> <td> <div class="G">Na hi so rajjati no virajjatī”ti.</div> </td> </tr> </table> </div>
</div>
<div class="CENTER" id="p_24Mn_508">
<span class="pN">508</span>Jarāsuttaniddeso chaṭṭho.</div>
</html>
