<html>
<div class="i">6.1.3 Brahmadevasutta</div>
<div class="h">Brahmasaṁyutta</div>
<div class="h">Paṭhamavagga</div>
<div class="h">Brahmadevasutta</div>
<div class="q" id="p_12S1_1029"> <div class="divNumber">174.</div> <div class="p">
<span class="pN">1029</span>Evaṁ me sutaṁ—  ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena aññatarissā brāhmaṇiyā brahmadevo nāma putto bhagavato santike agārasmā anagāriyaṁ pabbajito hoti. </div>
</div>
<div class="q" id="p_12S1_1030"> <div class="p">
<span class="pN">1030</span>Atha kho āyasmā brahmadevo eko vūpakaṭṭho appamatto ātāpī pahitatto viharanto nacirasseva—  yassatthāya kulaputtā sammadeva agārasmā anagāriyaṁ pabbajanti, tadanuttaraṁ—  brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi. “Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti abbhaññāsi. Aññataro ca panāyasmā brahmadevo arahataṁ ahosi. </div>
</div>
<div class="q" id="p_12S1_1031"> <div class="p">
<span class="pN">1031</span>Atha kho āyasmā brahmadevo pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi. Sāvatthiyaṁ sapadānaṁ piṇḍāya caramāno yena sakamātu nivesanaṁ tenupasaṅkami. Tena kho pana samayena āyasmato brahmadevassa mātā brāhmaṇī brahmuno āhutiṁ niccaṁ paggaṇhāti. Atha kho brahmuno sahampatissa etadahosi—  “ayaṁ kho āyasmato brahmadevassa mātā brāhmaṇī brahmuno āhutiṁ niccaṁ paggaṇhāti. Yannūnāhaṁ taṁ upasaṅkamitvā saṁvejeyyan”ti. Atha kho brahmā sahampati—  seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya; evameva—  brahmaloke antarahito āyasmato brahmadevassa mātu nivesane pāturahosi. Atha kho brahmā sahampati vehāsaṁ ṭhito āyasmato brahmadevassa mātaraṁ brāhmaṇiṁ gāthāya ajjhabhāsi—  </div>
</div>
<div class="q" id="p_12S1_1032"> <div class="p"> <table class="singleColumn"> <tr> <td> <div class="pN">1032</div> <div class="G">“Dūre ito brāhmaṇi brahmaloko,</div> </td> </tr> <tr> <td> <div class="G">Yassāhutiṁ paggaṇhāsi niccaṁ;</div> </td> </tr> <tr> <td> <div class="G">Netādiso brāhmaṇi brahmabhakkho,</div> </td> </tr> <tr> <td> <div class="G">Kiṁ jappasi brahmapathaṁ ajānaṁ.</div> </td> </tr> </table> </div>
</div>
<div class="q" id="p_12S1_1033"> <div class="p"> <table class="singleColumn"> <tr> <td> <div class="pN">1033</div> <div class="G">Eso hi te brāhmaṇi brahmadevo,</div> </td> </tr> <tr> <td> <div class="G">Nirūpadhiko atidevapatto;</div> </td> </tr> <tr> <td> <div class="G">Akiñcano bhikkhu anaññaposī,</div> </td> </tr> <tr> <td> <div class="G">Yo te so piṇḍāya gharaṁ paviṭṭho.</div> </td> </tr> </table> </div>
</div>
<div class="q" id="p_12S1_1034"> <div class="p"> <table class="singleColumn"> <tr> <td> <div class="pN">1034</div> <div class="G">Āhuneyyo vedagu bhāvitatto,</div> </td> </tr> <tr> <td> <div class="G">Narānaṁ devānañca dakkhiṇeyyo;</div> </td> </tr> <tr> <td> <div class="G">Bāhitvā pāpāni anūpalitto,</div> </td> </tr> <tr> <td> <div class="G">Ghāsesanaṁ iriyati sītibhūto.</div> </td> </tr> </table> </div>
</div>
<div class="q" id="p_12S1_1035"> <div class="p"> <table class="singleColumn"> <tr> <td> <div class="pN">1035</div> <div class="G">Na tassa pacchā na puratthamatthi,</div> </td> </tr> <tr> <td> <div class="G">Santo vidhūmo anigho nirāso;</div> </td> </tr> <tr> <td> <div class="G">Nikkhittadaṇḍo tasathāvaresu,</div> </td> </tr> <tr> <td> <div class="G">So tyāhutiṁ bhuñjatu aggapiṇḍaṁ.</div> </td> </tr> </table> </div>
</div>
<div class="q" id="p_12S1_1036"> <div class="p"> <table class="singleColumn"> <tr> <td> <div class="pN">1036</div> <div class="G">Visenibhūto upasantacitto,</div> </td> </tr> <tr> <td> <div class="G">Nāgova danto carati anejo;</div> </td> </tr> <tr> <td> <div class="G">Bhikkhu susīlo suvimuttacitto,</div> </td> </tr> <tr> <td> <div class="G">So tyāhutiṁ bhuñjatu aggapiṇḍaṁ.</div> </td> </tr> </table> </div>
</div>
<div class="q" id="p_12S1_1037"> <div class="p"> <table class="singleColumn"> <tr> <td> <div class="pN">1037</div> <div class="G">Tasmiṁ pasannā avikampamānā,</div> </td> </tr> <tr> <td> <div class="G">Patiṭṭhapehi dakkhiṇaṁ dakkhiṇeyye;</div> </td> </tr> <tr> <td> <div class="G">Karohi puññaṁ sukhamāyatikaṁ,</div> </td> </tr> <tr> <td> <div class="G">Disvā muniṁ brāhmaṇi oghatiṇṇanti.</div> </td> </tr> </table> </div>
</div>
<div class="q" id="p_12S1_1038"> <div class="p"> <table class="singleColumn"> <tr> <td> <div class="pN">1038</div> <div class="G">Tasmiṁ pasannā avikampamānā,</div> </td> </tr> <tr> <td> <div class="G">Patiṭṭhapesi dakkhiṇaṁ dakkhiṇeyye;</div> </td> </tr> <tr> <td> <div class="G">Akāsi puññaṁ sukhamāyatikaṁ,</div> </td> </tr> <tr> <td> <div class="G">Disvā muniṁ brāhmaṇī oghatiṇṇan”ti.</div> </td> </tr> </table> </div>
</div>
</html>
