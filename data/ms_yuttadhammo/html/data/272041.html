<html>
<div class="i">9.5 Pārivāsikādikathā</div>
<div class="h">Campeyyakkhandhaka</div>
<div class="h">Pārivāsikādikathā</div>
<div class="q" id="p_3V_1806"> <div class="divNumber">393.</div> <div class="p">
<span class="pN">1806</span>Pārivāsikacatuttho ce, bhikkhave, parivāsaṁ dadeyya, mūlāya paṭikasseyya, mānattaṁ dadeyya, taṁvīso abbheyya—  akammaṁ na ca karaṇīyaṁ. Mūlāyapaṭikassanārahacatuttho ce, bhikkhave, parivāsaṁ dadeyya, mūlāya paṭikasseyya, mānattaṁ dadeyya, taṁvīso abbheyya—  akammaṁ na ca karaṇīyaṁ. Mānattārahacatuttho ce, bhikkhave, parivāsaṁ dadeyya, mūlāya paṭikasseyya, mānattaṁ dadeyya, taṁvīso abbheyya—  akammaṁ na ca karaṇīyaṁ. Mānattacārikacatuttho ce, bhikkhave, parivāsaṁ dadeyya, mūlāya paṭikasseyya, mānattaṁ dadeyya, taṁvīso abbheyya—  akammaṁ na ca karaṇīyaṁ. Abbhānārahacatuttho ce, bhikkhave, parivāsaṁ dadeyya, mūlāya paṭikasseyya, mānattaṁ dadeyya, taṁvīso abbheyya—  akammaṁ na ca karaṇīyaṁ. </div>
</div>
<div class="q" id="p_3V_1807"> <div class="divNumber">394.</div> <div class="p">
<span class="pN">1807</span>Ekaccassa, bhikkhave, saṁghamajjhe paṭikkosanā ruhati, ekaccassa na ruhati. Kassa ca, bhikkhave, saṁghamajjhe paṭikkosanā na ruhati? Bhikkhuniyā, bhikkhave, saṁghamajjhe paṭikkosanā na ruhati. Sikkhamānāya, bhikkhave…pe…  sāmaṇerassa, bhikkhave…  sāmaṇeriyā, bhikkhave…  sikkhāpaccakkhātakassa, bhikkhave…  antimavatthuṁ ajjhāpannakassa, bhikkhave…  ummattakassa, bhikkhave…  khittacittassa, bhikkhave…  vedanāṭṭassa, bhikkhave…  āpattiyā adassane ukkhittakassa, bhikkhave…  āpattiyā appaṭikamme ukkhittakassa, bhikkhave…  pāpikāya diṭṭhiyā appaṭinissagge ukkhittakassa, bhikkhave…  paṇḍakassa, bhikkhave…  theyyasaṁvāsakassa, bhikkhave…  titthiyapakkantakassa, bhikkhave…  tiracchānagatassa, bhikkhave…  mātughātakassa, bhikkhave…  pitughātakassa, bhikkhave…  arahantaghātakassa, bhikkhave…  bhikkhunidūsakassa, bhikkhave…  saṁghabhedakassa, bhikkhave…  lohituppādakassa, bhikkhave…  ubhatobyañjanakassa, bhikkhave…  nānāsaṁvāsakassa, bhikkhave…  nānāsīmāya ṭhitassa, bhikkhave…  iddhiyā vehāse ṭhitassa, bhikkhave, yassa saṁgho kammaṁ karoti, tassa ca, bhikkhave, saṁghamajjhe paṭikkosanā na ruhati. Imesaṁ kho, bhikkhave, saṁghamajjhe paṭikkosanā na ruhati. </div>
</div>
<div class="q" id="p_3V_1808"> <div class="p">
<span class="pN">1808</span>Kassa ca, bhikkhave, saṁghamajjhe paṭikkosanā ruhati? Bhikkhussa, bhikkhave, pakatattassa samānasaṁvāsakassa samānasīmāya ṭhitassa antamaso ānantarikassāpi bhikkhuno viññāpentassa saṁghamajjhe paṭikkosanā ruhati. Imassa, bhikkhave, saṁghamajjhe paṭikkosanā ruhati. </div>
</div>
</html>
