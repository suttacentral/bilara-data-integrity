<html>
<div class="i">7.4.2 Biḷāraṅgapañha</div>
<div class="h">Opammakathāpañha</div>
<div class="h">Upacikāvagga</div>
<div class="h">Biḷāraṅgapañha</div>
<div class="q" id="p_28Mi_1839"> <div class="divNumber">256.</div> <div class="p">
<span class="pN">1839</span>“Bhante nāgasena, ‘biḷārassa dve aṅgāni gahetabbānī’ti yaṁ vadesi, katamāni tāni dve aṅgāni gahetabbānī”ti? “Yathā, mahārāja, biḷāro guhāgatopi susiragatopi hammiyantaragatopi undūraṁyeva pariyesati; evameva kho, mahārāja, yoginā yogāvacarena gāmagatenāpi araññagatenāpi rukkhamūlagatenāpi suññāgāragatenāpi satataṁ samitaṁ appamattena kāyagatāsatibhojanaṁyeva pariyesitabbaṁ. Idaṁ, mahārāja, biḷārassa paṭhamaṁ aṅgaṁ gahetabbaṁ. </div>
</div>
<div class="q" id="p_28Mi_1840"> <div class="p">
<span class="pN">1840</span>Puna caparaṁ, mahārāja, biḷāro āsanneyeva gocaraṁ pariyesati; evameva kho, mahārāja, yoginā yogāvacarena imesuyeva pañcasu upādānakkhandhesu udayabbayānupassinā viharitabbaṁ ‘iti rūpaṁ iti rūpassa samudayo iti rūpassa atthaṅgamo, iti vedanā iti vedanāya samudayo iti vedanāya atthaṅgamo, iti saññā iti saññāya samudayo iti saññāya atthaṅgamo, iti saṅkhārā iti saṅkhārānaṁ samudayo iti saṅkhārānaṁ atthaṅgamo, iti viññāṇaṁ iti viññāṇassa samudayo iti viññāṇassa atthaṅgamo’ti. Idaṁ, mahārāja, biḷārassa dutiyaṁ aṅgaṁ gahetabbaṁ. Bhāsitampetaṁ, mahārāja, bhagavatā devātidevena— </div>
</div>
<div class="q" id="p_28Mi_1841"> <div class="p"> <table class="singleColumn"> <tr> <td> <div class="pN">1841</div> <div class="G">‘Na ito dūre bhavitabbaṁ,</div> </td> </tr> <tr> <td> <div class="G">bhavaggaṁ kiṁ karissati;</div> </td> </tr> <tr> <td> <div class="G">Paccuppannamhi vohāre,</div> </td> </tr> <tr> <td> <div class="G">sake kāyamhi vindathā’”ti.</div> </td> </tr> </table> </div>
</div>
<div class="CENTER" id="p_28Mi_1842">
<span class="pN">1842</span>Biḷāraṅgapañho dutiyo.</div>
</html>
