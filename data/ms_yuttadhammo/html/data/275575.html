<html>
<div class="i">2.1.3 Paṭhamasaṁvāsasutta</div>
<div class="h">Dutiyapaṇṇāsaka</div>
<div class="h">Puññābhisandavagga</div>
<div class="h">Paṭhamasaṁvāsasutta</div>
<div class="q" id="p_15A4_380"> <div class="divNumber">53.</div> <div class="p">
<span class="pN">380</span>Ekaṁ samayaṁ bhagavā antarā ca madhuraṁ antarā ca verañjaṁ addhānamaggappaṭipanno hoti. Sambahulāpi kho gahapatī ca gahapatāniyo ca antarā ca madhuraṁ antarā ca verañjaṁ addhānamaggappaṭipannā honti. Atha kho bhagavā maggā okkamma aññatarasmiṁ rukkhamūle ( ) nisīdi. Addasaṁsu kho gahapatī ca gahapatāniyo ca bhagavantaṁ aññatarasmiṁ rukkhamūle nisinnaṁ. Disvā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinne kho te gahapatī ca gahapatāniyo ca bhagavā etadavoca—  </div>
</div>
<div class="q" id="p_15A4_381"> <div class="p">
<span class="pN">381</span>“Cattārome, gahapatayo, saṁvāsā. Katame cattāro? Chavo chavāya saddhiṁ saṁvasati, chavo deviyā saddhiṁ saṁvasati, devo chavāya saddhiṁ saṁvasati, devo deviyā saddhiṁ saṁvasati. </div>
</div>
<div class="q" id="p_15A4_382"> <div class="p">
<span class="pN">382</span>Kathañca, gahapatayo, chavo chavāya saddhiṁ saṁvasati? Idha, gahapatayo, sāmiko hoti pāṇātipātī adinnādāyī kāmesumicchācārī musāvādī surāmerayamajjapamādaṭṭhāyī dussīlo pāpadhammo maccheramalapariyuṭṭhitena cetasā agāraṁ ajjhāvasati akkosakaparibhāsako samaṇabrāhmaṇānaṁ; bhariyāpissa hoti pāṇātipātinī adinnādāyinī kāmesumicchācārinī musāvādinī surāmerayamajjapamādaṭṭhāyinī dussīlā pāpadhammā maccheramalapariyuṭṭhitena cetasā agāraṁ ajjhāvasati akkosikaparibhāsikā samaṇabrāhmaṇānaṁ. Evaṁ kho, gahapatayo, chavo chavāya saddhiṁ saṁvasati. </div>
</div>
<div class="q" id="p_15A4_383"> <div class="p">
<span class="pN">383</span>Kathañca, gahapatayo, chavo deviyā saddhiṁ saṁvasati? Idha, gahapatayo, sāmiko hoti pāṇātipātī adinnādāyī kāmesumicchācārī musāvādī surāmerayamajjapamādaṭṭhāyī dussīlo pāpadhammo maccheramalapariyuṭṭhitena cetasā agāraṁ ajjhāvasati akkosakaparibhāsako samaṇabrāhmaṇānaṁ; bhariyā khvassa hoti pāṇātipātā paṭiviratā adinnādānā paṭiviratā kāmesumicchācārā paṭiviratā musāvādā paṭiviratā surāmerayamajjapamādaṭṭhānā paṭiviratā sīlavatī kalyāṇadhammā vigatamalamaccherena cetasā agāraṁ ajjhāvasati anakkosikaparibhāsikā samaṇabrāhmaṇānaṁ. Evaṁ kho, gahapatayo, chavo deviyā saddhiṁ saṁvasati. </div>
</div>
<div class="q" id="p_15A4_384"> <div class="p">
<span class="pN">384</span>Kathañca, gahapatayo, devo chavāya saddhiṁ saṁvasati? Idha, gahapatayo, sāmiko hoti pāṇātipātā paṭivirato adinnādānā paṭivirato kāmesumicchācārā paṭivirato musāvādā paṭivirato surāmerayamajjapamādaṭṭhānā paṭivirato sīlavā kalyāṇadhammo vigatamalamaccherena cetasā agāraṁ ajjhāvasati anakkosakaparibhāsako samaṇabrāhmaṇānaṁ; bhariyā khvassa hoti pāṇātipātinī…pe…  surāmerayamajjapamādaṭṭhāyinī dussīlā pāpadhammā maccheramalapariyuṭṭhitena cetasā agāraṁ ajjhāvasati akkosikaparibhāsikā samaṇabrāhmaṇānaṁ. Evaṁ kho, gahapatayo, devo chavāya saddhiṁ saṁvasati. </div>
</div>
<div class="q" id="p_15A4_385"> <div class="p">
<span class="pN">385</span>Kathañca, gahapatayo, devo deviyā saddhiṁ saṁvasati? Idha, gahapatayo, sāmiko hoti pāṇātipātā paṭivirato…pe…  sīlavā kalyāṇadhammo vigatamalamaccherena cetasā agāraṁ ajjhāvasati anakkosakaparibhāsako samaṇabrāhmaṇānaṁ; bhariyāpissa hoti pāṇātipātā paṭiviratā…pe…  surāmerayamajjapamādaṭṭhānā paṭiviratā sīlavatī kalyāṇadhammā vigatamalamaccherena cetasā agāraṁ ajjhāvasati anakkosikaparibhāsikā samaṇabrāhmaṇānaṁ. Evaṁ kho, gahapatayo, devo deviyā saddhiṁ saṁvasati. Ime kho, gahapatayo, cattāro saṁvāsāti. </div>
</div>
<div class="q" id="p_15A4_386"> <div class="p"> <table class="singleColumn"> <tr> <td> <div class="pN">386</div> <div class="G">Ubho ca honti dussīlā,</div> </td> </tr> <tr> <td> <div class="G">kadariyā paribhāsakā;</div> </td> </tr> <tr> <td> <div class="G">Te honti jānipatayo,</div> </td> </tr> <tr> <td> <div class="G">chavā saṁvāsamāgatā.</div> </td> </tr> </table> </div>
</div>
<div class="q" id="p_15A4_387"> <div class="p"> <table class="singleColumn"> <tr> <td> <div class="pN">387</div> <div class="G">Sāmiko hoti dussīlo,</div> </td> </tr> <tr> <td> <div class="G">kadariyo paribhāsako;</div> </td> </tr> <tr> <td> <div class="G">Bhariyā sīlavatī hoti,</div> </td> </tr> <tr> <td> <div class="G">vadaññū vītamaccharā;</div> </td> </tr> <tr> <td> <div class="G">Sāpi devī saṁvasati,</div> </td> </tr> <tr> <td> <div class="G">chavena patinā saha.</div> </td> </tr> </table> </div>
</div>
<div class="q" id="p_15A4_388"> <div class="p"> <table class="singleColumn"> <tr> <td> <div class="pN">388</div> <div class="G">Sāmiko sīlavā hoti,</div> </td> </tr> <tr> <td> <div class="G">vadaññū vītamaccharo;</div> </td> </tr> <tr> <td> <div class="G">Bhariyā hoti dussīlā,</div> </td> </tr> <tr> <td> <div class="G">kadariyā paribhāsikā;</div> </td> </tr> <tr> <td> <div class="G">Sāpi chavā saṁvasati,</div> </td> </tr> <tr> <td> <div class="G">devena patinā saha.</div> </td> </tr> </table> </div>
</div>
<div class="q" id="p_15A4_389"> <div class="p"> <table class="singleColumn"> <tr> <td> <div class="pN">389</div> <div class="G">Ubho saddhā vadaññū ca,</div> </td> </tr> <tr> <td> <div class="G">saññatā dhammajīvino;</div> </td> </tr> <tr> <td> <div class="G">Te honti jānipatayo,</div> </td> </tr> <tr> <td> <div class="G">aññamaññaṁ piyaṁvadā.</div> </td> </tr> </table> </div>
</div>
<div class="q" id="p_15A4_390"> <div class="p"> <table class="singleColumn"> <tr> <td> <div class="pN">390</div> <div class="G">Atthāsaṁ pacurā honti,</div> </td> </tr> <tr> <td> <div class="G">phāsukaṁ upajāyati;</div> </td> </tr> <tr> <td> <div class="G">Amittā dummanā honti,</div> </td> </tr> <tr> <td> <div class="G">ubhinnaṁ samasīlinaṁ.</div> </td> </tr> </table> </div>
</div>
<div class="q" id="p_15A4_391"> <div class="p"> <table class="singleColumn"> <tr> <td> <div class="pN">391</div> <div class="G">Idha dhammaṁ caritvāna,</div> </td> </tr> <tr> <td> <div class="G">samasīlabbatā ubho;</div> </td> </tr> <tr> <td> <div class="G">Nandino devalokasmiṁ,</div> </td> </tr> <tr> <td> <div class="G">modanti kāmakāmino”ti.</div> </td> </tr> </table> </div>
</div>
<div class="CENTER" id="p_15A4_392">
<span class="pN">392</span>Tatiyaṁ.</div>
</html>
