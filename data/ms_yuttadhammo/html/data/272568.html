<html>
<div class="i">4.4 Cūḷagopālakasutta</div>
<div class="h">Mahāyamakavagga</div>
<div class="h">Cūḷagopālakasutta</div>
<div class="q" id="p_9M_1186"> <div class="divNumber">350.</div> <div class="p">
<span class="pN">1186</span>Evaṁ me sutaṁ— ekaṁ samayaṁ bhagavā vajjīsu viharati ukkacelāyaṁ gaṅgāya nadiyā tīre. Tatra kho bhagavā bhikkhū āmantesi— “bhikkhavo”ti. “Bhadante”ti te bhikkhū bhagavato paccassosuṁ. Bhagavā etadavoca— </div>
</div>
<div class="q" id="p_9M_1187"> <div class="p">
<span class="pN">1187</span>“Bhūtapubbaṁ, bhikkhave, māgadhako gopālako duppaññajātiko, vassānaṁ pacchime māse saradasamaye, asamavekkhitvā gaṅgāya nadiyā orimaṁ tīraṁ, asamavekkhitvā pārimaṁ tīraṁ, atittheneva gāvo patāresi uttaraṁ tīraṁ suvidehānaṁ. Atha kho, bhikkhave, gāvo majjhegaṅgāya nadiyā sote āmaṇḍaliyaṁ karitvā tattheva anayabyasanaṁ āpajjiṁsu. Taṁ kissa hetu? Tathā hi so, bhikkhave, māgadhako gopālako duppaññajātiko, vassānaṁ pacchime māse saradasamaye, asamavekkhitvā gaṅgāya nadiyā orimaṁ tīraṁ, asamavekkhitvā pārimaṁ tīraṁ, atittheneva gāvo patāresi uttaraṁ tīraṁ suvidehānaṁ. Evameva kho, bhikkhave, ye hi keci samaṇā vā brāhmaṇā vā akusalā imassa lokassa akusalā parassa lokassa, akusalā māradheyyassa akusalā amāradheyyassa, akusalā maccudheyyassa akusalā amaccudheyyassa, tesaṁ ye sotabbaṁ saddahātabbaṁ maññissanti, tesaṁ taṁ bhavissati dīgharattaṁ ahitāya dukkhāya. </div>
</div>
<div class="q" id="p_9M_1188"> <div class="divNumber">351.</div> <div class="p">
<span class="pN">1188</span>Bhūtapubbaṁ, bhikkhave, māgadhako gopālako sappaññajātiko, vassānaṁ pacchime māse saradasamaye, samavekkhitvā gaṅgāya nadiyā orimaṁ tīraṁ, samavekkhitvā pārimaṁ tīraṁ, tittheneva gāvo patāresi uttaraṁ tīraṁ suvidehānaṁ. So paṭhamaṁ patāresi ye te usabhā gopitaro gopariṇāyakā. Te tiriyaṁ gaṅgāya sotaṁ chetvā sotthinā pāraṁ agamaṁsu. Athāpare patāresi balavagāvo dammagāvo. Tepi tiriyaṁ gaṅgāya sotaṁ chetvā sotthinā pāraṁ agamaṁsu. Athāpare patāresi vacchatare vacchatariyo. Tepi tiriyaṁ gaṅgāya sotaṁ chetvā sotthinā pāraṁ agamaṁsu. Athāpare patāresi vacchake kisābalake. Tepi tiriyaṁ gaṅgāya sotaṁ chetvā sotthinā pāraṁ agamaṁsu. Bhūtapubbaṁ, bhikkhave, vacchako taruṇako tāvadeva jātako mātugoravakena vuyhamāno, sopi tiriyaṁ gaṅgāya sotaṁ chetvā sotthinā pāraṁ agamāsi. Taṁ kissa hetu? Tathā hi so, bhikkhave, māgadhako gopālako sappaññajātiko, vassānaṁ pacchime māse saradasamaye, samavekkhitvā gaṅgāya nadiyā orimaṁ tīraṁ, samavekkhitvā pārimaṁ tīraṁ, tittheneva gāvo patāresi uttaraṁ tīraṁ suvidehānaṁ. Evameva kho, bhikkhave, ye hi keci samaṇā vā brāhmaṇā vā kusalā imassa lokassa kusalā parassa lokassa, kusalā māradheyyassa kusalā amāradheyyassa, kusalā maccudheyyassa kusalā amaccudheyyassa, tesaṁ ye sotabbaṁ saddahātabbaṁ maññissanti, tesaṁ taṁ bhavissati dīgharattaṁ hitāya sukhāya. </div>
</div>
<div class="q" id="p_9M_1189"> <div class="divNumber">352.</div> <div class="p">
<span class="pN">1189</span>Seyyathāpi, bhikkhave, ye te usabhā gopitaro gopariṇāyakā te tiriyaṁ gaṅgāya sotaṁ chetvā sotthinā pāraṁ agamaṁsu; evameva kho, bhikkhave, ye te bhikkhū arahanto khīṇāsavā vusitavanto katakaraṇīyā ohitabhārā anuppattasadatthā parikkhīṇabhavasaṁyojanā sammadaññāvimuttā, te tiriyaṁ mārassa sotaṁ chetvā sotthinā pāraṅgatā. </div>
</div>
<div class="q" id="p_9M_1190"> <div class="p">
<span class="pN">1190</span>Seyyathāpi te, bhikkhave, balavagāvo dammagāvo tiriyaṁ gaṅgāya sotaṁ chetvā sotthinā pāraṁ agamaṁsu; evameva kho, bhikkhave, ye te bhikkhū pañcannaṁ orambhāgiyānaṁ saṁyojanānaṁ parikkhayā opapātikā tattha parinibbāyino anāvattidhammā tasmā lokā, tepi tiriyaṁ mārassa sotaṁ chetvā sotthinā pāraṁ gamissanti. </div>
</div>
<div class="q" id="p_9M_1191"> <div class="p">
<span class="pN">1191</span>Seyyathāpi te, bhikkhave, vacchatarā vacchatariyo tiriyaṁ gaṅgāya sotaṁ chetvā sotthinā pāraṁ agamaṁsu; evameva kho, bhikkhave, ye te bhikkhū tiṇṇaṁ saṁyojanānaṁ parikkhayā rāgadosamohānaṁ tanuttā sakadāgāmino sakideva imaṁ lokaṁ āgantvā dukkhassantaṁ karissanti, tepi tiriyaṁ mārassa sotaṁ chetvā sotthinā pāraṁ gamissanti. </div>
</div>
<div class="q" id="p_9M_1192"> <div class="p">
<span class="pN">1192</span>Seyyathāpi te, bhikkhave, vacchakā kisābalakā tiriyaṁ gaṅgāya sotaṁ chetvā sotthinā pāraṁ agamaṁsu; evameva kho, bhikkhave, ye te bhikkhū tiṇṇaṁ saṁyojanānaṁ parikkhayā sotāpannā avinipātadhammā niyatā sambodhiparāyanā, tepi tiriyaṁ mārassa sotaṁ chetvā sotthinā pāraṁ gamissanti. </div>
</div>
<div class="q" id="p_9M_1193"> <div class="p">
<span class="pN">1193</span>Seyyathāpi so, bhikkhave, vacchako taruṇako tāvadeva jātako mātugoravakena vuyhamāno tiriyaṁ gaṅgāya sotaṁ chetvā sotthinā pāraṁ agamāsi; evameva kho, bhikkhave, ye te bhikkhū dhammānusārino saddhānusārino, tepi tiriyaṁ mārassa sotaṁ chetvā sotthinā pāraṁ gamissanti. </div>
</div>
<div class="q" id="p_9M_1194"> <div class="p">
<span class="pN">1194</span>Ahaṁ kho pana, bhikkhave, kusalo imassa lokassa kusalo parassa lokassa, kusalo māradheyyassa kusalo amāradheyyassa, kusalo maccudheyyassa kusalo amaccudheyyassa. Tassa mayhaṁ, bhikkhave, ye sotabbaṁ saddahātabbaṁ maññissanti, tesaṁ taṁ bhavissati dīgharattaṁ hitāya sukhāyā”ti. </div>
</div>
<div class="q" id="p_9M_1195"> <div class="p">
<span class="pN">1195</span>Idamavoca bhagavā. Idaṁ vatvā sugato athāparaṁ etadavoca satthā— </div>
</div>
<div class="q" id="p_9M_1196"> <div class="p"> <table class="singleColumn"> <tr> <td> <div class="pN">1196</div> <div class="G">“Ayaṁ loko paro loko,</div> </td> </tr> <tr> <td> <div class="G">jānatā suppakāsito;</div> </td> </tr> <tr> <td> <div class="G">Yañca mārena sampattaṁ,</div> </td> </tr> <tr> <td> <div class="G">appattaṁ yañca maccunā.</div> </td> </tr> </table> </div>
</div>
<div class="q" id="p_9M_1197"> <div class="p"> <table class="singleColumn"> <tr> <td> <div class="pN">1197</div> <div class="G">Sabbaṁ lokaṁ abhiññāya,</div> </td> </tr> <tr> <td> <div class="G">sambuddhena pajānatā;</div> </td> </tr> <tr> <td> <div class="G">Vivaṭaṁ amatadvāraṁ,</div> </td> </tr> <tr> <td> <div class="G">khemaṁ nibbānapattiyā.</div> </td> </tr> </table> </div>
</div>
<div class="q" id="p_9M_1198"> <div class="p"> <table class="singleColumn"> <tr> <td> <div class="pN">1198</div> <div class="G">Chinnaṁ pāpimato sotaṁ,</div> </td> </tr> <tr> <td> <div class="G">Viddhastaṁ vinaḷīkataṁ;</div> </td> </tr> <tr> <td> <div class="G">Pāmojjabahulā hotha,</div> </td> </tr> <tr> <td> <div class="G">Khemaṁ pattattha bhikkhavo”ti.</div> </td> </tr> </table> </div>
</div>
<div class="CENTER" id="p_9M_1199">
<span class="pN">1199</span>Cūḷagopālakasuttaṁ niṭṭhitaṁ catutthaṁ.</div>
</html>
