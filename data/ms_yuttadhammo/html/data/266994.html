<html>
<div class="i">2.10 Uttaramātupetivatthu</div>
<div class="h">Ubbarivagga</div>
<div class="h">Uttaramātupetivatthu</div>
<div class="q" id="p_19Pv_357"> <div class="divNumber">331.</div> <div class="p"> <table class="singleColumn"> <tr> <td> <div class="pN">357</div> <div class="G">Divāvihāragataṁ bhikkhuṁ,</div> </td> </tr> <tr> <td> <div class="G">gaṅgātīre nisinnakaṁ;</div> </td> </tr> <tr> <td> <div class="G">Taṁ petī upasaṅkamma,</div> </td> </tr> <tr> <td> <div class="G">dubbaṇṇā bhīrudassanā.</div> </td> </tr> </table> </div>
</div>
<div class="q" id="p_19Pv_358"> <div class="divNumber">332.</div> <div class="p"> <table class="singleColumn"> <tr> <td> <div class="pN">358</div> <div class="G">Kesā cassā atidīghā,</div> </td> </tr> <tr> <td> <div class="G">yāvabhūmāvalambare;</div> </td> </tr> <tr> <td> <div class="G">Kesehi sā paṭicchannā,</div> </td> </tr> <tr> <td> <div class="G">samaṇaṁ etadabravi.</div> </td> </tr> </table> </div>
</div>
<div class="q" id="p_19Pv_359"> <div class="divNumber">333.</div> <div class="p"> <table class="singleColumn"> <tr> <td> <div class="pN">359</div> <div class="G">“Pañcapaṇṇāsavassāni,</div> </td> </tr> <tr> <td> <div class="G">yato kālaṅkatā ahaṁ;</div> </td> </tr> <tr> <td> <div class="G">Nābhijānāmi bhuttaṁ vā,</div> </td> </tr> <tr> <td> <div class="G">pītaṁ vā pana pāniyaṁ;</div> </td> </tr> <tr> <td> <div class="G">Dehi tvaṁ pāniyaṁ bhante,</div> </td> </tr> <tr> <td> <div class="G">tasitā pāniyāya me”ti.</div> </td> </tr> </table> </div>
</div>
<div class="q" id="p_19Pv_360"> <div class="divNumber">334.</div> <div class="p"> <table class="singleColumn"> <tr> <td> <div class="pN">360</div> <div class="G">“Ayaṁ sītodikā gaṅgā,</div> </td> </tr> <tr> <td> <div class="G">himavantato sandati;</div> </td> </tr> <tr> <td> <div class="G">Piva etto gahetvāna,</div> </td> </tr> <tr> <td> <div class="G">kiṁ maṁ yācasi pāniyan”ti.</div> </td> </tr> </table> </div>
</div>
<div class="q" id="p_19Pv_361"> <div class="divNumber">335.</div> <div class="p"> <table class="singleColumn"> <tr> <td> <div class="pN">361</div> <div class="G">“Sacāhaṁ bhante gaṅgāya,</div> </td> </tr> <tr> <td> <div class="G">sayaṁ gaṇhāmi pāniyaṁ;</div> </td> </tr> <tr> <td> <div class="G">Lohitaṁ me parivattati,</div> </td> </tr> <tr> <td> <div class="G">tasmā yācāmi pāniyan”ti.</div> </td> </tr> </table> </div>
</div>
<div class="q" id="p_19Pv_362"> <div class="divNumber">336.</div> <div class="p"> <table class="singleColumn"> <tr> <td> <div class="pN">362</div> <div class="G">“Kiṁ nu kāyena vācāya,</div> </td> </tr> <tr> <td> <div class="G">manasā dukkaṭaṁ kataṁ;</div> </td> </tr> <tr> <td> <div class="G">Kissa kammavipākena,</div> </td> </tr> <tr> <td> <div class="G">gaṅgā te hoti lohitan”ti.</div> </td> </tr> </table> </div>
</div>
<div class="q" id="p_19Pv_363"> <div class="divNumber">337.</div> <div class="p"> <table class="singleColumn"> <tr> <td> <div class="pN">363</div> <div class="G">“Putto me uttaro nāma,</div> </td> </tr> <tr> <td> <div class="G">saddho āsi upāsako;</div> </td> </tr> <tr> <td> <div class="G">So ca mayhaṁ akāmāya,</div> </td> </tr> <tr> <td> <div class="G">samaṇānaṁ pavecchati.</div> </td> </tr> </table> </div>
</div>
<div class="q" id="p_19Pv_364"> <div class="divNumber">338.</div> <div class="p"> <table class="singleColumn"> <tr> <td> <div class="pN">364</div> <div class="G">Cīvaraṁ piṇḍapātañca,</div> </td> </tr> <tr> <td> <div class="G">paccayaṁ sayanāsanaṁ;</div> </td> </tr> <tr> <td> <div class="G">Tamahaṁ paribhāsāmi,</div> </td> </tr> <tr> <td> <div class="G">maccherena upaddutā.</div> </td> </tr> </table> </div>
</div>
<div class="q" id="p_19Pv_365"> <div class="divNumber">339.</div> <div class="p"> <table class="singleColumn"> <tr> <td> <div class="pN">365</div> <div class="G">Yaṁ tvaṁ mayhaṁ akāmāya,</div> </td> </tr> <tr> <td> <div class="G">samaṇānaṁ pavecchasi;</div> </td> </tr> <tr> <td> <div class="G">Cīvaraṁ piṇḍapātañca,</div> </td> </tr> <tr> <td> <div class="G">paccayaṁ sayanāsanaṁ.</div> </td> </tr> </table> </div>
</div>
<div class="q" id="p_19Pv_366"> <div class="divNumber">340.</div> <div class="p"> <table class="singleColumn"> <tr> <td> <div class="pN">366</div> <div class="G">Etaṁ te paralokasmiṁ,</div> </td> </tr> <tr> <td> <div class="G">lohitaṁ hotu uttara;</div> </td> </tr> <tr> <td> <div class="G">Tassa kammassa vipākena,</div> </td> </tr> <tr> <td> <div class="G">gaṅgā me hoti lohitan”ti.</div> </td> </tr> </table> </div>
</div>
<div class="CENTER" id="p_19Pv_367">
<span class="pN">367</span>Uttaramātupetivatthu dasamaṁ.</div>
</html>
