<html>
<div class="i">12.1 Mahāparivārakattheraapadāna</div>
<div class="h">Mahāparivāravagga</div>
<div class="h">Mahāparivārakattheraapadāna</div>
<div class="q" id="p_20Ap1_1941"> <div class="divNumber">1.</div> <div class="p"> <table class="singleColumn"> <tr> <td> <div class="pN">1941</div> <div class="G">“Vipassī nāma bhagavā,</div> </td> </tr> <tr> <td> <div class="G">lokajeṭṭho narāsabho;</div> </td> </tr> <tr> <td> <div class="G">Aṭṭhasaṭṭhisahassehi,</div> </td> </tr> <tr> <td> <div class="G">pāvisi bandhumaṁ tadā.</div> </td> </tr> </table> </div>
</div>
<div class="q" id="p_20Ap1_1942"> <div class="divNumber">2.</div> <div class="p"> <table class="singleColumn"> <tr> <td> <div class="pN">1942</div> <div class="G">Nagarā abhinikkhamma,</div> </td> </tr> <tr> <td> <div class="G">agamaṁ dīpacetiyaṁ;</div> </td> </tr> <tr> <td> <div class="G">Addasaṁ virajaṁ buddhaṁ,</div> </td> </tr> <tr> <td> <div class="G">āhutīnaṁ paṭiggahaṁ.</div> </td> </tr> </table> </div>
</div>
<div class="q" id="p_20Ap1_1943"> <div class="divNumber">3.</div> <div class="p"> <table class="singleColumn"> <tr> <td> <div class="pN">1943</div> <div class="G">Cullāsītisahassāni,</div> </td> </tr> <tr> <td> <div class="G">yakkhā mayhaṁ upantike;</div> </td> </tr> <tr> <td> <div class="G">Upaṭṭhahanti sakkaccaṁ,</div> </td> </tr> <tr> <td> <div class="G">indaṁva tidasā gaṇā.</div> </td> </tr> </table> </div>
</div>
<div class="q" id="p_20Ap1_1944"> <div class="divNumber">4.</div> <div class="p"> <table class="singleColumn"> <tr> <td> <div class="pN">1944</div> <div class="G">Bhavanā abhinikkhamma,</div> </td> </tr> <tr> <td> <div class="G">dussaṁ paggayhahaṁ tadā;</div> </td> </tr> <tr> <td> <div class="G">Sirasā abhivādesiṁ,</div> </td> </tr> <tr> <td> <div class="G">tañcādāsiṁ mahesino.</div> </td> </tr> </table> </div>
</div>
<div class="q" id="p_20Ap1_1945"> <div class="divNumber">5.</div> <div class="p"> <table class="singleColumn"> <tr> <td> <div class="pN">1945</div> <div class="G">Aho buddhā aho dhammā,</div> </td> </tr> <tr> <td> <div class="G">aho no satthu sampadā;</div> </td> </tr> <tr> <td> <div class="G">Buddhassa ānubhāvena,</div> </td> </tr> <tr> <td> <div class="G">vasudhāyaṁ pakampatha.</div> </td> </tr> </table> </div>
</div>
<div class="q" id="p_20Ap1_1946"> <div class="divNumber">6.</div> <div class="p"> <table class="singleColumn"> <tr> <td> <div class="pN">1946</div> <div class="G">Tañca acchariyaṁ disvā,</div> </td> </tr> <tr> <td> <div class="G">abbhutaṁ lomahaṁsanaṁ;</div> </td> </tr> <tr> <td> <div class="G">Buddhe cittaṁ pasādemi,</div> </td> </tr> <tr> <td> <div class="G">dvipadindamhi tādine.</div> </td> </tr> </table> </div>
</div>
<div class="q" id="p_20Ap1_1947"> <div class="divNumber">7.</div> <div class="p"> <table class="singleColumn"> <tr> <td> <div class="pN">1947</div> <div class="G">Sohaṁ cittaṁ pasādetvā,</div> </td> </tr> <tr> <td> <div class="G">dussaṁ datvāna satthuno;</div> </td> </tr> <tr> <td> <div class="G">Saraṇañca upāgacchiṁ,</div> </td> </tr> <tr> <td> <div class="G">sāmacco saparijjano.</div> </td> </tr> </table> </div>
</div>
<div class="q" id="p_20Ap1_1948"> <div class="divNumber">8.</div> <div class="p"> <table class="singleColumn"> <tr> <td> <div class="pN">1948</div> <div class="G">Ekanavutito kappe,</div> </td> </tr> <tr> <td> <div class="G">yaṁ kammamakariṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">buddhapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_1949"> <div class="divNumber">9.</div> <div class="p"> <table class="singleColumn"> <tr> <td> <div class="pN">1949</div> <div class="G">Ito pannarase kappe,</div> </td> </tr> <tr> <td> <div class="G">soḷasāsuṁ suvāhanā;</div> </td> </tr> <tr> <td> <div class="G">Sattaratanasampannā,</div> </td> </tr> <tr> <td> <div class="G">cakkavattī mahabbalā.</div> </td> </tr> </table> </div>
</div>
<div class="q" id="p_20Ap1_1950"> <div class="divNumber">10.</div> <div class="p"> <table class="singleColumn"> <tr> <td> <div class="pN">1950</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_1951"> <div class="p">
<span class="pN">1951</span>Itthaṁ sudaṁ āyasmā mahāparivārako thero imā gāthāyo abhāsitthāti. </div>
</div>
<div class="CENTER" id="p_20Ap1_1952">
<span class="pN">1952</span>Mahāparivārakattherassāpadānaṁ paṭhamaṁ.</div>
</html>
