<html>
<div class="i">5.8 Saṁghabhedasutta</div>
<div class="h">Soṇavagga</div>
<div class="h">Saṁghabhedasutta</div>
<div class="q" id="p_18Ud_438"> <div class="divNumber">48.</div> <div class="p">
<span class="pN">438</span>Evaṁ me sutaṁ— ekaṁ samayaṁ bhagavā rājagahe viharati veḷuvane kalandakanivāpe. Tena kho pana samayena āyasmā ānando tadahuposathe pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisi. </div>
</div>
<div class="q" id="p_18Ud_439"> <div class="p">
<span class="pN">439</span>Addasā kho devadatto āyasmantaṁ ānandaṁ rājagahe piṇḍāya carantaṁ. Disvāna yenāyasmā ānando tenupasaṅkami; upasaṅkamitvā āyasmantaṁ ānandaṁ etadavoca— “ajjatagge dānāhaṁ, āvuso ānanda, aññatreva bhagavatā aññatra bhikkhusaṁghā uposathaṁ karissāmi saṁghakammāni cā”ti. </div>
</div>
<div class="q" id="p_18Ud_440"> <div class="p">
<span class="pN">440</span>Atha kho āyasmā ānando rājagahe piṇḍāya caritvā pacchābhattaṁ piṇḍapātapaṭikkanto yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā ānando bhagavantaṁ etadavoca— </div>
</div>
<div class="q" id="p_18Ud_441"> <div class="p">
<span class="pN">441</span>“Idhāhaṁ, bhante, pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisiṁ. Addasā kho maṁ, bhante, devadatto rājagahe piṇḍāya carantaṁ. Disvāna yenāhaṁ tenupasaṅkami; upasaṅkamitvā maṁ etadavoca— ‘ajjatagge dānāhaṁ, āvuso ānanda, aññatreva bhagavatā aññatra bhikkhusaṁghā uposathaṁ karissāmi saṁghakammāni cā’ti. Ajja, bhante, devadatto saṁghaṁ bhindissati, uposathañca karissati saṁghakammāni cā”ti. </div>
</div>
<div class="q" id="p_18Ud_442"> <div class="p">
<span class="pN">442</span>Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi— </div>
</div>
<div class="q" id="p_18Ud_443"> <div class="p"> <table class="singleColumn"> <tr> <td> <div class="pN">443</div> <div class="G">“Sukaraṁ sādhunā sādhu,</div> </td> </tr> <tr> <td> <div class="G">Sādhu pāpena dukkaraṁ;</div> </td> </tr> <tr> <td> <div class="G">Pāpaṁ pāpena sukaraṁ,</div> </td> </tr> <tr> <td> <div class="G">Pāpamariyehi dukkaran”ti. (59)</div> </td> </tr> </table> </div>
</div>
<div class="CENTER" id="p_18Ud_444">
<span class="pN">444</span>Aṭṭhamaṁ.</div>
</html>
