<html>
<div class="i">11.1.55 Abbhavalāhakasutta</div>
<div class="h">Valāhakasaṁyutta</div>
<div class="h">Valāhakavagga</div>
<div class="h">Abbhavalāhakasutta</div>
<div class="q" id="p_13S3_1228"> <div class="divNumber">604.</div> <div class="p">
<span class="pN">1228</span>Sāvatthinidānaṁ. Ekamantaṁ nisinno kho so bhikkhu bhagavantaṁ etadavoca—  “ko nu kho, bhante, hetu, ko paccayo, yenekadā abbhaṁ hotī”ti? “Santi, bhikkhu, abbhavalāhakā nāma devā. Tesaṁ yadā evaṁ hoti—  ‘yannūna mayaṁ sakāya ratiyā vaseyyāmā’ti, tesaṁ taṁ cetopaṇidhimanvāya abbhaṁ hoti. Ayaṁ kho, bhikkhu, hetu, ayaṁ paccayo, yenekadā abbhaṁ hotī”ti. </div>
</div>
<div class="CENTER" id="p_13S3_1229">
<span class="pN">1229</span>Pañcapaññāsamaṁ.</div>
</html>
