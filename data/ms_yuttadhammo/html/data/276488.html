<html>
<div class="i">1.5.5.9 Senāvāsasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Acelakavagga
</div>
<div class="h">
Senāvāsasikkhāpada
</div>
<div class="q" id="p_2V_995">
<div class="divNumber">
317.
</div>
<div class="p">
<span class="pN">995</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena chabbaggiyā bhikkhū sati karaṇīye senaṁ gantvā atirekatirattaṁ senāya vasanti. Manussā ujjhāyanti khiyyanti vipācenti— “kathañhi nāma samaṇā sakyaputtiyā senāya vasissanti. Amhākampi alābhā, amhākampi dulladdhaṁ, ye mayaṁ ājīvassa hetu puttadārassa kāraṇā senāya paṭivasāmā”ti.
</div>
</div>
<div class="q" id="p_2V_996">
<div class="p">
<span class="pN">996</span>Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. Ye te bhikkhū appicchā…pe… te ujjhāyanti khiyyanti vipācenti— “kathañhi nāma chabbaggiyā bhikkhū atirekatirattaṁ senāya vasissantī”ti…pe… “saccaṁ kira tumhe, bhikkhave, atirekatirattaṁ senāya vasathā”ti? “Saccaṁ, bhagavā”ti. Vigarahi buddho bhagavā…pe… kathañhi nāma tumhe, moghapurisā, atirekatirattaṁ senāya vasissatha. Netaṁ, moghapurisā, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_997">
<div class="divNumber">
318.
</div>
<div class="p">
<span class="pN">997</span><span class="bold">“Siyā ca tassa bhikkhuno kocideva paccayo senaṁ gamanāya, dirattatirattaṁ tena bhikkhunā senāya vasitabbaṁ. Tato ce uttari vaseyya, pācittiyan”</span>ti. (<span class="italic">49</span>:<span class="bold">98</span>)
</div>
</div>
<div class="q" id="p_2V_998">
<div class="divNumber">
319.
</div>
<div class="p">
<span class="pN">998</span><span class="bold">Siyā ca tassa bhikkhuno kocideva paccayo senaṁ gamanāyā</span>ti siyā paccayo siyā karaṇīyaṁ.
</div>
</div>
<div class="q" id="p_2V_999">
<div class="p">
<span class="pN">999</span><span class="bold">Dirattatirattaṁ tena bhikkhunā senāya vasitabban</span>ti dvetisso rattiyo vasitabbaṁ.
</div>
</div>
<div class="q" id="p_2V_1000">
<div class="p">
<span class="pN">1000</span><span class="bold">Tato ce uttari vaseyyā</span>ti catutthe divase atthaṅgate sūriye senāya vasati, āpatti pācittiyassa.
</div>
</div>
<div class="q" id="p_2V_1001">
<div class="divNumber">
320.
</div>
<div class="p">
<span class="pN">1001</span>Atirekatiratte atirekasaññī senāya vasati, āpatti pācittiyassa. Atirekatiratte vematiko senāya vasati, āpatti pācittiyassa. Atirekatiratte ūnakasaññī senāya vasati, āpatti pācittiyassa.
</div>
</div>
<div class="q" id="p_2V_1002">
<div class="p">
<span class="pN">1002</span>Ūnakatiratte atirekasaññī, āpatti dukkaṭassa. Ūnakatiratte vematiko, āpatti dukkaṭassa. Ūnakatiratte ūnakasaññī, anāpatti.
</div>
</div>
<div class="q" id="p_2V_1003">
<div class="divNumber">
321.
</div>
<div class="p">
<span class="pN">1003</span>Anāpatti— dvetisso rattiyo vasati, ūnakadvetisso rattiyo vasati, dve rattiyo vasitvā tatiyāya rattiyā purāruṇā nikkhamitvā puna vasati, gilāno vasati, gilānassa karaṇīyena vasati, senā vā paṭisenāya ruddhā hoti, kenaci palibuddho hoti, āpadāsu, ummattakassa, ādikammikassāti.
</div>
</div>
<div class="CENTER" id="p_2V_1004">
<span class="pN">1004</span>Senāvāsasikkhāpadaṁ niṭṭhitaṁ navamaṁ.
</div>
</html>
