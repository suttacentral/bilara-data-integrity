<html>
<div class="i">3.4 Pañcasīlasamādāniyattheraapadāna</div>
<div class="h">Subhūtivagga</div>
<div class="h">Pañcasīlasamādāniyattheraapadāna</div>
<div class="q" id="p_20Ap1_999"> <div class="divNumber">134.</div> <div class="p"> <table class="singleColumn"> <tr> <td> <div class="pN">999</div> <div class="G">“Nagare candavatiyā,</div> </td> </tr> <tr> <td> <div class="G">bhatako āsahaṁ tadā;</div> </td> </tr> <tr> <td> <div class="G">Parakammāyane yutto,</div> </td> </tr> <tr> <td> <div class="G">pabbajjaṁ na labhāmahaṁ.</div> </td> </tr> </table> </div>
</div>
<div class="q" id="p_20Ap1_1000"> <div class="divNumber">135.</div> <div class="p"> <table class="singleColumn"> <tr> <td> <div class="pN">1000</div> <div class="G">Mahandhakārapihitā,</div> </td> </tr> <tr> <td> <div class="G">tividhaggīhi ḍayhare;</div> </td> </tr> <tr> <td> <div class="G">Kena nu kho upāyena,</div> </td> </tr> <tr> <td> <div class="G">visaṁyutto bhave ahaṁ.</div> </td> </tr> </table> </div>
</div>
<div class="q" id="p_20Ap1_1001"> <div class="divNumber">136.</div> <div class="p"> <table class="singleColumn"> <tr> <td> <div class="pN">1001</div> <div class="G">Deyyadhammo ca me natthi,</div> </td> </tr> <tr> <td> <div class="G">varāko bhatako ahaṁ;</div> </td> </tr> <tr> <td> <div class="G">Yannūnāhaṁ pañcasīlaṁ,</div> </td> </tr> <tr> <td> <div class="G">rakkheyyaṁ paripūrayaṁ.</div> </td> </tr> </table> </div>
</div>
<div class="q" id="p_20Ap1_1002"> <div class="divNumber">137.</div> <div class="p"> <table class="singleColumn"> <tr> <td> <div class="pN">1002</div> <div class="G">Anomadassissa munino,</div> </td> </tr> <tr> <td> <div class="G">nisabho nāma sāvako;</div> </td> </tr> <tr> <td> <div class="G">Tamahaṁ upasaṅkamma,</div> </td> </tr> <tr> <td> <div class="G">pañcasikkhāpadaggahiṁ.</div> </td> </tr> </table> </div>
</div>
<div class="q" id="p_20Ap1_1003"> <div class="divNumber">138.</div> <div class="p"> <table class="singleColumn"> <tr> <td> <div class="pN">1003</div> <div class="G">Vassasatasahassāni,</div> </td> </tr> <tr> <td> <div class="G">āyu vijjati tāvade;</div> </td> </tr> <tr> <td> <div class="G">Tāvatā pañcasīlāni,</div> </td> </tr> <tr> <td> <div class="G">paripuṇṇāni gopayiṁ.</div> </td> </tr> </table> </div>
</div>
<div class="q" id="p_20Ap1_1004"> <div class="divNumber">139.</div> <div class="p"> <table class="singleColumn"> <tr> <td> <div class="pN">1004</div> <div class="G">Maccukāle ca sampatte,</div> </td> </tr> <tr> <td> <div class="G">devā assāsayanti maṁ;</div> </td> </tr> <tr> <td> <div class="G">‘Ratho sahassayutto te,</div> </td> </tr> <tr> <td> <div class="G">mārisāyaṁ upaṭṭhito’.</div> </td> </tr> </table> </div>
</div>
<div class="q" id="p_20Ap1_1005"> <div class="divNumber">140.</div> <div class="p"> <table class="singleColumn"> <tr> <td> <div class="pN">1005</div> <div class="G">Vattante carime citte,</div> </td> </tr> <tr> <td> <div class="G">mama sīlaṁ anussariṁ;</div> </td> </tr> <tr> <td> <div class="G">Tena kammena sukatena,</div> </td> </tr> <tr> <td> <div class="G">tāvatiṁsaṁ agacchahaṁ.</div> </td> </tr> </table> </div>
</div>
<div class="q" id="p_20Ap1_1006"> <div class="divNumber">141.</div> <div class="p"> <table class="singleColumn"> <tr> <td> <div class="pN">1006</div> <div class="G">Tiṁsakkhattuñca devindo,</div> </td> </tr> <tr> <td> <div class="G">devarajjamakārayiṁ;</div> </td> </tr> <tr> <td> <div class="G">Dibbasukhaṁ anubhaviṁ,</div> </td> </tr> <tr> <td> <div class="G">accharāhi purakkhato.</div> </td> </tr> </table> </div>
</div>
<div class="q" id="p_20Ap1_1007"> <div class="divNumber">142.</div> <div class="p"> <table class="singleColumn"> <tr> <td> <div class="pN">1007</div> <div class="G">Pañcasattatikkhattuñca,</div> </td> </tr> <tr> <td> <div class="G">cakkavattī ahosahaṁ;</div> </td> </tr> <tr> <td> <div class="G">Padesarajjaṁ vipulaṁ,</div> </td> </tr> <tr> <td> <div class="G">gaṇanāto asaṅkhiyaṁ.</div> </td> </tr> </table> </div>
</div>
<div class="q" id="p_20Ap1_1008"> <div class="divNumber">143.</div> <div class="p"> <table class="singleColumn"> <tr> <td> <div class="pN">1008</div> <div class="G">Devalokā cavitvāna,</div> </td> </tr> <tr> <td> <div class="G">sukkamūlena codito;</div> </td> </tr> <tr> <td> <div class="G">Pure vesāliyaṁ jāto,</div> </td> </tr> <tr> <td> <div class="G">mahāsāle suaḍḍhake.</div> </td> </tr> </table> </div>
</div>
<div class="q" id="p_20Ap1_1009"> <div class="divNumber">144.</div> <div class="p"> <table class="singleColumn"> <tr> <td> <div class="pN">1009</div> <div class="G">Vassūpanāyike kāle,</div> </td> </tr> <tr> <td> <div class="G">dippante jinasāsane;</div> </td> </tr> <tr> <td> <div class="G">Mātā ca me pitā ceva,</div> </td> </tr> <tr> <td> <div class="G">pañcasikkhāpadaggahuṁ.</div> </td> </tr> </table> </div>
</div>
<div class="q" id="p_20Ap1_1010"> <div class="divNumber">145.</div> <div class="p"> <table class="singleColumn"> <tr> <td> <div class="pN">1010</div> <div class="G">Saha sutvānahaṁ sīlaṁ,</div> </td> </tr> <tr> <td> <div class="G">mama sīlaṁ anussariṁ;</div> </td> </tr> <tr> <td> <div class="G">Ekāsane nisīditvā,</div> </td> </tr> <tr> <td> <div class="G">arahattamapāpuṇiṁ.</div> </td> </tr> </table> </div>
</div>
<div class="q" id="p_20Ap1_1011"> <div class="divNumber">146.</div> <div class="p"> <table class="singleColumn"> <tr> <td> <div class="pN">1011</div> <div class="G">
<span class="bold">Jātiyā pañcavassena</span>, </div> </td> </tr> <tr> <td> <div class="G">arahattamapāpuṇiṁ;</div> </td> </tr> <tr> <td> <div class="G">Upasampādayi buddho,</div> </td> </tr> <tr> <td> <div class="G">guṇamaññāya cakkhumā.</div> </td> </tr> </table> </div>
</div>
<div class="q" id="p_20Ap1_1012"> <div class="divNumber">147.</div> <div class="p"> <table class="singleColumn"> <tr> <td> <div class="pN">1012</div> <div class="G">Paripuṇṇāni gopetvā,</div> </td> </tr> <tr> <td> <div class="G">pañcasikkhāpadānahaṁ;</div> </td> </tr> <tr> <td> <div class="G">Aparimeyye ito kappe,</div> </td> </tr> <tr> <td> <div class="G">vinipātaṁ na gacchahaṁ.</div> </td> </tr> </table> </div>
</div>
<div class="q" id="p_20Ap1_1013"> <div class="divNumber">148.</div> <div class="p"> <table class="singleColumn"> <tr> <td> <div class="pN">1013</div> <div class="G">Svāhaṁ yasamanubhaviṁ,</div> </td> </tr> <tr> <td> <div class="G">tesaṁ sīlāna vāhasā;</div> </td> </tr> <tr> <td> <div class="G">Kappakoṭimpi kittento,</div> </td> </tr> <tr> <td> <div class="G">kittaye ekadesakaṁ.</div> </td> </tr> </table> </div>
</div>
<div class="q" id="p_20Ap1_1014"> <div class="divNumber">149.</div> <div class="p"> <table class="singleColumn"> <tr> <td> <div class="pN">1014</div> <div class="G">Pañca sīlāni gopetvā,</div> </td> </tr> <tr> <td> <div class="G">tayo hetū labhāmahaṁ;</div> </td> </tr> <tr> <td> <div class="G">Dīghāyuko mahābhogo,</div> </td> </tr> <tr> <td> <div class="G">tikkhapañño bhavāmahaṁ.</div> </td> </tr> </table> </div>
</div>
<div class="q" id="p_20Ap1_1015"> <div class="divNumber">150.</div> <div class="p"> <table class="singleColumn"> <tr> <td> <div class="pN">1015</div> <div class="G">Saṅkittento ca sabbesaṁ,</div> </td> </tr> <tr> <td> <div class="G">adhimattañca porisaṁ;</div> </td> </tr> <tr> <td> <div class="G">Bhavābhave saṁsaritvā,</div> </td> </tr> <tr> <td> <div class="G">ete ṭhāne labhāmahaṁ.</div> </td> </tr> </table> </div>
</div>
<div class="q" id="p_20Ap1_1016"> <div class="divNumber">151.</div> <div class="p"> <table class="singleColumn"> <tr> <td> <div class="pN">1016</div> <div class="G">Aparimeyyasīlesu,</div> </td> </tr> <tr> <td> <div class="G">vattantā jinasāvakā;</div> </td> </tr> <tr> <td> <div class="G">Bhavesu yadi rajjeyyuṁ,</div> </td> </tr> <tr> <td> <div class="G">vipāko kīdiso bhave.</div> </td> </tr> </table> </div>
</div>
<div class="q" id="p_20Ap1_1017"> <div class="divNumber">152.</div> <div class="p"> <table class="singleColumn"> <tr> <td> <div class="pN">1017</div> <div class="G">Suciṇṇaṁ me pañcasīlaṁ,</div> </td> </tr> <tr> <td> <div class="G">bhatakena tapassinā;</div> </td> </tr> <tr> <td> <div class="G">Tena sīlenahaṁ ajja,</div> </td> </tr> <tr> <td> <div class="G">mocayiṁ sabbabandhanā.</div> </td> </tr> </table> </div>
</div>
<div class="q" id="p_20Ap1_1018"> <div class="divNumber">153.</div> <div class="p"> <table class="singleColumn"> <tr> <td> <div class="pN">1018</div> <div class="G">Aparimeyye ito kappe,</div> </td> </tr> <tr> <td> <div class="G">pañca sīlāni gopayiṁ;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">pañcasīlānidaṁ phalaṁ.</div> </td> </tr> </table> </div>
</div>
<div class="q" id="p_20Ap1_1019"> <div class="divNumber">154.</div> <div class="p"> <table class="singleColumn"> <tr> <td> <div class="pN">1019</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_1020"> <div class="p">
<span class="pN">1020</span>Itthaṁ sudaṁ āyasmā pañcasīlasamādāniyo thero imā gāthāyo abhāsitthāti. </div>
</div>
<div class="CENTER" id="p_20Ap1_1021">
<span class="pN">1021</span>Pañcasīlasamādāniyattherassāpadānaṁ catutthaṁ.</div>
</html>
