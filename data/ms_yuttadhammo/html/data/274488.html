<html>
<div class="i">1.1.2 Upaḍḍhasutta</div>
<div class="h">Maggasaṁyutta</div>
<div class="h">Avijjāvagga</div>
<div class="h">Upaḍḍhasutta</div>
<div class="q" id="p_14S5_6"> <div class="divNumber">2.</div> <div class="p">
<span class="pN">6</span>Evaṁ me sutaṁ—  ekaṁ samayaṁ bhagavā sakyesu viharati nagarakaṁ nāma sakyānaṁ nigamo. Atha kho āyasmā ānando yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā ānando bhagavantaṁ etadavoca—  “upaḍḍhamidaṁ, bhante, brahmacariyaṁ, yadidaṁ—  kalyāṇamittatā kalyāṇasahāyatā kalyāṇasampavaṅkatā”ti. </div>
</div>
<div class="q" id="p_14S5_7"> <div class="p">
<span class="pN">7</span>“Mā hevaṁ, ānanda, mā hevaṁ, ānanda. Sakalamevidaṁ, ānanda, brahmacariyaṁ, yadidaṁ—  kalyāṇamittatā kalyāṇasahāyatā kalyāṇasampavaṅkatā. Kalyāṇamittassetaṁ, ānanda, bhikkhuno pāṭikaṅkhaṁ kalyāṇasahāyassa kalyāṇasampavaṅkassa—  ariyaṁ aṭṭhaṅgikaṁ maggaṁ bhāvessati, ariyaṁ aṭṭhaṅgikaṁ maggaṁ bahulīkarissati. </div>
</div>
<div class="q" id="p_14S5_8"> <div class="p">
<span class="pN">8</span>Kathañcānanda, bhikkhu kalyāṇamitto kalyāṇasahāyo kalyāṇasampavaṅko ariyaṁ aṭṭhaṅgikaṁ maggaṁ bhāveti, ariyaṁ aṭṭhaṅgikaṁ maggaṁ bahulīkaroti? Idhānanda, bhikkhu sammādiṭṭhiṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ; sammāsaṅkappaṁ bhāveti vivekanissitaṁ…pe…  sammāvācaṁ bhāveti…pe…  sammākammantaṁ bhāveti…pe…  sammāājīvaṁ bhāveti…pe…  sammāvāyāmaṁ bhāveti…pe…  sammāsatiṁ bhāveti…pe…  sammāsamādhiṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ. Evaṁ kho, ānanda, bhikkhu kalyāṇamitto kalyāṇasahāyo kalyāṇasampavaṅko ariyaṁ aṭṭhaṅgikaṁ maggaṁ bhāveti, ariyaṁ aṭṭhaṅgikaṁ maggaṁ bahulīkaroti. </div>
</div>
<div class="q" id="p_14S5_9"> <div class="p">
<span class="pN">9</span>Tadamināpetaṁ, ānanda, pariyāyena veditabbaṁ yathā sakalamevidaṁ brahmacariyaṁ, yadidaṁ—  kalyāṇamittatā kalyāṇasahāyatā kalyāṇasampavaṅkatā. Mamañhi, ānanda, kalyāṇamittaṁ āgamma jātidhammā sattā jātiyā parimuccanti; jarādhammā sattā jarāya parimuccanti; maraṇadhammā sattā maraṇena parimuccanti; sokaparidevadukkhadomanassupāyāsadhammā sattā sokaparidevadukkhadomanassupāyāsehi parimuccanti. Iminā kho etaṁ, ānanda, pariyāyena veditabbaṁ yathā sakalamevidaṁ brahmacariyaṁ, yadidaṁ—  kalyāṇamittatā kalyāṇasahāyatā kalyāṇasampavaṅkatā”ti. </div>
</div>
<div class="CENTER" id="p_14S5_10">
<span class="pN">10</span>Dutiyaṁ.</div>
</html>
