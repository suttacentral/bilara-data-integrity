<html>
<div class="i">5.11 Tiṁsamattātherīgāthā</div>
<div class="h">Pañcakanipāta</div>
<div class="h">Tiṁsamattātherīgāthā</div>
<div class="q" id="p_19Th2_169"> <div class="divNumber">117.</div> <div class="p"> <table class="singleColumn"> <tr> <td> <div class="pN">169</div> <div class="G">“Musalāni gahetvāna,</div> </td> </tr> <tr> <td> <div class="G">dhaññaṁ koṭṭenti māṇavā;</div> </td> </tr> <tr> <td> <div class="G">Puttadārāni posentā,</div> </td> </tr> <tr> <td> <div class="G">dhanaṁ vindanti māṇavā.</div> </td> </tr> </table> </div>
</div>
<div class="q" id="p_19Th2_170"> <div class="divNumber">118.</div> <div class="p"> <table class="singleColumn"> <tr> <td> <div class="pN">170</div> <div class="G">Karotha buddhasāsanaṁ,</div> </td> </tr> <tr> <td> <div class="G">yaṁ katvā nānutappati;</div> </td> </tr> <tr> <td> <div class="G">Khippaṁ pādāni dhovitvā,</div> </td> </tr> <tr> <td> <div class="G">ekamante nisīdatha;</div> </td> </tr> <tr> <td> <div class="G">Cetosamathamanuyuttā,</div> </td> </tr> <tr> <td> <div class="G">karotha buddhasāsanaṁ”.</div> </td> </tr> </table> </div>
</div>
<div class="q" id="p_19Th2_171"> <div class="divNumber">119.</div> <div class="p"> <table class="singleColumn"> <tr> <td> <div class="pN">171</div> <div class="G">Tassā tā vacanaṁ sutvā,</div> </td> </tr> <tr> <td> <div class="G">paṭācārāya sāsanaṁ;</div> </td> </tr> <tr> <td> <div class="G">Pāde pakkhālayitvāna,</div> </td> </tr> <tr> <td> <div class="G">ekamantaṁ upāvisuṁ;</div> </td> </tr> <tr> <td> <div class="G">Cetosamathamanuyuttā,</div> </td> </tr> <tr> <td> <div class="G">akaṁsu buddhasāsanaṁ.</div> </td> </tr> </table> </div>
</div>
<div class="q" id="p_19Th2_172"> <div class="divNumber">120.</div> <div class="p"> <table class="singleColumn"> <tr> <td> <div class="pN">172</div> <div class="G">Rattiyā purime yāme,</div> </td> </tr> <tr> <td> <div class="G">pubbajātimanussaruṁ;</div> </td> </tr> <tr> <td> <div class="G">Rattiyā majjhime yāme,</div> </td> </tr> <tr> <td> <div class="G">dibbacakkhuṁ visodhayuṁ;</div> </td> </tr> <tr> <td> <div class="G">Rattiyā pacchime yāme,</div> </td> </tr> <tr> <td> <div class="G">tamokhandhaṁ padālayuṁ.</div> </td> </tr> </table> </div>
</div>
<div class="q" id="p_19Th2_173"> <div class="divNumber">121.</div> <div class="p"> <table class="singleColumn"> <tr> <td> <div class="pN">173</div> <div class="G">Uṭṭhāya pāde vandiṁsu,</div> </td> </tr> <tr> <td> <div class="G">“katā te anusāsanī;</div> </td> </tr> <tr> <td> <div class="G">Indaṁva devā tidasā,</div> </td> </tr> <tr> <td> <div class="G">saṅgāme aparājitaṁ;</div> </td> </tr> <tr> <td> <div class="G">Purakkhatvā vihassāma,</div> </td> </tr> <tr> <td> <div class="G">tevijjāmha anāsavā”ti.</div> </td> </tr> </table> </div>
</div>
<div class="q" id="p_19Th2_174"> <div class="p">
<span class="pN">174</span>Itthaṁ sudaṁ tiṁsamattā therī bhikkhuniyo paṭācārāya santike aññaṁ byākariṁsūti. </div>
</div>
</html>
