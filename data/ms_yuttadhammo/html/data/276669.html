<html>
<div class="i">2.4.4.3 Aphāsukaraṇasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Tuvaṭṭavagga</div>
<div class="h">Aphāsukaraṇasikkhāpada</div>
<div class="q" id="p_2V_2901"> <div class="divNumber">941.</div> <div class="p">
<span class="pN">2901</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena thullanandā bhikkhunī bahussutā hoti bhāṇikā visāradā paṭṭā dhammiṁ kathaṁ kātuṁ. Bhaddāpi kāpilānī bahussutā hoti bhāṇikā visāradā paṭṭā dhammiṁ kathaṁ kātuṁ uḷārasambhāvitā. Manussā— “ayyā bhaddā kāpilānī bahussutā bhāṇikā visāradā paṭṭā dhammiṁ kathaṁ kātuṁ uḷārasambhāvitā”ti bhaddaṁ kāpilāniṁ paṭhamaṁ payirupāsitvā, pacchā thullanandaṁ bhikkhuniṁ payirupāsanti. Thullanandā bhikkhunī issāpakatā— “imā kira appicchā santuṭṭhā pavivittā asaṁsaṭṭhā yā imā saññattibahulā viññattibahulā viharantī”ti bhaddāya kāpilāniyā purato caṅkamatipi tiṭṭhatipi nisīdatipi seyyampi kappeti uddisatipi uddisāpetipi sajjhāyampi karoti. </div>
</div>
<div class="q" id="p_2V_2902"> <div class="p">
<span class="pN">2902</span>Yā tā bhikkhuniyo appicchā…pe… tā ujjhāyanti khiyyanti vipācenti— “kathañhi nāma ayyā thullanandā ayyāya bhaddāya kāpilāniyā sañcicca aphāsuṁ karissatī”ti…pe… “saccaṁ kira, bhikkhave, thullanandā bhikkhunī bhaddāya kāpilāniyā sañcicca aphāsuṁ karotī”ti? “Saccaṁ, bhagavā”ti. Vigarahi buddho bhagavā…pe… kathañhi nāma, bhikkhave, thullanandā bhikkhunī bhaddāya kāpilāniyā sañcicca aphāsuṁ karissati. Netaṁ, bhikkhave, appasannānaṁ vā pasādāya…pe… evañca pana, bhikkhave, bhikkhuniyo imaṁ sikkhāpadaṁ uddisantu— </div>
</div>
<div class="q" id="p_2V_2903"> <div class="divNumber">942.</div> <div class="p">
<span class="pN">2903</span><span class="bold">“Yā pana bhikkhunī bhikkhuniyā sañcicca aphāsuṁ kareyya, pācittiyan”</span>ti. (<span class="italic">33</span>:<span class="bold">88</span>) </div>
</div>
<div class="q" id="p_2V_2904"> <div class="divNumber">943.</div> <div class="p">
<span class="pN">2904</span><span class="bold">Yā panā</span>ti yā yādisā…pe… <span class="bold">bhikkhunī</span>ti…pe… ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2905"> <div class="p">
<span class="pN">2905</span><span class="bold">Bhikkhuniyā</span>ti aññāya bhikkhuniyā. </div>
</div>
<div class="q" id="p_2V_2906"> <div class="p">
<span class="pN">2906</span><span class="bold">Sañciccā</span>ti jānantī sañjānantī cecca abhivitaritvā vītikkamo. </div>
</div>
<div class="q" id="p_2V_2907"> <div class="p">
<span class="pN">2907</span><span class="bold">Aphāsuṁ kareyyā</span>ti— “iminā imissā aphāsu bhavissatī”ti anāpucchā purato caṅkamati vā tiṭṭhati vā nisīdati vā seyyaṁ vā kappeti uddisati vā uddisāpeti vā sajjhāyaṁ vā karoti, āpatti pācittiyassa. </div>
</div>
<div class="q" id="p_2V_2908"> <div class="divNumber">944.</div> <div class="p">
<span class="pN">2908</span>Upasampannāya upasampannasaññā sañcicca aphāsuṁ karoti, āpatti pācittiyassa. Upasampannāya vematikā sañcicca aphāsuṁ karoti, āpatti pācittiyassa. Upasampannāya anupasampannasaññā sañcicca aphāsuṁ karoti, āpatti pācittiyassa. </div>
</div>
<div class="q" id="p_2V_2909"> <div class="p">
<span class="pN">2909</span>Anupasampannāya sañcicca aphāsuṁ karoti, āpatti dukkaṭassa. Anupasampannāya upasampannasaññā, āpatti dukkaṭassa. Anupasampannāya vematikā, āpatti dukkaṭassa. Anupasampannāya anupasampannasaññā, āpatti dukkaṭassa. </div>
</div>
<div class="q" id="p_2V_2910"> <div class="divNumber">945.</div> <div class="p">
<span class="pN">2910</span>Anāpatti— na aphāsuṁ kattukāmā āpucchā purato caṅkamati vā tiṭṭhati vā nisīdati vā seyyaṁ vā kappeti uddisati vā uddisāpeti vā sajjhāyaṁ vā karoti, ummattikāya, ādikammikāyāti. </div>
</div>
<div class="CENTER" id="p_2V_2911">
<span class="pN">2911</span>Tatiyasikkhāpadaṁ niṭṭhitaṁ.</div>
</html>
