<html>
<div class="i">1.5 Āpattiyāadassaneukkhepanīyakamma</div> <div class="h">Kammakkhandhaka</div>
<div class="h">Āpattiyāadassaneukkhepanīyakamma</div>
<div class="q" id="p_4V_213"> <div class="divNumber">46.</div> <div class="p">
<span class="pN">213</span>Tena samayena buddho bhagavā kosambiyaṁ viharati ghositārāme. Tena kho pana samayena āyasmā channo āpattiṁ āpajjitvā na icchati āpattiṁ passituṁ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma āyasmā channo āpattiṁ āpajjitvā na icchissati āpattiṁ passitun”ti. Atha kho te bhikkhū bhagavato etamatthaṁ ārocesuṁ. </div>
</div>
<div class="h">Kammakkhandhaka</div>
<div class="h">Āpattiyāadassaneukkhepanīyakamma</div>
<div class="q" id="p_4V_214"> <div class="p">
<span class="pN">214</span>Atha kho bhagavā etasmiṁ nidāne etasmiṁ pakaraṇe bhikkhusaṁghaṁ sannipātāpetvā bhikkhū paṭipucchi—  “saccaṁ kira, bhikkhave, channo bhikkhu āpattiṁ āpajjitvā na icchati āpattiṁ passitun”ti? “Saccaṁ, bhagavā”ti. Vigarahi buddho bhagavā—  “ananucchavikaṁ…pe…  kathañhi nāma so, bhikkhave, moghapuriso āpattiṁ āpajjitvā na icchissati āpattiṁ passituṁ? Netaṁ, bhikkhave, appasannānaṁ vā pasādāya…pe…  vigarahitvā…pe…  dhammiṁ kathaṁ katvā bhikkhū āmantesi—  “tena hi, bhikkhave, saṁgho channassa bhikkhuno, āpattiyā adassane, ukkhepanīyakammaṁ karotu—  asambhogaṁ saṁghena. Evañca pana, bhikkhave, kātabbaṁ—  paṭhamaṁ channo bhikkhu codetabbo, codetvā sāretabbo, sāretvā āpattiṁ āropetabbo, āpattiṁ āropetvā byattena bhikkhunā paṭibalena saṁgho ñāpetabbo—  </div>
</div>
<div class="h">Kammakkhandhaka</div>
<div class="h">Āpattiyāadassaneukkhepanīyakamma</div>
<div class="q" id="p_4V_215"> <div class="divNumber">47.</div> <div class="p">
<span class="pN">215</span>‘Suṇātu me, bhante, saṁgho. Ayaṁ channo bhikkhu āpattiṁ āpajjitvā na icchati āpattiṁ passituṁ. Yadi saṁghassa pattakallaṁ, saṁgho channassa bhikkhuno, āpattiyā adassane, ukkhepanīyakammaṁ kareyya—  asambhogaṁ saṁghena. Esā ñatti. </div>
</div>
<div class="h">Kammakkhandhaka</div>
<div class="h">Āpattiyāadassaneukkhepanīyakamma</div>
<div class="q" id="p_4V_216"> <div class="p">
<span class="pN">216</span>Suṇātu me, bhante, saṁgho. Ayaṁ channo bhikkhu āpattiṁ āpajjitvā na icchati āpattiṁ passituṁ. Saṁgho channassa bhikkhuno, āpattiyā adassane, ukkhepanīyakammaṁ karoti—  asambhogaṁ saṁghena. Yassāyasmato khamati channassa bhikkhuno, āpattiyā adassane, ukkhepanīyassa kammassa karaṇaṁ—  asambhogaṁ saṁghena, so tuṇhassa; yassa nakkhamati, so bhāseyya. </div>
</div>
<div class="h">Kammakkhandhaka</div>
<div class="h">Āpattiyāadassaneukkhepanīyakamma</div>
<div class="q" id="p_4V_217"> <div class="p">
<span class="pN">217</span>Dutiyampi etamatthaṁ vadāmi…pe…  tatiyampi etamatthaṁ vadāmi—  suṇātu me, bhante, saṁgho. Ayaṁ channo bhikkhu āpattiṁ āpajjitvā na icchati āpattiṁ passituṁ. Saṁgho channassa bhikkhuno, āpattiyā adassane, ukkhepanīyakammaṁ karoti—  asambhogaṁ saṁghena. Yassāyasmato khamati channassa bhikkhuno, āpattiyā adassane, ukkhepanīyassa kammassa karaṇaṁ—  asambhogaṁ saṁghena, so tuṇhassa; yassa nakkhamati, so bhāseyya. </div>
</div>
<div class="h">Kammakkhandhaka</div>
<div class="h">Āpattiyāadassaneukkhepanīyakamma</div>
<div class="q" id="p_4V_218"> <div class="p">
<span class="pN">218</span>Kataṁ saṁghena channassa bhikkhuno, āpattiyā adassane, ukkhepanīyakammaṁ—  asambhogaṁ saṁghena. Khamati saṁghassa, tasmā tuṇhī, evametaṁ dhārayāmī’ti. </div>
</div>
<div class="h">Kammakkhandhaka</div>
<div class="h">Āpattiyāadassaneukkhepanīyakamma</div>
<div class="q" id="p_4V_219"> <div class="p">
<span class="pN">219</span>Āvāsaparamparañca, bhikkhave, saṁsatha—  ‘channo bhikkhu saṁghena āpattiyā adassane, ukkhepanīyakammakato—  asambhogaṁ saṁghenā’ti. </div>
</div>
</html>
