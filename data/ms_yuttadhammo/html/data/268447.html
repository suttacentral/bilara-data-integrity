<html>
<div class="i">3.3.3 Nissaraṇiyasutta</div>
<div class="h">Tikanipāta</div>
<div class="h">Tatiyavagga</div>
<div class="h">Nissaraṇiyasutta</div>
<div class="q" id="p_18It_465"> <div class="divNumber">72.</div> <div class="p">
<span class="pN">465</span>Vuttañhetaṁ bhagavatā vuttamarahatāti me sutaṁ— </div>
</div>
<div class="q" id="p_18It_466"> <div class="p">
<span class="pN">466</span>“Tisso imā, bhikkhave, nissaraṇiyā dhātuyo. Katamā tisso? Kāmānametaṁ nissaraṇaṁ yadidaṁ nekkhammaṁ, rūpānametaṁ nissaraṇaṁ yadidaṁ āruppaṁ, yaṁ kho pana kiñci bhūtaṁ saṅkhataṁ paṭiccasamuppannaṁ nirodho tassa nissaraṇaṁ— imā kho, bhikkhave, tisso nissaraṇiyā dhātuyo”ti. Etamatthaṁ bhagavā avoca. Tatthetaṁ iti vuccati— </div>
</div>
<div class="q" id="p_18It_467"> <div class="p"> <table class="singleColumn"> <tr> <td> <div class="pN">467</div> <div class="G">“Kāmanissaraṇaṁ ñatvā,</div> </td> </tr> <tr> <td> <div class="G">rūpānañca atikkamaṁ;</div> </td> </tr> <tr> <td> <div class="G">Sabbasaṅkhārasamathaṁ,</div> </td> </tr> <tr> <td> <div class="G">phusaṁ ātāpi sabbadā.</div> </td> </tr> </table> </div>
</div>
<div class="q" id="p_18It_468"> <div class="p"> <table class="singleColumn"> <tr> <td> <div class="pN">468</div> <div class="G">Sa ve sammaddaso bhikkhu,</div> </td> </tr> <tr> <td> <div class="G">yato tattha vimuccati;</div> </td> </tr> <tr> <td> <div class="G">Abhiññāvosito santo,</div> </td> </tr> <tr> <td> <div class="G">sa ve yogātigo munī”ti.</div> </td> </tr> </table> </div>
</div>
<div class="q" id="p_18It_469"> <div class="p">
<span class="pN">469</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_470">
<span class="pN">470</span>Tatiyaṁ.</div>
</html>
