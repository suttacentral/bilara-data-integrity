<html>
<div class="i">3.4.5 Ekantadukkhasutta</div>
<div class="h">Dhātusaṁyutta</div>
<div class="h">Catutthavagga</div>
<div class="h">Ekantadukkhasutta</div>
<div class="q" id="p_12S2_804"> <div class="divNumber">118.</div> <div class="p">
<span class="pN">804</span>Sāvatthiyaṁ viharati. “Pathavīdhātu ce hidaṁ, bhikkhave, ekantadukkhā abhavissa dukkhānupatitā dukkhāvakkantā anavakkantā sukhena, nayidaṁ sattā pathavīdhātuyā sārajjeyyuṁ. Yasmā ca kho, bhikkhave, pathavīdhātu sukhā sukhānupatitā sukhāvakkantā anavakkantā dukkhena, tasmā sattā pathavīdhātuyā sārajjanti. </div>
</div>
<div class="q" id="p_12S2_805"> <div class="p">
<span class="pN">805</span>Āpodhātu ce hidaṁ, bhikkhave…pe… tejodhātu ce hidaṁ, bhikkhave… vāyodhātu ce hidaṁ, bhikkhave, ekantadukkhā abhavissa dukkhānupatitā dukkhāvakkantā anavakkantā sukhena, nayidaṁ sattā vāyodhātuyā sārajjeyyuṁ. Yasmā ca kho, bhikkhave, vāyodhātu sukhā sukhānupatitā sukhāvakkantā anavakkantā dukkhena, tasmā sattā vāyodhātuyā sārajjanti. </div>
</div>
<div class="q" id="p_12S2_806"> <div class="p">
<span class="pN">806</span>Pathavīdhātu ce hidaṁ, bhikkhave, ekantasukhā abhavissa sukhānupatitā sukhāvakkantā anavakkantā dukkhena, nayidaṁ sattā pathavīdhātuyā nibbindeyyuṁ. Yasmā ca kho, bhikkhave, pathavīdhātu dukkhā dukkhānupatitā dukkhāvakkantā anavakkantā sukhena, tasmā sattā pathavīdhātuyā nibbindanti. </div>
</div>
<div class="q" id="p_12S2_807"> <div class="p">
<span class="pN">807</span>Āpodhātu ce hidaṁ, bhikkhave…pe… tejodhātu ce hidaṁ, bhikkhave… vāyodhātu ce hidaṁ, bhikkhave, ekantasukhā abhavissa sukhānupatitā sukhāvakkantā anavakkantā dukkhena, nayidaṁ sattā vāyodhātuyā nibbindeyyuṁ. Yasmā ca kho, bhikkhave, vāyodhātu dukkhā dukkhānupatitā dukkhāvakkantā anavakkantā sukhena, tasmā sattā vāyodhātuyā nibbindantī”ti. </div>
</div>
<div class="CENTER" id="p_12S2_808">
<span class="pN">808</span>Pañcamaṁ.</div>
</html>
