<html>
<div class="i">4.1.7 Supatisutta</div>
<div class="h">Mārasaṁyutta</div>
<div class="h">Paṭhamavagga</div>
<div class="h">Supatisutta</div>
<div class="q" id="p_12S1_800"> <div class="divNumber">143.</div> <div class="p">
<span class="pN">800</span>Ekaṁ samayaṁ bhagavā rājagahe viharati veḷuvane kalandakanivāpe. Atha kho bhagavā bahudevarattiṁ abbhokāse caṅkamitvā rattiyā paccūsasamayaṁ pāde pakkhāletvā vihāraṁ pavisitvā dakkhiṇena passena sīhaseyyaṁ kappesi pāde pādaṁ accādhāya sato sampajāno uṭṭhānasaññaṁ manasi karitvā. Atha kho māro pāpimā yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi—  </div>
</div>
<div class="q" id="p_12S1_801"> <div class="p"> <table class="singleColumn"> <tr> <td> <div class="pN">801</div> <div class="G">“Kiṁ soppasi kiṁ nu soppasi,</div> </td> </tr> <tr> <td> <div class="G">Kimidaṁ soppasi dubbhago viya;</div> </td> </tr> <tr> <td> <div class="G">Suññamagāranti soppasi,</div> </td> </tr> <tr> <td> <div class="G">Kimidaṁ soppasi sūriye uggate”ti.</div> </td> </tr> </table> </div>
</div>
<div class="q" id="p_12S1_802"> <div class="p"> <table class="singleColumn"> <tr> <td> <div class="pN">802</div> <div class="G">“Yassa jālinī visattikā,</div> </td> </tr> <tr> <td> <div class="G">Taṇhā natthi kuhiñci netave;</div> </td> </tr> <tr> <td> <div class="G">Sabbūpadhiparikkhayā buddho,</div> </td> </tr> <tr> <td> <div class="G">Soppati kiṁ tavettha mārā”ti.</div> </td> </tr> </table> </div>
</div>
<div class="q" id="p_12S1_803"> <div class="p">
<span class="pN">803</span>Atha kho māro pāpimā…pe…  tatthevantaradhāyīti. </div>
</div>
</html>
