<html>
<div class="i">11.1.3--12 Sītavalāhakadānūpakārasuttadasaka</div>
<div class="h">Valāhakasaṁyutta</div>
<div class="h">Valāhakavagga</div>
<div class="h">Sītavalāhakadānūpakārasuttadasaka</div>
<div class="q" id="p_13S3_1220"> <div class="divNumber">552--561.</div> <div class="p">
<span class="pN">1220</span>Sāvatthinidānaṁ. Ekamantaṁ nisinno kho so bhikkhu bhagavantaṁ etadavoca—  “ko nu kho, bhante, hetu, ko paccayo, yena midhekacco kāyassa bhedā paraṁ maraṇā sītavalāhakānaṁ devānaṁ sahabyataṁ upapajjatī”ti? “Idha, bhikkhu, ekacco kāyena sucaritaṁ carati, vācāya sucaritaṁ carati, manasā sucaritaṁ carati. Tassa sutaṁ hoti—  ‘sītavalāhakā devā dīghāyukā vaṇṇavanto sukhabahulā’ti. Tassa evaṁ hoti—  ‘aho vatāhaṁ kāyassa bhedā paraṁ maraṇā sītavalāhakānaṁ devānaṁ sahabyataṁ upapajjeyyan’ti. So annaṁ deti…pe…  padīpeyyaṁ deti. So kāyassa bhedā paraṁ maraṇā sītavalāhakānaṁ devānaṁ sahabyataṁ upapajjati. Ayaṁ kho, bhikkhu, hetu, ayaṁ paccayo, yena midhekacco kāyassa bhedā paraṁ maraṇā sītavalāhakānaṁ devānaṁ sahabyataṁ upapajjatī”ti. </div>
</div>
<div class="CENTER" id="p_13S3_1221">
<span class="pN">1221</span>Dvādasamaṁ.</div>
</html>
