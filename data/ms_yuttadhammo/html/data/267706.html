<html>
<div class="i">2.1 Ekūposathikātherīapadāna</div>
<div class="h">Ekūposathikavagga</div>
<div class="h">Ekūposathikātherīapadāna</div>
<div class="q" id="p_20Ap2_157"> <div class="divNumber">1.</div> <div class="p"> <table class="singleColumn"> <tr> <td> <div class="pN">157</div> <div class="G">“Nagare bandhumatiyā,</div> </td> </tr> <tr> <td> <div class="G">bandhumā nāma khattiyo;</div> </td> </tr> <tr> <td> <div class="G">Divase puṇṇamāya so,</div> </td> </tr> <tr> <td> <div class="G">upavasi uposathaṁ.</div> </td> </tr> </table> </div>
</div>
<div class="q" id="p_20Ap2_158"> <div class="divNumber">2.</div> <div class="p"> <table class="singleColumn"> <tr> <td> <div class="pN">158</div> <div class="G">Ahaṁ tena samayena,</div> </td> </tr> <tr> <td> <div class="G">kumbhadāsī ahaṁ tahiṁ;</div> </td> </tr> <tr> <td> <div class="G">Disvā sarājakaṁ senaṁ,</div> </td> </tr> <tr> <td> <div class="G">evāhaṁ cintayiṁ tadā.</div> </td> </tr> </table> </div>
</div>
<div class="q" id="p_20Ap2_159"> <div class="divNumber">3.</div> <div class="p"> <table class="singleColumn"> <tr> <td> <div class="pN">159</div> <div class="G">‘Rājāpi rajjaṁ chaḍḍetvā,</div> </td> </tr> <tr> <td> <div class="G">upavasi uposathaṁ;</div> </td> </tr> <tr> <td> <div class="G">Saphalaṁ nūna taṁ kammaṁ,</div> </td> </tr> <tr> <td> <div class="G">janakāyo pamodito’.</div> </td> </tr> </table> </div>
</div>
<div class="q" id="p_20Ap2_160"> <div class="divNumber">4.</div> <div class="p"> <table class="singleColumn"> <tr> <td> <div class="pN">160</div> <div class="G">Yoniso paccavekkhitvā,</div> </td> </tr> <tr> <td> <div class="G">duggaccañca daliddataṁ;</div> </td> </tr> <tr> <td> <div class="G">Mānasaṁ sampahaṁsitvā,</div> </td> </tr> <tr> <td> <div class="G">upavasiṁ uposathaṁ.</div> </td> </tr> </table> </div>
</div>
<div class="q" id="p_20Ap2_161"> <div class="divNumber">5.</div> <div class="p"> <table class="singleColumn"> <tr> <td> <div class="pN">161</div> <div class="G">Ahaṁ uposathaṁ katvā,</div> </td> </tr> <tr> <td> <div class="G">sammāsambuddhasāsane;</div> </td> </tr> <tr> <td> <div class="G">Tena kammena sukatena,</div> </td> </tr> <tr> <td> <div class="G">tāvatiṁsamagacchahaṁ.</div> </td> </tr> </table> </div>
</div>
<div class="q" id="p_20Ap2_162"> <div class="divNumber">6.</div> <div class="p"> <table class="singleColumn"> <tr> <td> <div class="pN">162</div> <div class="G">Tattha me sukataṁ byamhaṁ,</div> </td> </tr> <tr> <td> <div class="G">ubbhayojanamuggataṁ;</div> </td> </tr> <tr> <td> <div class="G">Kūṭāgāravarūpetaṁ,</div> </td> </tr> <tr> <td> <div class="G">mahāsanasubhūsitaṁ.</div> </td> </tr> </table> </div>
</div>
<div class="q" id="p_20Ap2_163"> <div class="divNumber">7.</div> <div class="p"> <table class="singleColumn"> <tr> <td> <div class="pN">163</div> <div class="G">Accharā satasahassā,</div> </td> </tr> <tr> <td> <div class="G">upatiṭṭhanti maṁ sadā;</div> </td> </tr> <tr> <td> <div class="G">Aññe deve atikkamma,</div> </td> </tr> <tr> <td> <div class="G">atirocāmi sabbadā.</div> </td> </tr> </table> </div>
</div>
<div class="q" id="p_20Ap2_164"> <div class="divNumber">8.</div> <div class="p"> <table class="singleColumn"> <tr> <td> <div class="pN">164</div> <div class="G">Catusaṭṭhi devarājūnaṁ,</div> </td> </tr> <tr> <td> <div class="G">mahesittamakārayiṁ;</div> </td> </tr> <tr> <td> <div class="G">Tesaṭṭhi cakkavattīnaṁ,</div> </td> </tr> <tr> <td> <div class="G">mahesittamakārayiṁ.</div> </td> </tr> </table> </div>
</div>
<div class="q" id="p_20Ap2_165"> <div class="divNumber">9.</div> <div class="p"> <table class="singleColumn"> <tr> <td> <div class="pN">165</div> <div class="G">Suvaṇṇavaṇṇā hutvāna,</div> </td> </tr> <tr> <td> <div class="G">bhavesu saṁsarāmahaṁ;</div> </td> </tr> <tr> <td> <div class="G">Sabbattha pavarā homi,</div> </td> </tr> <tr> <td> <div class="G">uposathassidaṁ phalaṁ.</div> </td> </tr> </table> </div>
</div>
<div class="q" id="p_20Ap2_166"> <div class="divNumber">10.</div> <div class="p"> <table class="singleColumn"> <tr> <td> <div class="pN">166</div> <div class="G">Hatthiyānaṁ assayānaṁ,</div> </td> </tr> <tr> <td> <div class="G">rathayānañca sīvikaṁ;</div> </td> </tr> <tr> <td> <div class="G">Labhāmi sabbamevetaṁ,</div> </td> </tr> <tr> <td> <div class="G">uposathassidaṁ phalaṁ.</div> </td> </tr> </table> </div>
</div>
<div class="q" id="p_20Ap2_167"> <div class="divNumber">11.</div> <div class="p"> <table class="singleColumn"> <tr> <td> <div class="pN">167</div> <div class="G">Soṇṇamayaṁ rūpimayaṁ,</div> </td> </tr> <tr> <td> <div class="G">athopi phalikāmayaṁ;</div> </td> </tr> <tr> <td> <div class="G">Lohitaṅgamayañceva,</div> </td> </tr> <tr> <td> <div class="G">sabbaṁ paṭilabhāmahaṁ.</div> </td> </tr> </table> </div>
</div>
<div class="q" id="p_20Ap2_168"> <div class="divNumber">12.</div> <div class="p"> <table class="singleColumn"> <tr> <td> <div class="pN">168</div> <div class="G">Koseyyakambaliyāni,</div> </td> </tr> <tr> <td> <div class="G">khomakappāsikāni ca;</div> </td> </tr> <tr> <td> <div class="G">Mahagghāni ca vatthāni,</div> </td> </tr> <tr> <td> <div class="G">sabbaṁ paṭilabhāmahaṁ.</div> </td> </tr> </table> </div>
</div>
<div class="q" id="p_20Ap2_169"> <div class="divNumber">13.</div> <div class="p"> <table class="singleColumn"> <tr> <td> <div class="pN">169</div> <div class="G">Annaṁ pānaṁ khādanīyaṁ,</div> </td> </tr> <tr> <td> <div class="G">vatthasenāsanāni ca;</div> </td> </tr> <tr> <td> <div class="G">Sabbametaṁ paṭilabhe,</div> </td> </tr> <tr> <td> <div class="G">uposathassidaṁ phalaṁ.</div> </td> </tr> </table> </div>
</div>
<div class="q" id="p_20Ap2_170"> <div class="divNumber">14.</div> <div class="p"> <table class="singleColumn"> <tr> <td> <div class="pN">170</div> <div class="G">Varagandhañca mālañca,</div> </td> </tr> <tr> <td> <div class="G">cuṇṇakañca vilepanaṁ;</div> </td> </tr> <tr> <td> <div class="G">Sabbametaṁ paṭilabhe,</div> </td> </tr> <tr> <td> <div class="G">uposathassidaṁ phalaṁ.</div> </td> </tr> </table> </div>
</div>
<div class="q" id="p_20Ap2_171"> <div class="divNumber">15.</div> <div class="p"> <table class="singleColumn"> <tr> <td> <div class="pN">171</div> <div class="G">Kūṭāgārañca pāsādaṁ,</div> </td> </tr> <tr> <td> <div class="G">maṇḍapaṁ hammiyaṁ guhaṁ;</div> </td> </tr> <tr> <td> <div class="G">Sabbametaṁ paṭilabhe,</div> </td> </tr> <tr> <td> <div class="G">uposathassidaṁ phalaṁ.</div> </td> </tr> </table> </div>
</div>
<div class="q" id="p_20Ap2_172"> <div class="divNumber">16.</div> <div class="p"> <table class="singleColumn"> <tr> <td> <div class="pN">172</div> <div class="G">Jātiyā sattavassāhaṁ,</div> </td> </tr> <tr> <td> <div class="G">pabbajiṁ anagāriyaṁ;</div> </td> </tr> <tr> <td> <div class="G">Aḍḍhamāse asampatte,</div> </td> </tr> <tr> <td> <div class="G">arahattamapāpuṇiṁ.</div> </td> </tr> </table> </div>
</div>
<div class="q" id="p_20Ap2_173"> <div class="divNumber">17.</div> <div class="p"> <table class="singleColumn"> <tr> <td> <div class="pN">173</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">bhavā sabbe samūhatā;</div> </td> </tr> <tr> <td> <div class="G">Sabbāsavā parikkhīṇā,</div> </td> </tr> <tr> <td> <div class="G">natthi dāni punabbhavo.</div> </td> </tr> </table> </div>
</div>
<div class="q" id="p_20Ap2_174"> <div class="divNumber">18.</div> <div class="p"> <table class="singleColumn"> <tr> <td> <div class="pN">174</div> <div class="G">Ekanavutito kappe,</div> </td> </tr> <tr> <td> <div class="G">yaṁ kammamakariṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">uposathassidaṁ phalaṁ.</div> </td> </tr> </table> </div>
</div>
<div class="q" id="p_20Ap2_175"> <div class="divNumber">19.</div> <div class="p"> <table class="singleColumn"> <tr> <td> <div class="pN">175</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">viharāmi anāsavā.</div> </td> </tr> </table> </div>
</div>
<div class="q" id="p_20Ap2_176"> <div class="divNumber">20.</div> <div class="p"> <table class="singleColumn"> <tr> <td> <div class="pN">176</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap2_177"> <div class="divNumber">21.</div> <div class="p"> <table class="singleColumn"> <tr> <td> <div class="pN">177</div> <div class="G">Paṭisambhidā catasso,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap2_178"> <div class="p">
<span class="pN">178</span>Itthaṁ sudaṁ ekūposathikā bhikkhunī imā gāthāyo abhāsitthāti. </div>
</div>
<div class="CENTER" id="p_20Ap2_179">
<span class="pN">179</span>Ekūposathikātheriyāpadānaṁ paṭhamaṁ.</div>
</html>
