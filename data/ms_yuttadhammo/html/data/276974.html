<html>
<div class="i">1.1.4.5 Ānandasutta</div>
<div class="h">Khandhasaṁyutta</div>
<div class="h">Mūlapaṇṇāsaka</div>
<div class="h">Natumhākavagga</div>
<div class="h">Ānandasutta</div>
<div class="q" id="p_13S3_169"> <div class="divNumber">37.</div> <div class="p">
<span class="pN">169</span>Sāvatthinidānaṁ. Atha kho āyasmā ānando…pe… ekamantaṁ nisinnaṁ kho āyasmantaṁ ānandaṁ bhagavā etadavoca— </div>
</div>
<div class="q" id="p_13S3_170"> <div class="p">
<span class="pN">170</span>“Sace taṁ, ānanda, evaṁ puccheyyuṁ— ‘katamesaṁ, āvuso ānanda, dhammānaṁ uppādo paññāyati, vayo paññāyati, ṭhitassa aññathattaṁ paññāyatī’ti? Evaṁ puṭṭho tvaṁ, ānanda, kinti byākareyyāsī”ti? “Sace maṁ, bhante, evaṁ puccheyyuṁ— ‘katamesaṁ, āvuso ānanda, dhammānaṁ uppādo paññāyati, vayo paññāyati, ṭhitassa aññathattaṁ paññāyatī’ti? Evaṁ puṭṭhohaṁ, bhante, evaṁ byākareyyaṁ— ‘rūpassa kho, āvuso, uppādo paññāyati, vayo paññāyati, ṭhitassa aññathattaṁ paññāyati. Vedanāya… saññāya… saṅkhārānaṁ… viññāṇassa uppādo paññāyati, vayo paññāyati, ṭhitassa aññathattaṁ paññāyati. Imesaṁ kho, āvuso, dhammānaṁ uppādo paññāyati, vayo paññāyati, ṭhitassa aññathattaṁ paññāyatī’ti. Evaṁ puṭṭhohaṁ, bhante, evaṁ byākareyyan”ti. </div>
</div>
<div class="q" id="p_13S3_171"> <div class="p">
<span class="pN">171</span>“Sādhu sādhu, ānanda. Rūpassa kho, ānanda, uppādo paññāyati, vayo paññāyati, ṭhitassa aññathattaṁ paññāyati. Vedanāya… saññāya… saṅkhārānaṁ… viññāṇassa uppādo paññāyati, vayo paññāyati, ṭhitassa aññathattaṁ paññāyati. Imesaṁ kho, ānanda, dhammānaṁ uppādo paññāyati, vayo paññāyati, ṭhitassa aññathattaṁ paññāyatīti. Evaṁ puṭṭho tvaṁ, ānanda, evaṁ byākareyyāsī”ti. </div>
</div>
<div class="CENTER" id="p_13S3_172">
<span class="pN">172</span>Pañcamaṁ.</div>
</html>
