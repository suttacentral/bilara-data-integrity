<html>
<div class="i">4.1.4 Khīrasutta</div>
<div class="h">Anamataggasaṁyutta</div>
<div class="h">Paṭhamavagga</div>
<div class="h">Khīrasutta</div>
<div class="q" id="p_12S2_835"> <div class="divNumber">127.</div> <div class="p">
<span class="pN">835</span>Sāvatthiyaṁ viharati. “Anamataggoyaṁ, bhikkhave, saṁsāro. Pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ. Taṁ kiṁ maññatha, bhikkhave, katamaṁ nu kho bahutaraṁ, yaṁ vā vo iminā dīghena addhunā sandhāvataṁ saṁsarataṁ mātuthaññaṁ pītaṁ, yaṁ vā catūsu mahāsamuddesu udakan”ti? “Yathā kho mayaṁ, bhante, bhagavatā dhammaṁ desitaṁ ājānāma, etadeva, bhante, bahutaraṁ yaṁ no iminā dīghena addhunā sandhāvataṁ saṁsarataṁ mātuthaññaṁ pītaṁ, na tveva catūsu mahāsamuddesu udakan”ti. </div>
</div>
<div class="q" id="p_12S2_836"> <div class="p">
<span class="pN">836</span>“Sādhu sādhu, bhikkhave, sādhu kho me tumhe, bhikkhave, evaṁ dhammaṁ desitaṁ ājānātha. Etadeva, bhikkhave, bahutaraṁ yaṁ vo iminā dīghena addhunā sandhāvataṁ saṁsarataṁ mātuthaññaṁ pītaṁ, na tveva catūsu mahāsamuddesu udakaṁ. Taṁ kissa hetu? Anamataggoyaṁ, bhikkhave, saṁsāro…pe…  alaṁ vimuccitun”ti. </div>
</div>
<div class="CENTER" id="p_12S2_837">
<span class="pN">837</span>Catutthaṁ.</div>
</html>
