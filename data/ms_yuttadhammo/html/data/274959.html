<html>
<div class="i">11.6.3 Dhammadinnasutta</div>
<div class="h">Sotāpattisaṁyutta</div>
<div class="h">Sappaññavagga</div>
<div class="h">Dhammadinnasutta</div>
<div class="q" id="p_14S5_2105"> <div class="divNumber">1049.</div> <div class="p">
<span class="pN">2105</span>Ekaṁ samayaṁ bhagavā bārāṇasiyaṁ viharati isipatane migadāye. Atha kho dhammadinno upāsako pañcahi upāsakasatehi saddhiṁ yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho dhammadinno upāsako bhagavantaṁ etadavoca— “ovadatu no, bhante, bhagavā; anusāsatu no, bhante, bhagavā yaṁ amhākaṁ assa dīgharattaṁ hitāya sukhāyā”ti. </div>
</div>
<div class="q" id="p_14S5_2106"> <div class="p">
<span class="pN">2106</span>“Tasmātiha vo, dhammadinna, evaṁ sikkhitabbaṁ— ‘ye te suttantā tathāgatabhāsitā gambhīrā gambhīratthā lokuttarā suññatapaṭisaṁyuttā te kālena kālaṁ upasampajja viharissāmā’ti. Evañhi vo, dhammadinna, sikkhitabban”ti. “Na kho netaṁ, bhante, sukaraṁ amhehi puttasambādhasayanaṁ ajjhāvasantehi kāsikacandanaṁ paccanubhontehi mālāgandhavilepanaṁ dhārayantehi jātarūparajataṁ sādiyantehi— ye te suttantā tathāgatabhāsitā gambhīrā gambhīratthā lokuttarā suññatapaṭisaṁyuttā te kālena kālaṁ upasampajja viharituṁ. Tesaṁ no, bhante, bhagavā amhākaṁ pañcasu sikkhāpadesu ṭhitānaṁ uttaridhammaṁ desetū”ti. </div>
</div>
<div class="q" id="p_14S5_2107"> <div class="p">
<span class="pN">2107</span>“Tasmātiha vo, dhammadinna, evaṁ sikkhitabbaṁ— ‘buddhe aveccappasādena samannāgatā bhavissāma— itipi so bhagavā…pe… satthā devamanussānaṁ buddho bhagavāti. Dhamme…pe… saṁghe…pe… ariyakantehi sīlehi samannāgatā bhavissāma akhaṇḍehi…pe… samādhisaṁvattanikehī’ti. Evañhi vo, dhammadinna, sikkhitabban”ti. </div>
</div>
<div class="q" id="p_14S5_2108"> <div class="p">
<span class="pN">2108</span>“Yānimāni, bhante, bhagavatā cattāri sotāpattiyaṅgāni desitāni, saṁvijjante dhammā amhesu, mayañca tesu dhammesu sandissāma. Mayañhi, bhante, buddhe aveccappasādena samannāgatā— itipi so bhagavā…pe… satthā devamanussānaṁ buddho bhagavāti. Dhamme…pe… saṁghe…pe… ariyakantehi sīlehi samannāgatā akhaṇḍehi…pe… samādhisaṁvattanikehī”ti. “Lābhā vo, dhammadinna, suladdhaṁ vo, dhammadinna. Sotāpattiphalaṁ tumhehi byākatan”ti. </div>
</div>
<div class="CENTER" id="p_14S5_2109">
<span class="pN">2109</span>Tatiyaṁ.</div>
</html>
