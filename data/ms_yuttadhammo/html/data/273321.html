<html>
<div class="i">1.1.3 Ākaṅkhamānachakka</div>
<div class="h">Kammakkhandhaka</div>
<div class="h">Tajjanīyakamma</div>
<div class="h">Ākaṅkhamānachakka</div>
<div class="q" id="p_4V_36"> <div class="divNumber">6.</div> <div class="p">
<span class="pN">36</span>Tīhi, bhikkhave, aṅgehi samannāgatassa bhikkhuno, ākaṅkhamāno saṁgho, tajjanīyakammaṁ kareyya. Bhaṇḍanakārako hoti kalahakārako vivādakārako bhassakārako saṁghe adhikaraṇakārako; bālo hoti abyatto āpattibahulo anapadāno; gihisaṁsaṭṭho viharati ananulomikehi gihisaṁsaggehi—  imehi kho, bhikkhave, tīhaṅgehi samannāgatassa bhikkhuno, ākaṅkhamāno saṁgho, tajjanīyakammaṁ kareyya. (1) </div>
</div>
<div class="q" id="p_4V_37"> <div class="p">
<span class="pN">37</span>Aparehipi, bhikkhave, tīhaṅgehi samannāgatassa bhikkhuno, ākaṅkhamāno saṁgho, tajjanīyakammaṁ kareyya. Adhisīle sīlavipanno hoti, ajjhācāre ācāravipanno hoti, atidiṭṭhiyā diṭṭhivipanno hoti—  imehi kho, bhikkhave, tīhaṅgehi samannāgatassa bhikkhuno, ākaṅkhamāno saṁgho, tajjanīyakammaṁ kareyya. (2) </div>
</div>
<div class="q" id="p_4V_38"> <div class="p">
<span class="pN">38</span>Aparehipi, bhikkhave, tīhaṅgehi samannāgatassa bhikkhuno, ākaṅkhamāno saṁgho, tajjanīyakammaṁ kareyya. Buddhassa avaṇṇaṁ bhāsati, dhammassa avaṇṇaṁ bhāsati, saṁghassa avaṇṇaṁ bhāsati—  imehi kho, bhikkhave, tīhaṅgehi samannāgatassa bhikkhuno, ākaṅkhamāno saṁgho, tajjanīyakammaṁ kareyya. (3) </div>
</div>
<div class="q" id="p_4V_39"> <div class="p">
<span class="pN">39</span>Tiṇṇaṁ, bhikkhave, bhikkhūnaṁ, ākaṅkhamāno saṁgho, tajjanīyakammaṁ kareyya. Eko bhaṇḍanakārako hoti kalahakārako vivādakārako bhassakārako saṁghe adhikaraṇakārako; eko bālo hoti abyatto āpattibahulo anapadāno; eko gihisaṁsaṭṭho viharati ananulomikehi gihisaṁsaggehi—  imesaṁ kho, bhikkhave, tiṇṇaṁ bhikkhūnaṁ, ākaṅkhamāno saṁgho, tajjanīyakammaṁ kareyya. (4) </div>
</div>
<div class="q" id="p_4V_40"> <div class="p">
<span class="pN">40</span>Aparesampi, bhikkhave, tiṇṇaṁ bhikkhūnaṁ, ākaṅkhamāno saṁgho, tajjanīyakammaṁ kareyya. Eko adhisīle sīlavipanno hoti, eko ajjhācāre ācāravipanno hoti, eko atidiṭṭhiyā diṭṭhivipanno hoti—  imesaṁ kho, bhikkhave, tiṇṇaṁ bhikkhūnaṁ, ākaṅkhamāno saṁgho, tajjanīyakammaṁ kareyya. (5) </div>
</div>
<div class="q" id="p_4V_41"> <div class="p">
<span class="pN">41</span>Aparesampi, bhikkhave, tiṇṇaṁ bhikkhūnaṁ, ākaṅkhamāno saṁgho, tajjanīyakammaṁ kareyya. Eko buddhassa avaṇṇaṁ bhāsati, eko dhammassa avaṇṇaṁ bhāsati, eko saṁghassa avaṇṇaṁ bhāsati—  imesaṁ kho, bhikkhave, tiṇṇaṁ bhikkhūnaṁ, ākaṅkhamāno saṁgho, tajjanīyakammaṁ kareyya. (6) </div>
</div>
<div class="CENTER" id="p_4V_42">
<span class="pN">42</span>Ākaṅkhamānachakkaṁ niṭṭhitaṁ.</div>
</html>
