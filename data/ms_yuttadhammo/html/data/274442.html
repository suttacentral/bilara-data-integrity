<html>
<div class="i">7.1.5 Paṭhamakāmabhūsutta</div>
<div class="h">Cittasaṁyutta</div>
<div class="h">Cittavagga</div>
<div class="h">Paṭhamakāmabhūsutta</div>
<div class="q" id="p_13S4_1500"> <div class="divNumber">347.</div> <div class="p">
<span class="pN">1500</span>Ekaṁ samayaṁ āyasmā kāmabhū macchikāsaṇḍe viharati ambāṭakavane. Atha kho citto gahapati yenāyasmā kāmabhū tenupasaṅkami; upasaṅkamitvā āyasmantaṁ kāmabhuṁ abhivādetvā ekamantaṁ nisīdi. Ekamantaṁ nisinnaṁ kho cittaṁ gahapatiṁ āyasmā kāmabhū etadavoca—  </div>
</div>
<div class="q" id="p_13S4_1501"> <div class="p">
<span class="pN">1501</span>“Vuttamidaṁ, gahapati—  </div>
</div>
<div class="q" id="p_13S4_1502"> <div class="p"> <table class="singleColumn"> <tr> <td> <div class="pN">1502</div> <div class="G">‘Nelaṅgo setapacchādo,</div> </td> </tr> <tr> <td> <div class="G">ekāro vattatī ratho;</div> </td> </tr> <tr> <td> <div class="G">Anīghaṁ passa āyantaṁ,</div> </td> </tr> <tr> <td> <div class="G">chinnasotaṁ abandhanan’ti.</div> </td> </tr> </table> </div>
</div>
<div class="q" id="p_13S4_1503"> <div class="p">
<span class="pN">1503</span>Imassa nu kho, gahapati, saṁkhittena bhāsitassa kathaṁ vitthārena attho daṭṭhabbo”ti? “Kiṁ nu kho etaṁ, bhante, bhagavatā bhāsitan”ti? “Evaṁ, gahapatī”ti. “Tena hi, bhante, muhuttaṁ āgamehi yāvassa atthaṁ pekkhāmī”ti. Atha kho citto gahapati muhuttaṁ tuṇhī hutvā āyasmantaṁ kāmabhuṁ etadavoca—  </div>
</div>
<div class="q" id="p_13S4_1504"> <div class="p">
<span class="pN">1504</span>“‘Nelaṅgan’ti kho, bhante, sīlānametaṁ adhivacanaṁ. ‘Setapacchādo’ti kho, bhante, vimuttiyā etaṁ adhivacanaṁ. ‘Ekāro’ti kho, bhante, satiyā etaṁ adhivacanaṁ. ‘Vattatī’ti kho, bhante, abhikkamapaṭikkamassetaṁ adhivacanaṁ. ‘Ratho’ti kho, bhante, imassetaṁ cātumahābhūtikassa kāyassa adhivacanaṁ mātāpettikasambhavassa odanakummāsūpacayassa aniccucchādanaparimaddanabhedanaviddhaṁsanadhammassa. Rāgo kho, bhante, nīgho, doso nīgho, moho nīgho. Te khīṇāsavassa bhikkhuno pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. Tasmā khīṇāsavo bhikkhu ‘anīgho’ti vuccati. ‘Āyantan’ti kho, bhante, arahato etaṁ adhivacanaṁ. ‘Soto’ti kho, bhante, taṇhāyetaṁ adhivacanaṁ. Sā khīṇāsavassa bhikkhuno pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. Tasmā khīṇāsavo bhikkhu ‘chinnasoto’ti vuccati. Rāgo kho, bhante, bandhanaṁ, doso bandhanaṁ, moho bandhanaṁ. Te khīṇāsavassa bhikkhuno pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. Tasmā khīṇāsavo bhikkhu ‘abandhano’ti vuccati. Iti kho, bhante, yaṁ taṁ bhagavatā vuttaṁ—  </div>
</div>
<div class="q" id="p_13S4_1505"> <div class="p"> <table class="singleColumn"> <tr> <td> <div class="pN">1505</div> <div class="G">‘Nelaṅgo setapacchādo,</div> </td> </tr> <tr> <td> <div class="G">ekāro vattatī ratho;</div> </td> </tr> <tr> <td> <div class="G">Anīghaṁ passa āyantaṁ,</div> </td> </tr> <tr> <td> <div class="G">chinnasotaṁ abandhanan’ti.</div> </td> </tr> </table> </div>
</div>
<div class="q" id="p_13S4_1506"> <div class="p">
<span class="pN">1506</span>Imassa kho, bhante, bhagavatā saṁkhittena bhāsitassa evaṁ vitthārena atthaṁ ājānāmī”ti. “Lābhā te, gahapati, suladdhaṁ te, gahapati. Yassa te gambhīre buddhavacane paññācakkhu kamatī”ti. </div>
</div>
<div class="CENTER" id="p_13S4_1507">
<span class="pN">1507</span>Pañcamaṁ.</div>
</html>
