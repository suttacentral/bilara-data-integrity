<html>
<div class="i">1.1.6 Dutiyalokadhammasutta</div>
<div class="h">Paṭhamapaṇṇāsaka</div>
<div class="h">Mettāvagga</div>
<div class="h">Dutiyalokadhammasutta</div>
<div class="q" id="p_17A8_39"> <div class="divNumber">6.</div> <div class="p">
<span class="pN">39</span>“Aṭṭhime, bhikkhave, lokadhammā lokaṁ anuparivattanti, loko ca aṭṭha lokadhamme anuparivattati. Katame aṭṭha? Lābho ca, alābho ca, yaso ca, ayaso ca, nindā ca, pasaṁsā ca, sukhañca, dukkhañca. Ime kho, bhikkhave, aṭṭha lokadhammā lokaṁ anuparivattanti, loko ca ime aṭṭha lokadhamme anuparivattati. </div>
</div>
<div class="q" id="p_17A8_40"> <div class="p">
<span class="pN">40</span>Assutavato, bhikkhave, puthujjanassa uppajjati lābhopi alābhopi yasopi ayasopi nindāpi pasaṁsāpi sukhampi dukkhampi. Sutavatopi, bhikkhave, ariyasāvakassa uppajjati lābhopi alābhopi yasopi ayasopi nindāpi pasaṁsāpi sukhampi dukkhampi. Tatra, bhikkhave, ko viseso ko adhippayāso kiṁ nānākaraṇaṁ sutavato ariyasāvakassa assutavatā puthujjanenā”ti? “Bhagavaṁmūlakā no, bhante, dhammā bhagavaṁnettikā bhagavaṁpaṭisaraṇā. Sādhu vata, bhante, bhagavantaṁyeva paṭibhātu etassa bhāsitassa attho. Bhagavato sutvā bhikkhū dhāressantī”ti. </div>
</div>
<div class="q" id="p_17A8_41"> <div class="p">
<span class="pN">41</span>“Tena hi, bhikkhave, suṇātha, sādhukaṁ manasi karotha, bhāsissāmī”ti. “Evaṁ, bhante”ti kho te bhikkhū bhagavato paccassosuṁ. Bhagavā etadavoca— “assutavato, bhikkhave, puthujjanassa uppajjati lābho. So na iti paṭisañcikkhati— ‘uppanno kho me ayaṁ lābho; so ca kho anicco dukkho vipariṇāmadhammo’ti yathābhūtaṁ nappajānāti. Uppajjati alābho…pe… uppajjati yaso… uppajjati ayaso… uppajjati nindā… uppajjati pasaṁsā… uppajjati sukhaṁ… uppajjati dukkhaṁ. So na iti paṭisañcikkhati— ‘uppannaṁ kho me idaṁ dukkhaṁ; tañca kho aniccaṁ dukkhaṁ vipariṇāmadhamman’ti yathābhūtaṁ nappajānāti. </div>
</div>
<div class="q" id="p_17A8_42"> <div class="p">
<span class="pN">42</span>Tassa lābhopi cittaṁ pariyādāya tiṭṭhati, alābhopi cittaṁ pariyādāya tiṭṭhati, yasopi cittaṁ pariyādāya tiṭṭhati, ayasopi cittaṁ pariyādāya tiṭṭhati, nindāpi cittaṁ pariyādāya tiṭṭhati, pasaṁsāpi cittaṁ pariyādāya tiṭṭhati, sukhampi cittaṁ pariyādāya tiṭṭhati, dukkhampi cittaṁ pariyādāya tiṭṭhati. So uppannaṁ lābhaṁ anurujjhati, alābhe paṭivirujjhati; uppannaṁ yasaṁ anurujjhati, ayase paṭivirujjhati; uppannaṁ pasaṁsaṁ anurujjhati, nindāya paṭivirujjhati; uppannaṁ sukhaṁ anurujjhati, dukkhe paṭivirujjhati. So evaṁ anurodhavirodhasamāpanno na parimuccati jātiyā jarāya maraṇena sokehi paridevehi dukkhehi domanassehi upāyāsehi. ‘Na parimuccati dukkhasmā’ti vadāmi. </div>
</div>
<div class="q" id="p_17A8_43"> <div class="p">
<span class="pN">43</span>Sutavato ca kho, bhikkhave, ariyasāvakassa uppajjati lābho. So iti paṭisañcikkhati— ‘uppanno kho me ayaṁ lābho; so ca kho anicco dukkho vipariṇāmadhammo’ti yathābhūtaṁ pajānāti. Uppajjati alābho…pe… uppajjati yaso… uppajjati ayaso… uppajjati nindā… uppajjati pasaṁsā… uppajjati sukhaṁ… uppajjati dukkhaṁ. So iti paṭisañcikkhati— ‘uppannaṁ kho me idaṁ dukkhaṁ; tañca kho aniccaṁ dukkhaṁ vipariṇāmadhamman’ti yathābhūtaṁ pajānāti. </div>
</div>
<div class="q" id="p_17A8_44"> <div class="p">
<span class="pN">44</span>Tassa lābhopi cittaṁ na pariyādāya tiṭṭhati, alābhopi cittaṁ na pariyādāya tiṭṭhati, yasopi cittaṁ na pariyādāya tiṭṭhati, ayasopi cittaṁ na pariyādāya tiṭṭhati, nindāpi cittaṁ na pariyādāya tiṭṭhati, pasaṁsāpi cittaṁ na pariyādāya tiṭṭhati, sukhampi cittaṁ na pariyādāya tiṭṭhati, dukkhampi cittaṁ na pariyādāya tiṭṭhati. So uppannaṁ lābhaṁ nānurujjhati, alābhe nappaṭivirujjhati; uppannaṁ yasaṁ nānurujjhati, ayase nappaṭivirujjhati; uppannaṁ pasaṁsaṁ nānurujjhati, nindāya nappaṭivirujjhati; uppannaṁ sukhaṁ nānurujjhati, dukkhe nappaṭivirujjhati. So evaṁ anurodhavirodhavippahīno parimuccati jātiyā jarāya maraṇena sokehi paridevehi dukkhehi domanassehi upāyāsehi. ‘Parimuccati dukkhasmā’ti vadāmi. Ayaṁ kho, bhikkhave, viseso ayaṁ adhippayāso idaṁ nānākaraṇaṁ sutavato ariyasāvakassa assutavatā puthujjanenāti. </div>
</div>
<div class="q" id="p_17A8_45"> <div class="p"> <table class="singleColumn"> <tr> <td> <div class="pN">45</div> <div class="G">Lābho alābho ca yasāyaso ca,</div> </td> </tr> <tr> <td> <div class="G">Nindā pasaṁsā ca sukhaṁ dukhañca;</div> </td> </tr> <tr> <td> <div class="G">Ete aniccā manujesu dhammā,</div> </td> </tr> <tr> <td> <div class="G">Asassatā vipariṇāmadhammā.</div> </td> </tr> </table> </div>
</div>
<div class="q" id="p_17A8_46"> <div class="p"> <table class="singleColumn"> <tr> <td> <div class="pN">46</div> <div class="G">Ete ca ñatvā satimā sumedho,</div> </td> </tr> <tr> <td> <div class="G">Avekkhati vipariṇāmadhamme;</div> </td> </tr> <tr> <td> <div class="G">Iṭṭhassa dhammā na mathenti cittaṁ,</div> </td> </tr> <tr> <td> <div class="G">Aniṭṭhato no paṭighātameti.</div> </td> </tr> </table> </div>
</div>
<div class="q" id="p_17A8_47"> <div class="p"> <table class="singleColumn"> <tr> <td> <div class="pN">47</div> <div class="G">Tassānurodhā atha vā virodhā,</div> </td> </tr> <tr> <td> <div class="G">Vidhūpitā atthaṅgatā na santi;</div> </td> </tr> <tr> <td> <div class="G">Padañca ñatvā virajaṁ asokaṁ,</div> </td> </tr> <tr> <td> <div class="G">Sammappajānāti bhavassa pāragū”ti.</div> </td> </tr> </table> </div>
</div>
<div class="CENTER" id="p_17A8_48">
<span class="pN">48</span>Chaṭṭhaṁ.</div>
</html>
