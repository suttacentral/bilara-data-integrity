<html>
<div class="i">6.9 Upātidhāvantisutta</div>
<div class="h">Jaccandhavagga</div>
<div class="h">Upātidhāvantisutta</div>
<div class="q" id="p_18Ud_587"> <div class="divNumber">59.</div> <div class="p">
<span class="pN">587</span>Evaṁ me sutaṁ—  ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena bhagavā rattandhakāratimisāyaṁ abbhokāse nisinno hoti telappadīpesu jhāyamānesu. </div>
</div>
<div class="q" id="p_18Ud_588"> <div class="p">
<span class="pN">588</span>Tena kho pana samayena sambahulā adhipātakā tesu telappadīpesu āpātaparipātaṁ anayaṁ āpajjanti, byasanaṁ āpajjanti, anayabyasanaṁ āpajjanti. Addasā kho bhagavā te sambahule adhipātake tesu telappadīpesu āpātaparipātaṁ anayaṁ āpajjante, byasanaṁ āpajjante, anayabyasanaṁ āpajjante. </div>
</div>
<div class="q" id="p_18Ud_589"> <div class="p">
<span class="pN">589</span>Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi—  </div>
</div>
<div class="q" id="p_18Ud_590"> <div class="p"> <table class="singleColumn"> <tr> <td> <div class="pN">590</div> <div class="G">“Upātidhāvanti na sāramenti,</div> </td> </tr> <tr> <td> <div class="G">Navaṁ navaṁ bandhanaṁ brūhayanti;</div> </td> </tr> <tr> <td> <div class="G">Patanti pajjotamivādhipātakā,</div> </td> </tr> <tr> <td> <div class="G">Diṭṭhe sute itiheke niviṭṭhā”ti. (71)</div> </td> </tr> </table> </div>
</div>
<div class="CENTER" id="p_18Ud_591">
<span class="pN">591</span>Navamaṁ.</div>
</html>
