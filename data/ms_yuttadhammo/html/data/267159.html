<html>
<div class="i">3.5 Annasaṁsāvakattheraapadāna</div>
<div class="h">Subhūtivagga</div>
<div class="h">Annasaṁsāvakattheraapadāna</div>
<div class="q" id="p_20Ap1_1022"> <div class="divNumber">155.</div> <div class="p"> <table class="singleColumn"> <tr> <td> <div class="pN">1022</div> <div class="G">“Suvaṇṇavaṇṇaṁ sambuddhaṁ,</div> </td> </tr> <tr> <td> <div class="G">Gacchantaṁ antarāpaṇe;</div> </td> </tr> <tr> <td> <div class="G">Kañcanagghiyasaṁkāsaṁ,</div> </td> </tr> <tr> <td> <div class="G">Bāttiṁsavaralakkhaṇaṁ.</div> </td> </tr> </table> </div>
</div>
<div class="q" id="p_20Ap1_1023"> <div class="divNumber">156.</div> <div class="p"> <table class="singleColumn"> <tr> <td> <div class="pN">1023</div> <div class="G">Siddhatthaṁ lokapajjotaṁ,</div> </td> </tr> <tr> <td> <div class="G">appameyyaṁ anopamaṁ;</div> </td> </tr> <tr> <td> <div class="G">Alatthaṁ paramaṁ pītiṁ,</div> </td> </tr> <tr> <td> <div class="G">disvā dantaṁ jutindharaṁ.</div> </td> </tr> </table> </div>
</div>
<div class="q" id="p_20Ap1_1024"> <div class="divNumber">157.</div> <div class="p"> <table class="singleColumn"> <tr> <td> <div class="pN">1024</div> <div class="G">Sambuddhaṁ abhināmetvā,</div> </td> </tr> <tr> <td> <div class="G">bhojayiṁ taṁ mahāmuniṁ;</div> </td> </tr> <tr> <td> <div class="G">Mahākāruṇiko loke,</div> </td> </tr> <tr> <td> <div class="G">anumodi mamaṁ tadā.</div> </td> </tr> </table> </div>
</div>
<div class="q" id="p_20Ap1_1025"> <div class="divNumber">158.</div> <div class="p"> <table class="singleColumn"> <tr> <td> <div class="pN">1025</div> <div class="G">Tasmiṁ mahākāruṇike,</div> </td> </tr> <tr> <td> <div class="G">paramassāsakārake;</div> </td> </tr> <tr> <td> <div class="G">Buddhe cittaṁ pasādetvā,</div> </td> </tr> <tr> <td> <div class="G">kappaṁ saggamhi modahaṁ.</div> </td> </tr> </table> </div>
</div>
<div class="q" id="p_20Ap1_1026"> <div class="divNumber">159.</div> <div class="p"> <table class="singleColumn"> <tr> <td> <div class="pN">1026</div> <div class="G">Catunnavutito kappe,</div> </td> </tr> <tr> <td> <div class="G">yaṁ dānamadadiṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">bhikkhādānassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_1027"> <div class="divNumber">160.</div> <div class="p"> <table class="singleColumn"> <tr> <td> <div class="pN">1027</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_1028"> <div class="p">
<span class="pN">1028</span>Itthaṁ sudaṁ āyasmā annasaṁsāvako thero imā gāthāyo abhāsitthāti. </div>
</div>
<div class="CENTER" id="p_20Ap1_1029">
<span class="pN">1029</span>Annasaṁsāvakattherassāpadānaṁ pañcamaṁ.</div>
</html>
