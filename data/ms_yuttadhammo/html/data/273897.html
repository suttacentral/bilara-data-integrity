<html>
<div class="i">1.2.2 Moḷiyaphaggunasutta</div>
<div class="h">Nidānasaṁyutta</div>
<div class="h">Āhāravagga</div>
<div class="h">Moḷiyaphaggunasutta</div>
<div class="q" id="p_12S2_72"> <div class="divNumber">12.</div> <div class="p">
<span class="pN">72</span>Sāvatthiyaṁ viharati. “Cattārome, bhikkhave, āhārā bhūtānaṁ vā sattānaṁ ṭhitiyā sambhavesīnaṁ vā anuggahāya. Katame cattāro? Kabaḷīkāro āhāro—  oḷāriko vā sukhumo vā, phasso dutiyo, manosañcetanā tatiyā, viññāṇaṁ catutthaṁ. Ime kho, bhikkhave, cattāro āhārā bhūtānaṁ vā sattānaṁ ṭhitiyā sambhavesīnaṁ vā anuggahāyā”ti. </div>
</div>
<div class="q" id="p_12S2_73"> <div class="p">
<span class="pN">73</span>Evaṁ vutte, āyasmā moḷiyaphagguno bhagavantaṁ etadavoca—  “ko nu kho, bhante, viññāṇāhāraṁ āhāretī”ti? “No kallo pañho”ti bhagavā avoca—  “‘āhāretī’ti ahaṁ na vadāmi. ‘Āhāretī’ti cāhaṁ vadeyyaṁ, tatrassa kallo pañho—  ‘ko nu kho, bhante, āhāretī’ti? Evañcāhaṁ na vadāmi. Evaṁ maṁ avadantaṁ yo evaṁ puccheyya—  ‘kissa nu kho, bhante, viññāṇāhāro’ti, esa kallo pañho. Tatra kallaṁ veyyākaraṇaṁ—  ‘viññāṇāhāro āyatiṁ punabbhavābhinibbattiyā paccayo, tasmiṁ bhūte sati saḷāyatanaṁ, saḷāyatanapaccayā phasso’”ti. </div>
</div>
<div class="q" id="p_12S2_74"> <div class="p">
<span class="pN">74</span>“Ko nu kho, bhante, phusatī”ti? “No kallo pañho”ti bhagavā avoca—  “‘phusatī’ti ahaṁ na vadāmi. ‘Phusatī’ti cāhaṁ vadeyyaṁ, tatrassa kallo pañho—  ‘ko nu kho, bhante, phusatī’ti? Evañcāhaṁ na vadāmi. Evaṁ maṁ avadantaṁ yo evaṁ puccheyya—  ‘kiṁpaccayā nu kho, bhante, phasso’ti, esa kallo pañho. Tatra kallaṁ veyyākaraṇaṁ—  ‘saḷāyatanapaccayā phasso, phassapaccayā vedanā’”ti. </div>
</div>
<div class="q" id="p_12S2_75"> <div class="p">
<span class="pN">75</span>“Ko nu kho, bhante, vedayatī”ti? “No kallo pañho”ti bhagavā avoca—  “‘vedayatī’ti ahaṁ na vadāmi. ‘Vedayatī’ti cāhaṁ vadeyyaṁ, tatrassa kallo pañho—  ‘ko nu kho, bhante, vedayatī’ti? Evañcāhaṁ na vadāmi. Evaṁ maṁ avadantaṁ yo evaṁ puccheyya—  ‘kiṁpaccayā nu kho, bhante, vedanā’ti, esa kallo pañho. Tatra kallaṁ veyyākaraṇaṁ—  ‘phassapaccayā vedanā, vedanāpaccayā taṇhā’”ti. </div>
</div>
<div class="q" id="p_12S2_76"> <div class="p">
<span class="pN">76</span>“Ko nu kho, bhante, tasatī”ti? “No kallo pañho”ti bhagavā avoca—  “‘tasatī’ti ahaṁ na vadāmi. ‘Tasatī’ti cāhaṁ vadeyyaṁ, tatrassa kallo pañho—  ‘ko nu kho, bhante, tasatī’ti? Evañcāhaṁ na vadāmi. Evaṁ maṁ avadantaṁ yo evaṁ puccheyya—  ‘kiṁpaccayā nu kho, bhante, taṇhā’ti, esa kallo pañho. Tatra kallaṁ veyyākaraṇaṁ—  ‘vedanāpaccayā taṇhā, taṇhāpaccayā upādānan’”ti. </div>
</div>
<div class="q" id="p_12S2_77"> <div class="p">
<span class="pN">77</span>“Ko nu kho, bhante, upādiyatī”ti? “No kallo pañho”ti bhagavā avoca—  “‘upādiyatī’ti ahaṁ na vadāmi. ‘Upādiyatī’ti cāhaṁ vadeyyaṁ, tatrassa kallo pañho—  ‘ko nu kho, bhante, upādiyatī’ti? Evañcāhaṁ na vadāmi. Evaṁ maṁ avadantaṁ yo evaṁ puccheyya—  ‘kiṁpaccayā nu kho, bhante, upādānan’ti, esa kallo pañho. Tatra kallaṁ veyyākaraṇaṁ—  ‘taṇhāpaccayā upādānaṁ; upādānapaccayā bhavo’ti…pe…  evametassa kevalassa dukkhakkhandhassa samudayo hoti. </div>
</div>
<div class="q" id="p_12S2_78"> <div class="p">
<span class="pN">78</span>Channaṁ tveva, phagguna, phassāyatanānaṁ asesavirāganirodhā phassanirodho; phassanirodhā vedanānirodho; vedanānirodhā taṇhānirodho; taṇhānirodhā upādānanirodho; upādānanirodhā bhavanirodho; bhavanirodhā jātinirodho; jātinirodhā jarāmaraṇaṁ sokaparidevadukkhadomanassupāyāsā nirujjhanti. Evametassa kevalassa dukkhakkhandhassa nirodho hotī”ti. </div>
</div>
<div class="CENTER" id="p_12S2_79">
<span class="pN">79</span>Dutiyaṁ.</div>
</html>
