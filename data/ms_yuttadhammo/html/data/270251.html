<html>
<div class="i">3.2.8 Jīvitāvoropanakathā</div>
<div class="h">Anusayapaṇṇāsaka</div>
<div class="h">Dvādasamavagga</div>
<div class="h">Jīvitāvoropanakathā</div>
<div class="q" id="p_32Kv_2123"> <div class="divNumber">648.</div> <div class="p">
<span class="pN">2123</span>๐ Diṭṭhisampanno puggalo sañcicca pāṇaṁ jīvitā voropeyyāti? Āmantā. Diṭṭhisampanno puggalo sañcicca mātaraṁ jīvitā voropeyya…pe…  pitaraṁ jīvitā voropeyya…pe…  arahantaṁ jīvitā voropeyya…pe…  duṭṭhena cittena tathāgatassa lohitaṁ uppādeyya…pe…  saṁghaṁ bhindeyyāti? Na hevaṁ vattabbe…pe… . </div>
</div>
<div class="q" id="p_32Kv_2124"> <div class="p">
<span class="pN">2124</span>๐ Diṭṭhisampanno puggalo sañcicca pāṇaṁ jīvitā voropeyyāti? Āmantā. Diṭṭhisampanno puggalo satthari agāravoti? Na hevaṁ vattabbe…pe…  dhamme…pe…  saṁghe…pe…  sikkhāya agāravoti? Na hevaṁ vattabbe…pe… . </div>
</div>
<div class="q" id="p_32Kv_2125"> <div class="p">
<span class="pN">2125</span>๐ Nanu diṭṭhisampanno puggalo satthari sagāravoti? Āmantā. Hañci diṭṭhisampanno puggalo satthari sagāravo, no ca vata re vattabbe—  “diṭṭhisampanno puggalo sañcicca pāṇaṁ jīvitā voropeyyā”ti. Nanu diṭṭhisampanno puggalo dhamme…pe…  saṁghe…pe…  sikkhāya sagāravoti? Āmantā. Hañci diṭṭhisampanno puggalo sikkhāya sagāravo, no ca vata re vattabbe—  “diṭṭhisampanno puggalo sañcicca pāṇaṁ jīvitā voropeyyā”ti. </div>
</div>
<div class="q" id="p_32Kv_2126"> <div class="divNumber">649.</div> <div class="p">
<span class="pN">2126</span>๐ Diṭṭhisampanno puggalo satthari agāravoti? Āmantā. Diṭṭhisampanno puggalo buddhathūpe ohadeyya omutteyya niṭṭhubheyya buddhathūpe apabyāmato kareyyāti? Na hevaṁ vattabbe…pe… . </div>
</div>
<div class="q" id="p_32Kv_2127"> <div class="p">
<span class="pN">2127</span>๐ Diṭṭhisampanno puggalo sañcicca pāṇaṁ jīvitā voropeyyāti? Āmantā. Nanu vuttaṁ bhagavatā—  “seyyathāpi, bhikkhave, mahāsamuddo ṭhitadhammo velaṁ nātivattati; evameva kho, bhikkhave, yaṁ mayā sāvakānaṁ sikkhāpadaṁ paññattaṁ taṁ mama sāvakā jīvitahetupi nātikkamantī”ti. Attheva suttantoti? Āmantā. Tena hi na vattabbaṁ—  “diṭṭhisampanno puggalo sañcicca pāṇaṁ jīvitā voropeyyā”ti. </div>
</div>
<div class="CENTER" id="p_32Kv_2128">
<span class="pN">2128</span>Jīvitā voropanakathā niṭṭhitā.</div>
</html>
