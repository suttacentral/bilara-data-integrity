<html>
<div class="i">1.4.10 Dutiyaānandasutta</div>
<div class="h">Paṭhamapaṇṇāsaka</div>
<div class="h">Upālivagga</div>
<div class="h">Dutiyaānandasutta</div>
<div class="q" id="p_17A10_288"> <div class="divNumber">40.</div> <div class="p">
<span class="pN">288</span>“‘Saṁghasāmaggī, saṁghasāmaggī’ti, bhante, vuccati. Kittāvatā nu kho, bhante, saṁgho samaggo hotī”ti? “Idhānanda, bhikkhū adhammaṁ adhammoti dīpenti, dhammaṁ dhammoti dīpenti, avinayaṁ avinayoti dīpenti, vinayaṁ vinayoti dīpenti, abhāsitaṁ alapitaṁ tathāgatena abhāsitaṁ alapitaṁ tathāgatenāti dīpenti, bhāsitaṁ lapitaṁ tathāgatena bhāsitaṁ lapitaṁ tathāgatenāti dīpenti, anāciṇṇaṁ tathāgatena anāciṇṇaṁ tathāgatenāti dīpenti, āciṇṇaṁ tathāgatena āciṇṇaṁ tathāgatenāti dīpenti, apaññattaṁ tathāgatena apaññattaṁ tathāgatenāti dīpenti, paññattaṁ tathāgatena paññattaṁ tathāgatenāti dīpenti. Te imehi dasahi vatthūhi na avakassanti na apakassanti na āveni kammāni karonti na āveni pātimokkhaṁ uddisanti. Ettāvatā kho, ānanda, saṁgho samaggo hotī”ti. </div>
</div>
<div class="q" id="p_17A10_289"> <div class="p">
<span class="pN">289</span>“Bhinnaṁ pana, bhante, saṁghaṁ samaggaṁ katvā kiṁ so pasavatī”ti? “Brahmaṁ, ānanda, puññaṁ pasavatī”ti. “Kiṁ pana, bhante, brahmaṁ puññan”ti? “Kappaṁ, ānanda, saggamhi modatīti—  </div>
</div>
<div class="q" id="p_17A10_290"> <div class="p"> <table class="singleColumn"> <tr> <td> <div class="pN">290</div> <div class="G">Sukhā saṁghassa sāmaggī,</div> </td> </tr> <tr> <td> <div class="G">samaggānañca anuggaho;</div> </td> </tr> <tr> <td> <div class="G">Samaggarato dhammaṭṭho,</div> </td> </tr> <tr> <td> <div class="G">yogakkhemā na dhaṁsati;</div> </td> </tr> <tr> <td> <div class="G">Saṁghaṁ samaggaṁ katvāna,</div> </td> </tr> <tr> <td> <div class="G">kappaṁ saggamhi modatī”ti.</div> </td> </tr> </table> </div>
</div>
<div class="CENTER" id="p_17A10_291">
<span class="pN">291</span>Dasamaṁ.</div>
<div class="CENTER" id="p_17A10_292">
<span class="pN">292</span>Upālivaggo catuttho.</div>
<div class="SUMMARY" id="p_17A10_293">
<span class="pN">293</span><span class="firstLetter">T</span>assuddānaṁ</div>
<div class="q" id="p_17A10_294"> <div class="p"> <table class="singleColumn"> <tr> <td> <div class="pN">294</div> <div class="G">Upāli ṭhapanā ubbāho,</div> </td> </tr> <tr> <td> <div class="G">upasampadanissayā;</div> </td> </tr> <tr> <td> <div class="G">Sāmaṇero ca dve bhedā,</div> </td> </tr> <tr> <td> <div class="G">ānandehi pare duveti.</div> </td> </tr> </table> </div>
</div>
</html>
