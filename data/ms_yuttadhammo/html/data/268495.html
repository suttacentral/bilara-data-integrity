<html>
<div class="i">1.1.8 Tatiyanāvāvimānavatthu</div>
<div class="h">Itthivimāna</div>
<div class="h">Pīṭhavagga</div>
<div class="h">Tatiyanāvāvimānavatthu</div>
<div class="q" id="p_19Vv_71"> <div class="divNumber">63.</div> <div class="p"> <table class="singleColumn"> <tr> <td> <div class="pN">71</div> <div class="G">“Suvaṇṇacchadanaṁ nāvaṁ,</div> </td> </tr> <tr> <td> <div class="G">Nāri āruyha tiṭṭhasi;</div> </td> </tr> <tr> <td> <div class="G">Ogāhasi pokkharaṇiṁ,</div> </td> </tr> <tr> <td> <div class="G">Padmaṁ chindasi pāṇinā.</div> </td> </tr> </table> </div>
</div>
<div class="q" id="p_19Vv_72"> <div class="divNumber">64.</div> <div class="p"> <table class="singleColumn"> <tr> <td> <div class="pN">72</div> <div class="G">Kūṭāgārā nivesā te,</div> </td> </tr> <tr> <td> <div class="G">vibhattā bhāgaso mitā;</div> </td> </tr> <tr> <td> <div class="G">Daddallamānā ābhanti,</div> </td> </tr> <tr> <td> <div class="G">samantā caturo disā.</div> </td> </tr> </table> </div>
</div>
<div class="q" id="p_19Vv_73"> <div class="divNumber">65.</div> <div class="p"> <table class="singleColumn"> <tr> <td> <div class="pN">73</div> <div class="G">Kena tetādiso vaṇṇo,</div> </td> </tr> <tr> <td> <div class="G">kena te idha mijjhati;</div> </td> </tr> <tr> <td> <div class="G">Uppajjanti ca te bhogā,</div> </td> </tr> <tr> <td> <div class="G">ye keci manaso piyā.</div> </td> </tr> </table> </div>
</div>
<div class="q" id="p_19Vv_74"> <div class="divNumber">66.</div> <div class="p"> <table class="singleColumn"> <tr> <td> <div class="pN">74</div> <div class="G">Pucchāmi taṁ devi mahānubhāve,</div> </td> </tr> <tr> <td> <div class="G">Manussabhūtā kimakāsi puññaṁ;</div> </td> </tr> <tr> <td> <div class="G">Kenāsi evaṁ jalitānubhāvā,</div> </td> </tr> <tr> <td> <div class="G">Vaṇṇo ca te sabbadisā pabhāsatī”ti.</div> </td> </tr> </table> </div>
</div>
<div class="q" id="p_19Vv_75"> <div class="divNumber">67.</div> <div class="p"> <table class="singleColumn"> <tr> <td> <div class="pN">75</div> <div class="G">Sā devatā attamanā,</div> </td> </tr> <tr> <td> <div class="G">sambuddheneva pucchitā;</div> </td> </tr> <tr> <td> <div class="G">Pañhaṁ puṭṭhā viyākāsi,</div> </td> </tr> <tr> <td> <div class="G">yassa kammassidaṁ phalaṁ.</div> </td> </tr> </table> </div>
</div>
<div class="q" id="p_19Vv_76"> <div class="divNumber">68.</div> <div class="p"> <table class="singleColumn"> <tr> <td> <div class="pN">76</div> <div class="G">“Ahaṁ manussesu manussabhūtā,</div> </td> </tr> <tr> <td> <div class="G">Purimāya jātiyā manussaloke;</div> </td> </tr> <tr> <td> <div class="G">Disvāna bhikkhū tasite kilante,</div> </td> </tr> <tr> <td> <div class="G">Uṭṭhāya pātuṁ udakaṁ adāsiṁ.</div> </td> </tr> </table> </div>
</div>
<div class="q" id="p_19Vv_77"> <div class="divNumber">69.</div> <div class="p"> <table class="singleColumn"> <tr> <td> <div class="pN">77</div> <div class="G">Yo ve kilantāna pipāsitānaṁ,</div> </td> </tr> <tr> <td> <div class="G">Uṭṭhāya pātuṁ udakaṁ dadāti;</div> </td> </tr> <tr> <td> <div class="G">Sītodakā tassa bhavanti najjo,</div> </td> </tr> <tr> <td> <div class="G">Pahūtamalyā bahupuṇḍarīkā.</div> </td> </tr> </table> </div>
</div>
<div class="q" id="p_19Vv_78"> <div class="divNumber">70.</div> <div class="p"> <table class="singleColumn"> <tr> <td> <div class="pN">78</div> <div class="G">Taṁ āpagā anupariyanti sabbadā,</div> </td> </tr> <tr> <td> <div class="G">Sītodakā vālukasanthatā nadī;</div> </td> </tr> <tr> <td> <div class="G">Ambā ca sālā tilakā ca jambuyo,</div> </td> </tr> <tr> <td> <div class="G">Uddālakā pāṭaliyo ca phullā.</div> </td> </tr> </table> </div>
</div>
<div class="q" id="p_19Vv_79"> <div class="divNumber">71.</div> <div class="p"> <table class="singleColumn"> <tr> <td> <div class="pN">79</div> <div class="G">Taṁ bhūmibhāgehi upetarūpaṁ,</div> </td> </tr> <tr> <td> <div class="G">Vimānaseṭṭhaṁ bhusa sobhamānaṁ;</div> </td> </tr> <tr> <td> <div class="G">Tassīdha kammassa ayaṁ vipāko,</div> </td> </tr> <tr> <td> <div class="G">Etādisaṁ puññakatā labhanti.</div> </td> </tr> </table> </div>
</div>
<div class="q" id="p_19Vv_80"> <div class="divNumber">72.</div> <div class="p"> <table class="singleColumn"> <tr> <td> <div class="pN">80</div> <div class="G">Kūṭāgārā nivesā me,</div> </td> </tr> <tr> <td> <div class="G">vibhattā bhāgaso mitā;</div> </td> </tr> <tr> <td> <div class="G">Daddallamānā ābhanti,</div> </td> </tr> <tr> <td> <div class="G">samantā caturo disā.</div> </td> </tr> </table> </div>
</div>
<div class="q" id="p_19Vv_81"> <div class="divNumber">73.</div> <div class="p"> <table class="singleColumn"> <tr> <td> <div class="pN">81</div> <div class="G">Tena metādiso vaṇṇo,</div> </td> </tr> <tr> <td> <div class="G">tena me idha mijjhati;</div> </td> </tr> <tr> <td> <div class="G">Uppajjanti ca me bhogā,</div> </td> </tr> <tr> <td> <div class="G">ye keci manaso piyā.</div> </td> </tr> </table> </div>
</div>
<div class="q" id="p_19Vv_82"> <div class="divNumber">74.</div> <div class="p"> <table class="singleColumn"> <tr> <td> <div class="pN">82</div> <div class="G">Akkhāmi te buddha mahānubhāva,</div> </td> </tr> <tr> <td> <div class="G">Manussabhūtā yamakāsi puññaṁ;</div> </td> </tr> <tr> <td> <div class="G">Tenamhi evaṁ jalitānubhāvā,</div> </td> </tr> <tr> <td> <div class="G">Vaṇṇo ca me sabbadisā pabhāsati;</div> </td> </tr> <tr> <td> <div class="G">Etassa kammassa phalaṁ mamedaṁ,</div> </td> </tr> <tr> <td> <div class="G">Atthāya buddho udakaṁ apāyī”ti.</div> </td> </tr> </table> </div>
</div>
<div class="CENTER" id="p_19Vv_83">
<span class="pN">83</span>Tatiyanāvāvimānaṁ aṭṭhamaṁ.</div>
</html>
