<html>
<div class="i">2.11 Rāhulasutta</div>
<div class="h">Cūḷavagga</div>
<div class="h">Rāhulasutta</div>
<div class="q" id="p_18Sn_391"> <div class="divNumber">338.</div> <div class="p"> <table class="singleColumn"> <tr> <td> <div class="pN">391</div> <div class="G">“Kacci abhiṇhasaṁvāsā,</div> </td> </tr> <tr> <td> <div class="G">nāvajānāsi paṇḍitaṁ;</div> </td> </tr> <tr> <td> <div class="G">Ukkādhāro manussānaṁ,</div> </td> </tr> <tr> <td> <div class="G">kacci apacito tayā”. (1)</div> </td> </tr> </table> </div>
</div>
<div class="q" id="p_18Sn_392"> <div class="divNumber">339.</div> <div class="p"> <table class="singleColumn"> <tr> <td> <div class="pN">392</div> <div class="G">“Nāhaṁ abhiṇhasaṁvāsā,</div> </td> </tr> <tr> <td> <div class="G">avajānāmi paṇḍitaṁ;</div> </td> </tr> <tr> <td> <div class="G">Ukkādhāro manussānaṁ,</div> </td> </tr> <tr> <td> <div class="G">niccaṁ apacito mayā”. (2)</div> </td> </tr> </table> </div>
</div>
<div class="q" id="p_18Sn_393"> <div class="divNumber">340.</div> <div class="p"> <table class="singleColumn"> <tr> <td> <div class="pN">393</div> <div class="G">“Pañca kāmaguṇe hitvā,</div> </td> </tr> <tr> <td> <div class="G">piyarūpe manorame;</div> </td> </tr> <tr> <td> <div class="G">Saddhāya gharā nikkhamma,</div> </td> </tr> <tr> <td> <div class="G">dukkhassantakaro bhava. (3)</div> </td> </tr> </table> </div>
</div>
<div class="q" id="p_18Sn_394"> <div class="divNumber">341.</div> <div class="p"> <table class="singleColumn"> <tr> <td> <div class="pN">394</div> <div class="G">Mitte bhajassu kalyāṇe,</div> </td> </tr> <tr> <td> <div class="G">pantañca sayanāsanaṁ;</div> </td> </tr> <tr> <td> <div class="G">Vivittaṁ appanigghosaṁ,</div> </td> </tr> <tr> <td> <div class="G">mattaññū hohi bhojane. (4)</div> </td> </tr> </table> </div>
</div>
<div class="q" id="p_18Sn_395"> <div class="divNumber">342.</div> <div class="p"> <table class="singleColumn"> <tr> <td> <div class="pN">395</div> <div class="G">Cīvare piṇḍapāte ca,</div> </td> </tr> <tr> <td> <div class="G">paccaye sayanāsane;</div> </td> </tr> <tr> <td> <div class="G">Etesu taṇhaṁ mākāsi,</div> </td> </tr> <tr> <td> <div class="G">mā lokaṁ punarāgami. (5)</div> </td> </tr> </table> </div>
</div>
<div class="q" id="p_18Sn_396"> <div class="divNumber">343.</div> <div class="p"> <table class="singleColumn"> <tr> <td> <div class="pN">396</div> <div class="G">Saṁvuto pātimokkhasmiṁ,</div> </td> </tr> <tr> <td> <div class="G">indriyesu ca pañcasu;</div> </td> </tr> <tr> <td> <div class="G">Sati kāyagatā tyatthu,</div> </td> </tr> <tr> <td> <div class="G">nibbidābahulo bhava. (6)</div> </td> </tr> </table> </div>
</div>
<div class="q" id="p_18Sn_397"> <div class="divNumber">344.</div> <div class="p"> <table class="singleColumn"> <tr> <td> <div class="pN">397</div> <div class="G">Nimittaṁ parivajjehi,</div> </td> </tr> <tr> <td> <div class="G">subhaṁ rāgūpasañhitaṁ;</div> </td> </tr> <tr> <td> <div class="G">Asubhāya cittaṁ bhāvehi,</div> </td> </tr> <tr> <td> <div class="G">ekaggaṁ susamāhitaṁ. (7)</div> </td> </tr> </table> </div>
</div>
<div class="q" id="p_18Sn_398"> <div class="divNumber">345.</div> <div class="p"> <table class="singleColumn"> <tr> <td> <div class="pN">398</div> <div class="G">Animittañca bhāvehi,</div> </td> </tr> <tr> <td> <div class="G">Mānānusayamujjaha;</div> </td> </tr> <tr> <td> <div class="G">Tato mānābhisamayā,</div> </td> </tr> <tr> <td> <div class="G">Upasanto carissatī”ti. (8)</div> </td> </tr> </table> </div>
</div>
<div class="q" id="p_18Sn_399"> <div class="p">
<span class="pN">399</span>Itthaṁ sudaṁ bhagavā āyasmantaṁ rāhulaṁ imāhi gāthāhi abhiṇhaṁ ovadatīti. </div>
</div>
<div class="CENTER" id="p_18Sn_400">
<span class="pN">400</span>Rāhulasuttaṁ ekādasamaṁ.</div>
</html>
