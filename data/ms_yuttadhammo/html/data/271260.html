<html>
<div class="i">2.1.2.6 Paccanīkapuggalokāsa</div>
<div class="h">Pavattivāra</div>
<div class="h">Uppādavāra</div>
<div class="h">Atītavāra</div>
<div class="h">Paccanīkapuggalokāsa</div>
<div class="q" id="p_33Y3_525"> <div class="divNumber">48.</div> <div class="p">
<span class="pN">525</span>» Yassa yattha cakkhāyatanaṁ nuppajjittha tassa tattha sotāyatanaṁ nuppajjitthāti? Āmantā. </div>
</div>
<div class="q" id="p_33Y3_526"> <div class="p">
<span class="pN">526</span>« Yassa vā pana yattha sotāyatanaṁ nuppajjittha tassa tattha cakkhāyatanaṁ nuppajjitthāti? Āmantā. </div>
</div>
<div class="q" id="p_33Y3_527"> <div class="p">
<span class="pN">527</span>» Yassa yattha cakkhāyatanaṁ nuppajjittha tassa tattha ghānāyatanaṁ nuppajjitthāti? Āmantā. </div>
</div>
<div class="q" id="p_33Y3_528"> <div class="p">
<span class="pN">528</span>« Yassa vā pana yattha ghānāyatanaṁ nuppajjittha tassa tattha cakkhāyatanaṁ nuppajjitthāti? </div>
</div>
<div class="q" id="p_33Y3_529"> <div class="p">
<span class="pN">529</span>Rūpāvacarānaṁ tesaṁ tattha ghānāyatanaṁ nuppajjittha, no ca tesaṁ tattha cakkhāyatanaṁ nuppajjittha. Suddhāvāsānaṁ asaññasattānaṁ arūpānaṁ tesaṁ tattha ghānāyatanañca nuppajjittha cakkhāyatanañca nuppajjittha. </div>
</div>
<div class="q" id="p_33Y3_530"> <div class="p">
<span class="pN">530</span>» Yassa yattha cakkhāyatanaṁ nuppajjittha tassa tattha rūpāyatanaṁ nuppajjitthāti? </div>
</div>
<div class="q" id="p_33Y3_531"> <div class="p">
<span class="pN">531</span>Asaññasattānaṁ tesaṁ tattha cakkhāyatanaṁ nuppajjittha, no ca tesaṁ tattha rūpāyatanaṁ nuppajjittha. Suddhāvāsānaṁ arūpānaṁ tesaṁ tattha cakkhāyatanañca nuppajjittha rūpāyatanañca nuppajjittha. </div>
</div>
<div class="q" id="p_33Y3_532"> <div class="p">
<span class="pN">532</span>« Yassa vā pana yattha rūpāyatanaṁ nuppajjittha tassa tattha cakkhāyatanaṁ nuppajjitthāti? Āmantā. </div>
</div>
<div class="q" id="p_33Y3_533"> <div class="p">
<span class="pN">533</span>» Yassa yattha cakkhāyatanaṁ nuppajjittha tassa tattha manāyatanaṁ nuppajjitthāti? </div>
</div>
<div class="q" id="p_33Y3_534"> <div class="p">
<span class="pN">534</span>Arūpānaṁ tesaṁ tattha cakkhāyatanaṁ nuppajjittha, no ca tesaṁ tattha manāyatanaṁ nuppajjittha. Suddhāvāsānaṁ asaññasattānaṁ tesaṁ tattha cakkhāyatanañca nuppajjittha manāyatanañca nuppajjittha. </div>
</div>
<div class="q" id="p_33Y3_535"> <div class="p">
<span class="pN">535</span>« Yassa vā pana yattha manāyatanaṁ nuppajjittha tassa tattha cakkhāyatanaṁ nuppajjitthāti? Āmantā. </div>
</div>
<div class="q" id="p_33Y3_536"> <div class="p">
<span class="pN">536</span>» Yassa yattha cakkhāyatanaṁ nuppajjittha tassa tattha dhammāyatanaṁ nuppajjitthāti? </div>
</div>
<div class="q" id="p_33Y3_537"> <div class="p">
<span class="pN">537</span>Asaññasattānaṁ arūpānaṁ tesaṁ tattha cakkhāyatanaṁ nuppajjittha, no ca tesaṁ tattha dhammāyatanaṁ nuppajjittha. Suddhāvāsānaṁ tesaṁ tattha cakkhāyatanañca nuppajjittha dhammāyatanañca nuppajjittha. </div>
</div>
<div class="q" id="p_33Y3_538"> <div class="p">
<span class="pN">538</span>« Yassa vā pana yattha dhammāyatanaṁ nuppajjittha tassa tattha cakkhāyatanaṁ nuppajjitthāti? Āmantā. (Cakkhāyatanamūlakaṁ.) </div>
</div>
<div class="q" id="p_33Y3_539"> <div class="divNumber">49.</div> <div class="p">
<span class="pN">539</span>» Yassa yattha ghānāyatanaṁ nuppajjittha tassa tattha rūpāyatanaṁ nuppajjitthāti? </div>
</div>
<div class="q" id="p_33Y3_540"> <div class="p">
<span class="pN">540</span>Rūpāvacarānaṁ tesaṁ tattha ghānāyatanaṁ nuppajjittha, no ca tesaṁ tattha rūpāyatanaṁ nuppajjittha. Suddhāvāsānaṁ arūpānaṁ tesaṁ tattha ghānāyatanañca nuppajjittha rūpāyatanañca nuppajjittha. </div>
</div>
<div class="q" id="p_33Y3_541"> <div class="p">
<span class="pN">541</span>« Yassa vā pana yattha rūpāyatanaṁ nuppajjittha tassa tattha ghānāyatanaṁ nuppajjitthāti? Āmantā. </div>
</div>
<div class="q" id="p_33Y3_542"> <div class="p">
<span class="pN">542</span>» Yassa yattha ghānāyatanaṁ nuppajjittha tassa tattha manāyatanaṁ nuppajjitthāti? </div>
</div>
<div class="q" id="p_33Y3_543"> <div class="p">
<span class="pN">543</span>Rūpāvacarānaṁ arūpāvacarānaṁ tesaṁ tattha ghānāyatanaṁ nuppajjittha, no ca tesaṁ tattha manāyatanaṁ nuppajjittha. Suddhāvāsānaṁ asaññasattānaṁ tesaṁ tattha ghānāyatanañca nuppajjittha manāyatanañca nuppajjittha. </div>
</div>
<div class="q" id="p_33Y3_544"> <div class="p">
<span class="pN">544</span>« Yassa vā pana yattha manāyatanaṁ nuppajjittha tassa tattha ghānāyatanaṁ nuppajjitthāti? Āmantā. </div>
</div>
<div class="q" id="p_33Y3_545"> <div class="p">
<span class="pN">545</span>» Yassa yattha ghānāyatanaṁ nuppajjittha tassa tattha dhammāyatanaṁ nuppajjitthāti? </div>
</div>
<div class="q" id="p_33Y3_546"> <div class="p">
<span class="pN">546</span>Rūpāvacarānaṁ arūpāvacarānaṁ tesaṁ tattha ghānāyatanaṁ nuppajjittha, no ca tesaṁ tattha dhammāyatanaṁ nuppajjittha. Suddhāvāsānaṁ tesaṁ tattha ghānāyatanañca nuppajjittha dhammāyatanañca nuppajjittha. </div>
</div>
<div class="q" id="p_33Y3_547"> <div class="p">
<span class="pN">547</span>« Yassa vā pana yattha dhammāyatanaṁ nuppajjittha tassa tattha ghānāyatanaṁ nuppajjitthāti? Āmantā. (Ghānāyatanamūlakaṁ.) </div>
</div>
<div class="q" id="p_33Y3_548"> <div class="divNumber">50.</div> <div class="p">
<span class="pN">548</span>» Yassa yattha rūpāyatanaṁ nuppajjittha tassa tattha manāyatanaṁ nuppajjitthāti? </div>
</div>
<div class="q" id="p_33Y3_549"> <div class="p">
<span class="pN">549</span>Arūpānaṁ tesaṁ tattha rūpāyatanaṁ nuppajjittha, no ca tesaṁ tattha manāyatanaṁ nuppajjittha. Suddhāvāsānaṁ tesaṁ tattha rūpāyatanañca nuppajjittha manāyatanañca nuppajjittha. </div>
</div>
<div class="q" id="p_33Y3_550"> <div class="p">
<span class="pN">550</span>« Yassa vā pana yattha manāyatanaṁ nuppajjittha tassa tattha rūpāyatanaṁ nuppajjitthāti? </div>
</div>
<div class="q" id="p_33Y3_551"> <div class="p">
<span class="pN">551</span>Asaññasattānaṁ tesaṁ tattha manāyatanaṁ nuppajjittha, no ca tesaṁ tattha rūpāyatanaṁ nuppajjittha. Suddhāvāsānaṁ tesaṁ tattha manāyatanañca nuppajjittha rūpāyatanañca nuppajjittha. </div>
</div>
<div class="q" id="p_33Y3_552"> <div class="p">
<span class="pN">552</span>» Yassa yattha rūpāyatanaṁ nuppajjittha tassa tattha dhammāyatanaṁ nuppajjitthāti? </div>
</div>
<div class="q" id="p_33Y3_553"> <div class="p">
<span class="pN">553</span>Arūpānaṁ tesaṁ tattha rūpāyatanaṁ nuppajjittha, no ca tesaṁ tattha dhammāyatanaṁ nuppajjittha. Suddhāvāsānaṁ tesaṁ tattha rūpāyatanañca nuppajjittha dhammāyatanañca nuppajjittha. </div>
</div>
<div class="q" id="p_33Y3_554"> <div class="p">
<span class="pN">554</span>» Yassa vā pana yattha dhammāyatanaṁ nuppajjittha tassa tattha rūpāyatanaṁ nuppajjitthāti? Āmantā. (Rūpāyatanamūlakaṁ.) </div>
</div>
<div class="q" id="p_33Y3_555"> <div class="divNumber">51.</div> <div class="p">
<span class="pN">555</span>» Yassa yattha manāyatanaṁ nuppajjittha tassa tattha dhammāyatanaṁ nuppajjitthāti? </div>
</div>
<div class="q" id="p_33Y3_556"> <div class="p">
<span class="pN">556</span>Asaññasattānaṁ tesaṁ tattha manāyatanaṁ nuppajjittha, no ca tesaṁ tattha dhammāyatanaṁ nuppajjittha. Suddhāvāsānaṁ tesaṁ tattha manāyatanañca nuppajjittha dhammāyatanañca nuppajjittha. </div>
</div>
<div class="q" id="p_33Y3_557"> <div class="p">
<span class="pN">557</span>« Yassa vā pana yattha dhammāyatanaṁ nuppajjittha tassa tattha manāyatanaṁ nuppajjitthāti? Āmantā. (Manāyatanamūlakaṁ.) </div>
</div>
</html>
