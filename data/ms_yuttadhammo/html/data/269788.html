<html>
<div class="i">7.1.2 Kukkuṭaṅgapañha</div>
<div class="h">Opammakathāpañha</div>
<div class="h">Gadrabhavagga</div>
<div class="h">Kukkuṭaṅgapañha</div>
<div class="q" id="p_28Mi_1660"> <div class="divNumber">226.</div> <div class="p">
<span class="pN">1660</span>“Bhante nāgasena, ‘kukkuṭassa pañca aṅgāni gahetabbānī’ti yaṁ vadesi, katamāni tāni pañca aṅgāni gahetabbānī”ti? “Yathā, mahārāja, kukkuṭo kālena samayena paṭisallīyati; evameva kho, mahārāja, yoginā yogāvacarena kālena samayeneva cetiyaṅgaṇaṁ sammajjitvā pānīyaṁ paribhojanīyaṁ upaṭṭhapetvā sarīraṁ paṭijaggitvā nahāyitvā cetiyaṁ vanditvā vuḍḍhānaṁ bhikkhūnaṁ dassanāya gantvā kālena samayena suññāgāraṁ pavisitabbaṁ. Idaṁ, mahārāja, kukkuṭassa paṭhamaṁ aṅgaṁ gahetabbaṁ. </div>
</div>
<div class="q" id="p_28Mi_1661"> <div class="p">
<span class="pN">1661</span>Puna caparaṁ, mahārāja, kukkuṭo kālena samayeneva vuṭṭhāti; evameva kho, mahārāja, yoginā yogāvacarena kālena samayeneva vuṭṭhahitvā cetiyaṅgaṇaṁ sammajjitvā pānīyaṁ paribhojanīyaṁ upaṭṭhapetvā sarīraṁ paṭijaggitvā cetiyaṁ vanditvā punadeva suññāgāraṁ pavisitabbaṁ. Idaṁ, mahārāja, kukkuṭassa dutiyaṁ aṅgaṁ gahetabbaṁ. </div>
</div>
<div class="q" id="p_28Mi_1662"> <div class="p">
<span class="pN">1662</span>Puna caparaṁ, mahārāja, kukkuṭo pathaviṁ khaṇitvā khaṇitvā ajjhohāraṁ ajjhoharati; evameva kho, mahārāja, yoginā yogāvacarena paccavekkhitvā paccavekkhitvā ajjhohāraṁ ajjhoharitabbaṁ ‘neva davāya na madāya na maṇḍanāya na vibhūsanāya, yāvadeva imassa kāyassa ṭhitiyā yāpanāya vihiṁsūparatiyā brahmacariyānuggahāya, iti purāṇañca vedanaṁ paṭihaṅkhāmi navañca vedanaṁ na uppādessāmi, yātrā ca me bhavissati anavajjatā ca phāsuvihāro cā’ti. Idaṁ, mahārāja, kukkuṭassa tatiyaṁ aṅgaṁ gahetabbaṁ. Bhāsitampetaṁ, mahārāja, bhagavatā devātidevena— </div>
</div>
<div class="q" id="p_28Mi_1663"> <div class="p"> <table class="singleColumn"> <tr> <td> <div class="pN">1663</div> <div class="G">‘Kantāre puttamaṁsaṁva,</div> </td> </tr> <tr> <td> <div class="G">akkhassabbhañjanaṁ yathā;</div> </td> </tr> <tr> <td> <div class="G">Evaṁ āhari āhāraṁ,</div> </td> </tr> <tr> <td> <div class="G">yāpanatthamamucchito’ti.</div> </td> </tr> </table> </div>
</div>
<div class="q" id="p_28Mi_1664"> <div class="p">
<span class="pN">1664</span>Puna caparaṁ, mahārāja, kukkuṭo sacakkhukopi rattiṁ andho hoti; evameva kho, mahārāja, yoginā yogāvacarena anandheneva andhena viya bhavitabbaṁ, araññepi gocaragāme piṇḍāya carantenapi rajanīyesu rūpasaddagandharasaphoṭṭhabbadhammesu andhena badhirena mūgena viya bhavitabbaṁ, na nimittaṁ gahetabbaṁ, nānubyañjanaṁ gahetabbaṁ. Idaṁ, mahārāja, kukkuṭassa catutthaṁ aṅgaṁ gahetabbaṁ. Bhāsitampetaṁ, mahārāja, therena mahākaccāyanena— </div>
</div>
<div class="q" id="p_28Mi_1665"> <div class="p"> <table class="singleColumn"> <tr> <td> <div class="pN">1665</div> <div class="G">‘Cakkhumāssa yathā andho,</div> </td> </tr> <tr> <td> <div class="G">sotavā badhiro yathā;</div> </td> </tr> <tr> <td> <div class="G">Paññavāssa yathā mūgo,</div> </td> </tr> <tr> <td> <div class="G">balavā dubbaloriva;</div> </td> </tr> <tr> <td> <div class="G">Attaatthe samuppanne,</div> </td> </tr> <tr> <td> <div class="G">sayetha matasāyikan’ti.</div> </td> </tr> </table> </div>
</div>
<div class="q" id="p_28Mi_1666"> <div class="p">
<span class="pN">1666</span>Puna caparaṁ, mahārāja, kukkuṭo leḍḍudaṇḍalaguḷamuggarehi paripātiyantopi sakaṁ gehaṁ na vijahati; evameva kho, mahārāja, yoginā yogāvacarena cīvarakammaṁ karontenapi navakammaṁ karontenapi vattappaṭivattaṁ karontenapi uddisantenapi uddisāpentenapi yoniso manasikāro na vijahitabbo, sakaṁ kho panetaṁ, mahārāja, yogino gehaṁ, yadidaṁ yoniso manasikāro. Idaṁ, mahārāja, kukkuṭassa pañcamaṁ aṅgaṁ gahetabbaṁ. Bhāsitampetaṁ, mahārāja, bhagavatā devātidevena ‘ko ca, bhikkhave, bhikkhuno gocaro sako pettiko visayo? Yadidaṁ cattāro satipaṭṭhānā’ti. Bhāsitampetaṁ, mahārāja, therena sāriputtena dhammasenāpatināpi— </div>
</div>
<div class="q" id="p_28Mi_1667"> <div class="p"> <table class="singleColumn"> <tr> <td> <div class="pN">1667</div> <div class="G">‘Yathā sudanto mātaṅgo,</div> </td> </tr> <tr> <td> <div class="G">sakaṁ soṇḍaṁ na maddati;</div> </td> </tr> <tr> <td> <div class="G">Bhakkhābhakkhaṁ vijānāti,</div> </td> </tr> <tr> <td> <div class="G">attano vuttikappanaṁ.</div> </td> </tr> </table> </div>
</div>
<div class="q" id="p_28Mi_1668"> <div class="p"> <table class="singleColumn"> <tr> <td> <div class="pN">1668</div> <div class="G">Tatheva buddhaputtena,</div> </td> </tr> <tr> <td> <div class="G">Appamattena vā pana;</div> </td> </tr> <tr> <td> <div class="G">Jinavacanaṁ na madditabbaṁ,</div> </td> </tr> <tr> <td> <div class="G">Manasikāravaruttaman’”ti.</div> </td> </tr> </table> </div>
</div>
<div class="CENTER" id="p_28Mi_1669">
<span class="pN">1669</span>Kukkuṭaṅgapañho dutiyo.</div>
</html>
