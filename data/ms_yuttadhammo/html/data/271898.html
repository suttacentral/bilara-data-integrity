<html>
<div class="i">2.21 Chandadānakathā</div>
<div class="h">Uposathakkhandhaka</div>
<div class="h">Chandadānakathā</div>
<div class="q" id="p_3V_685"> <div class="divNumber">165.</div> <div class="p">
<span class="pN">685</span>Atha kho bhagavā bhikkhū āmantesi— “sannipatatha, bhikkhave, saṁgho kammaṁ karissatī”ti. Evaṁ vutte, aññataro bhikkhu bhagavantaṁ etadavoca— “atthi, bhante, bhikkhu gilāno, so anāgato”ti. </div>
</div>
<div class="q" id="p_3V_686"> <div class="p">
<span class="pN">686</span>“Anujānāmi, bhikkhave, gilānena bhikkhunā chandaṁ dātuṁ. Evañca pana, bhikkhave, dātabbo. Tena gilānena bhikkhunā ekaṁ bhikkhuṁ upasaṅkamitvā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā evamassa vacanīyo— ‘chandaṁ dammi, chandaṁ me hara, chandaṁ me ārocehī’ti. Kāyena viññāpeti, vācāya viññāpeti, kāyena vācāya viññāpeti, dinno hoti chando. Na kāyena viññāpeti, na vācāya viññāpeti, na kāyena vācāya viññāpeti, na dinno hoti chando. Evañcetaṁ labhetha, iccetaṁ kusalaṁ. No ce labhetha, so, bhikkhave, gilāno bhikkhu mañcena vā pīṭhena vā saṁghamajjhe ānetvā kammaṁ kātabbaṁ. Sace, bhikkhave, gilānupaṭṭhākānaṁ bhikkhūnaṁ evaṁ hoti— ‘sace kho mayaṁ gilānaṁ ṭhānā cāvessāma, ābādho vā abhivaḍḍhissati kālaṁkiriyā vā bhavissatī’ti, na, bhikkhave, gilāno bhikkhu ṭhānā cāvetabbo. Saṁghena tattha gantvā kammaṁ kātabbaṁ. Na tveva vaggena saṁghena kammaṁ kātabbaṁ. Kareyya ce, āpatti dukkaṭassa. </div>
</div>
<div class="q" id="p_3V_687"> <div class="p">
<span class="pN">687</span>Chandahārako ce, bhikkhave, dinne chande tattheva pakkamati, aññassa dātabbo chando. Chandahārako ce, bhikkhave, dinne chande tattheva vibbhamati…pe… kālaṁ karoti… sāmaṇero paṭijānāti… sikkhaṁ paccakkhātako paṭijānāti… antimavatthuṁ ajjhāpannako paṭijānāti… ummattako paṭijānāti… khittacitto paṭijānāti… vedanāṭṭo paṭijānāti… āpattiyā adassane ukkhittako paṭijānāti… āpattiyā appaṭikamme ukkhittako paṭijānāti… pāpikāya diṭṭhiyā appaṭinissagge ukkhittako paṭijānāti… paṇḍako paṭijānāti… theyyasaṁvāsako paṭijānāti… titthiyapakkantako paṭijānāti… tiracchānagato paṭijānāti… mātughātako paṭijānāti… pitughātako paṭijānāti… arahantaghātako paṭijānāti… bhikkhunidūsako paṭijānāti… saṁghabhedako paṭijānāti… lohituppādako paṭijānāti… ubhatobyañjanako paṭijānāti, aññassa dātabbo chando. </div>
</div>
<div class="q" id="p_3V_688"> <div class="p">
<span class="pN">688</span>Chandahārako ce, bhikkhave, dinne chande antarāmagge pakkamati, anāhaṭo hoti chando. Chandahārako ce, bhikkhave, dinne chande antarāmagge vibbhamati…pe… ubhatobyañjanako paṭijānāti, anāhaṭo hoti chando. </div>
</div>
<div class="q" id="p_3V_689"> <div class="p">
<span class="pN">689</span>Chandahārako ce, bhikkhave, dinne chande saṁghappatto pakkamati, āhaṭo hoti chando. Chandahārako ce, bhikkhave, dinne chande saṁghappatto vibbhamati…pe… ubhatobyañjanako paṭijānāti, āhaṭo hoti chando. </div>
</div>
<div class="q" id="p_3V_690"> <div class="p">
<span class="pN">690</span>Chandahārako ce, bhikkhave, dinne chande saṁghappatto sutto na āroceti, pamatto na āroceti, samāpanno na āroceti, āhaṭo hoti chando. Chandahārakassa anāpatti. </div>
</div>
<div class="q" id="p_3V_691"> <div class="p">
<span class="pN">691</span>Chandahārako ce, bhikkhave, dinne chande saṁghappatto sañcicca na āroceti, āhaṭo hoti chando. Chandahārakassa āpatti dukkaṭassa. Anujānāmi, bhikkhave, tadahuposathe pārisuddhiṁ dentena chandampi dātuṁ, santi saṁghassa karaṇīyan”ti. </div>
</div>
</html>
