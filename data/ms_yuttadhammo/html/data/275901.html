<html>
<div class="i">3.1.1 Sārajjasutta</div>
<div class="h">Tatiyapaṇṇāsaka</div>
<div class="h">Phāsuvihāravagga</div>
<div class="h">Sārajjasutta</div>
<div class="q" id="p_16A5_608"> <div class="divNumber">101.</div> <div class="p">
<span class="pN">608</span>“Pañcime, bhikkhave, sekhavesārajjakaraṇā dhammā. Katame pañca? Idha, bhikkhave, bhikkhu saddho hoti, sīlavā hoti, bahussuto hoti, āraddhavīriyo hoti, paññavā hoti. </div>
</div>
<div class="q" id="p_16A5_609"> <div class="p">
<span class="pN">609</span>Yaṁ, bhikkhave, assaddhassa sārajjaṁ hoti, saddhassa taṁ sārajjaṁ na hoti. Tasmāyaṁ dhammo sekhavesārajjakaraṇo. </div>
</div>
<div class="q" id="p_16A5_610"> <div class="p">
<span class="pN">610</span>Yaṁ, bhikkhave, dussīlassa sārajjaṁ hoti, sīlavato taṁ sārajjaṁ na hoti. Tasmāyaṁ dhammo sekhavesārajjakaraṇo. </div>
</div>
<div class="q" id="p_16A5_611"> <div class="p">
<span class="pN">611</span>Yaṁ, bhikkhave, appassutassa sārajjaṁ hoti, bahussutassa taṁ sārajjaṁ na hoti. Tasmāyaṁ dhammo sekhavesārajjakaraṇo. </div>
</div>
<div class="q" id="p_16A5_612"> <div class="p">
<span class="pN">612</span>Yaṁ, bhikkhave, kusītassa sārajjaṁ hoti, āraddhavīriyassa taṁ sārajjaṁ na hoti. Tasmāyaṁ dhammo sekhavesārajjakaraṇo. </div>
</div>
<div class="q" id="p_16A5_613"> <div class="p">
<span class="pN">613</span>Yaṁ, bhikkhave, duppaññassa sārajjaṁ hoti, paññavato taṁ sārajjaṁ na hoti. Tasmāyaṁ dhammo sekhavesārajjakaraṇo. Ime kho, bhikkhave, pañca sekhavesārajjakaraṇā dhammā”ti. </div>
</div>
<div class="CENTER" id="p_16A5_614">
<span class="pN">614</span>Paṭhamaṁ.</div>
</html>
