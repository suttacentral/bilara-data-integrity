<html>
<div class="i">6.2.6 Vijjādharajātaka</div>
<div class="h">Chakkanipāta</div>
<div class="h">Kharaputtavagga</div>
<div class="h">Vijjādharajātaka</div>
<div class="q" id="p_22J_1443"> <div class="divNumber">109.</div> <div class="p"> <table class="singleColumn"> <tr> <td> <div class="pN">1443</div> <div class="G">“Dubbaṇṇarūpaṁ tuvamariyavaṇṇī,</div> </td> </tr> <tr> <td> <div class="G">Purakkhatvā pañjaliko namassasi;</div> </td> </tr> <tr> <td> <div class="G">Seyyo nu te so udavā sarikkho,</div> </td> </tr> <tr> <td> <div class="G">Nāmaṁ parassattano cāpi brūhi”.</div> </td> </tr> </table> </div>
</div>
<div class="q" id="p_22J_1444"> <div class="divNumber">110.</div> <div class="p"> <table class="singleColumn"> <tr> <td> <div class="pN">1444</div> <div class="G">“Na nāmagottaṁ gaṇhanti rāja,</div> </td> </tr> <tr> <td> <div class="G">Sammaggatānujjugatāna devā;</div> </td> </tr> <tr> <td> <div class="G">Ahañca te nāmadheyyaṁ vadāmi,</div> </td> </tr> <tr> <td> <div class="G">Sakkohamasmī tidasānamindo”.</div> </td> </tr> </table> </div>
</div>
<div class="q" id="p_22J_1445"> <div class="divNumber">111.</div> <div class="p"> <table class="singleColumn"> <tr> <td> <div class="pN">1445</div> <div class="G">“Yo disvā bhikkhuṁ caraṇūpapannaṁ,</div> </td> </tr> <tr> <td> <div class="G">Purakkhatvā pañjaliko namassati;</div> </td> </tr> <tr> <td> <div class="G">Pucchāmi taṁ devarājetamatthaṁ,</div> </td> </tr> <tr> <td> <div class="G">Ito cuto kiṁ labhate sukhaṁ so”.</div> </td> </tr> </table> </div>
</div>
<div class="q" id="p_22J_1446"> <div class="divNumber">112.</div> <div class="p"> <table class="singleColumn"> <tr> <td> <div class="pN">1446</div> <div class="G">“Yo disvā bhikkhuṁ caraṇūpapannaṁ,</div> </td> </tr> <tr> <td> <div class="G">Purakkhatvā pañjaliko namassati;</div> </td> </tr> <tr> <td> <div class="G">Diṭṭheva dhamme labhate pasaṁsaṁ,</div> </td> </tr> <tr> <td> <div class="G">Saggañca so yāti sarīrabhedā”.</div> </td> </tr> </table> </div>
</div>
<div class="q" id="p_22J_1447"> <div class="divNumber">113.</div> <div class="p"> <table class="singleColumn"> <tr> <td> <div class="pN">1447</div> <div class="G">“Lakkhī vata me udapādi ajja,</div> </td> </tr> <tr> <td> <div class="G">Yaṁ vāsavaṁ bhūtapatiddasāma;</div> </td> </tr> <tr> <td> <div class="G">Bhikkhuñca disvāna tuvañca sakka,</div> </td> </tr> <tr> <td> <div class="G">Kāhāmi puññāni anappakāni”.</div> </td> </tr> </table> </div>
</div>
<div class="q" id="p_22J_1448"> <div class="divNumber">114.</div> <div class="p"> <table class="singleColumn"> <tr> <td> <div class="pN">1448</div> <div class="G">“Addhā have sevitabbā sapaññā,</div> </td> </tr> <tr> <td> <div class="G">Bahussutā ye bahuṭhānacintino;</div> </td> </tr> <tr> <td> <div class="G">Bhikkhuñca disvāna mamañca rāja,</div> </td> </tr> <tr> <td> <div class="G">Karohi puññāni anappakāni”.</div> </td> </tr> </table> </div>
</div>
<div class="q" id="p_22J_1449"> <div class="divNumber">115.</div> <div class="p"> <table class="singleColumn"> <tr> <td> <div class="pN">1449</div> <div class="G">“Akkodhano niccapasannacitto,</div> </td> </tr> <tr> <td> <div class="G">Sabbātithīyācayogo bhavitvā;</div> </td> </tr> <tr> <td> <div class="G">Nihacca mānaṁ abhivādayissaṁ,</div> </td> </tr> <tr> <td> <div class="G">Sutvāna devinda subhāsitānī”ti.</div> </td> </tr> </table> </div>
</div>
<div class="CENTER" id="p_22J_1450">
<span class="pN">1450</span>Vijjādharajātakaṁ chaṭṭhaṁ.</div>
</html>
