<html>
<div class="i">5.1.2 Āyatanapaṇṇattidesanā</div>
<div class="h">Sampasādanīyasutta</div>
<div class="h">Sāriputtasīhanāda</div>
<div class="h">Āyatanapaṇṇattidesanā</div>
<div class="q" id="p_8D_297"> <div class="divNumber">146.</div> <div class="p">
<span class="pN">297</span>Aparaṁ pana, bhante, etadānuttariyaṁ, yathā bhagavā dhammaṁ deseti āyatanapaṇṇattīsu. Chayimāni, bhante, ajjhattikabāhirāni āyatanāni. Cakkhuñceva rūpā ca, sotañceva saddā ca, ghānañceva gandhā ca, jivhā ceva rasā ca, kāyo ceva phoṭṭhabbā ca, mano ceva dhammā ca. Etadānuttariyaṁ, bhante, āyatanapaṇṇattīsu. Taṁ bhagavā asesamabhijānāti, taṁ bhagavato asesamabhijānato uttari abhiññeyyaṁ natthi, yadabhijānaṁ añño samaṇo vā brāhmaṇo vā bhagavatā bhiyyobhiññataro assa yadidaṁ āyatanapaṇṇattīsu. </div>
</div>
</html>
