<html>
<div class="i">5.1.2 Sujātajātaka</div>
<div class="h">Pañcakanipāta</div>
<div class="h">Maṇikuṇḍalavagga</div>
<div class="h">Sujātajātaka</div>
<div class="q" id="p_22J_1152"> <div class="divNumber">6.</div> <div class="p"> <table class="singleColumn"> <tr> <td> <div class="pN">1152</div> <div class="G">“Kiṁ nu santaramānova,</div> </td> </tr> <tr> <td> <div class="G">lāyitvā haritaṁ tiṇaṁ;</div> </td> </tr> <tr> <td> <div class="G">Khāda khādāti lapasi,</div> </td> </tr> <tr> <td> <div class="G">gatasattaṁ jaraggavaṁ.</div> </td> </tr> </table> </div>
</div>
<div class="q" id="p_22J_1153"> <div class="divNumber">7.</div> <div class="p"> <table class="singleColumn"> <tr> <td> <div class="pN">1153</div> <div class="G">Na hi annena pānena,</div> </td> </tr> <tr> <td> <div class="G">mato goṇo samuṭṭhahe;</div> </td> </tr> <tr> <td> <div class="G">Tvañca tucchaṁ vilapasi,</div> </td> </tr> <tr> <td> <div class="G">yathā taṁ dummatī tathā”.</div> </td> </tr> </table> </div>
</div>
<div class="q" id="p_22J_1154"> <div class="divNumber">8.</div> <div class="p"> <table class="singleColumn"> <tr> <td> <div class="pN">1154</div> <div class="G">“Tatheva tiṭṭhati sīsaṁ,</div> </td> </tr> <tr> <td> <div class="G">hatthapādā ca vāladhi;</div> </td> </tr> <tr> <td> <div class="G">Sotā tatheva tiṭṭhanti,</div> </td> </tr> <tr> <td> <div class="G">maññe goṇo samuṭṭhahe.</div> </td> </tr> </table> </div>
</div>
<div class="q" id="p_22J_1155"> <div class="divNumber">9.</div> <div class="p"> <table class="singleColumn"> <tr> <td> <div class="pN">1155</div> <div class="G">Nevayyakassa sīsañca,</div> </td> </tr> <tr> <td> <div class="G">hatthapādā ca dissare;</div> </td> </tr> <tr> <td> <div class="G">Rudaṁ mattikathūpasmiṁ,</div> </td> </tr> <tr> <td> <div class="G">nanu tvaññeva dummati”.</div> </td> </tr> </table> </div>
</div>
<div class="q" id="p_22J_1156"> <div class="divNumber">10.</div> <div class="p"> <table class="singleColumn"> <tr> <td> <div class="pN">1156</div> <div class="G">“Ādittaṁ vata maṁ santaṁ,</div> </td> </tr> <tr> <td> <div class="G">ghatasittaṁva pāvakaṁ;</div> </td> </tr> <tr> <td> <div class="G">Vārinā viya osiñcaṁ,</div> </td> </tr> <tr> <td> <div class="G">sabbaṁ nibbāpaye daraṁ.</div> </td> </tr> </table> </div>
</div>
<div class="q" id="p_22J_1157"> <div class="divNumber">11.</div> <div class="p"> <table class="singleColumn"> <tr> <td> <div class="pN">1157</div> <div class="G">Abbahī vata me sallaṁ,</div> </td> </tr> <tr> <td> <div class="G">yamāsi hadayassitaṁ;</div> </td> </tr> <tr> <td> <div class="G">Yo me sokaparetassa,</div> </td> </tr> <tr> <td> <div class="G">pitusokaṁ apānudi.</div> </td> </tr> </table> </div>
</div>
<div class="q" id="p_22J_1158"> <div class="divNumber">12.</div> <div class="p"> <table class="singleColumn"> <tr> <td> <div class="pN">1158</div> <div class="G">Sohaṁ abbūḷhasallosmi,</div> </td> </tr> <tr> <td> <div class="G">vītasoko anāvilo;</div> </td> </tr> <tr> <td> <div class="G">Na socāmi na rodāmi,</div> </td> </tr> <tr> <td> <div class="G">tava sutvāna māṇava.</div> </td> </tr> </table> </div>
</div>
<div class="q" id="p_22J_1159"> <div class="divNumber">13.</div> <div class="p"> <table class="singleColumn"> <tr> <td> <div class="pN">1159</div> <div class="G">Evaṁ karonti sappaññā,</div> </td> </tr> <tr> <td> <div class="G">ye honti anukampakā;</div> </td> </tr> <tr> <td> <div class="G">Vinivattenti sokamhā,</div> </td> </tr> <tr> <td> <div class="G">sujāto pitaraṁ yathā”ti.</div> </td> </tr> </table> </div>
</div>
<div class="CENTER" id="p_22J_1160">
<span class="pN">1160</span>Sujātajātakaṁ dutiyaṁ.</div>
</html>
