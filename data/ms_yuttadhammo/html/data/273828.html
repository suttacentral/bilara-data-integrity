<html>
<div class="i">8.1.6 Sāriputtasutta</div>
<div class="h">Vaṅgīsasaṁyutta</div>
<div class="h">Vaṅgīsavagga</div>
<div class="h">Sāriputtasutta</div>
<div class="q" id="p_12S1_1331"> <div class="divNumber">214.</div> <div class="p">
<span class="pN">1331</span>Ekaṁ samayaṁ āyasmā sāriputto sāvatthiyaṁ viharati jetavane anāthapiṇḍikassa ārāme. Tena kho pana samayena āyasmā sāriputto bhikkhū dhammiyā kathāya sandasseti samādapeti samuttejeti sampahaṁseti poriyā vācāya vissaṭṭhāya anelagalāya atthassa viññāpaniyā. Te ca bhikkhū aṭṭhiṁ katvā manasi katvā sabbacetasā samannāharitvā ohitasotā dhammaṁ suṇanti. Atha kho āyasmato vaṅgīsassa etadahosi—  “ayaṁ kho āyasmā sāriputto bhikkhū dhammiyā kathāya sandasseti samādapeti samuttejeti sampahaṁseti poriyā vācāya vissaṭṭhāya anelagalāya atthassa viññāpaniyā. Te ca bhikkhū aṭṭhiṁ katvā manasi katvā sabbacetasā samannāharitvā ohitasotā dhammaṁ suṇanti. Yannūnāhaṁ āyasmantaṁ sāriputtaṁ sammukhā sāruppāhi gāthāhi abhitthaveyyan”ti. </div>
</div>
<div class="q" id="p_12S1_1332"> <div class="p">
<span class="pN">1332</span>Atha kho āyasmā vaṅgīso uṭṭhāyāsanā ekaṁsaṁ uttarāsaṅgaṁ karitvā yenāyasmā sāriputto tenañjaliṁ paṇāmetvā āyasmantaṁ sāriputtaṁ etadavoca—  “paṭibhāti maṁ, āvuso sāriputta, paṭibhāti maṁ, āvuso sāriputtā”ti. “Paṭibhātu taṁ, āvuso vaṅgīsā”ti. Atha kho āyasmā vaṅgīso āyasmantaṁ sāriputtaṁ sammukhā sāruppāhi gāthāhi abhitthavi—  </div>
</div>
<div class="q" id="p_12S1_1333"> <div class="p"> <table class="singleColumn"> <tr> <td> <div class="pN">1333</div> <div class="G">“Gambhīrapañño medhāvī,</div> </td> </tr> <tr> <td> <div class="G">maggāmaggassa kovido;</div> </td> </tr> <tr> <td> <div class="G">Sāriputto mahāpañño,</div> </td> </tr> <tr> <td> <div class="G">dhammaṁ deseti bhikkhunaṁ.</div> </td> </tr> </table> </div>
</div>
<div class="q" id="p_12S1_1334"> <div class="p"> <table class="singleColumn"> <tr> <td> <div class="pN">1334</div> <div class="G">Saṁkhittenapi deseti,</div> </td> </tr> <tr> <td> <div class="G">vitthārenapi bhāsati;</div> </td> </tr> <tr> <td> <div class="G">Sāḷikāyiva nigghoso,</div> </td> </tr> <tr> <td> <div class="G">paṭibhānaṁ udīrayi.</div> </td> </tr> </table> </div>
</div>
<div class="q" id="p_12S1_1335"> <div class="p"> <table class="singleColumn"> <tr> <td> <div class="pN">1335</div> <div class="G">Tassa taṁ desayantassa,</div> </td> </tr> <tr> <td> <div class="G">suṇanti madhuraṁ giraṁ;</div> </td> </tr> <tr> <td> <div class="G">Sarena rajanīyena,</div> </td> </tr> <tr> <td> <div class="G">savanīyena vaggunā;</div> </td> </tr> <tr> <td> <div class="G">Udaggacittā muditā,</div> </td> </tr> <tr> <td> <div class="G">sotaṁ odhenti bhikkhavo”ti.</div> </td> </tr> </table> </div>
</div>
</html>
