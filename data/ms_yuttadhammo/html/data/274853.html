<html>
<div class="i">7.3.7 Paṭhamaānandasutta</div>
<div class="h">Iddhipādasaṁyutta</div>
<div class="h">Ayoguḷavagga</div>
<div class="h">Paṭhamaānandasutta</div>
<div class="q" id="p_14S5_1488"> <div class="divNumber">839.</div> <div class="p">
<span class="pN">1488</span>Sāvatthinidānaṁ. Atha kho āyasmā ānando yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā ānando bhagavantaṁ etadavoca— </div>
</div>
<div class="q" id="p_14S5_1489"> <div class="p">
<span class="pN">1489</span>“Katamā nu kho, bhante, iddhi, katamo iddhipādo, katamā iddhipādabhāvanā, katamā iddhipādabhāvanāgāminī paṭipadā”ti? “Idhānanda, bhikkhu anekavihitaṁ iddhividhaṁ paccanubhoti— ekopi hutvā bahudhā hoti, bahudhāpi hutvā eko hoti…pe… yāva brahmalokāpi kāyena vasaṁ vatteti— ayaṁ vuccatānanda, iddhi. </div>
</div>
<div class="q" id="p_14S5_1490"> <div class="p">
<span class="pN">1490</span>Katamo cānanda, iddhipādo? Yo, ānanda, maggo yā paṭipadā iddhilābhāya iddhipaṭilābhāya saṁvattati— ayaṁ vuccatānanda, iddhipādo. </div>
</div>
<div class="q" id="p_14S5_1491"> <div class="p">
<span class="pN">1491</span>Katamā cānanda, iddhipādabhāvanā? Idhānanda, bhikkhu chandasamādhippadhānasaṅkhārasamannāgataṁ iddhipādaṁ bhāveti, vīriyasamādhi…pe… cittasamādhi… vīmaṁsāsamādhippadhānasaṅkhārasamannāgataṁ iddhipādaṁ bhāveti— ayaṁ vuccatānanda, iddhipādabhāvanā. </div>
</div>
<div class="q" id="p_14S5_1492"> <div class="p">
<span class="pN">1492</span>Katamā cānanda, iddhipādabhāvanāgāminī paṭipadā? Ayameva ariyo aṭṭhaṅgiko maggo, seyyathidaṁ— sammādiṭṭhi…pe… sammāsamādhi— ayaṁ vuccatānanda, iddhipādabhāvanāgāminī paṭipadā”ti. </div>
</div>
<div class="CENTER" id="p_14S5_1493">
<span class="pN">1493</span>Sattamaṁ.</div>
</html>
