<html>
<div class="i">12.2 Dutiyabhāṇavāra</div>
<div class="h">Sattasatikakkhandhaka</div>
<div class="h">Dutiyabhāṇavāra</div>
<div class="q" id="p_4V_2248"> <div class="divNumber">453.</div> <div class="p">
<span class="pN">2248</span>Assosuṁ kho vesālikā vajjiputtakā bhikkhū— “yaso kira kākaṇḍakaputto idaṁ adhikaraṇaṁ ādiyitukāmo pakkhaṁ pariyesati, labhati ca kira pakkhan”ti. Atha kho vesālikānaṁ vajjiputtakānaṁ bhikkhūnaṁ etadahosi— “idaṁ kho adhikaraṇaṁ kakkhaḷañca vāḷañca. Kaṁ nu kho mayaṁ pakkhaṁ labheyyāma, yena mayaṁ imasmiṁ adhikaraṇe balavantatarā assāmā”ti. </div>
</div>
<div class="q" id="p_4V_2249"> <div class="p">
<span class="pN">2249</span>Atha kho vesālikānaṁ vajjiputtakānaṁ bhikkhūnaṁ etadahosi— “ayaṁ kho āyasmā revato bahussuto āgatāgamo dhammadharo vinayadharo mātikādharo paṇḍito viyatto medhāvī lajjī kukkuccako sikkhākāmo. Sace mayaṁ āyasmantaṁ revataṁ pakkhaṁ labheyyāma, evaṁ mayaṁ imasmiṁ adhikaraṇe balavantatarā assāmā”ti. </div>
</div>
<div class="q" id="p_4V_2250"> <div class="p">
<span class="pN">2250</span>Atha kho vesālikā vajjiputtakā bhikkhū pahūtaṁ sāmaṇakaṁ parikkhāraṁ paṭiyādesuṁ— pattampi, cīvarampi, nisīdanampi, sūcigharampi, kāyabandhanampi, parissāvanampi, dhammakaraṇampi. Atha kho vesālikā vajjiputtakā bhikkhū taṁ sāmaṇakaṁ parikkhāraṁ ādāya nāvāya sahajātiṁ ujjaviṁsu; nāvāya paccorohitvā aññatarasmiṁ rukkhamūle bhattavissaggaṁ karonti. Atha kho āyasmato sāḷhassa rahogatassa paṭisallīnassa evaṁ cetaso parivitakko udapādi— “ke nu kho dhammavādino— pācīnakā vā bhikkhū, pāveyyakā vā”ti? Atha kho āyasmato sāḷhassa, dhammañca vinayañca cetasā paccavekkhantassa, etadahosi— “adhammavādino pācīnakā bhikkhū, dhammavādino pāveyyakā bhikkhū”ti. </div>
</div>
<div class="q" id="p_4V_2251"> <div class="p">
<span class="pN">2251</span>Atha kho aññatarā suddhāvāsakāyikā devatā āyasmato sāḷhassa cetasā cetoparivitakkamaññāya— seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya; evameva— suddhāvāsesu devesu antarahitā āyasmato sāḷhassa sammukhe pāturahosi. Atha kho sā devatā āyasmantaṁ sāḷhaṁ etadavoca— “sādhu, bhante sāḷha, adhammavādī pācīnakā bhikkhū, dhammavādī pāveyyakā bhikkhū. Tena hi, bhante sāḷha, yathādhammo tathā tiṭṭhāhī”ti. “Pubbepi cāhaṁ, devate, etarahi ca yathādhammo tathā ṭhito; api cāhaṁ na tāva diṭṭhiṁ āvi karomi, appeva nāma maṁ imasmiṁ adhikaraṇe sammanneyyā”ti. </div>
</div>
<div class="q" id="p_4V_2252"> <div class="divNumber">454.</div> <div class="p">
<span class="pN">2252</span>Atha kho vesālikā vajjiputtakā bhikkhū taṁ sāmaṇakaṁ parikkhāraṁ ādāya yenāyasmā revato tenupasaṅkamiṁsu, upasaṅkamitvā āyasmantaṁ revataṁ etadavocuṁ— “paṭiggaṇhātu, bhante, thero sāmaṇakaṁ parikkhāraṁ— pattampi, cīvarampi, nisīdanampi, sūcigharampi, kāyabandhanampi, parissāvanampi, dhammakaraṇampī”ti. “Alaṁ, āvuso, paripuṇṇaṁ me pattacīvaran”ti na icchi paṭiggahetuṁ. </div>
</div>
<div class="q" id="p_4V_2253"> <div class="p">
<span class="pN">2253</span>Tena kho pana samayena uttaro nāma bhikkhu vīsativasso āyasmato revatassa upaṭṭhāko hoti. Atha kho vesālikā vajjiputtakā bhikkhū yenāyasmā uttaro tenupasaṅkamiṁsu, upasaṅkamitvā āyasmantaṁ uttaraṁ etadavocuṁ— “paṭiggaṇhātu āyasmā uttaro sāmaṇakaṁ parikkhāraṁ— pattampi, cīvarampi, nisīdanampi, sūcigharampi, kāyabandhanampi, parissāvanampi, dhammakaraṇampī”ti. “Alaṁ, āvuso, paripuṇṇaṁ me pattacīvaran”ti na icchi paṭiggahetuṁ. “Manussā kho, āvuso uttara, bhagavato sāmaṇakaṁ parikkhāraṁ upanāmenti. Sace bhagavā paṭiggaṇhāti, teneva te attamanā honti. No ce bhagavā paṭiggaṇhāti, āyasmato ānandassa upanāmenti— paṭiggaṇhātu, bhante, thero sāmaṇakaṁ parikkhāraṁ. Yathā bhagavatā paṭiggahito, evameva so bhavissatīti. Paṭiggaṇhātu āyasmā uttaro sāmaṇakaṁ parikkhāraṁ. Yathā therena paṭiggahito, evameva so bhavissatī”ti. Atha kho āyasmā uttaro vesālikehi vajjiputtehi bhikkhūhi nippīḷiyamāno ekaṁ cīvaraṁ aggahesi. “Vadeyyātha, āvuso, yena attho”ti. “Ettakaṁ āyasmā uttaro theraṁ vadetu; ettakañca, bhante, thero saṁghamajjhe vadetu— ‘puratthimesu janapadesu buddhā bhagavanto uppajjanti. Dhammavādī pācīnakā bhikkhū, adhammavādī pāveyyakā bhikkhū’”ti. “Evamāvuso”ti kho āyasmā uttaro vesālikānaṁ vajjiputtakānaṁ bhikkhūnaṁ paṭissutvā yenāyasmā revato tenupasaṅkami, upasaṅkamitvā āyasmantaṁ revataṁ etadavoca— “ettakaṁ, bhante, thero saṁghamajjhe vadetu— ‘puratthimesu janapadesu buddhā bhagavanto uppajjanti. Dhammavādī pācīnakā bhikkhū, adhammavādī pāveyyakā bhikkhū’”ti. “Adhamme maṁ tvaṁ, bhikkhu, niyojesī”ti thero āyasmantaṁ uttaraṁ paṇāmesi. </div>
</div>
<div class="q" id="p_4V_2254"> <div class="p">
<span class="pN">2254</span>Atha kho vesālikā vajjiputtakā bhikkhū āyasmantaṁ uttaraṁ etadavocuṁ— “kiṁ, āvuso uttara, thero āhā”ti? “Pāpikaṁ no, āvuso, kataṁ. ‘Adhamme maṁ tvaṁ, bhikkhu, niyojesī’ti thero maṁ paṇāmesī”ti. “Nanu tvaṁ, āvuso, vuḍḍho vīsativassosī”ti? “Āmāvuso, api ca mayaṁ garunissayaṁ gaṇhāmā”ti. </div>
</div>
<div class="q" id="p_4V_2255"> <div class="divNumber">455.</div> <div class="p">
<span class="pN">2255</span>Atha kho saṁgho taṁ adhikaraṇaṁ vinicchinitukāmo sannipati. Atha kho āyasmā revato saṁghaṁ ñāpesi— </div>
</div>
<div class="q" id="p_4V_2256"> <div class="p">
<span class="pN">2256</span>“Suṇātu me, āvuso, saṁgho. Sace mayaṁ imaṁ adhikaraṇaṁ idha vūpasamessāma, siyāpi mūlādāyakā bhikkhū punakammāya ukkoṭeyyuṁ. Yadi saṁghassa pattakallaṁ, yatthevimaṁ adhikaraṇaṁ samuppannaṁ, saṁgho tatthevimaṁ adhikaraṇaṁ vūpasameyyā”ti. </div>
</div>
<div class="q" id="p_4V_2257"> <div class="p">
<span class="pN">2257</span>Atha kho therā bhikkhū vesāliṁ agamaṁsu— taṁ adhikaraṇaṁ vinicchinitukāmā. </div>
</div>
<div class="q" id="p_4V_2258"> <div class="p">
<span class="pN">2258</span>Tena kho pana samayena sabbakāmī nāma pathabyā saṁghatthero vīsavassasatiko upasampadāya, āyasmato ānandassa saddhivihāriko, vesāliyaṁ paṭivasati. Atha kho āyasmā revato āyasmantaṁ sambhūtaṁ sāṇavāsiṁ etadavoca— “ahaṁ, āvuso, yasmiṁ vihāre sabbakāmī thero viharati, taṁ vihāraṁ upagacchāmi. So tvaṁ kālasseva āyasmantaṁ sabbakāmiṁ upasaṅkamitvā imāni dasa vatthūni puccheyyāsī”ti. </div>
</div>
<div class="q" id="p_4V_2259"> <div class="p">
<span class="pN">2259</span>“Evaṁ, bhante”ti kho āyasmā sambhūto sāṇavāsī āyasmato revatassa paccassosi. Atha kho āyasmā revato, yasmiṁ vihāre sabbakāmī thero viharati, taṁ vihāraṁ upagacchi. Gabbhe āyasmato sabbakāmissa senāsanaṁ paññattaṁ hoti, gabbhappamukhe āyasmato revatassa. Atha kho āyasmā revato— “ayaṁ thero mahallako na nipajjatī”ti— na seyyaṁ kappesi. Āyasmā sabbakāmī— “ayaṁ bhikkhu āgantuko kilanto na nipajjatī”ti— na seyyaṁ kappesi. </div>
</div>
<div class="q" id="p_4V_2260"> <div class="p">
<span class="pN">2260</span>Atha kho āyasmā sabbakāmī rattiyā paccūsasamayaṁ paccuṭṭhāya āyasmantaṁ revataṁ etadavoca— “katamena tvaṁ bhūmi vihārena etarahi bahulaṁ viharasī”ti? “Mettāvihārena kho ahaṁ, bhante, etarahi bahulaṁ viharāmī”ti. “Kullakavihārena kira tvaṁ bhūmi etarahi bahulaṁ viharasi. Kullakavihāro eso bhūmi yadidaṁ mettā”ti. “Pubbepi me, bhante, gihibhūtassa āciṇṇā mettā. Tenāhaṁ etarahipi mettāvihārena bahulaṁ viharāmi, api ca mayā cirappattaṁ arahattanti. Thero pana, bhante, katamena vihārena etarahi bahulaṁ viharatī”ti? “Suññatāvihārena kho ahaṁ bhūmi etarahi bahulaṁ viharāmī”ti. “Mahāpurisavihārena kira, bhante, thero etarahi bahulaṁ viharati. Mahāpurisavihāro eso, bhante, yadidaṁ suññatā”ti. “Pubbepi me bhūmi gihibhūtassa āciṇṇā suññatā. Tenāhaṁ etarahipi suññatāvihārena bahulaṁ viharāmi, api ca mayā cirappattaṁ arahattan”ti. Ayañcarahi therānaṁ bhikkhūnaṁ antarākathā vippakatā, athāyasmā sambhūto sāṇavāsī tasmiṁ anuppatto hoti. </div>
</div>
<div class="q" id="p_4V_2261"> <div class="p">
<span class="pN">2261</span>Atha kho āyasmā sambhūto sāṇavāsī yenāyasmā sabbakāmī tenupasaṅkami, upasaṅkamitvā āyasmantaṁ sabbakāmiṁ abhivādetvā ekamantaṁ nisīdi. Ekamantaṁ nisinno kho āyasmā sambhūto sāṇavāsī āyasmantaṁ sabbakāmiṁ etadavoca— “ime, bhante, vesālikā vajjiputtakā bhikkhū vesāliyaṁ dasa vatthūni dīpenti— kappati siṅgiloṇakappo, kappati dvaṅgulakappo, kappati gāmantarakappo, kappati āvāsakappo, kappati anumatikappo, kappati āciṇṇakappo, kappati amathitakappo, kappati jaḷogiṁ, pātuṁ kappati adasakaṁ nisīdanaṁ, kappati jātarūparajatanti. Therena, bhante, upajjhāyassa mūle bahudhammo ca vinayo ca pariyatto. Therassa, bhante, dhammañca vinayañca paccavekkhantassa kathaṁ hoti? Ke nu kho dhammavādino— pācīnakā vā bhikkhū, pāveyyakā vā”ti? “Tayāpi kho, āvuso, upajjhāyassa mūle bahu dhammo ca vinayo ca pariyatto. Tuyhaṁ pana, āvuso, dhammañca vinayañca paccavekkhantassa kathaṁ hoti? Ke nu kho dhammavādino— pācīnakā vā bhikkhū, pāveyyakā vā”ti? “Mayhaṁ kho, bhante, dhammañca vinayañca paccavekkhantassa evaṁ hoti— adhammavādī pācīnakā bhikkhū, dhammavādī pāveyyakā bhikkhūti; api cāhaṁ na tāva diṭṭhiṁ āvi karomi, appeva nāma maṁ imasmiṁ adhikaraṇe sammanneyyā”ti. “Mayhampi kho, āvuso, dhammañca vinayañca paccavekkhantassa evaṁ hoti— adhammavādī pācīnakā bhikkhū, dhammavādī pāveyyakā bhikkhūti; api cāhaṁ na tāva diṭṭhiṁ āvi karomi, appeva nāma maṁ imasmiṁ adhikaraṇe sammanneyyā”ti. </div>
</div>
<div class="q" id="p_4V_2262"> <div class="divNumber">456.</div> <div class="p">
<span class="pN">2262</span>Atha kho saṁgho taṁ adhikaraṇaṁ vinicchinitukāmo sannipati. Tasmiṁ kho pana adhikaraṇe vinicchiyamāne anaggāni ceva bhassāni jāyanti, na cekassa bhāsitassa attho viññāyati. Atha kho āyasmā revato saṁghaṁ ñāpesi— </div>
</div>
<div class="q" id="p_4V_2263"> <div class="p">
<span class="pN">2263</span>“Suṇātu me, bhante, saṁgho. Amhākaṁ imasmiṁ adhikaraṇe vinicchiyamāne anaggāni ceva bhassāni jāyanti, na cekassa bhāsitassa attho viññāyati. Yadi saṁghassa pattakallaṁ, saṁgho imaṁ adhikaraṇaṁ ubbāhikāya vūpasameyyā”ti. </div>
</div>
<div class="q" id="p_4V_2264"> <div class="p">
<span class="pN">2264</span>Saṁgho cattāro pācīnake bhikkhū, cattāro pāveyyake bhikkhū uccini. Pācīnakānaṁ bhikkhūnaṁ— āyasmantañca sabbakāmiṁ, āyasmantañca sāḷhaṁ, āyasmantañca khujjasobhitaṁ, āyasmantañca vāsabhagāmikaṁ; pāveyyakānaṁ bhikkhūnaṁ— āyasmantañca revataṁ, āyasmantañca sambhūtaṁ sāṇavāsiṁ, āyasmantañca yasaṁ kākaṇḍakaputtaṁ, āyasmantañca sumananti. Atha kho āyasmā revato saṁghaṁ ñāpesi— </div>
</div>
<div class="q" id="p_4V_2265"> <div class="p">
<span class="pN">2265</span>“Suṇātu me, bhante, saṁgho. Amhākaṁ imasmiṁ adhikaraṇe vinicchiyamāne anaggāni ceva bhassāni jāyanti, na cekassa bhāsitassa attho viññāyati. Yadi saṁghassa pattakallaṁ, saṁgho cattāro pācīnake bhikkhū, cattāro pāveyyake bhikkhū sammanneyya ubbāhikāya imaṁ adhikaraṇaṁ vūpasametuṁ. Esā ñatti. </div>
</div>
<div class="q" id="p_4V_2266"> <div class="p">
<span class="pN">2266</span>Suṇātu me, bhante, saṁgho. Amhākaṁ imasmiṁ adhikaraṇe vinicchiyamāne anaggāni ceva bhassāni jāyanti, na cekassa bhāsitassa attho viññāyati. Saṁgho cattāro pācīnake bhikkhū, cattāro pāveyyake bhikkhū sammannati ubbāhikāya imaṁ adhikaraṇaṁ vūpasametuṁ. Yassāyasmato khamati catunnaṁ pācīnakānaṁ bhikkhūnaṁ, catunnaṁ pāveyyakānaṁ bhikkhūnaṁ sammuti, ubbāhikāya imaṁ adhikaraṇaṁ vūpasametuṁ, so tuṇhassa; yassa nakkhamati, so bhāseyya. </div>
</div>
<div class="q" id="p_4V_2267"> <div class="p">
<span class="pN">2267</span>Sammatā saṁghena cattāro pācīnakā bhikkhū, cattāro pāveyyakā bhikkhū, ubbāhikāya imaṁ adhikaraṇaṁ vūpasametuṁ. Khamati saṁghassa, tasmā tuṇhī, evametaṁ dhārayāmī”ti. </div>
</div>
<div class="q" id="p_4V_2268"> <div class="p">
<span class="pN">2268</span>Tena kho pana samayena ajito nāma bhikkhu dasavasso saṁghassa pātimokkhuddesako hoti. Atha kho saṁgho āyasmantampi ajitaṁ sammannati— therānaṁ bhikkhūnaṁ āsanapaññāpakaṁ. Atha kho therānaṁ bhikkhūnaṁ etadahosi— “kattha nu kho mayaṁ imaṁ adhikaraṇaṁ vūpasameyyāmā”ti? Atha kho therānaṁ bhikkhūnaṁ etadahosi— “ayaṁ kho vālikārāmo ramaṇīyo appasaddo appanigghoso. Yannūna mayaṁ vālikārāme imaṁ adhikaraṇaṁ vūpasameyyāmā”ti. </div>
</div>
<div class="q" id="p_4V_2269"> <div class="divNumber">457.</div> <div class="p">
<span class="pN">2269</span>Atha kho therā bhikkhū vālikārāmaṁ agamaṁsu— taṁ adhikaraṇaṁ vinicchinitukāmā. Atha kho āyasmā revato saṁghaṁ ñāpesi— </div>
</div>
<div class="q" id="p_4V_2270"> <div class="p">
<span class="pN">2270</span>“Suṇātu me, bhante, saṁgho. Yadi saṁghassa pattakallaṁ, ahaṁ āyasmantaṁ sabbakāmiṁ vinayaṁ puccheyyan”ti. </div>
</div>
<div class="q" id="p_4V_2271"> <div class="p">
<span class="pN">2271</span>Āyasmā sabbakāmī saṁghaṁ ñāpesi— </div>
</div>
<div class="q" id="p_4V_2272"> <div class="p">
<span class="pN">2272</span>“Suṇātu me, āvuso, saṁgho. Yadi saṁghassa pattakallaṁ, ahaṁ revatena vinayaṁ puṭṭho vissajjeyyan”ti. </div>
</div>
<div class="q" id="p_4V_2273"> <div class="p">
<span class="pN">2273</span>Atha kho āyasmā revato āyasmantaṁ sabbakāmiṁ etadavoca— “kappati, bhante, siṅgiloṇakappo”ti? “Ko so, āvuso, siṅgiloṇakappo”ti? “Kappati, bhante, siṅginā loṇaṁ pariharituṁ— yattha aloṇakaṁ bhavissati tattha paribhuñjissāmā”ti? “Nāvuso, kappatī”ti. “Kattha paṭikkhittan”ti? “Sāvatthiyaṁ, suttavibhaṅge”ti. “Kiṁ āpajjatī”ti? “Sannidhikārakabhojane pācittiyan”ti. </div>
</div>
<div class="q" id="p_4V_2274"> <div class="p">
<span class="pN">2274</span>“Suṇātu me, bhante, saṁgho. Idaṁ paṭhamaṁ vatthu saṁghena vinicchitaṁ. Itipidaṁ vatthu uddhammaṁ, ubbinayaṁ, apagatasatthusāsanaṁ. Idaṁ paṭhamaṁ salākaṁ nikkhipāmi”. (1) </div>
</div>
<div class="q" id="p_4V_2275"> <div class="p">
<span class="pN">2275</span>“Kappati, bhante, dvaṅgulakappo”ti? “Ko so, āvuso, dvaṅgulakappo”ti? “Kappati, bhante, dvaṅgulāya chāyāya vītivattāya vikāle bhojanaṁ bhuñjitun”ti? “Nāvuso, kappatī”ti. “Kattha paṭikkhittan”ti? “Rājagahe, suttavibhaṅge”ti. “Kiṁ āpajjatī”ti? “Vikālabhojane pācittiyan”ti. </div>
</div>
<div class="q" id="p_4V_2276"> <div class="p">
<span class="pN">2276</span>“Suṇātu me, bhante, saṁgho. Idaṁ dutiyaṁ vatthu saṁghena vinicchitaṁ. Itipidaṁ vatthu uddhammaṁ, ubbinayaṁ, apagatasatthusāsanaṁ. Idaṁ dutiyaṁ salākaṁ nikkhipāmi”. (2) </div>
</div>
<div class="q" id="p_4V_2277"> <div class="p">
<span class="pN">2277</span>“Kappati, bhante, gāmantarakappo”ti? “Ko so, āvuso, gāmantarakappo”ti? “Kappati, bhante— idāni gāmantaraṁ gamissāmīti— bhuttāvinā pavāritena anatirittaṁ bhojanaṁ bhuñjitun”ti? “Nāvuso, kappatī”ti. “Kattha paṭikkhittan”ti? “Sāvatthiyaṁ, suttavibhaṅge”ti. “Kiṁ āpajjatī”ti? “Anatirittabhojane pācittiyan”ti. </div>
</div>
<div class="q" id="p_4V_2278"> <div class="p">
<span class="pN">2278</span>“Suṇātu me, bhante, saṁgho. Idaṁ tatiyaṁ vatthu saṁghena vinicchitaṁ. Itipidaṁ vatthu uddhammaṁ, ubbinayaṁ, apagatasatthusāsanaṁ. Idaṁ tatiyaṁ salākaṁ nikkhipāmi”. (3) </div>
</div>
<div class="q" id="p_4V_2279"> <div class="p">
<span class="pN">2279</span>“Kappati, bhante, āvāsakappo”ti? “Ko so, āvuso, āvāsakappo”ti? “Kappati, bhante, sambahulā āvāsā samānasīmā nānuposathaṁ kātun”ti. “Nāvuso, kappatī”ti. “Kattha paṭikkhittan”ti? “Rājagahe, uposathasaṁyutte”ti. “Kiṁ āpajjatī”ti? “Vinayātisāre dukkaṭan”ti. </div>
</div>
<div class="q" id="p_4V_2280"> <div class="p">
<span class="pN">2280</span>“Suṇātu me, bhante, saṁgho. Idaṁ catutthaṁ vatthu saṁghena vinicchitaṁ. Itipidaṁ vatthu uddhammaṁ, ubbinayaṁ, apagatasatthusāsanaṁ. Idaṁ catutthaṁ salākaṁ nikkhipāmi”. (4) </div>
</div>
<div class="q" id="p_4V_2281"> <div class="p">
<span class="pN">2281</span>“Kappati, bhante, anumatikappo”ti? “Ko so, āvuso, anumatikappo”ti? “Kappati, bhante, vaggena saṁghena kammaṁ kātuṁ— āgate bhikkhū anumānessāmā”ti? “Nāvuso, kappatī”ti. “Kattha paṭikkhittan”ti? “Campeyyake, vinayavatthusmin”ti. “Kiṁ āpajjatī”ti? “Vinayātisāre dukkaṭan”ti. </div>
</div>
<div class="q" id="p_4V_2282"> <div class="p">
<span class="pN">2282</span>“Suṇātu me, bhante, saṁgho. Idaṁ pañcamaṁ vatthu saṁghena vinicchitaṁ. Itipidaṁ vatthu uddhammaṁ, ubbinayaṁ, apagatasatthusāsanaṁ. Idaṁ pañcamaṁ salākaṁ nikkhipāmi”. (5) </div>
</div>
<div class="q" id="p_4V_2283"> <div class="p">
<span class="pN">2283</span>“Kappati, bhante, āciṇṇakappo”ti? “Ko so, āvuso, āciṇṇakappo”ti? “Kappati, bhante— idaṁ me upajjhāyena ajjhāciṇṇaṁ, idaṁ me ācariyena ajjhāciṇṇaṁ— taṁ ajjhācaritun”ti? “Āciṇṇakappo kho, āvuso, ekacco kappati, ekacco na kappatī”ti. </div>
</div>
<div class="q" id="p_4V_2284"> <div class="p">
<span class="pN">2284</span>“Suṇātu me, bhante, saṁgho. Idaṁ chaṭṭhaṁ vatthu saṁghena vinicchitaṁ. Itipidaṁ vatthu uddhammaṁ, ubbinayaṁ, apagatasatthusāsanaṁ. Idaṁ chaṭṭhaṁ salākaṁ nikkhipāmi”. (6) </div>
</div>
<div class="q" id="p_4V_2285"> <div class="p">
<span class="pN">2285</span>“Kappati, bhante, amathitakappo”ti? “Ko so, āvuso, amathitakappo”ti? “Kappati, bhante, yaṁ taṁ khīraṁ khīrabhāvaṁ vijahitaṁ, asampattaṁ dadhibhāvaṁ, taṁ bhuttāvinā pavāritena anatirittaṁ pātun”ti? “Nāvuso, kappatī”ti. “Kattha paṭikkhittan”ti? “Sāvatthiyaṁ, suttavibhaṅge”ti. “Kiṁ āpajjatī”ti? “Anatirittabhojane pācittiyan”ti. </div>
</div>
<div class="q" id="p_4V_2286"> <div class="p">
<span class="pN">2286</span>“Suṇātu me, bhante, saṁgho. Idaṁ sattamaṁ vatthu saṁghena vinicchitaṁ. Itipidaṁ vatthu uddhammaṁ, ubbinayaṁ, apagatasatthusāsanaṁ. Idaṁ sattamaṁ salākaṁ nikkhipāmi”. (7) </div>
</div>
<div class="q" id="p_4V_2287"> <div class="p">
<span class="pN">2287</span>“Kappati, bhante, jaḷogiṁ pātun”ti? “Kā sā, āvuso, jaḷogī”ti? “Kappati, bhante, yā sā surā āsutā asampattā majjabhāvaṁ, sā pātun”ti? “Nāvuso, kappatī”ti. “Kattha paṭikkhittan”ti? “Kosambiyaṁ, suttavibhaṅge”ti. “Kiṁ āpajjatī”ti. “Surāmerayapāne pācittiyan”ti. </div>
</div>
<div class="q" id="p_4V_2288"> <div class="p">
<span class="pN">2288</span>“Suṇātu me, bhante, saṁgho. Idaṁ aṭṭhamaṁ vatthu saṁghena vinicchitaṁ. Itipidaṁ vatthu uddhammaṁ, ubbinayaṁ, apagatasatthusāsanaṁ. Idaṁ aṭṭhamaṁ salākaṁ nikkhipāmi”. (8) </div>
</div>
<div class="q" id="p_4V_2289"> <div class="p">
<span class="pN">2289</span>“Kappati, bhante, adasakaṁ nisīdanan”ti? “Nāvuso, kappatī”ti. “Kattha paṭikkhittan”ti? “Sāvatthiyaṁ, suttavibhaṅge”ti. “Kiṁ āpajjatī”ti? “Chedanake pācittiyan”ti. </div>
</div>
<div class="q" id="p_4V_2290"> <div class="p">
<span class="pN">2290</span>“Suṇātu me, bhante, saṁgho. Idaṁ navamaṁ vatthu saṁghena vinicchitaṁ. Itipidaṁ vatthu uddhammaṁ, ubbinayaṁ, apagatasatthusāsanaṁ. Idaṁ navamaṁ salākaṁ nikkhipāmi”. (9) </div>
</div>
<div class="q" id="p_4V_2291"> <div class="p">
<span class="pN">2291</span>“Kappati, bhante, jātarūparajatan”ti? “Nāvuso, kappatī”ti. “Kattha paṭikkhittan”ti. “Rājagahe, suttavibhaṅge”ti. “Kiṁ āpajjatī”ti? “Jātarūparajatapaṭiggahaṇe pācittiyan”ti. </div>
</div>
<div class="q" id="p_4V_2292"> <div class="p">
<span class="pN">2292</span>“Suṇātu me, bhante, saṁgho. Idaṁ dasamaṁ vatthu saṁghena vinicchitaṁ. Itipidaṁ vatthu uddhammaṁ, ubbinayaṁ, apagatasatthusāsanaṁ. Idaṁ dasamaṁ salākaṁ nikkhipāmi. (10) </div>
</div>
<div class="q" id="p_4V_2293"> <div class="p">
<span class="pN">2293</span>Suṇātu me, bhante, saṁgho. Imāni dasa vatthūni saṁghena vinicchitāni. Itipimāni dasavatthūni uddhammāni, ubbinayāni, apagatasatthusāsanānī”ti. </div>
</div>
<div class="q" id="p_4V_2294"> <div class="divNumber">458.</div> <div class="p">
<span class="pN">2294</span>“Nihatametaṁ, āvuso, adhikaraṇaṁ, santaṁ vūpasantaṁ suvūpasantaṁ. Api ca maṁ tvaṁ, āvuso, saṁghamajjhepi imāni dasa vatthūni puccheyyāsi— tesaṁ bhikkhūnaṁ saññattiyā”ti. </div>
</div>
<div class="q" id="p_4V_2295"> <div class="p">
<span class="pN">2295</span>Atha kho āyasmā revato āyasmantaṁ sabbakāmiṁ saṁghamajjhepi imāni dasa vatthūni pucchi. Puṭṭho puṭṭho āyasmā sabbakāmī vissajjesi. Imāya kho pana vinayasaṅgītiyā satta bhikkhusatāni anūnāni anadhikāni ahesuṁ, tasmāyaṁ vinayasaṅgīti “sattasatikā”ti vuccatīti. </div>
</div>
<div class="CENTER" id="p_4V_2296">
<span class="pN">2296</span>Sattasatikakkhandhako dvādasamo.<br> Imamhi khandhake vatthū pañcavīsati.</div>
<div class="SUMMARY" id="p_4V_2297">
<span class="pN">2297</span><span class="firstLetter">T</span>assuddānaṁ</div>
<div class="q" id="p_4V_2298"> <div class="p"> <table class="singleColumn"> <tr> <td> <div class="pN">2298</div> <div class="G">Dasa vatthūni pūretvā,</div> </td> </tr> <tr> <td> <div class="G">kammaṁ dūtena pāvisi;</div> </td> </tr> <tr> <td> <div class="G">Cattāro puna rūpañca,</div> </td> </tr> <tr> <td> <div class="G">kosambi ca pāveyyako.</div> </td> </tr> </table> </div>
</div>
<div class="q" id="p_4V_2299"> <div class="p"> <table class="singleColumn"> <tr> <td> <div class="pN">2299</div> <div class="G">Maggo soreyyaṁ saṅkassaṁ,</div> </td> </tr> <tr> <td> <div class="G">kaṇṇakujjaṁ udumbaraṁ;</div> </td> </tr> <tr> <td> <div class="G">Sahajāti ca majjhesi,</div> </td> </tr> <tr> <td> <div class="G">assosi kaṁ nu kho mayaṁ.</div> </td> </tr> </table> </div>
</div>
<div class="q" id="p_4V_2300"> <div class="p"> <table class="singleColumn"> <tr> <td> <div class="pN">2300</div> <div class="G">Pattanāvāya ujjavi,</div> </td> </tr> <tr> <td> <div class="G">rahosi upanāmayaṁ;</div> </td> </tr> <tr> <td> <div class="G">Garu saṁgho ca vesāliṁ,</div> </td> </tr> <tr> <td> <div class="G">mettā saṁgho ubbāhikāti.</div> </td> </tr> </table> </div>
</div>
<div class="ENDH3" id="p_4V_2301">
<span class="pN">2301</span>Sattasatikakkhandhako niṭṭhito.</div>
<div class="ENDH3" id="p_4V_2302">
<span class="pN">2302</span>Cūḷavaggo niṭṭhito.</div>
<div class="ENDBOOK" id="p_4V_2303">
<span class="pN">2303</span>Cūḷavaggapāḷi niṭṭhitā.</div>
</html>
