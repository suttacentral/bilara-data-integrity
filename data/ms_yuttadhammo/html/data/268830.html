<html>
<div class="i">17.1.1 Phussattheragāthā</div>
<div class="h">Tiṁsanipāta</div>
<div class="h">Paṭhamavagga</div>
<div class="h">Phussattheragāthā</div>
<div class="q" id="p_19Th1_1298"> <div class="divNumber">949.</div> <div class="p"> <table class="singleColumn"> <tr> <td> <div class="pN">1298</div> <div class="G">Pāsādike bahū disvā,</div> </td> </tr> <tr> <td> <div class="G">bhāvitatte susaṁvute;</div> </td> </tr> <tr> <td> <div class="G">Isi paṇḍarasagotto,</div> </td> </tr> <tr> <td> <div class="G">apucchi phussasavhayaṁ.</div> </td> </tr> </table> </div>
</div>
<div class="q" id="p_19Th1_1299"> <div class="divNumber">950.</div> <div class="p"> <table class="singleColumn"> <tr> <td> <div class="pN">1299</div> <div class="G">“Kiṁchandā kimadhippāyā,</div> </td> </tr> <tr> <td> <div class="G">kimākappā bhavissare;</div> </td> </tr> <tr> <td> <div class="G">Anāgatamhi kālamhi,</div> </td> </tr> <tr> <td> <div class="G">taṁ me akkhāhi pucchito”.</div> </td> </tr> </table> </div>
</div>
<div class="q" id="p_19Th1_1300"> <div class="divNumber">951.</div> <div class="p"> <table class="singleColumn"> <tr> <td> <div class="pN">1300</div> <div class="G">“Suṇohi vacanaṁ mayhaṁ,</div> </td> </tr> <tr> <td> <div class="G">isipaṇḍarasavhaya;</div> </td> </tr> <tr> <td> <div class="G">Sakkaccaṁ upadhārehi,</div> </td> </tr> <tr> <td> <div class="G">ācikkhissāmyanāgataṁ.</div> </td> </tr> </table> </div>
</div>
<div class="q" id="p_19Th1_1301"> <div class="divNumber">952.</div> <div class="p"> <table class="singleColumn"> <tr> <td> <div class="pN">1301</div> <div class="G">Kodhanā upanāhī ca,</div> </td> </tr> <tr> <td> <div class="G">makkhī thambhī saṭhā bahū;</div> </td> </tr> <tr> <td> <div class="G">Ussukī nānāvādā ca,</div> </td> </tr> <tr> <td> <div class="G">bhavissanti anāgate.</div> </td> </tr> </table> </div>
</div>
<div class="q" id="p_19Th1_1302"> <div class="divNumber">953.</div> <div class="p"> <table class="singleColumn"> <tr> <td> <div class="pN">1302</div> <div class="G">Aññātamānino dhamme,</div> </td> </tr> <tr> <td> <div class="G">gambhīre tīragocarā;</div> </td> </tr> <tr> <td> <div class="G">Lahukā agarū dhamme,</div> </td> </tr> <tr> <td> <div class="G">aññamaññamagāravā.</div> </td> </tr> </table> </div>
</div>
<div class="q" id="p_19Th1_1303"> <div class="divNumber">954.</div> <div class="p"> <table class="singleColumn"> <tr> <td> <div class="pN">1303</div> <div class="G">Bahū ādīnavā loke,</div> </td> </tr> <tr> <td> <div class="G">uppajjissantyanāgate;</div> </td> </tr> <tr> <td> <div class="G">Sudesitaṁ imaṁ dhammaṁ,</div> </td> </tr> <tr> <td> <div class="G">kilesessanti dummatī.</div> </td> </tr> </table> </div>
</div>
<div class="q" id="p_19Th1_1304"> <div class="divNumber">955.</div> <div class="p"> <table class="singleColumn"> <tr> <td> <div class="pN">1304</div> <div class="G">Guṇahīnāpi saṁghamhi,</div> </td> </tr> <tr> <td> <div class="G">voharantā visāradā;</div> </td> </tr> <tr> <td> <div class="G">Balavanto bhavissanti,</div> </td> </tr> <tr> <td> <div class="G">mukharā assutāvino.</div> </td> </tr> </table> </div>
</div>
<div class="q" id="p_19Th1_1305"> <div class="divNumber">956.</div> <div class="p"> <table class="singleColumn"> <tr> <td> <div class="pN">1305</div> <div class="G">Guṇavantopi saṁghamhi,</div> </td> </tr> <tr> <td> <div class="G">voharantā yathātthato;</div> </td> </tr> <tr> <td> <div class="G">Dubbalā te bhavissanti,</div> </td> </tr> <tr> <td> <div class="G">hirīmanā anatthikā.</div> </td> </tr> </table> </div>
</div>
<div class="q" id="p_19Th1_1306"> <div class="divNumber">957.</div> <div class="p"> <table class="singleColumn"> <tr> <td> <div class="pN">1306</div> <div class="G">Rajataṁ jātarūpañca,</div> </td> </tr> <tr> <td> <div class="G">khettaṁ vatthumajeḷakaṁ;</div> </td> </tr> <tr> <td> <div class="G">Dāsidāsañca dummedhā,</div> </td> </tr> <tr> <td> <div class="G">sādiyissantyanāgate.</div> </td> </tr> </table> </div>
</div>
<div class="q" id="p_19Th1_1307"> <div class="divNumber">958.</div> <div class="p"> <table class="singleColumn"> <tr> <td> <div class="pN">1307</div> <div class="G">Ujjhānasaññino bālā,</div> </td> </tr> <tr> <td> <div class="G">sīlesu asamāhitā;</div> </td> </tr> <tr> <td> <div class="G">Unnaḷā vicarissanti,</div> </td> </tr> <tr> <td> <div class="G">kalahābhiratā magā.</div> </td> </tr> </table> </div>
</div>
<div class="q" id="p_19Th1_1308"> <div class="divNumber">959.</div> <div class="p"> <table class="singleColumn"> <tr> <td> <div class="pN">1308</div> <div class="G">Uddhatā ca bhavissanti,</div> </td> </tr> <tr> <td> <div class="G">nīlacīvarapārutā;</div> </td> </tr> <tr> <td> <div class="G">Kuhā thaddhā lapā siṅgī,</div> </td> </tr> <tr> <td> <div class="G">carissantyariyā viya.</div> </td> </tr> </table> </div>
</div>
<div class="q" id="p_19Th1_1309"> <div class="divNumber">960.</div> <div class="p"> <table class="singleColumn"> <tr> <td> <div class="pN">1309</div> <div class="G">Telasaṇṭhehi kesehi,</div> </td> </tr> <tr> <td> <div class="G">capalā añjanakkhikā;</div> </td> </tr> <tr> <td> <div class="G">Rathiyāya gamissanti,</div> </td> </tr> <tr> <td> <div class="G">dantavaṇṇikapārutā.</div> </td> </tr> </table> </div>
</div>
<div class="q" id="p_19Th1_1310"> <div class="divNumber">961.</div> <div class="p"> <table class="singleColumn"> <tr> <td> <div class="pN">1310</div> <div class="G">Ajegucchaṁ vimuttehi,</div> </td> </tr> <tr> <td> <div class="G">surattaṁ arahaddhajaṁ;</div> </td> </tr> <tr> <td> <div class="G">Jigucchissanti kāsāvaṁ,</div> </td> </tr> <tr> <td> <div class="G">odātesu samucchitā.</div> </td> </tr> </table> </div>
</div>
<div class="q" id="p_19Th1_1311"> <div class="divNumber">962.</div> <div class="p"> <table class="singleColumn"> <tr> <td> <div class="pN">1311</div> <div class="G">Lābhakāmā bhavissanti,</div> </td> </tr> <tr> <td> <div class="G">kusītā hīnavīriyā;</div> </td> </tr> <tr> <td> <div class="G">Kicchantā vanapatthāni,</div> </td> </tr> <tr> <td> <div class="G">gāmantesu vasissare.</div> </td> </tr> </table> </div>
</div>
<div class="q" id="p_19Th1_1312"> <div class="divNumber">963.</div> <div class="p"> <table class="singleColumn"> <tr> <td> <div class="pN">1312</div> <div class="G">Ye ye lābhaṁ labhissanti,</div> </td> </tr> <tr> <td> <div class="G">micchājīvaratā sadā;</div> </td> </tr> <tr> <td> <div class="G">Te teva anusikkhantā,</div> </td> </tr> <tr> <td> <div class="G">bhajissanti asaṁyatā.</div> </td> </tr> </table> </div>
</div>
<div class="q" id="p_19Th1_1313"> <div class="divNumber">964.</div> <div class="p"> <table class="singleColumn"> <tr> <td> <div class="pN">1313</div> <div class="G">Ye ye alābhino lābhaṁ,</div> </td> </tr> <tr> <td> <div class="G">na te pujjā bhavissare;</div> </td> </tr> <tr> <td> <div class="G">Supesalepi te dhīre,</div> </td> </tr> <tr> <td> <div class="G">sevissanti na te tadā.</div> </td> </tr> </table> </div>
</div>
<div class="q" id="p_19Th1_1314"> <div class="divNumber">965.</div> <div class="p"> <table class="singleColumn"> <tr> <td> <div class="pN">1314</div> <div class="G">Milakkhurajanaṁ rattaṁ,</div> </td> </tr> <tr> <td> <div class="G">garahantā sakaṁ dhajaṁ;</div> </td> </tr> <tr> <td> <div class="G">Titthiyānaṁ dhajaṁ keci,</div> </td> </tr> <tr> <td> <div class="G">dhārissantyavadātakaṁ.</div> </td> </tr> </table> </div>
</div>
<div class="q" id="p_19Th1_1315"> <div class="divNumber">966.</div> <div class="p"> <table class="singleColumn"> <tr> <td> <div class="pN">1315</div> <div class="G">Agāravo ca kāsāve,</div> </td> </tr> <tr> <td> <div class="G">tadā tesaṁ bhavissati;</div> </td> </tr> <tr> <td> <div class="G">Paṭisaṅkhā ca kāsāve,</div> </td> </tr> <tr> <td> <div class="G">bhikkhūnaṁ na bhavissati.</div> </td> </tr> </table> </div>
</div>
<div class="q" id="p_19Th1_1316"> <div class="divNumber">967.</div> <div class="p"> <table class="singleColumn"> <tr> <td> <div class="pN">1316</div> <div class="G">Abhibhūtassa dukkhena,</div> </td> </tr> <tr> <td> <div class="G">sallaviddhassa ruppato;</div> </td> </tr> <tr> <td> <div class="G">Paṭisaṅkhā mahāghorā,</div> </td> </tr> <tr> <td> <div class="G">nāgassāsi acintiyā.</div> </td> </tr> </table> </div>
</div>
<div class="q" id="p_19Th1_1317"> <div class="divNumber">968.</div> <div class="p"> <table class="singleColumn"> <tr> <td> <div class="pN">1317</div> <div class="G">Chaddanto hi tadā disvā,</div> </td> </tr> <tr> <td> <div class="G">surattaṁ arahaddhajaṁ;</div> </td> </tr> <tr> <td> <div class="G">Tāvadeva bhaṇī gāthā,</div> </td> </tr> <tr> <td> <div class="G">gajo atthopasaṁhitā.</div> </td> </tr> </table> </div>
</div>
<div class="q" id="p_19Th1_1318"> <div class="divNumber">969.</div> <div class="p"> <table class="singleColumn"> <tr> <td> <div class="pN">1318</div> <div class="G">‘Anikkasāvo kāsāvaṁ,</div> </td> </tr> <tr> <td> <div class="G">yo vatthaṁ paridhassati;</div> </td> </tr> <tr> <td> <div class="G">Apeto damasaccena,</div> </td> </tr> <tr> <td> <div class="G">na so kāsāvamarahati.</div> </td> </tr> </table> </div>
</div>
<div class="q" id="p_19Th1_1319"> <div class="divNumber">970.</div> <div class="p"> <table class="singleColumn"> <tr> <td> <div class="pN">1319</div> <div class="G">Yo ca vantakasāvassa,</div> </td> </tr> <tr> <td> <div class="G">sīlesu susamāhito;</div> </td> </tr> <tr> <td> <div class="G">Upeto damasaccena,</div> </td> </tr> <tr> <td> <div class="G">sa ve kāsāvamarahati.</div> </td> </tr> </table> </div>
</div>
<div class="q" id="p_19Th1_1320"> <div class="divNumber">971.</div> <div class="p"> <table class="singleColumn"> <tr> <td> <div class="pN">1320</div> <div class="G">Vipannasīlo dummedho,</div> </td> </tr> <tr> <td> <div class="G">pākaṭo kāmakāriyo;</div> </td> </tr> <tr> <td> <div class="G">Vibbhantacitto nissukko,</div> </td> </tr> <tr> <td> <div class="G">na so kāsāvamarahati.</div> </td> </tr> </table> </div>
</div>
<div class="q" id="p_19Th1_1321"> <div class="divNumber">972.</div> <div class="p"> <table class="singleColumn"> <tr> <td> <div class="pN">1321</div> <div class="G">Yo ca sīlena sampanno,</div> </td> </tr> <tr> <td> <div class="G">vītarāgo samāhito;</div> </td> </tr> <tr> <td> <div class="G">Odātamanasaṅkappo,</div> </td> </tr> <tr> <td> <div class="G">sa ve kāsāvamarahati.</div> </td> </tr> </table> </div>
</div>
<div class="q" id="p_19Th1_1322"> <div class="divNumber">973.</div> <div class="p"> <table class="singleColumn"> <tr> <td> <div class="pN">1322</div> <div class="G">Uddhato unnaḷo bālo,</div> </td> </tr> <tr> <td> <div class="G">sīlaṁ yassa na vijjati;</div> </td> </tr> <tr> <td> <div class="G">Odātakaṁ arahati,</div> </td> </tr> <tr> <td> <div class="G">kāsāvaṁ kiṁ karissati.</div> </td> </tr> </table> </div>
</div>
<div class="q" id="p_19Th1_1323"> <div class="divNumber">974.</div> <div class="p"> <table class="singleColumn"> <tr> <td> <div class="pN">1323</div> <div class="G">Bhikkhū ca bhikkhuniyo ca,</div> </td> </tr> <tr> <td> <div class="G">duṭṭhacittā anādarā;</div> </td> </tr> <tr> <td> <div class="G">Tādīnaṁ mettacittānaṁ,</div> </td> </tr> <tr> <td> <div class="G">niggaṇhissantyanāgate.</div> </td> </tr> </table> </div>
</div>
<div class="q" id="p_19Th1_1324"> <div class="divNumber">975.</div> <div class="p"> <table class="singleColumn"> <tr> <td> <div class="pN">1324</div> <div class="G">Sikkhāpentāpi therehi,</div> </td> </tr> <tr> <td> <div class="G">bālā cīvaradhāraṇaṁ;</div> </td> </tr> <tr> <td> <div class="G">Na suṇissanti dummedhā,</div> </td> </tr> <tr> <td> <div class="G">pākaṭā kāmakāriyā.</div> </td> </tr> </table> </div>
</div>
<div class="q" id="p_19Th1_1325"> <div class="divNumber">976.</div> <div class="p"> <table class="singleColumn"> <tr> <td> <div class="pN">1325</div> <div class="G">Te tathā sikkhitā bālā,</div> </td> </tr> <tr> <td> <div class="G">aññamaññaṁ agāravā;</div> </td> </tr> <tr> <td> <div class="G">Nādiyissantupajjhāye,</div> </td> </tr> <tr> <td> <div class="G">khaḷuṅko viya sārathiṁ.</div> </td> </tr> </table> </div>
</div>
<div class="q" id="p_19Th1_1326"> <div class="divNumber">977.</div> <div class="p"> <table class="singleColumn"> <tr> <td> <div class="pN">1326</div> <div class="G">Evaṁ anāgataddhānaṁ,</div> </td> </tr> <tr> <td> <div class="G">paṭipatti bhavissati;</div> </td> </tr> <tr> <td> <div class="G">Bhikkhūnaṁ bhikkhunīnañca,</div> </td> </tr> <tr> <td> <div class="G">patte kālamhi pacchime’.</div> </td> </tr> </table> </div>
</div>
<div class="q" id="p_19Th1_1327"> <div class="divNumber">978.</div> <div class="p"> <table class="singleColumn"> <tr> <td> <div class="pN">1327</div> <div class="G">Purā āgacchate etaṁ,</div> </td> </tr> <tr> <td> <div class="G">anāgataṁ mahabbhayaṁ;</div> </td> </tr> <tr> <td> <div class="G">Subbacā hotha sakhilā,</div> </td> </tr> <tr> <td> <div class="G">aññamaññaṁ sagāravā.</div> </td> </tr> </table> </div>
</div>
<div class="q" id="p_19Th1_1328"> <div class="divNumber">979.</div> <div class="p"> <table class="singleColumn"> <tr> <td> <div class="pN">1328</div> <div class="G">Mettacittā kāruṇikā,</div> </td> </tr> <tr> <td> <div class="G">Hotha sīlesu saṁvutā;</div> </td> </tr> <tr> <td> <div class="G">Āraddhavīriyā pahitattā,</div> </td> </tr> <tr> <td> <div class="G">Niccaṁ daḷhaparakkamā.</div> </td> </tr> </table> </div>
</div>
<div class="q" id="p_19Th1_1329"> <div class="divNumber">980.</div> <div class="p"> <table class="singleColumn"> <tr> <td> <div class="pN">1329</div> <div class="G">Pamādaṁ bhayato disvā,</div> </td> </tr> <tr> <td> <div class="G">Appamādañca khemato;</div> </td> </tr> <tr> <td> <div class="G">Bhāvethaṭṭhaṅgikaṁ maggaṁ,</div> </td> </tr> <tr> <td> <div class="G">Phusantā amataṁ padan”ti.</div> </td> </tr> </table> </div>
</div>
<div class="CENTER" id="p_19Th1_1330">
<span class="pN">1330</span>… Phusso thero….</div>
</html>
