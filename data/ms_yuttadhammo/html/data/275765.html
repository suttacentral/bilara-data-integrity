<html>
<div class="i">5.5.1 Saṁghabhedakasutta</div>
<div class="h">Pañcamapaṇṇāsaka</div>
<div class="h">Āpattibhayavagga</div>
<div class="h">Saṁghabhedakasutta</div>
<div class="q" id="p_15A4_1481"> <div class="divNumber">243.</div> <div class="p">
<span class="pN">1481</span>Ekaṁ samayaṁ bhagavā kosambiyaṁ viharati ghositārāme. Atha kho āyasmā ānando yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinnaṁ kho āyasmantaṁ ānandaṁ bhagavā etadavoca—  “api nu taṁ, ānanda, adhikaraṇaṁ vūpasantan”ti? “Kuto taṁ, bhante, adhikaraṇaṁ vūpasamissati. Āyasmato, bhante, anuruddhassa bāhiyo nāma saddhivihāriko kevalakappaṁ saṁghabhedāya ṭhito. Tatrāyasmā anuruddho na ekavācikampi bhaṇitabbaṁ maññatī”ti. </div>
</div>
<div class="q" id="p_15A4_1482"> <div class="p">
<span class="pN">1482</span>“Kadā panānanda, anuruddho saṁghamajjhe adhikaraṇesu voyuñjati. Nanu, ānanda, yāni kānici adhikaraṇāni uppajjanti, sabbāni tāni tumhe ceva vūpasametha sāriputtamoggallānā ca. </div>
</div>
<div class="q" id="p_15A4_1483"> <div class="p">
<span class="pN">1483</span>Cattārome, ānanda, atthavase sampassamāno pāpabhikkhu saṁghabhedena nandati. Katame cattāro? Idhānanda, pāpabhikkhu dussīlo hoti pāpadhammo asuci saṅkassarasamācāro paṭicchannakammanto assamaṇo samaṇapaṭiñño abrahmacārī brahmacāripaṭiñño antopūti avassuto kasambujāto. Tassa evaṁ hoti—  ‘sace kho maṁ bhikkhū jānissanti—  dussīlo pāpadhammo asuci saṅkassarasamācāro paṭicchannakammanto assamaṇo samaṇapaṭiñño abrahmacārī brahmacāripaṭiñño antopūti avassuto kasambujātoti, samaggā maṁ santā nāsessanti; vaggā pana maṁ na nāsessantī’ti. Idaṁ, ānanda, paṭhamaṁ atthavasaṁ sampassamāno pāpabhikkhu saṁghabhedena nandati. </div>
</div>
<div class="q" id="p_15A4_1484"> <div class="p">
<span class="pN">1484</span>Puna caparaṁ, ānanda, pāpabhikkhu micchādiṭṭhiko hoti, antaggāhikāya diṭṭhiyā samannāgato. Tassa evaṁ hoti—  ‘sace kho maṁ bhikkhū jānissanti—  micchādiṭṭhiko antaggāhikāya diṭṭhiyā samannāgatoti, samaggā maṁ santā nāsessanti; vaggā pana maṁ na nāsessantī’ti. Idaṁ, ānanda, dutiyaṁ atthavasaṁ sampassamāno pāpabhikkhu saṁghabhedena nandati. </div>
</div>
<div class="q" id="p_15A4_1485"> <div class="p">
<span class="pN">1485</span>Puna caparaṁ, ānanda, pāpabhikkhu micchāājīvo hoti, micchāājīvena jīvikaṁ kappeti. Tassa evaṁ hoti—  ‘sace kho maṁ bhikkhū jānissanti—  micchāājīvo micchāājīvena jīvikaṁ kappetīti, samaggā maṁ santā nāsessanti; vaggā pana maṁ na nāsessantī’ti. Idaṁ, ānanda, tatiyaṁ atthavasaṁ sampassamāno pāpabhikkhu saṁghabhedena nandati. </div>
</div>
<div class="q" id="p_15A4_1486"> <div class="p">
<span class="pN">1486</span>Puna caparaṁ, ānanda, pāpabhikkhu lābhakāmo hoti sakkārakāmo anavaññattikāmo. Tassa evaṁ hoti—  ‘sace kho maṁ bhikkhū jānissanti—  lābhakāmo sakkārakāmo anavaññattikāmoti, samaggā maṁ santā na sakkarissanti na garuṁ karissanti na mānessanti na pūjessanti; vaggā pana maṁ sakkarissanti garuṁ karissanti mānessanti pūjessantī’ti. Idaṁ, ānanda, catutthaṁ atthavasaṁ sampassamāno pāpabhikkhu saṁghabhedena nandati. Ime kho, ānanda, cattāro atthavase sampassamāno pāpabhikkhu saṁghabhedena nandatī”ti. </div>
</div>
<div class="CENTER" id="p_15A4_1487">
<span class="pN">1487</span>Paṭhamaṁ.</div>
</html>
