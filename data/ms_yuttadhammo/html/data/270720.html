<html>
<div class="i">2.3.1.1 Kusalattika</div>
<div class="h">Niddesa</div>
<div class="h">Nikkhepakaṇḍa</div>
<div class="h">Tikanikkhepa</div>
<div class="h">Kusalattika</div>
<div class="q" id="p_29Dhs_1650"> <div class="divNumber">985.</div> <div class="p">
<span class="pN">1650</span>Katame dhammā kusalā? Tīṇi kusalamūlāni— alobho, adoso, amoho; taṁsampayutto vedanākkhandho, saññākkhandho, saṅkhārakkhandho, viññāṇakkhandho; taṁsamuṭṭhānaṁ kāyakammaṁ, vacīkammaṁ, manokammaṁ— ime dhammā kusalā. </div>
</div>
<div class="q" id="p_29Dhs_1651"> <div class="divNumber">986.</div> <div class="p">
<span class="pN">1651</span>Katame dhammā akusalā? Tīṇi akusalamūlāni— lobho, doso, moho; tadekaṭṭhā ca kilesā; taṁsampayutto vedanākkhandho, saññākkhandho, saṅkhārakkhandho, viññāṇakkhandho; taṁsamuṭṭhānaṁ kāyakammaṁ, vacīkammaṁ, manokammaṁ— ime dhammā akusalā. </div>
</div>
<div class="q" id="p_29Dhs_1652"> <div class="divNumber">987.</div> <div class="p">
<span class="pN">1652</span>Katame dhammā abyākatā? Kusalākusalānaṁ dhammānaṁ vipākā kāmāvacarā, rūpāvacarā, arūpāvacarā, apariyāpannā; vedanākkhandho, saññākkhandho, saṅkhārakkhandho, viññāṇakkhandho; ye ca dhammā kiriyā neva kusalā nākusalā na ca kammavipākā; sabbañca rūpaṁ, asaṅkhatā ca dhātu— ime dhammā abyākatā. </div>
</div>
</html>
