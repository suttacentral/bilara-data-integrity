<html>
<div class="i">2.3 Pārāyanānugītigāthāniddesa</div>
<div class="h">Pārāyanavagganiddesa</div>
<div class="h">Pārāyanānugītigāthāniddesa</div>
<div class="q" id="p_25Cn_1072"> <div class="divNumber">102.</div> <div class="p"> <table class="singleColumn"> <tr> <td> <div class="pN">1072</div> <div class="G"><span class="bold">Pārāyanamanugāyissaṁ, <span class="gathaQuote">(iccāyasmā piṅgiyo)</span></span></div> </td> </tr> <tr> <td> <div class="G"><span class="bold">Yathāddakkhi tathākkhāsi;</span></div> </td> </tr> <tr> <td> <div class="G"><span class="bold">Vimalo bhūrimedhaso,</span></div> </td> </tr> <tr> <td> <div class="G"><span class="bold">Nikkāmo nibbano nāgo;</span></div> </td> </tr> <tr> <td> <div class="G">
<span class="bold">Kissa hetu musā bhaṇe.</span> (1) </div> </td> </tr> </table> </div>
</div>
<div class="q" id="p_25Cn_1073"> <div class="p">
<span class="pN">1073</span><span class="bold">Pārāyanamanugāyissan</span>ti gītamanugāyissaṁ kathitamanukathayissaṁ bhaṇitamanubhaṇissaṁ lapitamanulapissaṁ bhāsitamanubhāsissanti—  pārāyanamanugāyissaṁ. <span class="bold">Iccāyasmā piṅgiyo</span>ti. <span class="bold">Iccā</span>ti padasandhi…pe…  padānupubbatāpetaṁ—  iccāti. <span class="bold">Āyasmā</span>ti piyavacanaṁ garuvacanaṁ sagāravasappatissādhivacanametaṁ—  āyasmāti. <span class="bold">Piṅgiyo</span>ti tassa therassa nāmaṁ saṅkhā samaññā paññatti vohāro nāmaṁ nāmakammaṁ nāmadheyyaṁ nirutti byañjanaṁ abhilāpoti—  iccāyasmā piṅgiyo. </div>
</div>
<div class="q" id="p_25Cn_1074"> <div class="p">
<span class="pN">1074</span><span class="bold">Yathāddakkhi tathākkhāsī</span>ti yathā addakkhi tathā akkhāsi ācikkhi desesi paññapesi paṭṭhapesi vivari vibhaji uttānīakāsi pakāsesi. “Sabbe saṅkhārā aniccā”ti yathā addakkhi tathā akkhāsi ācikkhi desesi paññapesi paṭṭhapesi vivari vibhaji uttānīakāsi pakāsesi. “Sabbe saṅkhārā dukkhā”ti…pe…  “sabbe dhammā anattā”ti…  “yaṁ kiñci samudayadhammaṁ sabbaṁ taṁ nirodhadhamman”ti yathā addakkhi tathā akkhāsi ācikkhi desesi paññapesi paṭṭhapesi vivari vibhaji uttānīakāsi pakāsesīti—  yathāddakkhi tathākkhāsi. </div>
</div>
<div class="q" id="p_25Cn_1075"> <div class="p">
<span class="pN">1075</span><span class="bold">Vimalo bhūrimedhaso</span>ti. <span class="bold">Vimalo</span>ti rāgo malaṁ, doso malaṁ, moho malaṁ, kodho…  upanāho…pe…  sabbākusalābhisaṅkhārā malā. Te malā buddhassa bhagavato pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. Amalo buddho vimalo nimmalo malāpagato malavippahīno malavimutto sabbamalavītivatto. <span class="bold">Bhūri</span> vuccati pathavī. Bhagavā tāya pathavisamāya paññāya vipulāya vitthatāya samannāgato. Medhā vuccati paññā. Yā paññā pajānanā…pe…  amoho dhammavicayo sammādiṭṭhi. Bhagavā imāya medhāya paññāya upeto samupeto upāgato samupāgato upapanno samupapanno samannāgato, tasmā buddho sumedhasoti—  vimalo bhūrimedhaso. </div>
</div>
<div class="q" id="p_25Cn_1076"> <div class="p">
<span class="pN">1076</span><span class="bold">Nikkāmo nibbano nāgo</span>ti. <span class="bold">Kāmā</span>ti uddānato dve kāmā—  vatthukāmā ca kilesakāmā ca…pe…  ime vuccanti vatthukāmā…pe…  ime vuccanti kilesakāmā. Buddhassa bhagavato vatthukāmā pariññātā kilesakāmā pahīnā vatthukāmānaṁ pariññātattā kilesakāmānaṁ pahīnattā. Bhagavā na kāme kāmeti na kāme icchati na kāme pattheti na kāme piheti na kāme abhijappati. Ye kāme kāmenti kāme icchanti kāme patthenti kāme pihenti kāme abhijappanti te kāmakāmino rāgarāgino saññasaññino. Bhagavā na kāme kāmeti na kāme icchati na kāme pattheti na kāme piheti na kāme abhijappati. Tasmā buddho akāmo nikkāmo cattakāmo vantakāmo muttakāmo pahīnakāmo paṭinissaṭṭhakāmo vītarāgo vigatarāgo cattarāgo vantarāgo muttarāgo pahīnarāgo paṭinissaṭṭharāgo nicchāto nibbuto sītibhūto sukhappaṭisaṁvedī brahmabhūtena attanā viharatīti—  nikkāmo. </div>
</div>
<div class="q" id="p_25Cn_1077"> <div class="p">
<span class="pN">1077</span><span class="bold">Nibbano</span>ti rāgo vanaṁ, doso vanaṁ, moho vanaṁ, kodho vanaṁ, upanāho vanaṁ…pe…  sabbākusalābhisaṅkhārā vanā. Te vanā buddhassa bhagavato pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. Tasmā buddho avano vivano nibbano vanāpagato vanavippahīno vanavimutto sabbavanavītivattoti—  nibbano. <span class="bold">Nāgo</span>ti nāgo; bhagavā āguṁ na karotīti nāgo, na gacchatīti nāgo, na āgacchatīti nāgo…pe…  evaṁ bhagavā na āgacchatīti nāgoti—  nikkāmo nibbano nāgo. </div>
</div>
<div class="q" id="p_25Cn_1078"> <div class="p">
<span class="pN">1078</span><span class="bold">Kissa hetu musā bhaṇe</span>ti. <span class="bold">Kissa hetū</span>ti kissa hetu kiṁhetu kiṁkāraṇā kiṁnidānā kiṁpaccayāti—  kissa hetu. <span class="bold">Musā bhaṇe</span>ti musā bhaṇeyya katheyya dīpeyya vohareyya; <span class="bold">musā bhaṇe</span>ti mosavajjaṁ bhaṇeyya, musāvādaṁ bhaṇeyya, anariyavādaṁ bhaṇeyya. Idhekacco sabhaggato vā parisaggato vā ñātimajjhagato vā pūgamajjhagato vā rājakulamajjhagato vā abhinīto sakkhipuṭṭho—  “ehambho purisa, yaṁ jānāsi taṁ vadehī”ti, so ajānaṁ vā āha—  “jānāmī”ti, jānaṁ vā āha—  “na jānāmī”ti, apassaṁ vā āha—  “passāmī”ti, passaṁ vā āha—  “na passāmī”ti. Iti attahetu vā parahetu vā āmisakiñcikkhahetu vā sampajānamusā bhāsati, idaṁ vuccati mosavajjaṁ. </div>
</div>
<div class="q" id="p_25Cn_1079"> <div class="p">
<span class="pN">1079</span>Api ca tīhākārehi musāvādo hoti. Pubbevassa hoti—  “musā bhaṇissan”ti, bhaṇantassa hoti—  “musā bhaṇāmī”ti, bhaṇitassa hoti—  “musā mayā bhaṇitan”ti—  imehi tīhākārehi musāvādo hoti. Api ca catūhākārehi musāvādo hoti. Pubbevassa hoti—  “musā bhaṇissan”ti, bhaṇantassa hoti—  “musā bhaṇāmī”ti, bhaṇitassa hoti—  “musā mayā bhaṇitan”ti, vinidhāya diṭṭhiṁ—  imehi catūhākārehi musāvādo hoti. Api ca pañcahākārehi…pe…  chahākārehi…  sattahākārehi…  aṭṭhahākārehi musāvādo hoti. Pubbevassa hoti—  “musā bhaṇissan”ti, bhaṇantassa hoti—  “musā bhaṇāmī”ti, bhaṇitassa hoti—  “musā mayā bhaṇitan”ti, vinidhāya diṭṭhiṁ, vinidhāya khantiṁ, vinidhāya ruciṁ, vinidhāya saññaṁ, vinidhāya bhāvaṁ—  imehi aṭṭhahākārehi musāvādo hoti mosavajjaṁ. Kissa hetu musā bhaṇeyya katheyya dīpeyya vohareyyāti—  kissa hetu musā bhaṇe. Tenāha thero piṅgiyo—  </div>
</div>
<div class="q" id="p_25Cn_1080"> <div class="p"> <table class="singleColumn"> <tr> <td> <div class="pN">1080</div> <div class="G">“Pārāyanamanugāyissaṁ, <span class="gathaQuote">(iccāyasmā piṅgiyo)</span>
</div> </td> </tr> <tr> <td> <div class="G">Yathāddakkhi tathākkhāsi;</div> </td> </tr> <tr> <td> <div class="G">Vimalo bhūrimedhaso,</div> </td> </tr> <tr> <td> <div class="G">Nikkāmo nibbano nāgo;</div> </td> </tr> <tr> <td> <div class="G">Kissa hetu musā bhaṇe”ti.</div> </td> </tr> </table> </div>
</div>
<div class="q" id="p_25Cn_1081"> <div class="divNumber">103.</div> <div class="p"> <table class="singleColumn"> <tr> <td> <div class="pN">1081</div> <div class="G"><span class="bold">Pahīnamalamohassa,</span></div> </td> </tr> <tr> <td> <div class="G"><span class="bold">mānamakkhappahāyino;</span></div> </td> </tr> <tr> <td> <div class="G"><span class="bold">Handāhaṁ kittayissāmi,</span></div> </td> </tr> <tr> <td> <div class="G">
<span class="bold">giraṁ vaṇṇūpasañhitaṁ.</span> (2) </div> </td> </tr> </table> </div>
</div>
<div class="q" id="p_25Cn_1082"> <div class="p">
<span class="pN">1082</span><span class="bold">Pahīnamalamohassā</span>ti. <span class="bold">Malan</span>ti rāgo malaṁ, doso malaṁ, moho malaṁ, māno malaṁ, diṭṭhi malaṁ, kileso malaṁ, sabbaduccaritaṁ malaṁ, sabbabhavagāmikammaṁ malaṁ. </div>
</div>
<div class="q" id="p_25Cn_1083"> <div class="p">
<span class="pN">1083</span><span class="bold">Moho</span>ti yaṁ dukkhe aññāṇaṁ…pe…  avijjālaṅgī moho akusalamūlaṁ. Ayaṁ vuccati moho. Malañca moho ca buddhassa bhagavato pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. Tasmā buddho pahīnamalamohoti—  pahīnamalamohassa. </div>
</div>
<div class="q" id="p_25Cn_1084"> <div class="p">
<span class="pN">1084</span><span class="bold">Mānamakkhappahāyino</span>ti. <span class="bold">Māno</span>ti ekavidhena māno—  yā cittassa unnati. Duvidhena māno—  attukkaṁsanamāno, paravambhanamāno. Tividhena māno—  seyyohamasmīti māno, sadisohamasmīti māno, hīnohamasmīti māno. Catubbidhena māno—  lābhena mānaṁ janeti, yasena mānaṁ janeti, pasaṁsāya mānaṁ janeti, sukhena mānaṁ janeti. Pañcavidhena māno—  lābhimhi manāpikānaṁ rūpānanti mānaṁ janeti, lābhimhi manāpikānaṁ saddānaṁ…pe…  gandhānaṁ…  rasānaṁ…  phoṭṭhabbānanti mānaṁ janeti. Chabbidhena māno—  cakkhusampadāya mānaṁ janeti, sotasampadāya…pe…  ghānasampadāya…  jivhāsampadāya…  kāyasampadāya…  manosampadāya mānaṁ janeti. Sattavidhena māno—  māno, atimāno, mānātimāno, omāno, avamāno, asmimāno, micchāmāno. Aṭṭhavidhena māno—  lābhena mānaṁ janeti, alābhena omānaṁ janeti, yasena mānaṁ janeti, ayasena omānaṁ janeti, pasaṁsāya mānaṁ janeti, nindāya omānaṁ janeti, sukhena mānaṁ janeti, dukkhena omānaṁ janeti. Navavidhena māno—  seyyassa seyyohamasmīti māno, seyyassa sadisohamasmīti māno, seyyassa hīnohamasmīti māno, sadisassa seyyohamasmīti māno, sadisassa sadisohamasmīti māno, sadisassa hīnohamasmīti māno, hīnassa seyyohamasmīti māno, hīnassa sadisohamasmīti māno, hīnassa hīnohamasmīti māno. Dasavidhena māno—  idhekacco mānaṁ janeti jātiyā vā gottena vā kolaputtiyena vā vaṇṇapokkharatāya vā dhanena vā ajjhenena vā kammāyatanena vā sippāyatanena vā vijjāṭṭhānena vā sutena vā paṭibhānena vā aññataraññatarena vā vatthunā. Yo evarūpo māno maññanā maññitattaṁ unnati unnamo dhajo sampaggāho ketukamyatā cittassa—  ayaṁ vuccati māno. </div>
</div>
<div class="q" id="p_25Cn_1085"> <div class="p">
<span class="pN">1085</span><span class="bold">Makkho</span>ti yo makkho makkhāyanā makkhāyitattaṁ niṭṭhuriyaṁ niṭṭhuriyakammaṁ—  ayaṁ vuccati makkho. Buddhassa bhagavato māno ca makkho ca pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. Tasmā buddho mānamakkhappahāyīti—  mānamakkhappahāyino. </div>
</div>
<div class="q" id="p_25Cn_1086"> <div class="p">
<span class="pN">1086</span><span class="bold">Handāhaṁ kittayissāmi giraṁ vaṇṇūpasañhitan</span>ti. <span class="bold">Handāhan</span>ti padasandhi padasaṁsaggo padapāripūrī akkharasamavāyo byañjanasiliṭṭhatā padānupubbatāpetaṁ—  handāhanti. <span class="bold">Kittayissāmi giraṁ vaṇṇūpasañhitan</span>ti vaṇṇena upetaṁ samupetaṁ upāgataṁ samupāgataṁ upapannaṁ samupapannaṁ samannāgataṁ vācaṁ giraṁ byappathaṁ udīraṇaṁ kittayissāmi desessāmi paññapessāmi paṭṭhapessāmi vivarissāmi vibhajissāmi uttānīkarissāmi pakāsessāmīti—  handāhaṁ kittayissāmi giraṁ vaṇṇūpasañhitaṁ. Tenāha thero piṅgiyo—  </div>
</div>
<div class="q" id="p_25Cn_1087"> <div class="p"> <table class="singleColumn"> <tr> <td> <div class="pN">1087</div> <div class="G">“Pahīnamalamohassa,</div> </td> </tr> <tr> <td> <div class="G">mānamakkhappahāyino;</div> </td> </tr> <tr> <td> <div class="G">Handāhaṁ kittayissāmi,</div> </td> </tr> <tr> <td> <div class="G">giraṁ vaṇṇūpasañhitan”ti.</div> </td> </tr> </table> </div>
</div>
<div class="q" id="p_25Cn_1088"> <div class="divNumber">104.</div> <div class="p"> <table class="singleColumn"> <tr> <td> <div class="pN">1088</div> <div class="G"><span class="bold">Tamonudo buddho samantacakkhu,</span></div> </td> </tr> <tr> <td> <div class="G"><span class="bold">Lokantagū sabbabhavātivatto;</span></div> </td> </tr> <tr> <td> <div class="G"><span class="bold">Anāsavo sabbadukkhappahīno,</span></div> </td> </tr> <tr> <td> <div class="G">
<span class="bold">Saccavhayo brahme upāsito me.</span> (3) </div> </td> </tr> </table> </div>
</div>
<div class="q" id="p_25Cn_1089"> <div class="p">
<span class="pN">1089</span><span class="bold">Tamonudo buddho samantacakkhū</span>ti. <span class="bold">Tamonudo</span>ti rāgatamaṁ dosatamaṁ mohatamaṁ mānatamaṁ diṭṭhitamaṁ kilesatamaṁ duccaritatamaṁ andhakaraṇaṁ aññāṇakaraṇaṁ paññānirodhikaṁ vighātapakkhikaṁ anibbānasaṁvattanikaṁ nudi panudi pajahi vinodesi byantīakāsi anabhāvaṁ gamesi. <span class="bold">Buddho</span>ti yo so bhagavā…pe…  sacchikā paññatti; yadidaṁ buddhoti. <span class="bold">Samantacakkhu</span> vuccati sabbaññutañāṇaṁ…pe…  tathāgato tena samantacakkhūti—  tamonudo buddho samantacakkhu. </div>
</div>
<div class="q" id="p_25Cn_1090"> <div class="p">
<span class="pN">1090</span><span class="bold">Lokantagū sabbabhavātivatto</span>ti. <span class="bold">Loko</span>ti eko loko—  bhavaloko. Dve lokā—  bhavaloko ca sambhavaloko ca; sampattibhavaloko ca sampattisambhavaloko ca; vipattibhavaloko ca vipattisambhavaloko ca. Tayo lokā—  tisso vedanā. Cattāro lokā—  cattāro āhārā. Pañca lokā—  pañcupādānakkhandhā. Cha lokā—  cha ajjhattikāni āyatanāni. Satta lokā—  sattaviññāṇaṭṭhitiyo. Aṭṭha lokā—  aṭṭha lokadhammā. Nava lokā—  nava sattāvāsā. Dasa lokā—  dasa āyatanāni. Dvādasa lokā—  dvādasāyatanāni. Aṭṭhārasa lokā—  aṭṭhārasa dhātuyo. <span class="bold">Lokantagū</span>ti bhagavā lokassa antagato antappatto koṭigato koṭippatto…  nibbānagato nibbānappatto. So vutthavāso ciṇṇacaraṇo…  jātimaraṇasaṁsāro natthi tassa punabbhavoti—  lokantagū. </div>
</div>
<div class="q" id="p_25Cn_1091"> <div class="p">
<span class="pN">1091</span><span class="bold">Sabbabhavātivatto</span>ti. <span class="bold">Bhavā</span>ti dve bhavā—  kammabhavo ca paṭisandhiko ca punabbhavo. Katamo kammabhavo? Puññābhisaṅkhāro apuññābhisaṅkhāro āneñjābhisaṅkhāro—  ayaṁ kammabhavo. Katamo paṭisandhiko punabbhavo? Paṭisandhikā rūpā vedanā saññā saṅkhārā viññāṇaṁ—  ayaṁ paṭisandhiko punabbhavo. Bhagavā kammabhavañca paṭisandhikañca punabbhavaṁ ativatto atikkanto vītivattoti—  lokantagū sabbabhavātivatto. </div>
</div>
<div class="q" id="p_25Cn_1092"> <div class="p">
<span class="pN">1092</span><span class="bold">Anāsavo sabbadukkhappahīno</span>ti. <span class="bold">Anāsavo</span>ti cattāro āsavā—  kāmāsavo, bhavāsavo, diṭṭhāsavo, avijjāsavo. Te āsavā buddhassa bhagavato pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. Tasmā buddho anāsavo. <span class="bold">Sabbadukkhappahīno</span>ti sabbaṁ tassa paṭisandhikaṁ jātidukkhaṁ jarādukkhaṁ byādhidukkhaṁ maraṇadukkhaṁ sokaparidevadukkhadomanassupāyāsadukkhaṁ…pe…  diṭṭhibyasanadukkhaṁ pahīnaṁ samucchinnaṁ vūpasantaṁ paṭippassaddhaṁ abhabbuppattikaṁ ñāṇagginā daḍḍhaṁ. Tasmā buddho sabbadukkhappahīnoti—  anāsavo sabbadukkhappahīno. </div>
</div>
<div class="q" id="p_25Cn_1093"> <div class="p">
<span class="pN">1093</span><span class="bold">Saccavhayo brahme upāsito me</span>ti. <span class="bold">Saccavhayo</span>ti saccavhayo sadisanāmo sadisavhayo saccasadisavhayo. Vipassī bhagavā, sikhī bhagavā, vessabhū bhagavā, kakusandho bhagavā, koṇāgamano bhagavā, kassapo bhagavā. Te buddhā bhagavanto sadisanāmā sadisavhayā. Bhagavāpi sakyamuni tesaṁ buddhānaṁ bhagavantānaṁ sadisanāmo sadisavhayoti—  tasmā buddho saccavhayo. </div>
</div>
<div class="q" id="p_25Cn_1094"> <div class="p">
<span class="pN">1094</span><span class="bold">Brahme upāsito me</span>ti so mayā bhagavā āsito upāsito payirupāsito paripucchito paripañhitoti—  saccavhayo brahme upāsito me. Tenāha thero piṅgiyo—  </div>
</div>
<div class="q" id="p_25Cn_1095"> <div class="p"> <table class="singleColumn"> <tr> <td> <div class="pN">1095</div> <div class="G">“Tamonudo buddho samantacakkhu,</div> </td> </tr> <tr> <td> <div class="G">Lokantagū sabbabhavātivatto;</div> </td> </tr> <tr> <td> <div class="G">Anāsavo sabbadukkhappahīno,</div> </td> </tr> <tr> <td> <div class="G">Saccavhayo brahme upāsito me”ti.</div> </td> </tr> </table> </div>
</div>
<div class="q" id="p_25Cn_1096"> <div class="divNumber">105.</div> <div class="p"> <table class="singleColumn"> <tr> <td> <div class="pN">1096</div> <div class="G"><span class="bold">Dijo yathā kubbanakaṁ pahāya,</span></div> </td> </tr> <tr> <td> <div class="G"><span class="bold">Bahupphalaṁ kānanamāvaseyya;</span></div> </td> </tr> <tr> <td> <div class="G"><span class="bold">Evamahaṁ appadasse pahāya,</span></div> </td> </tr> <tr> <td> <div class="G">
<span class="bold">Mahodadhiṁ haṁsoriva ajjhapatto.</span> (4) </div> </td> </tr> </table> </div>
</div>
<div class="q" id="p_25Cn_1097"> <div class="p">
<span class="pN">1097</span><span class="bold">Dijo yathā kubbanakaṁ pahāya, bahupphalaṁ kānanamāvaseyyā</span>ti. <span class="bold">Dijo</span> vuccati pakkhī. Kiṁkāraṇā dijo vuccati pakkhī? Dvikkhattuṁ jāyatīti dijo, mātukucchimhā ca aṇḍakosamhā ca. Taṁkāraṇā dijo vuccati pakkhīti—  dijo. <span class="bold">Yathā kubbanakaṁ pahāyā</span>ti yathā dijo kubbanakaṁ parittavanakaṁ appaphalaṁ appabhakkhaṁ appodakaṁ pahāya jahitvā atikkamitvā samatikkamitvā vītivattetvā aññaṁ bahupphalaṁ bahubhakkhaṁ bahūdakaṁ mahantaṁ kānanaṁ vanasaṇḍaṁ adhigaccheyya vindeyya paṭilabheyya, tasmiñca vanasaṇḍe vāsaṁ kappeyyāti—  dijo yathā kubbanakaṁ pahāya bahupphalaṁ kānanaṁ āvaseyya. </div>
</div>
<div class="q" id="p_25Cn_1098"> <div class="p">
<span class="pN">1098</span><span class="bold">Evamahaṁ appadasse pahāya, mahodadhiṁ haṁsoriva ajjhapatto</span>ti. <span class="bold">Evan</span>ti opammasampaṭipādanaṁ. <span class="bold">Appadasse pahāyā</span>ti yo ca bāvarī brāhmaṇo ye caññe tassa ācariyā buddhaṁ bhagavantaṁ upādāya appadassā parittadassā thokadassā omakadassā lāmakadassā chatukkadassā vā. Te appadasse parittadasse thokadasse omakadasse lāmakadasse chatukkadasse pahāya pajahitvā atikkamitvā samatikkamitvā vītivattetvā buddhaṁ bhagavantaṁ appamāṇadassaṁ aggadassaṁ seṭṭhadassaṁ viseṭṭhadassaṁ pāmokkhadassaṁ uttamadassaṁ pavaradassaṁ asamaṁ asamasamaṁ appaṭisamaṁ appaṭibhāgaṁ appaṭipuggalaṁ devātidevaṁ narāsabhaṁ purisasīhaṁ purisanāgaṁ purisājaññaṁ purisanisabhaṁ purisadhorayhaṁ dasabaladhāriṁ adhigacchiṁ vindiṁ paṭilabhiṁ. Yathā ca haṁso mahantaṁ mānasakaṁ vā saraṁ anotattaṁ vā dahaṁ mahāsamuddaṁ vā akkhobhaṁ amitodakaṁ jalarāsiṁ adhigaccheyya vindeyya paṭilabheyya, evameva buddhaṁ bhagavantaṁ akkhobhaṁ amitatejaṁ pabhinnañāṇaṁ vivaṭacakkhuṁ paññāpabhedakusalaṁ adhigatapaṭisambhidaṁ catuvesārajjappattaṁ suddhādhimuttaṁ setapaccattaṁ advayabhāṇiṁ tādiṁ tathāpaṭiññaṁ aparittaṁ mahantaṁ gambhīraṁ appameyyaṁ duppariyogāhaṁ pahūtaratanaṁ sāgarasamaṁ chaḷaṅgupekkhāya samannāgataṁ atulaṁ vipulaṁ appameyyaṁ, taṁ tādisaṁ pavadataṁ maggavādinaṁ merumiva nagānaṁ garuḷamiva dijānaṁ sīhamiva migānaṁ udadhimiva aṇṇavānaṁ adhigacchiṁ, taṁ satthāraṁ jinapavaraṁ mahesinti—  evamahaṁ appadasse pahāya mahodadhiṁ haṁsoriva ajjhapatto. Tenāha thero piṅgiyo—  </div>
</div>
<div class="q" id="p_25Cn_1099"> <div class="p"> <table class="singleColumn"> <tr> <td> <div class="pN">1099</div> <div class="G">“Dijo yathā kubbanakaṁ pahāya,</div> </td> </tr> <tr> <td> <div class="G">Bahupphalaṁ kānanamāvaseyya;</div> </td> </tr> <tr> <td> <div class="G">Evamahaṁ appadasse pahāya,</div> </td> </tr> <tr> <td> <div class="G">Mahodadhiṁ haṁsoriva ajjhapatto”ti.</div> </td> </tr> </table> </div>
</div>
<div class="q" id="p_25Cn_1100"> <div class="divNumber">106.</div> <div class="p"> <table class="singleColumn"> <tr> <td> <div class="pN">1100</div> <div class="G"><span class="bold">Yeme pubbe viyākaṁsu,</span></div> </td> </tr> <tr> <td> <div class="G"><span class="bold">Huraṁ gotamasāsanā;</span></div> </td> </tr> <tr> <td> <div class="G"><span class="bold">Iccāsi iti bhavissati,</span></div> </td> </tr> <tr> <td> <div class="G"><span class="bold">Sabbaṁ taṁ itihītihaṁ;</span></div> </td> </tr> <tr> <td> <div class="G">
<span class="bold">Sabbaṁ taṁ takkavaḍḍhanaṁ.</span> (5) </div> </td> </tr> </table> </div>
</div>
<div class="q" id="p_25Cn_1101"> <div class="p">
<span class="pN">1101</span><span class="bold">Ye me pubbe viyākaṁsū</span>ti. <span class="bold">Ye</span>ti yo ca bāvarī brāhmaṇo ye caññe tassa ācariyā, te sakaṁ diṭṭhiṁ sakaṁ khantiṁ sakaṁ ruciṁ sakaṁ laddhiṁ sakaṁ ajjhāsayaṁ sakaṁ adhippāyaṁ byākaṁsu ācikkhiṁsu desayiṁsu paññapiṁsu paṭṭhapiṁsu vivariṁsu vibhajiṁsu uttānīakaṁsu pakāsesunti—  ye me pubbe viyākaṁsu. </div>
</div>
<div class="q" id="p_25Cn_1102"> <div class="p">
<span class="pN">1102</span><span class="bold">Huraṁ gotamasāsanā</span>ti huraṁ gotamasāsanā, paraṁ gotamasāsanā, pure gotamasāsanā, paṭhamataraṁ gotamasāsanā buddhasāsanā jinasāsanā tathāgatasāsanā arahantasāsanāti—  huraṁ gotamasāsanā. </div>
</div>
<div class="q" id="p_25Cn_1103"> <div class="p">
<span class="pN">1103</span><span class="bold">Iccāsi iti bhavissatī</span>ti evaṁ kira āsi, evaṁ kira bhavissatīti—  iccāsi iti bhavissati. </div>
</div>
<div class="q" id="p_25Cn_1104"> <div class="p">
<span class="pN">1104</span><span class="bold">Sabbaṁ taṁ itihītihan</span>ti sabbaṁ taṁ itihītihaṁ itikirāya paramparāya piṭakasampadāya takkahetu nayahetu ākāraparivitakkena diṭṭhinijjhānakkhantiyā na sāmaṁ sayamabhiññātaṁ na attapaccakkhaṁ dhammaṁ yaṁ kathayiṁsūti—  sabbaṁ taṁ itihītihaṁ. </div>
</div>
<div class="q" id="p_25Cn_1105"> <div class="p">
<span class="pN">1105</span><span class="bold">Sabbaṁ taṁ takkavaḍḍhanan</span>ti sabbaṁ taṁ takkavaḍḍhanaṁ vitakkavaḍḍhanaṁ saṅkappavaḍḍhanaṁ kāmavitakkavaḍḍhanaṁ byāpādavitakkavaḍḍhanaṁ vihiṁsāvitakkavaḍḍhanaṁ ñātivitakkavaḍḍhanaṁ janapadavitakkavaḍḍhanaṁ amarāvitakkavaḍḍhanaṁ parānudayatāpaṭisaṁyuttavitakkavaḍḍhanaṁ lābhasakkārasilokapaṭisaṁyuttavitakkavaḍḍhanaṁ anavaññattipaṭisaṁyuttavitakkavaḍḍhananti—  sabbaṁ taṁ takkavaḍḍhanaṁ. Tenāha thero piṅgiyo—  </div>
</div>
<div class="q" id="p_25Cn_1106"> <div class="p"> <table class="singleColumn"> <tr> <td> <div class="pN">1106</div> <div class="G">“Yeme pubbe viyākaṁsu,</div> </td> </tr> <tr> <td> <div class="G">Huraṁ gotamasāsanā;</div> </td> </tr> <tr> <td> <div class="G">Iccāsi iti bhavissati,</div> </td> </tr> <tr> <td> <div class="G">Sabbaṁ taṁ itihītihaṁ;</div> </td> </tr> <tr> <td> <div class="G">Sabbaṁ taṁ takkavaḍḍhanan”ti.</div> </td> </tr> </table> </div>
</div>
<div class="q" id="p_25Cn_1107"> <div class="divNumber">107.</div> <div class="p"> <table class="singleColumn"> <tr> <td> <div class="pN">1107</div> <div class="G"><span class="bold">Eko tamonudāsīno,</span></div> </td> </tr> <tr> <td> <div class="G"><span class="bold">jutimā so pabhaṅkaro;</span></div> </td> </tr> <tr> <td> <div class="G"><span class="bold">Gotamo bhūripaññāṇo,</span></div> </td> </tr> <tr> <td> <div class="G">
<span class="bold">gotamo bhūrimedhaso.</span> (6) </div> </td> </tr> </table> </div>
</div>
<div class="q" id="p_25Cn_1108"> <div class="p">
<span class="pN">1108</span><span class="bold">Eko tamonudāsīno</span>ti. <span class="bold">Eko</span>ti bhagavā pabbajjasaṅkhātena eko, adutiyaṭṭhena eko, taṇhāya pahānaṭṭhena eko, ekantavītarāgoti eko, ekantavītadosoti eko, ekantavītamohoti eko, ekantanikkilesoti eko, ekāyanamaggaṁ gatoti eko, eko anuttaraṁ sammāsambodhiṁ abhisambuddhoti eko. </div>
</div>
<div class="q" id="p_25Cn_1109"> <div class="p">
<span class="pN">1109</span>Kathaṁ bhagavā pabbajjasaṅkhātena eko? Bhagavā daharova samāno susu kāḷakeso bhadrena yobbanena samannāgato paṭhamena vayasā akāmakānaṁ mātāpitūnaṁ assumukhānaṁ rodantānaṁ vilapantānaṁ ñātisaṅghaṁ sabbaṁ gharāvāsapalibodhaṁ chinditvā puttadārapalibodhaṁ chinditvā ñātipalibodhaṁ chinditvā mittāmaccapalibodhaṁ chinditvā sannidhipalibodhaṁ chinditvā kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajitvā akiñcanabhāvaṁ upagantvā eko carati viharati iriyati vatteti pāleti yapeti yāpeti. Evaṁ bhagavā pabbajjasaṅkhātena eko. </div>
</div>
<div class="q" id="p_25Cn_1110"> <div class="p">
<span class="pN">1110</span>Kathaṁ bhagavā adutiyaṭṭhena eko? Evaṁ pabbajito samāno eko araññavanapatthāni pantāni senāsanāni paṭisevati appasaddāni appanigghosāni vijanavātāni manussarāhasseyyakāni paṭisallānasāruppāni. So eko gacchati, eko tiṭṭhati, eko nisīdati, eko seyyaṁ kappeti, eko gāmaṁ piṇḍāya pavisati, eko abhikkamati, eko paṭikkamati, eko raho nisīdati, eko caṅkamaṁ adhiṭṭhāti, eko carati viharati iriyati vatteti pāleti yapeti yāpeti. Evaṁ bhagavā adutiyaṭṭhena eko. </div>
</div>
<div class="q" id="p_25Cn_1111"> <div class="p">
<span class="pN">1111</span>Kathaṁ bhagavā taṇhāya pahānaṭṭhena eko? So evaṁ eko adutiyo appamatto ātāpī pahitatto viharanto najjā nerañjarāya tīre bodhirukkhamūle mahāpadhānaṁ padahanto māraṁ sasenaṁ kaṇhaṁ namuciṁ pamattabandhuṁ vidhamitvā taṇhājāliniṁ visaṭaṁ visattikaṁ pajahi vinodesi byantīakāsi anabhāvaṁ gamesi. </div>
</div>
<div class="q" id="p_25Cn_1112"> <div class="p"> <table class="singleColumn"> <tr> <td> <div class="pN">1112</div> <div class="G">“Taṇhādutiyo puriso,</div> </td> </tr> <tr> <td> <div class="G">dīghamaddhāna saṁsaraṁ;</div> </td> </tr> <tr> <td> <div class="G">Itthabhāvaññathābhāvaṁ,</div> </td> </tr> <tr> <td> <div class="G">saṁsāraṁ nātivattati.</div> </td> </tr> </table> </div>
</div>
<div class="q" id="p_25Cn_1113"> <div class="p"> <table class="singleColumn"> <tr> <td> <div class="pN">1113</div> <div class="G">Etamādīnavaṁ ñatvā,</div> </td> </tr> <tr> <td> <div class="G">Taṇhaṁ dukkhassa sambhavaṁ;</div> </td> </tr> <tr> <td> <div class="G">Vītataṇho anādāno,</div> </td> </tr> <tr> <td> <div class="G">Sato bhikkhu paribbaje”ti.</div> </td> </tr> </table> </div>
</div>
<div class="q" id="p_25Cn_1114"> <div class="p">
<span class="pN">1114</span>Evaṁ bhagavā taṇhāya pahānaṭṭhena eko. </div>
</div>
<div class="q" id="p_25Cn_1115"> <div class="p">
<span class="pN">1115</span>Kathaṁ bhagavā ekantavītarāgoti eko? Rāgassa pahīnattā ekantavītarāgoti eko, dosassa pahīnattā ekantavītadosoti eko, mohassa pahīnattā ekantavītamohoti eko, kilesānaṁ pahīnattā ekantanikkilesoti eko. </div>
</div>
<div class="q" id="p_25Cn_1116"> <div class="p">
<span class="pN">1116</span>Kathaṁ bhagavā ekāyanamaggaṁ gatoti eko? Ekāyanamaggo vuccati cattāro satipaṭṭhānā…pe…  ariyo aṭṭhaṅgiko maggo. </div>
</div>
<div class="q" id="p_25Cn_1117"> <div class="p"> <table class="singleColumn"> <tr> <td> <div class="pN">1117</div> <div class="G">“Ekāyanaṁ jātikhayantadassī,</div> </td> </tr> <tr> <td> <div class="G">Maggaṁ pajānāti hitānukampī;</div> </td> </tr> <tr> <td> <div class="G">Etena maggena tariṁsu pubbe,</div> </td> </tr> <tr> <td> <div class="G">Tarissanti ye ca taranti oghan”ti.</div> </td> </tr> </table> </div>
</div>
<div class="q" id="p_25Cn_1118"> <div class="p">
<span class="pN">1118</span>Evaṁ bhagavā ekāyanamaggaṁ gatoti eko. </div>
</div>
<div class="q" id="p_25Cn_1119"> <div class="p">
<span class="pN">1119</span>Kathaṁ bhagavā eko anuttaraṁ sammāsambodhiṁ abhisambuddhoti eko. Bodhi vuccati catūsu maggesu ñāṇaṁ paññā paññindriyaṁ paññābalaṁ dhammavicayasambojjhaṅgo vīmaṁsā vipassanā sammādiṭṭhi. Bhagavā tena bodhiñāṇena “sabbe saṅkhārā aniccā”ti bujjhi, “sabbe saṅkhārā dukkhā”ti bujjhi, “sabbe dhammā anattā”ti bujjhi…pe…  “yaṁ kiñci samudayadhammaṁ sabbaṁ taṁ nirodhadhamman”ti bujjhi. Atha vā yaṁ bujjhitabbaṁ anubujjhitabbaṁ paṭibujjhitabbaṁ sambujjhitabbaṁ adhigantabbaṁ phassitabbaṁ sacchikātabbaṁ sabbaṁ taṁ tena bodhiñāṇena bujjhi anubujjhi paṭibujjhi sambujjhi adhigacchi phassesi sacchākāsi. Evaṁ bhagavā eko anuttaraṁ sammāsambodhiṁ abhisambuddhoti eko. </div>
</div>
<div class="q" id="p_25Cn_1120"> <div class="p">
<span class="pN">1120</span><span class="bold">Tamonudo</span>ti bhagavā rāgatamaṁ dosatamaṁ mohatamaṁ diṭṭhitamaṁ kilesatamaṁ duccaritatamaṁ andhakaraṇaṁ acakkhukaraṇaṁ aññāṇakaraṇaṁ paññānirodhikaṁ vighātapakkhikaṁ anibbānasaṁvattanikaṁ nudi panudi pajahi vinodesi byantīakāsi anabhāvaṁ gamesi. <span class="bold">Āsīno</span>ti nisinno bhagavā pāsāṇake cetiyeti—  āsīno. </div>
</div>
<div class="q" id="p_25Cn_1121"> <div class="p"> <table class="singleColumn"> <tr> <td> <div class="pN">1121</div> <div class="G">Nagassa passe āsīnaṁ,</div> </td> </tr> <tr> <td> <div class="G">muniṁ dukkhassa pāraguṁ;</div> </td> </tr> <tr> <td> <div class="G">Sāvakā payirupāsanti,</div> </td> </tr> <tr> <td> <div class="G">tevijjā maccuhāyinoti.</div> </td> </tr> </table> </div>
</div>
<div class="q" id="p_25Cn_1122"> <div class="p">
<span class="pN">1122</span>Evampi bhagavā āsīno…pe…  atha vā bhagavā sabbossukkapaṭippassaddhattā āsīno so vutthavāso ciṇṇacaraṇo…pe…  jātimaraṇasaṁsāro natthi tassa punabbhavoti, evampi bhagavā āsīnoti—  eko tamonudāsīno. </div>
</div>
<div class="q" id="p_25Cn_1123"> <div class="p">
<span class="pN">1123</span><span class="bold">Jutimā so pabhaṅkaro</span>ti. <span class="bold">Jutimā</span>ti jutimā matimā paṇḍito paññavā buddhimā ñāṇī vibhāvī medhāvī. <span class="bold">Pabhaṅkaro</span>ti pabhaṅkaro ālokakaro obhāsakaro dīpaṅkaro padīpakaro ujjotakaro pajjotakaroti—  jutimā so pabhaṅkaro. </div>
</div>
<div class="q" id="p_25Cn_1124"> <div class="p">
<span class="pN">1124</span><span class="bold">Gotamo bhūripaññāṇo</span>ti gotamo bhūripaññāṇo ñāṇapaññāṇo paññādhajo paññāketu paññādhipateyyo vicayabahulo pavicayabahulo okkhāyanabahulo samokkhāyanadhammo vibhūtavihārī taccarito tabbahulo taggaruko tanninno tappoṇo tappabbhāro tadadhimutto tadadhipateyyo. </div>
</div>
<div class="q" id="p_25Cn_1125"> <div class="p"> <table class="singleColumn"> <tr> <td> <div class="pN">1125</div> <div class="G">Dhajo rathassa paññāṇaṁ,</div> </td> </tr> <tr> <td> <div class="G">dhūmo paññāṇamaggino;</div> </td> </tr> <tr> <td> <div class="G">Rājā raṭṭhassa paññāṇaṁ,</div> </td> </tr> <tr> <td> <div class="G">bhattā paññāṇamitthiyāti.</div> </td> </tr> </table> </div>
</div>
<div class="q" id="p_25Cn_1126"> <div class="p">
<span class="pN">1126</span>Evameva gotamo bhūripaññāṇo ñāṇapaññāṇo paññādhajo paññāketu paññādhipateyyo vicayabahulo pavicayabahulo okkhāyanabahulo samokkhāyanadhammo vibhūtavihārī taccarito tabbahulo taggaruko tanninno tappoṇo tappabbhāro tadadhimutto tadadhipateyyoti—  gotamo bhūripaññāṇo. </div>
</div>
<div class="q" id="p_25Cn_1127"> <div class="p">
<span class="pN">1127</span><span class="bold">Gotamo bhūrimedhaso</span>ti bhūri vuccati pathavī. Bhagavā tāya pathavisamāya paññāya vipulāya vitthatāya samannāgato. Medhā vuccati paññā. Yā paññā pajānanā…pe…  amoho dhammavicayo sammādiṭṭhi. Bhagavā imāya medhāya upeto samupeto upāgato samupāgato upapanno samupapanno samannāgato, tasmā buddho sumedhasoti—  gotamo bhūrimedhaso. Tenāha thero piṅgiyo—  </div>
</div>
<div class="q" id="p_25Cn_1128"> <div class="p"> <table class="singleColumn"> <tr> <td> <div class="pN">1128</div> <div class="G">“Eko tamonudāsīno,</div> </td> </tr> <tr> <td> <div class="G">jutimā so pabhaṅkaro;</div> </td> </tr> <tr> <td> <div class="G">Gotamo bhūripaññāṇo,</div> </td> </tr> <tr> <td> <div class="G">gotamo bhūrimedhaso”ti.</div> </td> </tr> </table> </div>
</div>
<div class="q" id="p_25Cn_1129"> <div class="divNumber">108.</div> <div class="p"> <table class="singleColumn"> <tr> <td> <div class="pN">1129</div> <div class="G"><span class="bold">Yo me dhammamadesesi,</span></div> </td> </tr> <tr> <td> <div class="G"><span class="bold">Sandiṭṭhikamakālikaṁ;</span></div> </td> </tr> <tr> <td> <div class="G"><span class="bold">Taṇhakkhayamanītikaṁ,</span></div> </td> </tr> <tr> <td> <div class="G">
<span class="bold">Yassa natthi upamā kvaci.</span> (7) </div> </td> </tr> </table> </div>
</div>
<div class="q" id="p_25Cn_1130"> <div class="p">
<span class="pN">1130</span><span class="bold">Yo me dhammamadesesī</span>ti. <span class="bold">Yo</span>ti yo so bhagavā sayambhū anācariyako pubbe ananussutesu dhammesu sāmaṁ saccāni abhisambujjhi, tattha ca sabbaññutaṁ patto balesu ca vasībhāvaṁ. <span class="bold">Dhammamadesesī</span>ti. <span class="bold">Dhamman</span>ti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ, cattāro satipaṭṭhāne…pe…  ariyaṁ aṭṭhaṅgikaṁ maggaṁ nibbānañca nibbānagāminiñca paṭipadaṁ ācikkhi desesi paññapesi paṭṭhapesi vivari vibhaji uttānīakāsi pakāsesīti—  yo me dhammamadesesi. </div>
</div>
<div class="q" id="p_25Cn_1131"> <div class="p">
<span class="pN">1131</span><span class="bold">Sandiṭṭhikamakālikan</span>ti sandiṭṭhikaṁ akālikaṁ ehipassikaṁ opaneyyikaṁ paccattaṁ veditabbaṁ viññūhīti—  evaṁ sandiṭṭhikaṁ. Atha vā, yo diṭṭheva dhamme ariyaṁ aṭṭhaṅgikaṁ maggaṁ bhāveti, tassa maggassa anantarā samanantarā adhigacchateva phalaṁ vindati paṭilabhatīti, evampi sandiṭṭhikaṁ. <span class="bold">Akālikan</span>ti yathā manussā kālikaṁ dhanaṁ datvā anantarā na labhanti kālaṁ āgamenti, nevāyaṁ dhammo. Yo diṭṭheva dhamme ariyaṁ aṭṭhaṅgikaṁ maggaṁ bhāveti, tassa maggassa anantarā samanantarā adhigacchateva phalaṁ vindati paṭilabhati, na parattha na paraloke, evaṁ akālikanti—  sandiṭṭhikamakālikaṁ. </div>
</div>
<div class="q" id="p_25Cn_1132"> <div class="p">
<span class="pN">1132</span><span class="bold">Taṇhakkhayamanītikan</span>ti. <span class="bold">Taṇhā</span>ti rūpataṇhā…pe…  dhammataṇhā. <span class="bold">Taṇhakkhayan</span>ti taṇhakkhayaṁ rāgakkhayaṁ dosakkhayaṁ mohakkhayaṁ gatikkhayaṁ upapattikkhayaṁ paṭisandhikkhayaṁ bhavakkhayaṁ saṁsārakkhayaṁ vaṭṭakkhayaṁ. <span class="bold">Anītikan</span>ti <span class="bold">īti</span> vuccanti kilesā ca khandhā ca abhisaṅkhārā ca. Ītippahānaṁ ītivūpasamaṁ ītipaṭinissaggaṁ ītipaṭippassaddhiṁ amataṁ nibbānanti—  taṇhakkhayamanītikaṁ. </div>
</div>
<div class="q" id="p_25Cn_1133"> <div class="p">
<span class="pN">1133</span><span class="bold">Yassa natthi upamā kvacī</span>ti. <span class="bold">Yassā</span>ti nibbānassa. <span class="bold">Natthi upamā</span>ti upamā natthi, upanidhā natthi, sadisaṁ natthi, paṭibhāgo natthi na atthi na saṁvijjati nupalabbhati. <span class="bold">Kvacī</span>ti kvaci kimhici katthaci ajjhattaṁ vā bahiddhā vā ajjhattabahiddhā vāti—  yassa natthi upamā kvaci. Tenāha thero piṅgiyo—  </div>
</div>
<div class="q" id="p_25Cn_1134"> <div class="p"> <table class="singleColumn"> <tr> <td> <div class="pN">1134</div> <div class="G">“Yo me dhammamadesesi,</div> </td> </tr> <tr> <td> <div class="G">Sandiṭṭhikamakālikaṁ;</div> </td> </tr> <tr> <td> <div class="G">Taṇhakkhayamanītikaṁ,</div> </td> </tr> <tr> <td> <div class="G">Yassa natthi upamā kvacī”ti.</div> </td> </tr> </table> </div>
</div>
<div class="q" id="p_25Cn_1135"> <div class="divNumber">109.</div> <div class="p"> <table class="singleColumn"> <tr> <td> <div class="pN">1135</div> <div class="G"><span class="bold">Kiṁ nu tamhā vippavasasi,</span></div> </td> </tr> <tr> <td> <div class="G"><span class="bold">muhuttamapi piṅgiya;</span></div> </td> </tr> <tr> <td> <div class="G"><span class="bold">Gotamā bhūripaññāṇā,</span></div> </td> </tr> <tr> <td> <div class="G">
<span class="bold">gotamā bhūrimedhasā.</span> (8) </div> </td> </tr> </table> </div>
</div>
<div class="q" id="p_25Cn_1136"> <div class="p">
<span class="pN">1136</span><span class="bold">Kiṁ nu tamhā vippavasasī</span>ti kiṁ nu buddhamhā vippavasasi apesi apagacchasi vinā hosīti—  kiṁ nu tamhā vippavasasi. </div>
</div>
<div class="q" id="p_25Cn_1137"> <div class="p">
<span class="pN">1137</span><span class="bold">Muhuttamapi piṅgiyā</span>ti muhuttampi khaṇampi layampi vayampi addhampīti—  muhuttamapi. <span class="bold">Piṅgiyā</span>ti bāvarī taṁ nattāraṁ nāmena ālapati. </div>
</div>
<div class="q" id="p_25Cn_1138"> <div class="p">
<span class="pN">1138</span><span class="bold">Gotamā bhūripaññāṇā</span>ti gotamā bhūripaññāṇā ñāṇapaññāṇā paññādhajā paññāketumhā paññādhipateyyamhā vicayabahulā pavicayabahulā okkhāyanabahulā samokkhāyanadhammā vibhūtavihārimhā taccaritā tabbahulā taggarukā tanninnā tappoṇā tappabbhārā tadadhimuttā tadadhipateyyamhāti—  gotamā bhūripaññāṇā. </div>
</div>
<div class="q" id="p_25Cn_1139"> <div class="p">
<span class="pN">1139</span><span class="bold">Gotamā bhūrimedhasā</span>ti bhūri vuccati pathavī. Bhagavā tāya pathavisamāya paññāya vipulāya vitthatāya samannāgato. Medhā vuccati paññā. Yā paññā pajānanā…pe…  amoho dhammavicayo sammādiṭṭhi. Bhagavā imāya medhāya paññāya upeto samupeto upāgato samupāgato upapanno samupapanno samannāgato, tasmā buddho sumedhasoti—  gotamā bhūrimedhasā. Tenāha so brāhmaṇo—  </div>
</div>
<div class="q" id="p_25Cn_1140"> <div class="p"> <table class="singleColumn"> <tr> <td> <div class="pN">1140</div> <div class="G">“Kiṁ nu tamhā vippavasasi,</div> </td> </tr> <tr> <td> <div class="G">muhuttamapi piṅgiya;</div> </td> </tr> <tr> <td> <div class="G">Gotamā bhūripaññāṇā,</div> </td> </tr> <tr> <td> <div class="G">gotamā bhūrimedhasā”ti.</div> </td> </tr> </table> </div>
</div>
<div class="q" id="p_25Cn_1141"> <div class="divNumber">110.</div> <div class="p"> <table class="singleColumn"> <tr> <td> <div class="pN">1141</div> <div class="G"><span class="bold">Yo te dhammamadesesi,</span></div> </td> </tr> <tr> <td> <div class="G"><span class="bold">Sandiṭṭhikamakālikaṁ;</span></div> </td> </tr> <tr> <td> <div class="G"><span class="bold">Taṇhakkhayamanītikaṁ,</span></div> </td> </tr> <tr> <td> <div class="G">
<span class="bold">Yassa natthi upamā kvaci.</span> (9) </div> </td> </tr> </table> </div>
</div>
<div class="q" id="p_25Cn_1142"> <div class="p">
<span class="pN">1142</span><span class="bold">Yo te dhammamadesesī</span>ti yo so bhagavā…pe…  tattha ca sabbaññutaṁ patto balesu ca vasībhāvaṁ. <span class="bold">Dhammamadesesī</span>ti <span class="bold">dhamman</span>ti ādikalyāṇaṁ majjhekalyāṇaṁ…pe…  nibbānañca nibbānagāminiñca paṭipadaṁ ācikkhi desesi paññapesi paṭṭhapesi vivari vibhaji uttānīakāsi pakāsesīti—  yo te dhammamadesesi. </div>
</div>
<div class="q" id="p_25Cn_1143"> <div class="p">
<span class="pN">1143</span><span class="bold">Sandiṭṭhikamakālikan</span>ti sandiṭṭhikaṁ akālikaṁ ehipassikaṁ opaneyyikaṁ paccattaṁ veditabbaṁ viññūhīti—  evaṁ sandiṭṭhikaṁ. Atha vā, yo diṭṭheva dhamme ariyaṁ aṭṭhaṅgikaṁ maggaṁ bhāveti, tassa maggassa anantarā samanantarā adhigacchateva phalaṁ vindati paṭilabhatīti—  evampi sandiṭṭhikaṁ. <span class="bold">Akālikan</span>ti yathā manussā kālikaṁ dhanaṁ datvā anantarā na labhanti, kālaṁ āgamenti, nevāyaṁ dhammo. Yo diṭṭheva dhamme ariyaṁ aṭṭhaṅgikaṁ maggaṁ bhāveti; tassa maggassa anantarā samanantarā adhigacchateva phalaṁ vindati paṭilabhati, na parattha na paraloke, evaṁ akālikanti—  sandiṭṭhikamakālikaṁ. </div>
</div>
<div class="q" id="p_25Cn_1144"> <div class="p">
<span class="pN">1144</span><span class="bold">Taṇhakkhayamanītikan</span>ti. <span class="bold">Taṇhā</span>ti rūpataṇhā…pe…  dhammataṇhā. <span class="bold">Taṇhakkhayan</span>ti taṇhakkhayaṁ rāgakkhayaṁ dosakkhayaṁ mohakkhayaṁ gatikkhayaṁ upapattikkhayaṁ paṭisandhikkhayaṁ bhavakkhayaṁ saṁsārakkhayaṁ vaṭṭakkhayaṁ. <span class="bold">Anītikan</span>ti <span class="bold">īti</span> vuccanti kilesā ca khandhā ca abhisaṅkhārā ca. Ītippahānaṁ ītivūpasamaṁ ītipaṭinissaggaṁ ītipaṭippassaddhiṁ amataṁ nibbānanti—  taṇhakkhayamanītikaṁ. </div>
</div>
<div class="q" id="p_25Cn_1145"> <div class="p">
<span class="pN">1145</span><span class="bold">Yassa natthi upamā kvacī</span>ti. <span class="bold">Yassā</span>ti nibbānassa. <span class="bold">Natthi upamā</span>ti upamā natthi, upanidhā natthi, sadisaṁ natthi, paṭibhāgo natthi na atthi na saṁvijjati nupalabbhati. <span class="bold">Kvacī</span>ti kvaci kimhici katthaci ajjhattaṁ vā bahiddhā vā ajjhattabahiddhā vāti—  yassa natthi upamā kvaci. Tenāha so brāhmaṇo—  </div>
</div>
<div class="q" id="p_25Cn_1146"> <div class="p"> <table class="singleColumn"> <tr> <td> <div class="pN">1146</div> <div class="G">“Yo te dhammamadesesi,</div> </td> </tr> <tr> <td> <div class="G">Sandiṭṭhikamakālikaṁ;</div> </td> </tr> <tr> <td> <div class="G">Taṇhakkhayamanītikaṁ,</div> </td> </tr> <tr> <td> <div class="G">Yassa natthi upamā kvacī”ti.</div> </td> </tr> </table> </div>
</div>
<div class="q" id="p_25Cn_1147"> <div class="divNumber">111.</div> <div class="p"> <table class="singleColumn"> <tr> <td> <div class="pN">1147</div> <div class="G"><span class="bold">Nāhaṁ tamhā vippavasāmi,</span></div> </td> </tr> <tr> <td> <div class="G"><span class="bold">Muhuttamapi brāhmaṇa;</span></div> </td> </tr> <tr> <td> <div class="G"><span class="bold">Gotamā bhūripaññāṇā,</span></div> </td> </tr> <tr> <td> <div class="G">
<span class="bold">Gotamā bhūrimedhasā.</span> (10) </div> </td> </tr> </table> </div>
</div>
<div class="q" id="p_25Cn_1148"> <div class="p">
<span class="pN">1148</span><span class="bold">Nāhaṁ tamhā vippavasāmī</span>ti nāhaṁ buddhamhā vippavasāmi apemi apagacchāmi vinā homīti—  nāhaṁ tamhā vippavasāmi. </div>
</div>
<div class="q" id="p_25Cn_1149"> <div class="p">
<span class="pN">1149</span><span class="bold">Muhuttamapi brāhmaṇā</span>ti muhuttampi khaṇampi layampi vayampi addhampīti muhuttamapi. <span class="bold">Brāhmaṇā</span>ti gāravena mātulaṁ ālapati. </div>
</div>
<div class="q" id="p_25Cn_1150"> <div class="p">
<span class="pN">1150</span><span class="bold">Gotamā bhūripaññāṇā</span>ti gotamā bhūripaññāṇā ñāṇapaññāṇā paññādhajā paññāketumhā paññādhipateyyamhā vicayabahulā pavicayabahulā okkhāyanabahulā samokkhāyanadhammā vibhūtavihārimhā taccaritā tabbahulā taggarukā tanninnā tappoṇā tappabbhārā tadadhimuttā tadadhipateyyamhāti—  gotamā bhūripaññāṇā. </div>
</div>
<div class="q" id="p_25Cn_1151"> <div class="p">
<span class="pN">1151</span><span class="bold">Gotamā bhūrimedhasā</span>ti bhūri vuccati pathavī. Bhagavā tāya pathavisamāya paññāya vipulāya vitthatāya samannāgato. Medhā vuccati paññā. Yā paññā pajānanā…pe…  amoho dhammavicayo sammādiṭṭhi. Bhagavā imāya medhāya paññāya upeto samupeto upāgato samupāgato upapanno samupapanno samannāgato. Tasmā buddho sumedhasoti—  gotamā bhūrimedhasā. Tenāha thero piṅgiyo—  </div>
</div>
<div class="q" id="p_25Cn_1152"> <div class="p"> <table class="singleColumn"> <tr> <td> <div class="pN">1152</div> <div class="G">“Nāhaṁ tamhā vippavasāmi,</div> </td> </tr> <tr> <td> <div class="G">muhuttamapi brāhmaṇa;</div> </td> </tr> <tr> <td> <div class="G">Gotamā bhūripaññāṇā,</div> </td> </tr> <tr> <td> <div class="G">gotamā bhūrimedhasā”ti.</div> </td> </tr> </table> </div>
</div>
<div class="q" id="p_25Cn_1153"> <div class="divNumber">112.</div> <div class="p"> <table class="singleColumn"> <tr> <td> <div class="pN">1153</div> <div class="G"><span class="bold">Yo me dhammamadesesi,</span></div> </td> </tr> <tr> <td> <div class="G"><span class="bold">Sandiṭṭhikamakālikaṁ;</span></div> </td> </tr> <tr> <td> <div class="G"><span class="bold">Taṇhakkhayamanītikaṁ,</span></div> </td> </tr> <tr> <td> <div class="G">
<span class="bold">Yassa natthi upamā kvaci.</span> (11) </div> </td> </tr> </table> </div>
</div>
<div class="q" id="p_25Cn_1154"> <div class="p">
<span class="pN">1154</span><span class="bold">Yo me dhammamadesesī</span>ti yo so bhagavā sayambhū anācariyako pubbe ananussutesu dhammesu sāmaṁ saccāni abhisambujjhi, tattha ca sabbaññutaṁ patto balesu ca vasībhāvaṁ. <span class="bold">Dhammamadesesī</span>ti. <span class="bold">Dhamman</span>ti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ, cattāro satipaṭṭhāne cattāro sammappadhāne cattāro iddhipāde pañcindriyāni pañca balāni satta bojjhaṅge ariyaṁ aṭṭhaṅgikaṁ maggaṁ nibbānañca nibbānagāminiñca paṭipadaṁ ācikkhi desesi paññapesi paṭṭhapesi vivari vibhaji uttānīakāsi pakāsesīti—  yo me dhammamadesesi. </div>
</div>
<div class="q" id="p_25Cn_1155"> <div class="p">
<span class="pN">1155</span><span class="bold">Sandiṭṭhikamakālikan</span>ti sandiṭṭhikaṁ akālikaṁ ehipassikaṁ opaneyyikaṁ paccattaṁ veditabbaṁ viññūhīti, evaṁ sandiṭṭhikaṁ. Atha vā yo diṭṭheva dhamme ariyaṁ aṭṭhaṅgikaṁ maggaṁ bhāveti, tassa maggassa anantarā samanantarā adhigacchateva phalaṁ vindati paṭilabhatīti, evampi sandiṭṭhikaṁ. <span class="bold">Akālikan</span>ti yathā manussā kālikaṁ dhanaṁ datvā anantarā na labhanti, kālaṁ āgamenti, nevāyaṁ dhammo. Yo diṭṭheva dhamme ariyaṁ aṭṭhaṅgikaṁ maggaṁ bhāveti, tassa maggassa anantarā samanantarā adhigacchateva phalaṁ vindati paṭilabhati, na parattha na paraloke, evaṁ akālikanti—  sandiṭṭhikamakālikaṁ. </div>
</div>
<div class="q" id="p_25Cn_1156"> <div class="p">
<span class="pN">1156</span><span class="bold">Taṇhakkhayamanītikan</span>ti. <span class="bold">Taṇhā</span>ti rūpataṇhā…pe…  dhammataṇhā. <span class="bold">Taṇhakkhayan</span>ti taṇhakkhayaṁ rāgakkhayaṁ dosakkhayaṁ mohakkhayaṁ gatikkhayaṁ upapattikkhayaṁ paṭisandhikkhayaṁ bhavakkhayaṁ saṁsārakkhayaṁ vaṭṭakkhayaṁ. <span class="bold">Anītikan</span>ti <span class="bold">īti</span> vuccanti kilesā ca khandhā ca abhisaṅkhārā ca. Ītippahānaṁ ītivūpasamaṁ ītipaṭippassaddhiṁ amataṁ nibbānanti—  taṇhakkhayamanītikaṁ. </div>
</div>
<div class="q" id="p_25Cn_1157"> <div class="p">
<span class="pN">1157</span><span class="bold">Yassa natthi upamā kvacī</span>ti. <span class="bold">Yassā</span>ti nibbānassa. <span class="bold">Natthi upamā</span>ti upamā natthi, upanidhā natthi, sadisaṁ natthi, paṭibhāgo natthi na atthi na saṁvijjati nupalabbhati. <span class="bold">Kvacī</span>ti kvaci kimhici katthaci ajjhattaṁ vā bahiddhā vā ajjhattabahiddhā vāti—  yassa natthi upamā kvaci. Tenāha thero piṅgiyo—  </div>
</div>
<div class="q" id="p_25Cn_1158"> <div class="p"> <table class="singleColumn"> <tr> <td> <div class="pN">1158</div> <div class="G">“Yo me dhammamadesesi,</div> </td> </tr> <tr> <td> <div class="G">Sandiṭṭhikamakālikaṁ;</div> </td> </tr> <tr> <td> <div class="G">Taṇhakkhayamanītikaṁ,</div> </td> </tr> <tr> <td> <div class="G">Yassa natthi upamā kvacī”ti.</div> </td> </tr> </table> </div>
</div>
<div class="q" id="p_25Cn_1159"> <div class="divNumber">113.</div> <div class="p"> <table class="singleColumn"> <tr> <td> <div class="pN">1159</div> <div class="G"><span class="bold">Passāmi naṁ manasā cakkhunāva,</span></div> </td> </tr> <tr> <td> <div class="G"><span class="bold">Rattindivaṁ brāhmaṇa appamatto;</span></div> </td> </tr> <tr> <td> <div class="G"><span class="bold">Namassamāno vivasemi rattiṁ,</span></div> </td> </tr> <tr> <td> <div class="G">
<span class="bold">Teneva maññāmi avippavāsaṁ.</span> (12) </div> </td> </tr> </table> </div>
</div>
<div class="q" id="p_25Cn_1160"> <div class="p">
<span class="pN">1160</span><span class="bold">Passāmi naṁ manasā cakkhunāvā</span>ti yathā cakkhumā puriso āloke rūpagatāni passeyya dakkheyya olokeyya nijjhāyeyya upaparikkheyya, evamevāhaṁ buddhaṁ bhagavantaṁ manasā passāmi dakkhāmi olokemi nijjhāyāmi upaparikkhāmīti—  passāmi naṁ manasā cakkhunāva. </div>
</div>
<div class="q" id="p_25Cn_1161"> <div class="p">
<span class="pN">1161</span><span class="bold">Rattindivaṁ brāhmaṇa appamatto</span>ti rattiñca divā ca buddhānussatiṁ manasā bhāvento appamattoti—  rattindivaṁ brāhmaṇa appamatto. </div>
</div>
<div class="q" id="p_25Cn_1162"> <div class="p">
<span class="pN">1162</span><span class="bold">Namassamāno vivasemi rattin</span>ti. <span class="bold">Namassamāno</span>ti kāyena vā namassamāno, vācāya vā namassamāno, cittena vā namassamāno, anvatthapaṭipattiyā vā namassamāno, dhammānudhammapaṭipattiyā vā namassamāno sakkāramāno garukāramāno mānayamāno pūjayamāno rattindivaṁ vivasemi atināmemi atikkamemīti—  namassamāno vivasemi rattiṁ. </div>
</div>
<div class="q" id="p_25Cn_1163"> <div class="p">
<span class="pN">1163</span><span class="bold">Teneva maññāmi avippavāsan</span>ti tāya buddhānussatiyā bhāvento avippavāsoti taṁ maññāmi, avippavuṭṭhoti taṁ maññāmi jānāmi. Evaṁ jānāmi evaṁ ājānāmi evaṁ vijānāmi evaṁ paṭivijānāmi evaṁ paṭivijjhāmīti—  teneva maññāmi avippavāsaṁ. Tenāha thero piṅgiyo—  </div>
</div>
<div class="q" id="p_25Cn_1164"> <div class="p"> <table class="singleColumn"> <tr> <td> <div class="pN">1164</div> <div class="G">“Passāmi naṁ manasā cakkhunāva,</div> </td> </tr> <tr> <td> <div class="G">Rattindivaṁ brāhmaṇa appamatto;</div> </td> </tr> <tr> <td> <div class="G">Namassamāno vivasemi rattiṁ,</div> </td> </tr> <tr> <td> <div class="G">Teneva maññāmi avippavāsan”ti.</div> </td> </tr> </table> </div>
</div>
<div class="q" id="p_25Cn_1165"> <div class="divNumber">114.</div> <div class="p"> <table class="singleColumn"> <tr> <td> <div class="pN">1165</div> <div class="G"><span class="bold">Saddhā ca pīti ca mano sati ca,</span></div> </td> </tr> <tr> <td> <div class="G"><span class="bold">Nāpentime gotamasāsanamhā;</span></div> </td> </tr> <tr> <td> <div class="G"><span class="bold">Yaṁ yaṁ disaṁ vajati bhūripañño,</span></div> </td> </tr> <tr> <td> <div class="G">
<span class="bold">Sa tena teneva natohamasmi.</span> (13) </div> </td> </tr> </table> </div>
</div>
<div class="q" id="p_25Cn_1166"> <div class="p">
<span class="pN">1166</span><span class="bold">Saddhā ca pīti ca mano sati cā</span>ti. <span class="bold">Saddhā</span>ti yā ca bhagavantaṁ ārabbha saddhā saddahanā okappanā abhippasādo saddhā saddhindriyaṁ saddhābalaṁ. <span class="bold">Pītī</span>ti yā bhagavantaṁ ārabbha pīti pāmojjaṁ modanā āmodanā pamodanā hāso pahāso vitti tuṭṭhi odagyaṁ attamanatā cittassa. <span class="bold">Mano</span>ti yañca bhagavantaṁ ārabbha cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjā manoviññāṇadhātu. <span class="bold">Satī</span>ti yā bhagavantaṁ ārabbha sati anussati sammāsatīti—  saddhā ca pīti ca mano sati ca. </div>
</div>
<div class="q" id="p_25Cn_1167"> <div class="p">
<span class="pN">1167</span><span class="bold">Nāpentime gotamasāsanamhā</span>ti ime cattāro dhammā gotamasāsanā buddhasāsanā jinasāsanā tathāgatasāsanā arahantasāsanā nāpenti na gacchanti na vijahanti na vināsentīti—  nāpentime gotamasāsanamhā. </div>
</div>
<div class="q" id="p_25Cn_1168"> <div class="p">
<span class="pN">1168</span><span class="bold">Yaṁ yaṁ disaṁ vajati bhūripañño</span>ti. <span class="bold">Yaṁ yaṁ disan</span>ti puratthimaṁ vā disaṁ pacchimaṁ vā disaṁ dakkhiṇaṁ vā disaṁ uttaraṁ vā disaṁ vajati gacchati kamati abhikkamati. <span class="bold">Bhūripañño</span>ti bhūripañño mahāpañño tikkhapañño puthupañño hāsapañño javanapañño nibbedhikapañño. Bhūri vuccati pathavī. Bhagavā tāya pathavisamāya paññāya vipulāya vitthatāya samannāgatoti—  yaṁ yaṁ disaṁ vajati bhūripañño. </div>
</div>
<div class="q" id="p_25Cn_1169"> <div class="p">
<span class="pN">1169</span><span class="bold">Sa tena teneva natohamasmī</span>ti so yena buddho tena teneva nato tanninno tappoṇo tappabbhāro tadadhimutto tadadhipateyyoti—  sa tena teneva natohamasmi. Tenāha thero piṅgiyo—  </div>
</div>
<div class="q" id="p_25Cn_1170"> <div class="p"> <table class="singleColumn"> <tr> <td> <div class="pN">1170</div> <div class="G">“Saddhā ca pīti ca mano sati ca,</div> </td> </tr> <tr> <td> <div class="G">Nāpentime gotamasāsanamhā;</div> </td> </tr> <tr> <td> <div class="G">Yaṁ yaṁ disaṁ vajati bhūripañño,</div> </td> </tr> <tr> <td> <div class="G">Sa tena teneva natohamasmī”ti.</div> </td> </tr> </table> </div>
</div>
<div class="q" id="p_25Cn_1171"> <div class="divNumber">115.</div> <div class="p"> <table class="singleColumn"> <tr> <td> <div class="pN">1171</div> <div class="G"><span class="bold">Jiṇṇassa me dubbalathāmakassa,</span></div> </td> </tr> <tr> <td> <div class="G"><span class="bold">Teneva kāyo na paleti tattha;</span></div> </td> </tr> <tr> <td> <div class="G"><span class="bold">Saṅkappayantāya vajāmi niccaṁ,</span></div> </td> </tr> <tr> <td> <div class="G">
<span class="bold">Mano hi me brāhmaṇa tena yutto.</span> (14) </div> </td> </tr> </table> </div>
</div>
<div class="q" id="p_25Cn_1172"> <div class="p">
<span class="pN">1172</span><span class="bold">Jiṇṇassa me dubbalathāmakassā</span>ti jiṇṇassa vuḍḍhassa mahallakassa addhagatassa vayoanuppattassa. <span class="bold">Dubbalathāmakassā</span>ti dubbalathāmakassa appathāmakassa parittathāmakassāti—  jiṇṇassa me dubbalathāmakassa. </div>
</div>
<div class="q" id="p_25Cn_1173"> <div class="p">
<span class="pN">1173</span><span class="bold">Teneva kāyo na paleti tatthā</span>ti kāyo yena buddho tena na paleti na vajati na gacchati nātikkamatīti—  teneva kāyo na paleti tattha. </div>
</div>
<div class="q" id="p_25Cn_1174"> <div class="p">
<span class="pN">1174</span><span class="bold">Saṅkappayantāya vajāmi niccan</span>ti saṅkappagamanena vitakkagamanena ñāṇagamanena paññāgamanena buddhigamanena vajāmi gacchāmi atikkamāmīti—  saṅkappayantāya vajāmi niccaṁ. </div>
</div>
<div class="q" id="p_25Cn_1175"> <div class="p">
<span class="pN">1175</span><span class="bold">Mano hi me brāhmaṇa tena yutto</span>ti. <span class="bold">Mano</span>ti yaṁ cittaṁ mano mānasaṁ…pe…  tajjā manoviññāṇadhātu. <span class="bold">Mano hi me brāhmaṇa tena yutto</span>ti mano yena buddho tena yutto payutto saṁyuttoti—  mano hi me brāhmaṇa tena yutto. Tenāha thero piṅgiyo—  </div>
</div>
<div class="q" id="p_25Cn_1176"> <div class="p"> <table class="singleColumn"> <tr> <td> <div class="pN">1176</div> <div class="G">“Jiṇṇassa me dubbalathāmakassa,</div> </td> </tr> <tr> <td> <div class="G">Teneva kāyo na paleti tattha;</div> </td> </tr> <tr> <td> <div class="G">Saṅkappayantāya vajāmi niccaṁ,</div> </td> </tr> <tr> <td> <div class="G">Mano hi me brāhmaṇa tena yutto”ti.</div> </td> </tr> </table> </div>
</div>
<div class="q" id="p_25Cn_1177"> <div class="divNumber">116.</div> <div class="p"> <table class="singleColumn"> <tr> <td> <div class="pN">1177</div> <div class="G"><span class="bold">Paṅke sayāno pariphandamāno,</span></div> </td> </tr> <tr> <td> <div class="G"><span class="bold">Dīpā dīpaṁ upallaviṁ;</span></div> </td> </tr> <tr> <td> <div class="G"><span class="bold">Athaddasāsiṁ sambuddhaṁ,</span></div> </td> </tr> <tr> <td> <div class="G">
<span class="bold">Oghatiṇṇamanāsavaṁ.</span> (15) </div> </td> </tr> </table> </div>
</div>
<div class="q" id="p_25Cn_1178"> <div class="p">
<span class="pN">1178</span><span class="bold">Paṅke sayāno pariphandamāno</span>ti. <span class="bold">Paṅke sayāno</span>ti kāmapaṅke kāmakaddame kāmakilese kāmabaḷise kāmapariḷāhe kāmapalibodhe semāno sayamāno vasamāno āvasamāno parivasamāno ti—  paṅke sayāno. <span class="bold">Pariphandamāno</span>ti taṇhāphandanāya phandamāno, diṭṭhiphandanāya phandamāno, kilesaphandanāya phandamāno, payogaphandanāya phandamāno, vipākaphandanāya phandamāno, manoduccaritaphandanāya phandamāno, ratto rāgena phandamāno, duṭṭho dosena phandamāno, mūḷho mohena phandamāno, vinibandho mānena phandamāno, parāmaṭṭho diṭṭhiyā phandamāno, vikkhepagato uddhaccena phandamāno, aniṭṭhaṅgato vicikicchāya phandamāno, thāmagato anusayehi phandamāno, lābhena phandamāno, alābhena phandamāno, yasena phandamāno, ayasena phandamāno, pasaṁsāya phandamāno, nindāya phandamāno, sukhena phandamāno, dukkhena phandamāno, jātiyā phandamāno, jarāya phandamāno, byādhinā phandamāno, maraṇena phandamāno, sokaparidevadukkhadomanassupāyāsehi phandamāno, nerayikena dukkhena phandamāno, tiracchānayonikena dukkhena phandamāno, pettivisayikena dukkhena phandamāno, mānusikena dukkhena…pe…  gabbhokkantimūlakena dukkhena…  gabbhaṭṭhitimūlakena dukkhena…  gabbhavuṭṭhānamūlakena dukkhena…  jātassūpanibandhakena dukkhena…  jātassa parādheyyakena dukkhena…  attūpakkamena dukkhena…  parūpakkamena dukkhena…  saṅkhāradukkhena…  vipariṇāmadukkhena…  cakkhurogena dukkhena…  sotarogena dukkhena…  ghānarogena dukkhena…  jivhārogena dukkhena…  kāyarogena dukkhena…  sīsarogena dukkhena…  kaṇṇarogena dukkhena…  mukharogena dukkhena…  dantarogena dukkhena…  oṭṭharogena dukkhena…  kāsena…  sāsena…  pināsena…  ḍāhena…  jarena…  kucchirogena…  mucchāya…  pakkhandikāya…  sūlāya…  visūcikāya…  kuṭṭhena…  gaṇḍena…  kilāsena…  sosena…  apamārena…  dadduyā…  kaṇḍuyā…  kacchuyā…  rakhasāya…  vitacchikāya…  lohitapittena…  madhumehena…  aṁsāya…  piḷakāya…  bhagandalāya…  pittasamuṭṭhānena ābādhena…  semhasamuṭṭhānena ābādhena…  vātasamuṭṭhānena ābādhena…  sannipātikena ābādhena…  utupariṇāmajena ābādhena…  visamaparihārajena ābādhena…  opakkamikena ābādhena…  kammavipākajena ābādhena…  sītena…  uṇhena…  jighacchāya…  pipāsāya…  uccārena…  passāvena…  ḍaṁsamakasavātātapasarīsapasamphassena dukkhena…  mātumaraṇena dukkhena…  pitumaraṇena dukkhena…  puttamaraṇena dukkhena…  dhītumaraṇena dukkhena…  ñātibyasanena dukkhena…  bhogabyasanena dukkhena…  rogabyasanena dukkhena…  sīlabyasanena dukkhena…  diṭṭhibyasanena dukkhena phandamāno pariphandamāno pavedhamāno sampavedhamānoti—  paṅke sayāno pariphandamāno. </div>
</div>
<div class="q" id="p_25Cn_1179"> <div class="p">
<span class="pN">1179</span><span class="bold">Dīpā dīpaṁ upallavin</span>ti satthārato satthāraṁ dhammakkhānato dhammakkhānaṁ gaṇato gaṇaṁ diṭṭhiyā diṭṭhiṁ paṭipadāya paṭipadaṁ maggato maggaṁ pallaviṁ upallaviṁ sampallavinti—  dīpā dīpaṁ upallaviṁ. </div>
</div>
<div class="q" id="p_25Cn_1180"> <div class="p">
<span class="pN">1180</span><span class="bold">Athaddasāsiṁ sambuddhan</span>ti. <span class="bold">Athā</span>ti padasandhi padasaṁsaggo padapāripūrī akkharasamavāyo byañjanasiliṭṭhatā padānupubbatāpetaṁ—  athāti. <span class="bold">Addasāsin</span>ti addasaṁ addakkhiṁ apassiṁ paṭivijjhiṁ. <span class="bold">Buddho</span>ti yo so bhagavā sayambhū anācariyako…pe…  sacchikā paññatti, yadidaṁ buddhoti—  athaddasāsiṁ sambuddhaṁ. </div>
</div>
<div class="q" id="p_25Cn_1181"> <div class="p">
<span class="pN">1181</span><span class="bold">Oghatiṇṇamanāsavan</span>ti. <span class="bold">Oghatiṇṇan</span>ti bhagavā kāmoghaṁ tiṇṇo, bhavoghaṁ tiṇṇo, diṭṭhoghaṁ tiṇṇo, avijjoghaṁ tiṇṇo, sabbasaṁsārapathaṁ tiṇṇo uttiṇṇo nitthiṇṇo atikkanto samatikkanto vītivatto, so vutthavāso ciṇṇacaraṇo…pe…  jātimaraṇasaṁsāro, natthi tassa punabbhavoti—  oghatiṇṇaṁ. <span class="bold">Anāsavan</span>ti cattāro āsavā—  kāmāsavo, bhavāsavo, diṭṭhāsavo, avijjāsavo. Te āsavā buddhassa bhagavato pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. Tasmā buddho anāsavoti—  oghatiṇṇamanāsavaṁ. Tenāha thero piṅgiyo—  </div>
</div>
<div class="q" id="p_25Cn_1182"> <div class="p"> <table class="singleColumn"> <tr> <td> <div class="pN">1182</div> <div class="G">“Paṅke sayāno pariphandamāno,</div> </td> </tr> <tr> <td> <div class="G">Dīpā dīpaṁ upallaviṁ;</div> </td> </tr> <tr> <td> <div class="G">Athaddasāsiṁ sambuddhaṁ,</div> </td> </tr> <tr> <td> <div class="G">Oghatiṇṇamanāsavan”ti.</div> </td> </tr> </table> </div>
</div>
<div class="q" id="p_25Cn_1183"> <div class="divNumber">117.</div> <div class="p"> <table class="singleColumn"> <tr> <td> <div class="pN">1183</div> <div class="G"><span class="bold">Yathā ahū vakkali muttasaddho,</span></div> </td> </tr> <tr> <td> <div class="G"><span class="bold">Bhadrāvudho āḷavigotamo ca;</span></div> </td> </tr> <tr> <td> <div class="G"><span class="bold">Evameva tvampi pamuñcassu saddhaṁ,</span></div> </td> </tr> <tr> <td> <div class="G">
<span class="bold">Gamissasi tvaṁ piṅgiya maccudheyyassa pāraṁ.</span> (16) </div> </td> </tr> </table> </div>
</div>
<div class="q" id="p_25Cn_1184"> <div class="p">
<span class="pN">1184</span><span class="bold">Yathā ahū vakkali muttasaddho, bhadrāvudho āḷavigotamo cā</span>ti yathā vakkalitthero saddho saddhāgaruko saddhāpubbaṅgamo saddhādhimutto saddhādhipateyyo arahattappatto, yathā bhadrāvudho thero saddho saddhāgaruko saddhāpubbaṅgamo saddhādhimutto saddhādhipateyyo arahattappatto, yathā āḷavigotamo thero saddho saddhāgaruko saddhāpubbaṅgamo saddhādhimutto saddhādhipateyyo arahattappattoti—  yathā ahū vakkali muttasaddho bhadrāvudho āḷavigotamo ca. </div>
</div>
<div class="q" id="p_25Cn_1185"> <div class="p">
<span class="pN">1185</span><span class="bold">Evameva tvampi pamuñcassu saddhan</span>ti evameva tvaṁ saddhaṁ muñcassu pamuñcassu sampamuñcassu adhimuñcassu okappehi. “Sabbe saṅkhārā aniccā”ti saddhaṁ muñcassu pamuñcassu sampamuñcassu adhimuñcassu okappehi. “Sabbe saṅkhārā dukkhā”ti…pe…  “sabbe dhammā anattā”ti saddhaṁ muñcassu pamuñcassu sampamuñcassu adhimuñcassu okappehi…pe…  “yaṁ kiñci samudayadhammaṁ sabbaṁ taṁ nirodhadhamman”ti saddhaṁ muñcassu pamuñcassu, sampamuñcassu adhimuñcassu okappehīti—  evameva tvampi pamuñcassu saddhaṁ. </div>
</div>
<div class="q" id="p_25Cn_1186"> <div class="p">
<span class="pN">1186</span><span class="bold">Gamissasi tvaṁ piṅgiya maccudheyyassa pāran</span>ti maccudheyyaṁ vuccanti kilesā ca khandhā ca abhisaṅkhārā ca. Maccudheyyassa pāraṁ vuccati amataṁ nibbānaṁ, yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. <span class="bold">Gamissasi tvaṁ piṅgiya maccudheyyassa pāran</span>ti tvaṁ pāraṁ gamissasi, pāraṁ adhigamissasi, pāraṁ phassissasi, pāraṁ sacchikarissasīti—  gamissasi tvaṁ piṅgiya maccudheyyassa pāraṁ. Tenāha bhagavā—  </div>
</div>
<div class="q" id="p_25Cn_1187"> <div class="p"> <table class="singleColumn"> <tr> <td> <div class="pN">1187</div> <div class="G">“Yathā ahū vakkali muttasaddho,</div> </td> </tr> <tr> <td> <div class="G">Bhadrāvudho āḷavigotamo ca;</div> </td> </tr> <tr> <td> <div class="G">Evameva tvampi pamuñcassu saddhaṁ,</div> </td> </tr> <tr> <td> <div class="G">Gamissasi tvaṁ piṅgiya maccudheyyassa pāran”ti.</div> </td> </tr> </table> </div>
</div>
<div class="q" id="p_25Cn_1188"> <div class="divNumber">118.</div> <div class="p"> <table class="singleColumn"> <tr> <td> <div class="pN">1188</div> <div class="G"><span class="bold">Esa bhiyyo pasīdāmi,</span></div> </td> </tr> <tr> <td> <div class="G"><span class="bold">Sutvāna munino vaco;</span></div> </td> </tr> <tr> <td> <div class="G"><span class="bold">Vivaṭṭacchado sambuddho,</span></div> </td> </tr> <tr> <td> <div class="G">
<span class="bold">Akhilo paṭibhānavā.</span> (17) </div> </td> </tr> </table> </div>
</div>
<div class="q" id="p_25Cn_1189"> <div class="p">
<span class="pN">1189</span><span class="bold">Esa bhiyyo pasīdāmī</span>ti esa bhiyyo pasīdāmi, bhiyyo bhiyyo saddahāmi, bhiyyo bhiyyo okappemi, bhiyyo bhiyyo adhimuccāmi; “sabbe saṅkhārā aniccā”ti bhiyyo bhiyyo pasīdāmi, bhiyyo bhiyyo saddahāmi, bhiyyo bhiyyo okappemi, bhiyyo bhiyyo adhimuccāmi; “sabbe saṅkhārā dukkhā”ti bhiyyo bhiyyo pasīdāmi…pe…  “sabbe dhammā anattā”ti bhiyyo bhiyyo pasīdāmi…pe…  “yaṁ kiñci samudayadhammaṁ sabbaṁ taṁ nirodhadhamman”ti bhiyyo bhiyyo pasīdāmi, bhiyyo bhiyyo saddahāmi, bhiyyo bhiyyo okappemi, bhiyyo bhiyyo adhimuccāmīti—  esa bhiyyo pasīdāmi. </div>
</div>
<div class="q" id="p_25Cn_1190"> <div class="p">
<span class="pN">1190</span><span class="bold">Sutvāna munino vaco</span>ti. <span class="bold">Munī</span>ti monaṁ vuccati ñāṇaṁ…pe…  saṅgajālamaticca so muni. <span class="bold">Sutvāna munino vaco</span>ti tuyhaṁ vacanaṁ byappathaṁ desanaṁ anusāsanaṁ anusiṭṭhaṁ sutvāna uggahetvāna upadhārayitvāna upalakkhayitvānāti—  sutvāna munino vaco. </div>
</div>
<div class="q" id="p_25Cn_1191"> <div class="p">
<span class="pN">1191</span><span class="bold">Vivaṭṭacchado sambuddho</span>ti. <span class="bold">Chadanan</span>ti pañca chadanāni—  taṇhāchadanaṁ, diṭṭhichadanaṁ, kilesachadanaṁ, duccaritachadanaṁ, avijjāchadanaṁ. Tāni chadanāni buddhassa bhagavato vivaṭāni viddhaṁsitāni samugghāṭitāni pahīnāni samucchinnāni vūpasantāni paṭippassaddhāni abhabbuppattikāni ñāṇagginā daḍḍhāni. Tasmā buddho vivaṭṭacchado. <span class="bold">Buddho</span>ti yo so bhagavā…pe…  sacchikā paññatti, yadidaṁ buddhoti—  vivaṭṭacchado sambuddho. </div>
</div>
<div class="q" id="p_25Cn_1192"> <div class="p">
<span class="pN">1192</span><span class="bold">Akhilo paṭibhānavā</span>ti. <span class="bold">Akhilo</span>ti rāgo khilo, doso khilo, moho khilo, kodho khilo, upanāho…pe…  sabbākusalābhisaṅkhārā khilā. Te khilā buddhassa bhagavato pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. Tasmā buddho akhilo. </div>
</div>
<div class="q" id="p_25Cn_1193"> <div class="p">
<span class="pN">1193</span><span class="bold">Paṭibhānavā</span>ti tayo paṭibhānavanto—  pariyattipaṭibhānavā, paripucchāpaṭibhānavā, adhigamapaṭibhānavā. Katamo pariyattipaṭibhānavā? Idhekaccassa buddhavacanaṁ pariyāputaṁ hoti suttaṁ geyyaṁ veyyākaraṇaṁ gāthā udānaṁ itivuttakaṁ jātakaṁ abbhutadhammaṁ vedallaṁ. Tassa pariyattiṁ nissāya paṭibhāti—  ayaṁ pariyattipaṭibhānavā. </div>
</div>
<div class="q" id="p_25Cn_1194"> <div class="p">
<span class="pN">1194</span>Katamo paripucchāpaṭibhānavā? Idhekacco paripucchitā hoti atthe ca ñāye ca lakkhaṇe ca kāraṇe ca ṭhānāṭhāne ca. Tassa paripucchaṁ nissāya paṭibhāti—  ayaṁ paripucchāpaṭibhānavā. </div>
</div>
<div class="q" id="p_25Cn_1195"> <div class="p">
<span class="pN">1195</span>Katamo adhigamapaṭibhānavā? Idhekaccassa adhigatā honti cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā, ariyo aṭṭhaṅgiko maggo, cattāro ariyamaggā, cattāri sāmaññaphalāni, catasso paṭisambhidāyo, cha abhiññāyo. Tassa attho ñāto, dhammo ñāto, nirutti ñātā. Atthe ñāte attho paṭibhāti, dhamme ñāte dhammo paṭibhāti, niruttiyā ñātāya nirutti paṭibhāti. Imesu tīsu ñāṇesu ñāṇaṁ paṭibhānapaṭisambhidā. Bhagavā imāya paṭibhānapaṭisambhidāya upeto samupeto upāgato samupāgato upapanno samupapanno samannāgato. Tasmā buddho paṭibhānavā. Yassa pariyatti natthi, paripucchā natthi, adhigamo natthi, kiṁ tassa paṭibhāyissatīti—  akhilo paṭibhānavā. Tenāha thero piṅgiyo—  </div>
</div>
<div class="q" id="p_25Cn_1196"> <div class="p"> <table class="singleColumn"> <tr> <td> <div class="pN">1196</div> <div class="G">“Esa bhiyyo pasīdāmi,</div> </td> </tr> <tr> <td> <div class="G">sutvāna munino vaco;</div> </td> </tr> <tr> <td> <div class="G">Vivaṭṭacchado sambuddho,</div> </td> </tr> <tr> <td> <div class="G">akhilo paṭibhānavā”ti.</div> </td> </tr> </table> </div>
</div>
<div class="q" id="p_25Cn_1197"> <div class="divNumber">119.</div> <div class="p"> <table class="singleColumn"> <tr> <td> <div class="pN">1197</div> <div class="G"><span class="bold">Adhideve abhiññāya,</span></div> </td> </tr> <tr> <td> <div class="G"><span class="bold">Sabbaṁ vedi paroparaṁ;</span></div> </td> </tr> <tr> <td> <div class="G"><span class="bold">Pañhānantakaro satthā,</span></div> </td> </tr> <tr> <td> <div class="G">
<span class="bold">Kaṅkhīnaṁ paṭijānataṁ.</span> (18) </div> </td> </tr> </table> </div>
</div>
<div class="q" id="p_25Cn_1198"> <div class="p">
<span class="pN">1198</span><span class="bold">Adhideve abhiññāyā</span>ti. <span class="bold">Devā</span>ti tayo devā—  sammutidevā, upapattidevā, visuddhidevā. Katame sammutidevā? Sammutidevā vuccanti rājāno ca rājakumāro ca deviyo ca. Ime vuccanti sammutidevā. Katame upapattidevā? Upapattidevā vuccanti cātumahārājikā devā tāvatiṁsā devā…pe…  brahmakāyikā devā, ye ca devā taduttari. Ime vuccanti upapattidevā. Katame visuddhidevā? Visuddhidevā vuccanti tathāgatā tathāgatasāvakā arahanto khīṇāsavā, ye ca paccekasambuddhā. Ime vuccanti visuddhidevā. Bhagavā sammutideve adhidevāti abhiññāya upapattideve adhidevāti abhiññāya, visuddhideve adhidevāti abhiññāya jānitvā tulayitvā tīrayitvā vibhāvayitvā vibhūtaṁ katvāti—  adhideve abhiññāya. </div>
</div>
<div class="q" id="p_25Cn_1199"> <div class="p">
<span class="pN">1199</span><span class="bold">Sabbaṁ vedi paroparan</span>ti bhagavā attano ca paresañca adhidevakare dhamme vedi aññāsi aphassi paṭivijjhi. Katame attano adhidevakarā dhammā? Sammāpaṭipadā anulomapaṭipadā apaccanīkapaṭipadā anvatthapaṭipadā dhammānudhammapaṭipadā sīlesu paripūrakāritā indriyesu guttadvāratā bhojane mattaññutā jāgariyānuyogo satisampajaññaṁ cattāro satipaṭṭhānā…pe…  ariyo aṭṭhaṅgiko maggo. Ime vuccanti attano adhidevakarā dhammā. </div>
</div>
<div class="q" id="p_25Cn_1200"> <div class="p">
<span class="pN">1200</span>Katame paresaṁ adhidevakarā dhammā? Sammāpaṭipadā…pe…  ariyo aṭṭhaṅgiko maggo. Ime vuccanti paresaṁ adhidevakarā dhammā. Evaṁ bhagavā attano ca paresañca adhidevakare dhamme vedi aññāsi aphassi paṭivijjhīti—  sabbaṁ vedi paroparaṁ. </div>
</div>
<div class="q" id="p_25Cn_1201"> <div class="p">
<span class="pN">1201</span><span class="bold">Pañhānantakaro satthā</span>ti bhagavā pārāyanikapañhānaṁ antakaro pariyantakaro paricchedakaro parivaṭumakaro; sabhiyapañhānaṁ antakaro pariyantakaro paricchedakaro parivaṭumakaro; sakkapañhānaṁ…pe…  suyāmapañhānaṁ…  bhikkhupañhānaṁ…  bhikkhunīpañhānaṁ…  upāsakapañhānaṁ…  upāsikāpañhānaṁ…  rājapañhānaṁ…  khattiyapañhānaṁ…  brāhmaṇapañhānaṁ…  vessapañhānaṁ…  suddapañhānaṁ…  devapañhānaṁ…  brahmapañhānaṁ antakaro pariyantakaro paricchedakaro parivaṭumakaroti—  pañhānantakaro. <span class="bold">Satthā</span>ti bhagavā satthavāho. Yathā satthavāho satthe kantāraṁ tāreti, corakantāraṁ tāreti, vāḷakantāraṁ tāreti, dubbhikkhakantāraṁ tāreti, nirudakakantāraṁ tāreti uttāreti nittāreti patāreti, khemantabhūmiṁ sampāpeti; evameva bhagavā satthavāho satte kantāraṁ tāreti, jātikantāraṁ tāreti, jarākantāraṁ…pe…  byādhikantāraṁ…  maraṇakantāraṁ…  sokaparidevadukkhadomanassupāyāsakantāraṁ tāreti, rāgakantāraṁ tāreti, dosakantāraṁ…  mohakantāraṁ…  mānakantāraṁ…  diṭṭhikantāraṁ…  kilesakantāraṁ…  duccaritakantāraṁ tāreti, rāgagahanaṁ tāreti, dosagahanaṁ…  mohagahanaṁ…  diṭṭhigahanaṁ…  kilesagahanaṁ…  duccaritagahanaṁ tāreti uttāreti nittāreti patāreti; khemantaṁ amataṁ nibbānaṁ sampāpetīti—  evampi bhagavā satthavāho. </div>
</div>
<div class="q" id="p_25Cn_1202"> <div class="p">
<span class="pN">1202</span>Atha vā bhagavā netā vinetā anunetā paññāpetā nijjhāpetā pekkhatā pasādetāti, evaṁ bhagavā satthavāho. Atha vā bhagavā anuppannassa maggassa uppādetā, asañjātassa maggassa sañjanetā, anakkhātassa maggassa akkhātā, maggaññū maggavidū maggakovido maggānugā ca pana etarahi sāvakā viharanti pacchā samannāgatāti, evampi bhagavā satthavāhoti—  pañhānantakaro satthā. </div>
</div>
<div class="q" id="p_25Cn_1203"> <div class="p">
<span class="pN">1203</span><span class="bold">Kaṅkhīnaṁ paṭijānatan</span>ti sakaṅkhā āgantvā nikkaṅkhā sampajjanti, sallekhā āgantvā nillekhā sampajjanti, sadveḷhakā āgantvā nidveḷhakā sampajjanti, savicikicchā āgantvā nibbicikicchā sampajjanti, sarāgā āgantvā vītarāgā sampajjanti, sadosā āgantvā vītadosā sampajjanti, samohā āgantvā vītamohā sampajjanti, sakilesā āgantvā nikkilesā sampajjantīti—  kaṅkhīnaṁ paṭijānataṁ. Tenāha thero piṅgiyo—  </div>
</div>
<div class="q" id="p_25Cn_1204"> <div class="p"> <table class="singleColumn"> <tr> <td> <div class="pN">1204</div> <div class="G">“Adhideve abhiññāya,</div> </td> </tr> <tr> <td> <div class="G">sabbaṁ vedi paroparaṁ;</div> </td> </tr> <tr> <td> <div class="G">Pañhānantakaro satthā,</div> </td> </tr> <tr> <td> <div class="G">kaṅkhīnaṁ paṭijānatan”ti.</div> </td> </tr> </table> </div>
</div>
<div class="q" id="p_25Cn_1205"> <div class="divNumber">120.</div> <div class="p"> <table class="singleColumn"> <tr> <td> <div class="pN">1205</div> <div class="G"><span class="bold">Asaṁhīraṁ asaṁkuppaṁ,</span></div> </td> </tr> <tr> <td> <div class="G"><span class="bold">Yassa natthi upamā kvaci;</span></div> </td> </tr> <tr> <td> <div class="G"><span class="bold">Addhā gamissāmi na mettha kaṅkhā,</span></div> </td> </tr> <tr> <td> <div class="G">
<span class="bold">Evaṁ maṁ dhārehi adhimuttacittaṁ.</span> (19) </div> </td> </tr> </table> </div>
</div>
<div class="q" id="p_25Cn_1206"> <div class="p">
<span class="pN">1206</span><span class="bold">Asaṁhīraṁ asaṁkuppan</span>ti asaṁhīraṁ vuccati amataṁ nibbānaṁ. Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. <span class="bold">Asaṁhīran</span>ti rāgena dosena mohena kodhena upanāhena makkhena paḷāsena issāya macchariyena māyāya sāṭheyyena thambhena sārambhena mānena atimānena madena pamādena sabbakilesehi sabbaduccaritehi sabbapariḷāhehi sabbāsavehi sabbadarathehi sabbasantāpehi sabbākusalābhisaṅkhārehi asaṁhāriyaṁ nibbānaṁ niccaṁ dhuvaṁ sassataṁ avipariṇāmadhammanti—  asaṁhīraṁ. </div>
</div>
<div class="q" id="p_25Cn_1207"> <div class="p">
<span class="pN">1207</span><span class="bold">Asaṁkuppan</span>ti asaṁkuppaṁ vuccati amataṁ nibbānaṁ. Yo so sabbasaṅkhārasamatho…pe…  nirodho nibbānaṁ. Nibbānassa na uppādo paññāyati, vayo natthi, na tassa aññathattaṁ paññāyati. Nibbānaṁ niccaṁ dhuvaṁ sassataṁ avipariṇāmadhammanti—  asaṁhīraṁ asaṁkuppaṁ. </div>
</div>
<div class="q" id="p_25Cn_1208"> <div class="p">
<span class="pN">1208</span><span class="bold">Yassa natthi upamā kvacī</span>ti. <span class="bold">Yassā</span>ti nibbānassa. <span class="bold">Natthi upamā</span>ti upamā natthi, upanidhā natthi, sadisaṁ natthi, paṭibhāgo natthi, na atthi na saṁvijjati nupalabbhati. <span class="bold">Kvacī</span>ti kvaci kimhici katthaci ajjhattaṁ vā bahiddhā vā ajjhattabahiddhā vāti—  yassa natthi upamā kvaci. </div>
</div>
<div class="q" id="p_25Cn_1209"> <div class="p">
<span class="pN">1209</span><span class="bold">Addhā gamissāmi na mettha kaṅkhā</span>ti. <span class="bold">Addhā</span>ti ekaṁsavacanaṁ nissaṁsayavacanaṁ nikkaṅkhavacanaṁ advejjhavacanaṁ adveḷhakavacanaṁ niyogavacanaṁ apaṇṇakavacanaṁ aviraddhavacanaṁ avatthāpanavacanametaṁ—  addhāti. <span class="bold">Gamissāmī</span>ti gamissāmi adhigamissāmi phassissāmi sacchikarissāmīti—  addhā gamissāmi. <span class="bold">Na mettha kaṅkhā</span>ti. <span class="bold">Etthā</span>ti nibbāne kaṅkhā natthi, vicikicchā natthi, dveḷhakaṁ natthi, saṁsayo natthi, na atthi na saṁvijjati nupalabbhati, pahīno samucchinno vūpasanto paṭippassaddho abhabbuppattiko ñāṇagginā daḍḍhoti—  addhā gamissāmi na mettha kaṅkhā. </div>
</div>
<div class="q" id="p_25Cn_1210"> <div class="p">
<span class="pN">1210</span><span class="bold">Evaṁ maṁ dhārehi adhimuttacittan</span>ti. <span class="bold">Evaṁ maṁ dhārehī</span>ti evaṁ maṁ upalakkhehi. <span class="bold">Adhimuttacittan</span>ti nibbānaninnaṁ nibbānapoṇaṁ nibbānapabbhāraṁ nibbānādhimuttanti—  evaṁ maṁ dhārehi adhimuttacittanti. Tenāha thero piṅgiyo—  </div>
</div>
<div class="q" id="p_25Cn_1211"> <div class="p"> <table class="singleColumn"> <tr> <td> <div class="pN">1211</div> <div class="G">“Asaṁhīraṁ asaṁkuppaṁ,</div> </td> </tr> <tr> <td> <div class="G">Yassa natthi upamā kvaci;</div> </td> </tr> <tr> <td> <div class="G">Addhā gamissāmi na mettha kaṅkhā,</div> </td> </tr> <tr> <td> <div class="G">Evaṁ maṁ dhārehi adhimuttacittan”ti.</div> </td> </tr> </table> </div>
</div>
<div class="CENTER" id="p_25Cn_1212">
<span class="pN">1212</span>Pārāyanānugītigāthāniddeso aṭṭhārasamo.</div>
<div class="ENDH3" id="p_25Cn_1213">
<span class="pN">1213</span>Pārāyanavaggo samatto.</div>
</html>
