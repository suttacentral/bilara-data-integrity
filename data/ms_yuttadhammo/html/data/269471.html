<html>
<div class="i">2.1.15 Mogharājamāṇavapucchāniddesa</div>
<div class="h">Pārāyanavagganiddesa</div>
<div class="h">Pucchāniddesa</div>
<div class="h">Mogharājamāṇavapucchāniddesa</div>
<div class="q" id="p_25Cn_928"> <div class="divNumber">85.</div> <div class="p"> <table class="singleColumn"> <tr> <td> <div class="pN">928</div> <div class="G"><span class="bold">Dvāhaṁ sakkaṁ apucchissaṁ, <span class="gathaQuote">(iccāyasmā mogharājā)</span></span></div> </td> </tr> <tr> <td> <div class="G"><span class="bold">Na me byākāsi cakkhumā;</span></div> </td> </tr> <tr> <td> <div class="G">
<span class="bold">Yāvatatiyañca devīsi</span>, </div> </td> </tr> <tr> <td> <div class="G">
<span class="bold">Byākarotīti me sutaṁ.</span> (1) </div> </td> </tr> </table> </div>
</div>
<div class="q" id="p_25Cn_929"> <div class="p">
<span class="pN">929</span><span class="bold">Dvāhaṁ sakkaṁ apucchissan</span>ti so brāhmaṇo dvikkhattuṁ buddhaṁ bhagavantaṁ pañhaṁ apucchi. Tassa bhagavā pañhaṁ puṭṭho na byākāsi—  “tadantarā imassa brāhmaṇassa indriyaparipāko bhavissatī”ti. <span class="bold">Sakkan</span>ti sakko. Bhagavā sakyakulā pabbajitotipi sakko. Atha vā aḍḍho mahaddhano dhanavātipi sakko. Tassimāni dhanāni, seyyathidaṁ—  saddhādhanaṁ sīladhanaṁ hiridhanaṁ ottappadhanaṁ sutadhanaṁ cāgadhanaṁ paññādhanaṁ satipaṭṭhānadhanaṁ sammappadhānadhanaṁ iddhipādadhanaṁ indriyadhanaṁ baladhanaṁ bojjhaṅgadhanaṁ maggadhanaṁ phaladhanaṁ nibbānadhanaṁ. Imehi anekavidhehi dhanaratanehi aḍḍho mahaddhano dhanavātipi sakko. Atha vā sakko pahu visavī alamatto sūro vīro vikkanto abhīrū acchambhī anutrāsī apalāyī pahīnabhayabheravo vigatalomahaṁsotipi sakko. <span class="bold">Dvāhaṁ sakkaṁ apucchissan</span>ti dvāhaṁ sakkaṁ apucchissaṁ ayācissaṁ ajjhesissaṁ pasādayissanti—  dvāhaṁ sakkaṁ apucchissaṁ. </div>
</div>
<div class="q" id="p_25Cn_930"> <div class="p">
<span class="pN">930</span><span class="bold">Iccāyasmā mogharājā</span>ti. <span class="bold">Iccā</span>ti padasandhi…pe…  <span class="bold">āyasmā</span>ti piyavacanaṁ…pe…  <span class="bold">mogharājā</span>ti tassa brāhmaṇassa nāmaṁ…pe…  abhilāpoti—  iccāyasmā mogharājā. </div>
</div>
<div class="q" id="p_25Cn_931"> <div class="p">
<span class="pN">931</span><span class="bold">Na me byākāsi cakkhumā</span>ti. <span class="bold">Na me byākāsī</span>ti na me byākāsi na ācikkhi na desesi na paññapesi na paṭṭhapesi na vivari na vibhaji na uttānīakāsi na pakāsesi. <span class="bold">Cakkhumā</span>ti bhagavā pañcahi cakkhūhi cakkhumā—  maṁsacakkhunāpi cakkhumā, dibbacakkhunāpi cakkhumā, paññācakkhunāpi cakkhumā, buddhacakkhunāpi cakkhumā, samantacakkhunāpi cakkhumā. </div>
</div>
<div class="q" id="p_25Cn_932"> <div class="p">
<span class="pN">932</span>Kathaṁ bhagavā maṁsacakkhunāpi cakkhumā? Maṁsacakkhumhi bhagavato pañca vaṇṇā saṁvijjanti—  nīlo ca vaṇṇo, pītako ca vaṇṇo, lohitako ca vaṇṇo, kaṇho ca vaṇṇo, odāto ca vaṇṇo ( ). Yattha ca akkhilomāni patiṭṭhitāni taṁ nīlaṁ hoti sunīlaṁ pāsādikaṁ dassaneyyaṁ umāpupphasamānaṁ. Tassa parato pītakaṁ hoti supītakaṁ suvaṇṇavaṇṇaṁ pāsādikaṁ dassaneyyaṁ kaṇikārapupphasamānaṁ. Ubhato ca akkhikūṭāni bhagavato lohitakāni honti sulohitakāni pāsādikāni dassaneyyāni indagopakasamānāni. Majjhe kaṇhaṁ hoti sukaṇhaṁ alūkhaṁ siniddhaṁ pāsādikaṁ dassaneyyaṁ addāriṭṭhakasamānaṁ. Tassa parato odātaṁ hoti suodātaṁ setaṁ paṇḍaraṁ pāsādikaṁ dassaneyyaṁ osadhitārakasamānaṁ. Tena bhagavā pākatikena maṁsacakkhunā attabhāvapariyāpannena purimasucaritakammābhinibbattena samantā yojanaṁ passati divā ceva rattiñca. Yadā hi caturaṅgasamannāgato andhakāro hoti sūriyo ca atthaṅgato hoti; kāḷapakkho ca uposatho hoti, tibbo ca vanasaṇḍo hoti, mahā ca kāḷamegho abbhuṭṭhito hoti. Evarūpe caturaṅgasamannāgate andhakāre samantā yojanaṁ passati. Natthi so kuṭṭo vā kavāṭaṁ vā pākāro vā pabbato vā gaccho vā latā vā āvaraṇaṁ rūpānaṁ dassanāya. Ekañce tilaphalaṁ nimittaṁ katvā tilavāhe pakkhipeyya, taṁyeva tilaphalaṁ uddhareyya. Evaṁ parisuddhaṁ bhagavato pākatikaṁ maṁsacakkhu. Evaṁ bhagavā maṁsacakkhunāpi cakkhumā. </div>
</div>
<div class="q" id="p_25Cn_933"> <div class="p">
<span class="pN">933</span>Kathaṁ bhagavā dibbena cakkhunāpi cakkhumā? Bhagavā dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe; sugate duggate yathākammūpage satte pajānāti—  “ime vata bhonto sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṁ upavādakā micchādiṭṭhikā micchādiṭṭhikammasamādānā, te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā; ime vā pana bhonto sattā kāyasucaritena samannāgatā vacīsucaritena samannāgatā manosucaritena samannāgatā ariyānaṁ anupavādakā sammādiṭṭhikā sammādiṭṭhikammasamādānā, te kāyassa bhedā paraṁ maraṇā sugatiṁ saggaṁ lokaṁ upapannā”ti. Iti dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe sugate duggate, yathākammūpage satte pajānāti. Ākaṅkhamāno ca bhagavā ekampi lokadhātuṁ passeyya, dvepi lokadhātuyo passeyya, tissopi lokadhātuyo passeyya, catassopi lokadhātuyo passeyya, pañcapi lokadhātuyo passeyya, dasapi lokadhātuyo passeyya, vīsampi lokadhātuyo passeyya, tiṁsampi lokadhātuyo passeyya, cattālīsampi lokadhātuyo passeyya, paññāsampi lokadhātuyo passeyya, satampi lokadhātuyo passeyya, sahassimpi cūḷanikaṁ lokadhātuṁ passeyya, dvisahassimpi majjhimikaṁ lokadhātuṁ passeyya, tisahassimpi lokadhātuṁ passeyya, mahāsahassimpi lokadhātuṁ passeyya, yāvatakaṁ vā pana ākaṅkheyya tāvatakaṁ passeyya. Evaṁ parisuddhaṁ bhagavato dibbacakkhu. Evaṁ bhagavā dibbena cakkhunāpi cakkhumā. </div>
</div>
<div class="q" id="p_25Cn_934"> <div class="p">
<span class="pN">934</span>Kathaṁ bhagavā paññācakkhunāpi cakkhumā? Bhagavā mahāpañño puthupañño javanapañño hāsapañño tikkhapañño nibbedhikapañño paññāpabhedakusalo pabhinnañāṇo adhigatapaṭisambhido catuvesārajjappatto dasabaladhārī purisāsabho purisasīho purisanāgo purisājañño purisadhorayho anantañāṇo anantatejo anantayaso aḍḍho mahaddhano dhanavā netā vinetā anunetā paññāpetā nijjhāpetā pekkhetā pasādetā. So hi bhagavā anuppannassa maggassa uppādetā asañjātassa maggassa sañjanetā anakkhātassa maggassa akkhātā, maggaññū maggavidū maggakovido maggānugā ca pana etarahi sāvakā viharanti pacchā samannāgatā. </div>
</div>
<div class="q" id="p_25Cn_935"> <div class="p">
<span class="pN">935</span>So hi bhagavā jānaṁ jānāti, passaṁ passati, cakkhubhūto ñāṇabhūto dhammabhūto brahmabhūto vattā pavattā atthassa ninnetā amatassa dātā dhammassāmī tathāgato. Natthi tassa bhagavato aññātaṁ adiṭṭhaṁ aviditaṁ asacchikataṁ aphassitaṁ paññāya. Atītaṁ anāgataṁ paccuppannaṁ upādāya sabbe dhammā sabbākārena buddhassa bhagavato ñāṇamukhe āpāthaṁ āgacchanti. Yaṁ kiñci neyyaṁ nāma atthi jānitabbaṁ attattho vā parattho vā ubhayattho vā diṭṭhadhammiko vā attho samparāyiko vā attho uttāno vā attho gambhīro vā attho gūḷho vā attho paṭicchanno vā attho neyyo vā attho nīto vā attho anavajjo vā attho nikkileso vā attho vodāno vā attho paramattho vā attho, sabbaṁ taṁ anto buddhañāṇe parivattati. </div>
</div>
<div class="q" id="p_25Cn_936"> <div class="p">
<span class="pN">936</span>Sabbaṁ kāyakammaṁ buddhassa bhagavato ñāṇānuparivatti, sabbaṁ vacīkammaṁ ñāṇānuparivatti, sabbaṁ manokammaṁ ñāṇānuparivatti. Atīte buddhassa bhagavato appaṭihataṁ ñāṇaṁ, anāgate appaṭihataṁ ñāṇaṁ, paccuppanne appaṭihataṁ ñāṇaṁ, yāvatakaṁ neyyaṁ tāvatakaṁ ñāṇaṁ, yāvatakaṁ ñāṇaṁ tāvatakaṁ neyyaṁ. Neyyapariyantikaṁ ñāṇaṁ, ñāṇapariyantikaṁ neyyaṁ, neyyaṁ atikkamitvā ñāṇaṁ nappavattati, ñāṇaṁ atikkamitvā neyyapatho natthi. Aññamaññapariyantaṭṭhāyino te dhammā. Yathā dvinnaṁ samuggapaṭalānaṁ sammāphusitānaṁ heṭṭhimaṁ samuggapaṭalaṁ uparimaṁ nātivattati, uparimaṁ samuggapaṭalaṁ heṭṭhimaṁ nātivattati, aññamaññapariyantaṭṭhāyino; evameva buddhassa bhagavato neyyañca ñāṇañca aññamaññapariyantaṭṭhāyino. Yāvatakaṁ neyyaṁ tāvatakaṁ ñāṇaṁ, yāvatakaṁ ñāṇaṁ tāvatakaṁ neyyaṁ, neyyapariyantikaṁ ñāṇaṁ, ñāṇapariyantikaṁ neyyaṁ. Neyyaṁ atikkamitvā ñāṇaṁ nappavattati, ñāṇaṁ atikkamitvā neyyapatho natthi. Aññamaññapariyantaṭṭhāyino te dhammā. </div>
</div>
<div class="q" id="p_25Cn_937"> <div class="p">
<span class="pN">937</span>Sabbadhammesu buddhassa bhagavato ñāṇaṁ pavattati. Sabbe dhammā buddhassa bhagavato āvajjanapaṭibaddhā ākaṅkhapaṭibaddhā manasikārapaṭibaddhā cittuppādapaṭibaddhā. Sabbasattesu buddhassa bhagavato ñāṇaṁ pavattati. Sabbesañca sattānaṁ bhagavā āsayaṁ jānāti, anusayaṁ jānāti, caritaṁ jānāti, adhimuttiṁ jānāti, apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye bhabbābhabbe satte jānāti. Sadevako loko samārako sabrahmako sassamaṇabrāhmaṇī pajā sadevamanussā antobuddhañāṇe parivattati. </div>
</div>
<div class="q" id="p_25Cn_938"> <div class="p">
<span class="pN">938</span>Yathā ye keci macchakacchapā antamaso timitimiṅgalaṁ upādāya antomahāsamudde parivattanti, evameva sadevako loko samārako loko sabrahmako loko sassamaṇabrāhmaṇī pajā sadevamanussā antobuddhañāṇe parivattati. </div>
</div>
<div class="q" id="p_25Cn_939"> <div class="p">
<span class="pN">939</span>Yathā ye keci pakkhī antamaso garuḷaṁ venateyyaṁ upādāya ākāsassa padese parivattanti, evameva yepi te sāriputtasamā paññāya samannāgatā tepi buddhañāṇassa padese parivattanti; buddhañāṇaṁ devamanussānaṁ paññaṁ pharitvā abhibhavitvā tiṭṭhati. </div>
</div>
<div class="q" id="p_25Cn_940"> <div class="p">
<span class="pN">940</span>Yepi te khattiyapaṇḍitā brāhmaṇapaṇḍitā gahapatipaṇḍitā samaṇapaṇḍitā nipuṇā kataparappavādā vālavedhirūpā vobhindantā maññe caranti paññāgatena diṭṭhigatāni, te pañhe abhisaṅkharitvā abhisaṅkharitvā tathāgataṁ upasaṅkamitvā pucchanti gūḷhāni ca paṭicchannāni. Kathitā visajjitā ca te pañhā bhagavatā honti niddiṭṭhakāraṇā. Upakkhittakā ca te bhagavato sampajjanti. Atha kho bhagavāva tattha atirocati—  yadidaṁ paññāyāti. Evaṁ bhagavā paññācakkhunāpi cakkhumā. </div>
</div>
<div class="q" id="p_25Cn_941"> <div class="p">
<span class="pN">941</span>Kathaṁ bhagavā buddhacakkhunāpi cakkhumā? Bhagavā buddhacakkhunā lokaṁ volokento addasa satte apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye appekacce paralokavajjabhayadassāvino viharante. Seyyathāpi nāma uppaliniyaṁ vā paduminiyaṁ vā puṇḍarīkiniyaṁ vā appekaccāni uppalāni vā padumāni vā puṇḍarīkāni vā udake jātāni udake saṁvaḍḍhāni udakānuggatāni antonimuggaposīni, appekaccāni uppalāni vā padumāni vā puṇḍarīkāni vā udake jātāni udake saṁvaḍḍhāni samodakaṁ ṭhitāni, appekaccāni uppalāni vā padumāni vā puṇḍarīkāni vā udake jātāni udake saṁvaḍḍhāni udakā accuggamma tiṭṭhanti anupalittāni udakena; evamevaṁ bhagavā buddhacakkhunā lokaṁ volokento addasa satte apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye appekacce paralokavajjabhayadassāvino viharante. Jānāti bhagavā—  “ayaṁ puggalo rāgacarito, ayaṁ dosacarito, ayaṁ mohacarito, ayaṁ vitakkacarito, ayaṁ saddhācarito, ayaṁ ñāṇacarito”ti. Rāgacaritassa bhagavā puggalassa asubhakathaṁ katheti; dosacaritassa bhagavā puggalassa mettābhāvanaṁ ācikkhati; mohacaritassa bhagavā puggalassa uddese paripucchāya kālena dhammassavane kālena dhammasākacchāya garusaṁvāse niveseti; vitakkacaritassa bhagavā puggalassa ānāpānassatiṁ ācikkhati; saddhācaritassa bhagavā puggalassa pasādanīyaṁ nimittaṁ ācikkhati buddhasubodhiṁ dhammasudhammataṁ saṁghasuppaṭipattiṁ sīlāni ca; attano ñāṇacaritassa bhagavā puggalassa vipassanānimittaṁ ācikkhati aniccākāraṁ dukkhākāraṁ anattākāraṁ. </div>
</div>
<div class="q" id="p_25Cn_942"> <div class="p"> <table class="singleColumn"> <tr> <td> <div class="pN">942</div> <div class="G">“Sele yathā pabbatamuddhaniṭṭhito,</div> </td> </tr> <tr> <td> <div class="G">Yathāpi passe janataṁ samantato;</div> </td> </tr> <tr> <td> <div class="G">Tathūpamaṁ dhammamayaṁ sumedha,</div> </td> </tr> <tr> <td> <div class="G">Pāsādamāruyha samantacakkhu;</div> </td> </tr> <tr> <td> <div class="G">Sokāvatiṇṇaṁ janatamapetasoko,</div> </td> </tr> <tr> <td> <div class="G">Avekkhassu jātijarābhibhūtan”ti.</div> </td> </tr> </table> </div>
</div>
<div class="q" id="p_25Cn_943"> <div class="p">
<span class="pN">943</span>Evaṁ bhagavā buddhacakkhunāpi cakkhumā. </div>
</div>
<div class="q" id="p_25Cn_944"> <div class="p">
<span class="pN">944</span>Kathaṁ bhagavā samantacakkhunāpi cakkhumā? <span class="bold">Samantacakkhu</span> vuccati sabbaññutañāṇaṁ. Bhagavā sabbaññutañāṇena upeto samupeto upāgato samupāgato upapanno samupapanno samannāgato. </div>
</div>
<div class="q" id="p_25Cn_945"> <div class="p"> <table class="singleColumn"> <tr> <td> <div class="pN">945</div> <div class="G">“Na tassa addiṭṭhamidhatthi kiñci,</div> </td> </tr> <tr> <td> <div class="G">Atho aviññātamajānitabbaṁ;</div> </td> </tr> <tr> <td> <div class="G">Sabbaṁ abhiññāsi yadatthi neyyaṁ,</div> </td> </tr> <tr> <td> <div class="G">Tathāgato tena samantacakkhū”ti.</div> </td> </tr> </table> </div>
</div>
<div class="q" id="p_25Cn_946"> <div class="p">
<span class="pN">946</span>Evaṁ bhagavā samantacakkhunāpi cakkhumāti—  na me byākāsi cakkhumā. </div>
</div>
<div class="q" id="p_25Cn_947"> <div class="p">
<span class="pN">947</span><span class="bold">Yāvatatiyañca devīsi, byākarotīti me sutan</span>ti yāvatatiyaṁ buddho sahadhammikaṁ pañhaṁ puṭṭho byākaroti no saṁsāretīti—  evaṁ mayā uggahitaṁ, evaṁ mayā upadhāritaṁ, evaṁ mayā upalakkhitaṁ. <span class="bold">Devīsī</span>ti bhagavā ceva isi cāti—  devīsi. Yathā rājā pabbajitā vuccanti rājisayo, brāhmaṇā pabbajitā vuccanti brāhmaṇisayo, evameva bhagavā ceva isi cāti—  devīsi. </div>
</div>
<div class="q" id="p_25Cn_948"> <div class="p">
<span class="pN">948</span>Atha vā bhagavā pabbajitotipi <span class="bold">isi</span>. Mahantaṁ sīlakkhandhaṁ esī gavesī pariyesītipi isi. Mahantaṁ samādhikkhandhaṁ…pe…  mahantaṁ paññākkhandhaṁ…  mahantaṁ vimuttikkhandhaṁ…  mahantaṁ vimuttiñāṇadassanakkhandhaṁ esī gavesī pariyesītipi isi. Mahato tamokāyassa padālanaṁ esī gavesī pariyesītipi isi. Mahato vipallāsassa pabhedanaṁ esī gavesī pariyesītipi isi. Mahato taṇhāsallassa abbahanaṁ…  mahato diṭṭhisaṅghāṭassa viniveṭhanaṁ…  mahato mānadhajassa papātanaṁ…  mahato abhisaṅkhārassa vūpasamaṁ…  mahato oghassa nittharaṇaṁ…  mahato bhārassa nikkhepanaṁ…  mahato saṁsāravaṭṭassa upacchedaṁ…  mahato santāpassa nibbāpanaṁ…  mahato pariḷāhassa paṭippassaddhiṁ…  mahato dhammadhajassa ussāpanaṁ esī gavesī pariyesītipi isi. Mahante satipaṭṭhāne…  mahante sammappadhāne…  mahantāni indriyāni…  mahantāni balāni…  mahante bojjhaṅge…  mahantaṁ ariyaṁ aṭṭhaṅgikaṁ maggaṁ…  mahantaṁ paramatthaṁ amataṁ nibbānaṁ esī gavesī pariyesītipi isi. Mahesakkhehi vā sattehi esito gavesito pariyesito—  “kahaṁ buddho, kahaṁ bhagavā, kahaṁ devadevo, kahaṁ narāsabho”tipi isīti—  yāvatatiyañca devīsi byākarotīti me sutaṁ. Tenāha so brāhmaṇo—  </div>
</div>
<div class="q" id="p_25Cn_949"> <div class="p"> <table class="singleColumn"> <tr> <td> <div class="pN">949</div> <div class="G">“Dvāhaṁ sakkaṁ apucchissaṁ, <span class="gathaQuote">(iccāyasmā mogharājā)</span>
</div> </td> </tr> <tr> <td> <div class="G">Na me byākāsi cakkhumā;</div> </td> </tr> <tr> <td> <div class="G">Yāvatatiyañca devīsi,</div> </td> </tr> <tr> <td> <div class="G">Byākarotīti me sutan”ti.</div> </td> </tr> </table> </div>
</div>
<div class="q" id="p_25Cn_950"> <div class="divNumber">86.</div> <div class="p"> <table class="singleColumn"> <tr> <td> <div class="pN">950</div> <div class="G"><span class="bold">Ayaṁ loko paro loko,</span></div> </td> </tr> <tr> <td> <div class="G"><span class="bold">brahmaloko sadevako;</span></div> </td> </tr> <tr> <td> <div class="G"><span class="bold">Diṭṭhiṁ te nābhijānāti,</span></div> </td> </tr> <tr> <td> <div class="G">
<span class="bold">gotamassa yasassino.</span> (2) </div> </td> </tr> </table> </div>
</div>
<div class="q" id="p_25Cn_951"> <div class="p">
<span class="pN">951</span><span class="bold">Ayaṁ loko paro loko</span>ti. <span class="bold">Ayaṁ loko</span>ti manussaloko. <span class="bold">Paro loko</span>ti manussalokaṁ ṭhapetvā sabbo paro lokoti—  ayaṁ loko paro loko. </div>
</div>
<div class="q" id="p_25Cn_952"> <div class="p">
<span class="pN">952</span><span class="bold">Brahmaloko sadevako</span>ti sadevako loko samārako sabrahmako sassamaṇabrāhmaṇī pajā sadevamanussāti—  brahmaloko sadevako. </div>
</div>
<div class="q" id="p_25Cn_953"> <div class="p">
<span class="pN">953</span><span class="bold">Diṭṭhiṁ te nābhijānātī</span>ti tuyhaṁ diṭṭhiṁ khantiṁ ruciṁ laddhiṁ ajjhāsayaṁ adhippāyaṁ loko na jānāti—  “ayaṁ evaṁdiṭṭhiko evaṁkhantiko evaṁruciko evaṁladdhiko evaṁajjhāsayo evaṁadhippāyo”ti na jānāti na passati na dakkhati nādhigacchati na vindati na paṭilabhatīti—  diṭṭhiṁ te nābhijānāti. </div>
</div>
<div class="q" id="p_25Cn_954"> <div class="p">
<span class="pN">954</span><span class="bold">Gotamassa yasassino</span>ti bhagavā yasappattoti yasassī. Atha vā bhagavā sakkato garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānantipi yasassīti—  gotamassa yasassino. Tenāha so brāhmaṇo—  </div>
</div>
<div class="q" id="p_25Cn_955"> <div class="p"> <table class="singleColumn"> <tr> <td> <div class="pN">955</div> <div class="G">“Ayaṁ loko paro loko,</div> </td> </tr> <tr> <td> <div class="G">brahmaloko sadevako;</div> </td> </tr> <tr> <td> <div class="G">Diṭṭhiṁ te nābhijānāti,</div> </td> </tr> <tr> <td> <div class="G">gotamassa yasassino”ti.</div> </td> </tr> </table> </div>
</div>
<div class="q" id="p_25Cn_956"> <div class="divNumber">87.</div> <div class="p"> <table class="singleColumn"> <tr> <td> <div class="pN">956</div> <div class="G"><span class="bold">Evaṁ abhikkantadassāviṁ,</span></div> </td> </tr> <tr> <td> <div class="G"><span class="bold">atthi pañhena āgamaṁ;</span></div> </td> </tr> <tr> <td> <div class="G"><span class="bold">Kathaṁ lokaṁ avekkhantaṁ,</span></div> </td> </tr> <tr> <td> <div class="G">
<span class="bold">maccurājā na passati.</span> (3) </div> </td> </tr> </table> </div>
</div>
<div class="q" id="p_25Cn_957"> <div class="p">
<span class="pN">957</span><span class="bold">Evaṁ abhikkantadassāvin</span>ti evaṁ abhikkantadassāviṁ aggadassāviṁ seṭṭhadassāviṁ viseṭṭhadassāviṁ pāmokkhadassāviṁ uttamadassāviṁ paramadassāvinti—  evaṁ abhikkantadassāviṁ. </div>
</div>
<div class="q" id="p_25Cn_958"> <div class="p">
<span class="pN">958</span><span class="bold">Atthi pañhena āgaman</span>ti pañhena atthiko āgatomhi…pe…  vahassetaṁ bhāranti, evampi atthi pañhena āgamaṁ. </div>
</div>
<div class="q" id="p_25Cn_959"> <div class="p">
<span class="pN">959</span><span class="bold">Kathaṁ lokaṁ avekkhantan</span>ti kathaṁ lokaṁ avekkhantaṁ paccavekkhantaṁ tulayantaṁ tīrayantaṁ vibhāvayantaṁ vibhūtaṁ karontanti—  kathaṁ lokaṁ avekkhantaṁ. </div>
</div>
<div class="q" id="p_25Cn_960"> <div class="p">
<span class="pN">960</span><span class="bold">Maccurājā na passatī</span>ti maccurājā na passati na dakkhati nādhigacchati na vindati na paṭilabhatīti—  maccurājā na passati. Tenāha so brāhmaṇo—  </div>
</div>
<div class="q" id="p_25Cn_961"> <div class="p"> <table class="singleColumn"> <tr> <td> <div class="pN">961</div> <div class="G">“Evaṁ abhikkantadassāviṁ,</div> </td> </tr> <tr> <td> <div class="G">atthi pañhena āgamaṁ;</div> </td> </tr> <tr> <td> <div class="G">Kathaṁ lokaṁ avekkhantaṁ,</div> </td> </tr> <tr> <td> <div class="G">maccurājā na passatī”ti.</div> </td> </tr> </table> </div>
</div>
<div class="q" id="p_25Cn_962"> <div class="divNumber">88.</div> <div class="p"> <table class="singleColumn"> <tr> <td> <div class="pN">962</div> <div class="G"><span class="bold">Suññato lokaṁ avekkhassu,</span></div> </td> </tr> <tr> <td> <div class="G"><span class="bold">mogharāja sadā sato;</span></div> </td> </tr> <tr> <td> <div class="G"><span class="bold">Attānudiṭṭhiṁ ūhacca,</span></div> </td> </tr> <tr> <td> <div class="G"><span class="bold">evaṁ maccutaro siyā;</span></div> </td> </tr> <tr> <td> <div class="G"><span class="bold">Evaṁ lokaṁ avekkhantaṁ,</span></div> </td> </tr> <tr> <td> <div class="G">
<span class="bold">maccurājā na passati.</span> (4) </div> </td> </tr> </table> </div>
</div>
<div class="q" id="p_25Cn_963"> <div class="p">
<span class="pN">963</span><span class="bold">Suññato lokaṁ avekkhassū</span>ti. <span class="bold">Loko</span>ti nirayaloko tiracchānaloko pettivisayaloko manussaloko devaloko khandhaloko dhātuloko āyatanaloko ayaṁ loko paro loko brahmaloko sadevako. Aññataro bhikkhu bhagavantaṁ etadavoca—  “loko lokoti, bhante, vuccati. Kittāvatā nu kho, bhante, lokoti vuccatī”ti? “Lujjatīti kho, bhikkhu, tasmā lokoti vuccati. Kiñca lujjati? Cakkhu kho bhikkhu lujjati, rūpā lujjanti, cakkhuviññāṇaṁ lujjati, cakkhusamphasso lujjati, yampidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi lujjati; sotaṁ lujjati, gandhā lujjanti…pe…  kāyo lujjati, phoṭṭhabbā lujjanti; mano lujjati, dhammā lujjanti, manoviññāṇaṁ lujjati, manosamphasso lujjati; yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi lujjati. Lujjatīti kho, bhikkhu, tasmā lokoti vuccati”. </div>
</div>
<div class="q" id="p_25Cn_964"> <div class="p">
<span class="pN">964</span><span class="bold">Suññato lokaṁ avekkhassū</span>ti dvīhi kāraṇehi suññato lokaṁ avekkhati—  avasiyapavattasallakkhaṇavasena vā tucchasaṅkhārasamanupassanāvasena vā. Kathaṁ avasiyapavattasallakkhaṇavasena suññato lokaṁ avekkhati? Rūpe vaso na labbhati, vedanāya vaso na labbhati, saññāya vaso na labbhati, saṅkhāresu vaso na labbhati, viññāṇe vaso na labbhati. Vuttañhetaṁ bhagavatā—  “rūpaṁ, bhikkhave, anattā. Rūpañca hidaṁ, bhikkhave, attā abhavissa, nayidaṁ rūpaṁ ābādhāya saṁvatteyya; labbhetha ca rūpe—  ‘evaṁ me rūpaṁ hotu, evaṁ me rūpaṁ mā ahosī’ti. Yasmā ca kho, bhikkhave, rūpaṁ anattā, tasmā rūpaṁ ābādhāya saṁvattati na ca labbhati rūpe—  ‘evaṁ me rūpaṁ hotu, evaṁ me rūpaṁ mā ahosī’ti. </div>
</div>
<div class="q" id="p_25Cn_965"> <div class="p">
<span class="pN">965</span>Vedanā anattā. Vedanā ca hidaṁ, bhikkhave, attā abhavissa, nayidaṁ vedanā ābādhāya saṁvatteyya; labbhetha ca vedanāya—  ‘evaṁ me vedanā hotu, evaṁ me vedanā mā ahosī’ti. Yasmā ca kho, bhikkhave, vedanā anattā, tasmā vedanā ābādhāya saṁvattati, na ca labbhati vedanāya—  ‘evaṁ me vedanā hotu, evaṁ me vedanā mā ahosī’ti. </div>
</div>
<div class="q" id="p_25Cn_966"> <div class="p">
<span class="pN">966</span>Saññā anattā. Saññā ca hidaṁ, bhikkhave, attā abhavissa, nayidaṁ saññā ābādhāya saṁvatteyya; labbhetha ca saññāya—  ‘evaṁ me saññā hotu, evaṁ me saññā mā ahosī’ti. Yasmā ca kho, bhikkhave, saññā anattā, tasmā saññā ābādhāya saṁvattati, na ca labbhati saññāya—  ‘evaṁ me saññā hotu, evaṁ me saññā mā ahosī’ti. </div>
</div>
<div class="q" id="p_25Cn_967"> <div class="p">
<span class="pN">967</span>Saṅkhārā anattā. Saṅkhārā ca hidaṁ, bhikkhave, attā abhavissaṁsu, nayidaṁ saṅkhārā ābādhāya saṁvatteyyuṁ; labbhetha ca saṅkhāresu—  ‘evaṁ me saṅkhārā hontu, evaṁ me saṅkhārā mā ahesun’ti. Yasmā ca kho, bhikkhave, saṅkhārā anattā, tasmā saṅkhārā ābādhāya saṁvattanti, na ca labbhati saṅkhāresu—  ‘evaṁ me saṅkhārā hontu, evaṁ me saṅkhārā mā ahesun’ti. </div>
</div>
<div class="q" id="p_25Cn_968"> <div class="p">
<span class="pN">968</span>Viññāṇaṁ anattā. Viññāṇañca hidaṁ, bhikkhave, attā abhavissa, nayidaṁ viññāṇaṁ ābādhāya saṁvatteyya; labbhetha ca viññāṇe—  ‘evaṁ me viññāṇaṁ hotu, evaṁ me viññāṇaṁ mā ahosī’ti. Yasmā ca kho, bhikkhave, viññāṇaṁ anattā, tasmā viññāṇaṁ ābādhāya saṁvattati, na ca labbhati viññāṇe—  ‘evaṁ me viññāṇaṁ hotu, evaṁ me viññāṇaṁ mā ahosī’”ti. </div>
</div>
<div class="q" id="p_25Cn_969"> <div class="p">
<span class="pN">969</span>Vuttañhetaṁ bhagavatā—  “nāyaṁ, bhikkhave, kāyo tumhākaṁ, napi aññesaṁ. Purāṇamidaṁ, bhikkhave, kammaṁ abhisaṅkhataṁ abhisañcetayitaṁ vedaniyaṁ daṭṭhabbaṁ. Tatra kho, bhikkhave, sutavā ariyasāvako paṭiccasamuppādaṁyeva sādhukaṁ yoniso manasi karoti—  ‘iti imasmiṁ sati idaṁ hoti, imassuppādā idaṁ uppajjati; imasmiṁ asati idaṁ na hoti, imassa nirodhā idaṁ nirujjhati, yadidaṁ—  avijjāpaccayā saṅkhārā, saṅkhārapaccayā viññāṇaṁ, viññāṇapaccayā nāmarūpaṁ, nāmarūpapaccayā saḷāyatanaṁ, saḷāyatanapaccayā phasso, phassapaccayā vedanā, vedanāpaccayā taṇhā, taṇhāpaccayā upādānaṁ, upādānapaccayā bhavo, bhavapaccayā jāti, jātipaccayā jarāmaraṇaṁ sokaparidevadukkhadomanassupāyāsā sambhavanti—  evametassa kevalassa dukkhakkhandhassa samudayo hoti’. </div>
</div>
<div class="q" id="p_25Cn_970"> <div class="p">
<span class="pN">970</span>Avijjāya tveva asesavirāganirodhā saṅkhāranirodho, saṅkhāranirodhā viññāṇanirodho…pe…  jātinirodhā jarāmaraṇaṁ sokaparidevadukkhadomanassupāyāsā nirujjhanti, evametassa kevalassa dukkhakkhandhassa nirodho hotī”ti. Evaṁ avasiyapavattasallakkhaṇavasena suññato lokaṁ avekkhati. </div>
</div>
<div class="q" id="p_25Cn_971"> <div class="p">
<span class="pN">971</span>Kathaṁ tucchasaṅkhārasamanupassanāvasena suññato lokaṁ avekkhati? Rūpe sāro na labbhati, vedanāya sāro na labbhati, saññāya sāro na labbhati, saṅkhāresu sāro na labbhati, viññāṇe sāro na labbhati; rūpaṁ assāraṁ nissāraṁ sārāpagataṁ niccasārasārena vā sukhasārasārena vā attasārasārena vā niccena vā dhuvena vā sassatena vā avipariṇāmadhammena vā. Vedanā assārā nissārā sārāpagatā…pe…  saññā assārā nissārā sārāpagatā…  saṅkhārā assārā nissārā sārāpagatā…  viññāṇaṁ assāraṁ nissāraṁ sārāpagataṁ niccasārasārena vā sukhasārasārena vā attasārasārena vā niccena vā dhuvena vā sassatena vā avipariṇāmadhammena vā. </div>
</div>
<div class="q" id="p_25Cn_972"> <div class="p">
<span class="pN">972</span>Yathā naḷo assāro nissāro sārāpagato, yathā ca eraṇḍo…pe…  yathā ca udumbaro assāro nissāro sārāpagato, yathā ca setakaccho assāro nissāro sārāpagato, yathā ca pālibhaddako assāro nissāro sārāpagato, yathā ca pheṇapiṇḍo assāro nissāro sārāpagato, yathā ca udakapubbuḷaṁ assāraṁ nissāraṁ sārāpagataṁ, yathā ca marīci assārā nissārā sārāpagatā, yathā kadalikkhandho assāro nissāro sārāpagato, yathā māyā assārā nissārā sārāpagatā—  evameva rūpaṁ assāraṁ nissāraṁ sārāpagataṁ niccasārasārena vā sukhasārasārena vā attasārasārena vā niccena vā dhuvena vā sassatena vā avipariṇāmadhammena vā. Vedanā assārā nissārā sārāpagatā…pe…  saññā assārā nissārā sārāpagatā…  saṅkhārā assārā nissārā sārāpagatā…  viññāṇaṁ assāraṁ nissāraṁ sārāpagataṁ niccasārasārena vā sukhasārasārena vā attasārasārena vā niccena vā dhuvena vā sassatena vā avipariṇāmadhammena vā. Evaṁ tucchasaṅkhārasamanupassanāvasena suññato lokaṁ avekkhati. Imehi dvīhi kāraṇehi suññato lokaṁ avekkhati. </div>
</div>
<div class="q" id="p_25Cn_973"> <div class="p">
<span class="pN">973</span>Api ca chahākārehi suññato lokaṁ avekkhati. Cakkhu suññaṁ attena vā attaniyena vā niccena vā dhuvena vā sassatena vā avipariṇāmadhammena vā, sotaṁ suññaṁ…pe…  ghānaṁ suññaṁ…  jivhā suññā…  kāyo suñño…  mano suñño attena vā attaniyena vā niccena vā dhuvena vā sassatena vā avipariṇāmadhammena vā. Rūpā suññā…pe…  saddā suññā…  gandhā suññā…  rasā suññā…  phoṭṭhabbā suññā…  dhammā suññā attena vā attaniyena vā niccena vā dhuvena vā sassatena vā avipariṇāmadhammena vā. Cakkhuviññāṇaṁ suññaṁ…pe…  manoviññāṇaṁ suññaṁ…  cakkhusamphasso suñño …  manosamphasso suñño…  cakkhusamphassajā vedanā suññā…  manosamphassajā vedanā suññā…  rūpasaññā suññā…  dhammasaññā suññā…  rūpasañcetanā suññā…  dhammasañcetanā suññā…  rūpataṇhā suññā…  rūpavitakko suñño…  rūpavicāro suñño…  dhammavicāro suñño attena vā attaniyena vā niccena vā dhuvena vā sassatena vā avipariṇāmadhammena vā. Evaṁ chahākārehi suññato lokaṁ avekkhati. </div>
</div>
<div class="q" id="p_25Cn_974"> <div class="p">
<span class="pN">974</span>Api ca dasahākārehi suññato lokaṁ avekkhati. Rūpaṁ rittato tucchato suññato anattato asārakato vadhakato vibhavato aghamūlato sāsavato saṅkhatato; vedanaṁ…pe…  saññaṁ…  saṅkhāre…  viññāṇaṁ…  cutiṁ…  upapattiṁ…  paṭisandhiṁ…  bhavaṁ…  saṁsāravaṭṭaṁ rittato tucchato suññato anattato asārakato vadhakato vibhavato aghamūlato sāsavato saṅkhatato. Evaṁ dasahākārehi suññato lokaṁ avekkhati. </div>
</div>
<div class="q" id="p_25Cn_975"> <div class="p">
<span class="pN">975</span>Api ca dvādasahākārehi suññato lokaṁ avekkhati. Rūpaṁ na satto na jīvo na naro na māṇavo na itthī na puriso na attā na attaniyaṁ nāhaṁ na mama na koci na kassaci; vedanā…pe…  saññā…  saṅkhārā…  viññāṇaṁ na satto na jīvo na naro na māṇavo na itthī na puriso na attā na attaniyaṁ nāhaṁ na mama na koci na kassaci. Evaṁ dvādasahākārehi suññato lokaṁ avekkhati. </div>
</div>
<div class="q" id="p_25Cn_976"> <div class="p">
<span class="pN">976</span>Vuttañhetaṁ bhagavatā—  “yaṁ, bhikkhave, na tumhākaṁ taṁ pajahatha. Taṁ vo pahīnaṁ dīgharattaṁ hitāya sukhāya bhavissati. Kiñca, bhikkhave, na tumhākaṁ? Rūpaṁ, bhikkhave, na tumhākaṁ; taṁ pajahatha. Taṁ vo pahīnaṁ dīgharattaṁ hitāya sukhāya bhavissati. Vedanā, bhikkhave, na tumhākaṁ; taṁ pajahatha. Sā vo pahīnā dīgharattaṁ hitāya sukhāya bhavissati. Saññā, bhikkhave, na tumhākaṁ; taṁ pajahatha. Sā vo pahīnā dīgharattaṁ hitāya sukhāya bhavissati. Saṅkhārā, bhikkhave, na tumhākaṁ; te pajahatha. Te vo pahīnā dīgharattaṁ hitāya sukhāya bhavissanti. Viññāṇaṁ, bhikkhave, na tumhākaṁ; taṁ pajahatha. Taṁ vo pahīnaṁ dīgharattaṁ hitāya sukhāya bhavissati. Seyyathāpi, bhikkhave, yaṁ imasmiṁ jetavane tiṇakaṭṭhasākhāpalāsaṁ taṁ jano hareyya vā ḍaheyya vā yathāpaccayaṁ vā kareyya. Api nu tumhākaṁ evamassa—  ‘amhe jano harati vā ḍahati vā yathāpaccayaṁ vā karotī’”ti? “No hetaṁ, bhante”. “Taṁ kissa hetu”? “Na hi no etaṁ, bhante, attā vā attaniyaṁ” vāti. “Evameva kho, bhikkhave, yaṁ na tumhākaṁ taṁ pajahatha; taṁ vo pahīnaṁ dīgharattaṁ hitāya sukhāya bhavissati. Kiñca, bhikkhave, na tumhākaṁ? Rūpaṁ, bhikkhave, na tumhākaṁ; taṁ pajahatha. Taṁ vo pahīnaṁ dīgharattaṁ hitāya sukhāya bhavissati. Vedanā…pe…  saññā…  saṅkhārā…  viññāṇaṁ, bhikkhave, na tumhākaṁ; taṁ pajahatha. Taṁ vo pahīnaṁ dīgharattaṁ hitāya sukhāya bhavissatī”ti. Evampi suññato lokaṁ avekkhati. </div>
</div>
<div class="q" id="p_25Cn_977"> <div class="p">
<span class="pN">977</span>Āyasmā ānando bhagavantaṁ etadavoca—  “‘suñño loko, suñño loko’ti, bhante, vuccati. Kittāvatā nu kho, bhante, suñño lokoti vuccatī”ti? “Yasmā ca kho, ānanda, suññaṁ attena vā attaniyena vā, tasmā suñño lokoti vuccati. Kiñcānanda, suññaṁ attena vā attaniyena vā? Cakkhu kho, ānanda, suññaṁ attena vā attaniyena vā. Rūpā suññā…pe…  cakkhuviññāṇaṁ suññaṁ…  cakkhusamphasso suñño…  yampidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi suññaṁ attena vā attaniyena vā. Sotaṁ suññaṁ…  saddā suññā…  ghānaṁ suññaṁ…  gandhā suññā…  jivhā suññā…  rasā suññā…  kāyo suñño…  phoṭṭhabbā suññā…  mano suñño…  dhammā suññā…  manoviññāṇaṁ suññaṁ…  manosamphasso suñño…  yampidaṁ suññaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi suññaṁ attena vā attaniyena vā. Yasmā ca kho, ānanda, suññaṁ attena vā attaniyena vā, tasmā suñño lokoti vuccatī”ti. Evampi suññato lokaṁ avekkhati. </div>
</div>
<div class="q" id="p_25Cn_978"> <div class="p"> <table class="singleColumn"> <tr> <td> <div class="pN">978</div> <div class="G">“Suddhaṁ dhammasamuppādaṁ,</div> </td> </tr> <tr> <td> <div class="G">Suddhasaṅkhārasantatiṁ;</div> </td> </tr> <tr> <td> <div class="G">Passantassa yathābhūtaṁ,</div> </td> </tr> <tr> <td> <div class="G">Na bhayaṁ hoti gāmaṇi.</div> </td> </tr> </table> </div>
</div>
<div class="q" id="p_25Cn_979"> <div class="p"> <table class="singleColumn"> <tr> <td> <div class="pN">979</div> <div class="G">Tiṇakaṭṭhasamaṁ lokaṁ,</div> </td> </tr> <tr> <td> <div class="G">yadā paññāya passati;</div> </td> </tr> <tr> <td> <div class="G">Nāññaṁ patthayate kiñci,</div> </td> </tr> <tr> <td> <div class="G">aññatrappaṭisandhiyā”ti.</div> </td> </tr> </table> </div>
</div>
<div class="q" id="p_25Cn_980"> <div class="p">
<span class="pN">980</span>Evampi suññato lokaṁ avekkhati. </div>
</div>
<div class="q" id="p_25Cn_981"> <div class="p">
<span class="pN">981</span>Vuttañhetaṁ bhagavatā—  “evameva kho, bhikkhave, bhikkhu rūpaṁ samannesati yāvatā rūpassa gati, vedanaṁ samannesati yāvatā vedanāya gati, saññaṁ samannesati yāvatā saññāya gati, saṅkhāre samannesati yāvatā saṅkhārānaṁ gati, viññāṇaṁ samannesati yāvatā viññāṇassa gati. Tassa rūpaṁ samannesato yāvatā rūpassa gati, vedanaṁ…pe…  saññaṁ…  saṅkhāre…  viññāṇaṁ samannesato yāvatā viññāṇassa gati, yampissa taṁ hoti ahanti vā mamanti vā asmīti vā, tampi tassa na hotī”ti. Evampi suññato lokaṁ avekkhati. </div>
</div>
<div class="q" id="p_25Cn_982"> <div class="p">
<span class="pN">982</span><span class="bold">Suññato lokaṁ avekkhassū</span>ti suññato lokaṁ avekkhassu paccavekkhassu dakkhassu tulehi tīrehi vibhāvehi vibhūtaṁ karohīti—  suññato lokaṁ avekkhassu. </div>
</div>
<div class="q" id="p_25Cn_983"> <div class="p">
<span class="pN">983</span><span class="bold">Mogharāja sadā sato</span>ti. <span class="bold">Mogharājā</span>ti bhagavā taṁ brāhmaṇaṁ nāmena ālapati. <span class="bold">Sadā</span>ti sabbakālaṁ…pe…  pacchime vayokhandhe. <span class="bold">Sato</span>ti catūhi kāraṇehi sato—  kāye kāyānupassanāsatipaṭṭhānaṁ bhāvento sato…pe…  so vuccati satoti—  mogharāja sadā sato. </div>
</div>
<div class="q" id="p_25Cn_984"> <div class="p">
<span class="pN">984</span><span class="bold">Attānudiṭṭhiṁ ūhaccā</span>ti attānudiṭṭhi vuccati vīsativatthukā sakkāyadiṭṭhi. Idha assutavā puthujjano ariyānaṁ adassāvī ariyadhammassa akovido ariyadhamme avinīto sappurisānaṁ adassāvī sappurisadhammassa akovido sappurisadhamme avinīto rūpaṁ attato samanupassati rūpavantaṁ vā attānaṁ attani vā rūpaṁ rūpasmiṁ vā attānaṁ, vedanaṁ…pe…  saññaṁ…  saṅkhāre…  viññāṇaṁ attato samanupassati viññāṇavantaṁ vā attānaṁ attani vā viññāṇaṁ viññāṇasmiṁ vā attānaṁ. Yā evarūpā diṭṭhi diṭṭhigataṁ diṭṭhigahanaṁ diṭṭhikantāro diṭṭhivisūkāyikaṁ diṭṭhivipphanditaṁ diṭṭhisaṁyojanaṁ gāho paṭiggāho abhiniveso parāmāso kummaggo micchāpatho micchattaṁ titthāyatanaṁ vipariyesaggāho viparītaggāho vipallāsaggāho micchāgāho ayāthāvakasmiṁ yāthāvakanti gāho yāvatā dvāsaṭṭhi diṭṭhigatāni, ayaṁ attānudiṭṭhi. <span class="bold">Attānudiṭṭhiṁ ūhaccā</span>ti attānudiṭṭhiṁ ūhacca samūhacca uddharitvā samuddharitvā uppāṭayitvā samuppāṭayitvā pajahitvā vinodetvā byantīkaritvā anabhāvaṁ gametvāti—  attānudiṭṭhiṁ ūhacca. </div>
</div>
<div class="q" id="p_25Cn_985"> <div class="p">
<span class="pN">985</span><span class="bold">Evaṁ maccutaro siyā</span>ti evaṁ maccupi tareyyāsi, jarāpi tareyyāsi, maraṇampi tareyyāsi uttareyyāsi patareyyāsi samatikkameyyāsi vītivatteyyāsīti—  evaṁ maccutaro siyā. </div>
</div>
<div class="q" id="p_25Cn_986"> <div class="p">
<span class="pN">986</span><span class="bold">Evaṁ lokaṁ avekkhantan</span>ti evaṁ lokaṁ avekkhantaṁ paccavekkhantaṁ tulayantaṁ tīrayantaṁ vibhāvayantaṁ vibhūtaṁ karontanti—  evaṁ lokaṁ avekkhantaṁ. </div>
</div>
<div class="q" id="p_25Cn_987"> <div class="p">
<span class="pN">987</span><span class="bold">Maccurājā na passatī</span>ti maccupi maccurājā, māropi maccurājā, maraṇampi maccurājā. <span class="bold">Na passatī</span>ti maccurājā na passati na dakkhati nādhigacchati na vindati na paṭilabhati. Vuttañhetaṁ bhagavatā—  “seyyathāpi, bhikkhave, āraññiko migo araññe pavane caramāno vissattho gacchati vissattho tiṭṭhati vissattho nisīdati vissattho seyyaṁ kappeti. Taṁ kissa hetu? Anāpāthagato, bhikkhave, luddassa. Evameva kho, bhikkhave, bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati. Ayaṁ vuccati, bhikkhave, ‘bhikkhu andhamakāsi māraṁ, apadaṁ vadhitvā māracakkhuṁ adassanaṁ gato pāpimato’. </div>
</div>
<div class="q" id="p_25Cn_988"> <div class="p">
<span class="pN">988</span>Puna caparaṁ, bhikkhave, bhikkhu vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ…pe…  tatiyaṁ jhānaṁ…  catutthaṁ jhānaṁ upasampajja viharati. Ayaṁ vuccati, bhikkhave, ‘bhikkhu andhamakāsi māraṁ, apadaṁ vadhitvā māracakkhuṁ adassanaṁ gato pāpimato’. </div>
</div>
<div class="q" id="p_25Cn_989"> <div class="p">
<span class="pN">989</span>Puna caparaṁ, bhikkhave, bhikkhu sabbaso rūpasaññānaṁ samatikkamā, paṭighasaññānaṁ atthaṅgamā, nānattasaññānaṁ amanasikārā, ananto ākāsoti ākāsānañcāyatanaṁ upasampajja viharati. Ayaṁ vuccati, bhikkhave, ‘bhikkhu andhamakāsi māraṁ, apadaṁ vadhitvā māracakkhuṁ adassanaṁ gato pāpimato’. </div>
</div>
<div class="q" id="p_25Cn_990"> <div class="p">
<span class="pN">990</span>Puna caparaṁ, bhikkhave, bhikkhu sabbaso ākāsānañcāyatanaṁ samatikkamma anantaṁ viññāṇanti viññāṇañcāyatanaṁ upasampajja viharati…pe… . </div>
</div>
<div class="q" id="p_25Cn_991"> <div class="p">
<span class="pN">991</span>Puna caparaṁ, bhikkhave, sabbaso viññāṇañcāyatanaṁ samatikkamma natthi kiñcīti ākiñcaññāyatanaṁ upasampajja viharati…pe… . </div>
</div>
<div class="q" id="p_25Cn_992"> <div class="p">
<span class="pN">992</span>Puna caparaṁ, bhikkhave, sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharati…pe… . </div>
</div>
<div class="q" id="p_25Cn_993"> <div class="p">
<span class="pN">993</span>Puna caparaṁ, bhikkhave, sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharati; paññāya cassa disvā āsavā parikkhīṇā honti. Ayaṁ vuccati, bhikkhave, ‘bhikkhu andhamakāsi māraṁ, apadaṁ vadhitvā māracakkhuṁ adassanaṁ gato pāpimato, tiṇṇo loke visattikan’ti. So vissattho gacchati vissattho tiṭṭhati vissattho nisīdati vissattho seyyaṁ kappeti. Taṁ kissa hetu? Anāpāthagato bhikkhu pāpimato”ti—  maccurājā na passati. Tenāha bhagavā—  </div>
</div>
<div class="q" id="p_25Cn_994"> <div class="p"> <table class="singleColumn"> <tr> <td> <div class="pN">994</div> <div class="G">“Suññato lokaṁ avekkhassu,</div> </td> </tr> <tr> <td> <div class="G">mogharāja sadā sato;</div> </td> </tr> <tr> <td> <div class="G">Attānudiṭṭhiṁ ūhacca,</div> </td> </tr> <tr> <td> <div class="G">evaṁ maccutaro siyā;</div> </td> </tr> <tr> <td> <div class="G">Evaṁ lokaṁ avekkhantaṁ,</div> </td> </tr> <tr> <td> <div class="G">maccurājā na passatī”ti.</div> </td> </tr> </table> </div>
</div>
<div class="q" id="p_25Cn_995"> <div class="p">
<span class="pN">995</span>Saha gāthāpariyosānā…pe…  satthā me, bhante bhagavā, sāvakohamasmīti. </div>
</div>
<div class="CENTER" id="p_25Cn_996">
<span class="pN">996</span>Mogharājamāṇavapucchāniddeso pannarasamo.</div>
</html>
