<html>
<div class="i">43.3 Ekāsanadāyakattheraapadāna</div>
<div class="h">Sakiṁsammajjakavagga</div>
<div class="h">Ekāsanadāyakattheraapadāna</div>
<div class="q" id="p_20Ap1_5509"> <div class="divNumber">36.</div> <div class="p"> <table class="singleColumn"> <tr> <td> <div class="pN">5509</div> <div class="G">“Himavantassāvidūre,</div> </td> </tr> <tr> <td> <div class="G">gosito nāma pabbato;</div> </td> </tr> <tr> <td> <div class="G">Assamo sukato mayhaṁ,</div> </td> </tr> <tr> <td> <div class="G">paṇṇasālā sumāpitā.</div> </td> </tr> </table> </div>
</div>
<div class="q" id="p_20Ap1_5510"> <div class="divNumber">37.</div> <div class="p"> <table class="singleColumn"> <tr> <td> <div class="pN">5510</div> <div class="G">Nārado nāma nāmena,</div> </td> </tr> <tr> <td> <div class="G">kassapo iti maṁ vidū;</div> </td> </tr> <tr> <td> <div class="G">Suddhimaggaṁ gavesanto,</div> </td> </tr> <tr> <td> <div class="G">vasāmi gosite tadā.</div> </td> </tr> </table> </div>
</div>
<div class="q" id="p_20Ap1_5511"> <div class="divNumber">38.</div> <div class="p"> <table class="singleColumn"> <tr> <td> <div class="pN">5511</div> <div class="G">Padumuttaro nāma jino,</div> </td> </tr> <tr> <td> <div class="G">sabbadhammāna pāragū;</div> </td> </tr> <tr> <td> <div class="G">Vivekakāmo sambuddho,</div> </td> </tr> <tr> <td> <div class="G">agañchi anilañjasā.</div> </td> </tr> </table> </div>
</div>
<div class="q" id="p_20Ap1_5512"> <div class="divNumber">39.</div> <div class="p"> <table class="singleColumn"> <tr> <td> <div class="pN">5512</div> <div class="G">Vanagge gacchamānassa,</div> </td> </tr> <tr> <td> <div class="G">disvā raṁsiṁ mahesino;</div> </td> </tr> <tr> <td> <div class="G">Kaṭṭhamañcaṁ paññāpetvā,</div> </td> </tr> <tr> <td> <div class="G">ajinañca apatthariṁ.</div> </td> </tr> </table> </div>
</div>
<div class="q" id="p_20Ap1_5513"> <div class="divNumber">40.</div> <div class="p"> <table class="singleColumn"> <tr> <td> <div class="pN">5513</div> <div class="G">Āsanaṁ paññapetvāna,</div> </td> </tr> <tr> <td> <div class="G">sire katvāna añjaliṁ;</div> </td> </tr> <tr> <td> <div class="G">Somanassaṁ paveditvā,</div> </td> </tr> <tr> <td> <div class="G">idaṁ vacanamabraviṁ.</div> </td> </tr> </table> </div>
</div>
<div class="q" id="p_20Ap1_5514"> <div class="divNumber">41.</div> <div class="p"> <table class="singleColumn"> <tr> <td> <div class="pN">5514</div> <div class="G">‘Sallakatto mahāvīra,</div> </td> </tr> <tr> <td> <div class="G">āturānaṁ tikicchako;</div> </td> </tr> <tr> <td> <div class="G">Mamaṁ rogaparetassa,</div> </td> </tr> <tr> <td> <div class="G">tikicchaṁ dehi nāyaka.</div> </td> </tr> </table> </div>
</div>
<div class="q" id="p_20Ap1_5515"> <div class="divNumber">42.</div> <div class="p"> <table class="singleColumn"> <tr> <td> <div class="pN">5515</div> <div class="G">Kallatthikā ye passanti,</div> </td> </tr> <tr> <td> <div class="G">buddhaseṭṭha tuvaṁ mune;</div> </td> </tr> <tr> <td> <div class="G">Dhuvatthasiddhiṁ papponti,</div> </td> </tr> <tr> <td> <div class="G">etesaṁ ajaro bhave.</div> </td> </tr> </table> </div>
</div>
<div class="q" id="p_20Ap1_5516"> <div class="divNumber">43.</div> <div class="p"> <table class="singleColumn"> <tr> <td> <div class="pN">5516</div> <div class="G">Na me deyyadhammo atthi,</div> </td> </tr> <tr> <td> <div class="G">pavattaphalabhojihaṁ;</div> </td> </tr> <tr> <td> <div class="G">Idaṁ me āsanaṁ atthi,</div> </td> </tr> <tr> <td> <div class="G">nisīda kaṭṭhamañcake’.</div> </td> </tr> </table> </div>
</div>
<div class="q" id="p_20Ap1_5517"> <div class="divNumber">44.</div> <div class="p"> <table class="singleColumn"> <tr> <td> <div class="pN">5517</div> <div class="G">Nisīdi tattha bhagavā,</div> </td> </tr> <tr> <td> <div class="G">asambhītova kesarī;</div> </td> </tr> <tr> <td> <div class="G">Muhuttaṁ vītināmetvā,</div> </td> </tr> <tr> <td> <div class="G">idaṁ vacanamabravi.</div> </td> </tr> </table> </div>
</div>
<div class="q" id="p_20Ap1_5518"> <div class="divNumber">45.</div> <div class="p"> <table class="singleColumn"> <tr> <td> <div class="pN">5518</div> <div class="G">‘Vissattho hohi mā bhāyi,</div> </td> </tr> <tr> <td> <div class="G">laddho jotiraso tayā;</div> </td> </tr> <tr> <td> <div class="G">Yaṁ tuyhaṁ patthitaṁ sabbaṁ,</div> </td> </tr> <tr> <td> <div class="G">paripūrissatināgate.</div> </td> </tr> </table> </div>
</div>
<div class="q" id="p_20Ap1_5519"> <div class="divNumber">46.</div> <div class="p"> <table class="singleColumn"> <tr> <td> <div class="pN">5519</div> <div class="G">Na moghaṁ taṁ kataṁ tuyhaṁ,</div> </td> </tr> <tr> <td> <div class="G">puññakkhette anuttare;</div> </td> </tr> <tr> <td> <div class="G">Sakkā uddharituṁ attā,</div> </td> </tr> <tr> <td> <div class="G">yassa cittaṁ paṇīhitaṁ.</div> </td> </tr> </table> </div>
</div>
<div class="q" id="p_20Ap1_5520"> <div class="divNumber">47.</div> <div class="p"> <table class="singleColumn"> <tr> <td> <div class="pN">5520</div> <div class="G">Imināsanadānena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Kappasatasahassāni,</div> </td> </tr> <tr> <td> <div class="G">vinipātaṁ na gacchasi.</div> </td> </tr> </table> </div>
</div>
<div class="q" id="p_20Ap1_5521"> <div class="divNumber">48.</div> <div class="p"> <table class="singleColumn"> <tr> <td> <div class="pN">5521</div> <div class="G">Paññāsakkhattuṁ devindo,</div> </td> </tr> <tr> <td> <div class="G">devarajjaṁ karissasi;</div> </td> </tr> <tr> <td> <div class="G">Asītikkhattuṁ rājā ca,</div> </td> </tr> <tr> <td> <div class="G">cakkavattī bhavissasi.</div> </td> </tr> </table> </div>
</div>
<div class="q" id="p_20Ap1_5522"> <div class="divNumber">49.</div> <div class="p"> <table class="singleColumn"> <tr> <td> <div class="pN">5522</div> <div class="G">Padesarajjaṁ vipulaṁ,</div> </td> </tr> <tr> <td> <div class="G">gaṇanāto asaṅkhiyaṁ;</div> </td> </tr> <tr> <td> <div class="G">Sabbattha sukhito hutvā,</div> </td> </tr> <tr> <td> <div class="G">saṁsāre saṁsarissasi’.</div> </td> </tr> </table> </div>
</div>
<div class="q" id="p_20Ap1_5523"> <div class="divNumber">50.</div> <div class="p"> <table class="singleColumn"> <tr> <td> <div class="pN">5523</div> <div class="G">Idaṁ vatvāna sambuddho,</div> </td> </tr> <tr> <td> <div class="G">jalajuttamanāmako;</div> </td> </tr> <tr> <td> <div class="G">Nabhaṁ abbhuggamī vīro,</div> </td> </tr> <tr> <td> <div class="G">haṁsarājāva ambare.</div> </td> </tr> </table> </div>
</div>
<div class="q" id="p_20Ap1_5524"> <div class="divNumber">51.</div> <div class="p"> <table class="singleColumn"> <tr> <td> <div class="pN">5524</div> <div class="G">Hatthiyānaṁ assayānaṁ,</div> </td> </tr> <tr> <td> <div class="G">sarathaṁ sandamānikaṁ;</div> </td> </tr> <tr> <td> <div class="G">Labhāmi sabbamevetaṁ,</div> </td> </tr> <tr> <td> <div class="G">ekāsanassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_5525"> <div class="divNumber">52.</div> <div class="p"> <table class="singleColumn"> <tr> <td> <div class="pN">5525</div> <div class="G">Kānanaṁ pavisitvāpi,</div> </td> </tr> <tr> <td> <div class="G">yadā icchāmi āsanaṁ;</div> </td> </tr> <tr> <td> <div class="G">Mama saṅkappamaññāya,</div> </td> </tr> <tr> <td> <div class="G">pallaṅko upatiṭṭhati.</div> </td> </tr> </table> </div>
</div>
<div class="q" id="p_20Ap1_5526"> <div class="divNumber">53.</div> <div class="p"> <table class="singleColumn"> <tr> <td> <div class="pN">5526</div> <div class="G">Vārimajjhagato santo,</div> </td> </tr> <tr> <td> <div class="G">yadā icchāmi āsanaṁ;</div> </td> </tr> <tr> <td> <div class="G">Mama saṅkappamaññāya,</div> </td> </tr> <tr> <td> <div class="G">pallaṅko upatiṭṭhati.</div> </td> </tr> </table> </div>
</div>
<div class="q" id="p_20Ap1_5527"> <div class="divNumber">54.</div> <div class="p"> <table class="singleColumn"> <tr> <td> <div class="pN">5527</div> <div class="G">Yaṁ yaṁ yonupapajjāmi,</div> </td> </tr> <tr> <td> <div class="G">devattaṁ atha mānusaṁ;</div> </td> </tr> <tr> <td> <div class="G">Pallaṅkasatasahassāni,</div> </td> </tr> <tr> <td> <div class="G">parivārenti maṁ sadā.</div> </td> </tr> </table> </div>
</div>
<div class="q" id="p_20Ap1_5528"> <div class="divNumber">55.</div> <div class="p"> <table class="singleColumn"> <tr> <td> <div class="pN">5528</div> <div class="G">Duve bhave saṁsarāmi,</div> </td> </tr> <tr> <td> <div class="G">devatte atha mānuse;</div> </td> </tr> <tr> <td> <div class="G">Duve kule pajāyāmi,</div> </td> </tr> <tr> <td> <div class="G">khattiye atha brāhmaṇe.</div> </td> </tr> </table> </div>
</div>
<div class="q" id="p_20Ap1_5529"> <div class="divNumber">56.</div> <div class="p"> <table class="singleColumn"> <tr> <td> <div class="pN">5529</div> <div class="G">Ekāsanaṁ daditvāna,</div> </td> </tr> <tr> <td> <div class="G">puññakkhette anuttare;</div> </td> </tr> <tr> <td> <div class="G">Dhammapallaṅkamādāya,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_5530"> <div class="divNumber">57.</div> <div class="p"> <table class="singleColumn"> <tr> <td> <div class="pN">5530</div> <div class="G">Satasahassito kappe,</div> </td> </tr> <tr> <td> <div class="G">yaṁ dānamadadiṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">ekāsanassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_5531"> <div class="divNumber">58.</div> <div class="p"> <table class="singleColumn"> <tr> <td> <div class="pN">5531</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_5532"> <div class="divNumber">59.</div> <div class="p"> <table class="singleColumn"> <tr> <td> <div class="pN">5532</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_5533"> <div class="divNumber">60.</div> <div class="p"> <table class="singleColumn"> <tr> <td> <div class="pN">5533</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_5534"> <div class="p">
<span class="pN">5534</span>Itthaṁ sudaṁ āyasmā ekāsanadāyako thero imā gāthāyo abhāsitthāti. </div>
</div>
<div class="CENTER" id="p_20Ap1_5535">
<span class="pN">5535</span>Ekāsanadāyakattherassāpadānaṁ tatiyaṁ.</div>
</html>
