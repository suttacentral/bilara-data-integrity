<html>
<div class="i">2.3.3.39 Saṁvegasaṁvejananiyaṭṭhānaduka</div>
<div class="h">Niddesa</div>
<div class="h">Nikkhepakaṇḍa</div>
<div class="h">Suttantikadukanikkhepa</div>
<div class="h">Saṁvegasaṁvejananiyaṭṭhānaduka</div>
<div class="q" id="p_29Dhs_2081"> <div class="divNumber">1376.</div> <div class="p">
<span class="pN">2081</span><span class="bold">Saṁvego</span>ti— jātibhayaṁ jarābhayaṁ byādhibhayaṁ maraṇabhayaṁ. Saṁvejaniyaṁ ṭhānanti— jāti jarā byādhi maraṇaṁ. </div>
</div>
<div class="q" id="p_29Dhs_2082"> <div class="divNumber">1377.</div> <div class="p">
<span class="pN">2082</span><span class="bold">Saṁviggassa ca yoniso padhānan</span>ti— idha bhikkhu anuppannānaṁ pāpakānaṁ akusalānaṁ dhammānaṁ anuppādāya chandaṁ janeti vāyamati vīriyaṁ ārabhati cittaṁ paggaṇhāti padahati, uppannānaṁ pāpakānaṁ akusalānaṁ dhammānaṁ pahānāya chandaṁ janeti vāyamati vīriyaṁ ārabhati cittaṁ paggaṇhāti padahati, anuppannānaṁ kusalānaṁ dhammānaṁ uppādāya chandaṁ janeti vāyamati vīriyaṁ ārabhati cittaṁ paggaṇhāti padahati, uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti vāyamati vīriyaṁ ārabhati cittaṁ paggaṇhāti padahati. </div>
</div>
</html>
