<html>
<div class="i">2.2.7 Ahirājasutta</div>
<div class="h">Dutiyapaṇṇāsaka</div>
<div class="h">Pattakammavagga</div>
<div class="h">Ahirājasutta</div>
<div class="q" id="p_15A4_489"> <div class="divNumber">67.</div> <div class="p">
<span class="pN">489</span>Ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena sāvatthiyaṁ aññataro bhikkhu ahinā daṭṭho kālaṅkato hoti. Atha kho sambahulā bhikkhū yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ— “idha, bhante, sāvatthiyaṁ aññataro bhikkhu ahinā daṭṭho kālaṅkato”ti. </div>
</div>
<div class="q" id="p_15A4_490"> <div class="p">
<span class="pN">490</span>“Na hi nūna so, bhikkhave, bhikkhu cattāri ahirājakulāni mettena cittena phari. Sace hi so, bhikkhave, bhikkhu cattāri ahirājakulāni mettena cittena phareyya, na hi so, bhikkhave, bhikkhu ahinā daṭṭho kālaṁ kareyya. </div>
</div>
<div class="q" id="p_15A4_491"> <div class="p">
<span class="pN">491</span>Katamāni cattāri? Virūpakkhaṁ ahirājakulaṁ, erāpathaṁ ahirājakulaṁ, chabyāputtaṁ ahirājakulaṁ, kaṇhāgotamakaṁ ahirājakulaṁ. Na hi nūna so, bhikkhave, bhikkhu imāni cattāri ahirājakulāni mettena cittena phari. Sace hi so, bhikkhave, bhikkhu imāni cattāri ahirājakulāni mettena cittena phareyya, na hi so, bhikkhave, bhikkhu ahinā daṭṭho kālaṁ kareyya. </div>
</div>
<div class="q" id="p_15A4_492"> <div class="p">
<span class="pN">492</span>Anujānāmi, bhikkhave, imāni cattāri ahirājakulāni mettena cittena pharituṁ attaguttiyā attarakkhāya attaparittāyāti. </div>
</div>
<div class="q" id="p_15A4_493"> <div class="p"> <table class="singleColumn"> <tr> <td> <div class="pN">493</div> <div class="G">Virūpakkhehi me mettaṁ,</div> </td> </tr> <tr> <td> <div class="G">Mettaṁ erāpathehi me;</div> </td> </tr> <tr> <td> <div class="G">Chabyāputtehi me mettaṁ,</div> </td> </tr> <tr> <td> <div class="G">Mettaṁ kaṇhāgotamakehi ca.</div> </td> </tr> </table> </div>
</div>
<div class="q" id="p_15A4_494"> <div class="p"> <table class="singleColumn"> <tr> <td> <div class="pN">494</div> <div class="G">Apādakehi me mettaṁ,</div> </td> </tr> <tr> <td> <div class="G">mettaṁ dvipādakehi me;</div> </td> </tr> <tr> <td> <div class="G">Catuppadehi me mettaṁ,</div> </td> </tr> <tr> <td> <div class="G">mettaṁ bahuppadehi me.</div> </td> </tr> </table> </div>
</div>
<div class="q" id="p_15A4_495"> <div class="p"> <table class="singleColumn"> <tr> <td> <div class="pN">495</div> <div class="G">Mā maṁ apādako hiṁsi,</div> </td> </tr> <tr> <td> <div class="G">mā maṁ hiṁsi dvipādako;</div> </td> </tr> <tr> <td> <div class="G">Mā maṁ catuppado hiṁsi,</div> </td> </tr> <tr> <td> <div class="G">mā maṁ hiṁsi bahuppado.</div> </td> </tr> </table> </div>
</div>
<div class="q" id="p_15A4_496"> <div class="p"> <table class="singleColumn"> <tr> <td> <div class="pN">496</div> <div class="G">Sabbe sattā sabbe pāṇā,</div> </td> </tr> <tr> <td> <div class="G">sabbe bhūtā ca kevalā;</div> </td> </tr> <tr> <td> <div class="G">Sabbe bhadrāni passantu,</div> </td> </tr> <tr> <td> <div class="G">mā kañci pāpamāgamā.</div> </td> </tr> </table> </div>
</div>
<div class="q" id="p_15A4_497"> <div class="p"> <table class="singleColumn"> <tr> <td> <div class="pN">497</div> <div class="G">Appamāṇo buddho,</div> </td> </tr> <tr> <td> <div class="G">Appamāṇo dhammo;</div> </td> </tr> <tr> <td> <div class="G">Appamāṇo saṁgho,</div> </td> </tr> <tr> <td> <div class="G">Pamāṇavantāni sarīsapāni.</div> </td> </tr> </table> </div>
</div>
<div class="q" id="p_15A4_498"> <div class="p"> <table class="singleColumn"> <tr> <td> <div class="pN">498</div> <div class="G">Ahivicchikā satapadī,</div> </td> </tr> <tr> <td> <div class="G">Uṇṇanābhī sarabū mūsikā;</div> </td> </tr> <tr> <td> <div class="G">Katā me rakkhā katā me parittā,</div> </td> </tr> <tr> <td> <div class="G">Paṭikkamantu bhūtāni;</div> </td> </tr> <tr> <td> <div class="G">Sohaṁ namo bhagavato,</div> </td> </tr> <tr> <td> <div class="G">Namo sattannaṁ sammāsambuddhānan”ti.</div> </td> </tr> </table> </div>
</div>
<div class="CENTER" id="p_15A4_499">
<span class="pN">499</span>Sattamaṁ.</div>
</html>
