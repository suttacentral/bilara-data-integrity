<html>
<div class="i">15.1.8 Bhallātiyajātaka</div>
<div class="h">Vīsatinipāta</div>
<div class="h">Mātaṅgavagga</div>
<div class="h">Bhallātiyajātaka</div>
<div class="q" id="p_22J_3045"> <div class="divNumber">186.</div> <div class="p"> <table class="singleColumn"> <tr> <td> <div class="pN">3045</div> <div class="G">Bhallātiyo nāma ahosi rājā,</div> </td> </tr> <tr> <td> <div class="G">Raṭṭhaṁ pahāya migavaṁ acāri so;</div> </td> </tr> <tr> <td> <div class="G">Agamā girivaraṁ gandhamādanaṁ,</div> </td> </tr> <tr> <td> <div class="G">Supupphitaṁ kimpurisānuciṇṇaṁ.</div> </td> </tr> </table> </div>
</div>
<div class="q" id="p_22J_3046"> <div class="divNumber">187.</div> <div class="p"> <table class="singleColumn"> <tr> <td> <div class="pN">3046</div> <div class="G">Sāḷūrasaṁghañca nisedhayitvā,</div> </td> </tr> <tr> <td> <div class="G">Dhanuṁ kalāpañca so nikkhipitvā;</div> </td> </tr> <tr> <td> <div class="G">Upāgami vacanaṁ vattukāmo,</div> </td> </tr> <tr> <td> <div class="G">Yatthaṭṭhitā kimpurisā ahesuṁ.</div> </td> </tr> </table> </div>
</div>
<div class="q" id="p_22J_3047"> <div class="divNumber">188.</div> <div class="p"> <table class="singleColumn"> <tr> <td> <div class="pN">3047</div> <div class="G">“Himaccaye hemavatāya tīre,</div> </td> </tr> <tr> <td> <div class="G">Kimidhaṭṭhitā mantayavho abhiṇhaṁ;</div> </td> </tr> <tr> <td> <div class="G">Pucchāmi vo mānusadehavaṇṇe,</div> </td> </tr> <tr> <td> <div class="G">Kathaṁ vo jānanti manussaloke”.</div> </td> </tr> </table> </div>
</div>
<div class="q" id="p_22J_3048"> <div class="divNumber">189.</div> <div class="p"> <table class="singleColumn"> <tr> <td> <div class="pN">3048</div> <div class="G">“Mallaṁ giriṁ paṇḍarakaṁ tikūṭaṁ,</div> </td> </tr> <tr> <td> <div class="G">Sītodakā anuvicarāma najjo;</div> </td> </tr> <tr> <td> <div class="G">Migā manussāva nibhāsavaṇṇā,</div> </td> </tr> <tr> <td> <div class="G">Jānanti no kimpurisāti ludda”.</div> </td> </tr> </table> </div>
</div>
<div class="q" id="p_22J_3049"> <div class="divNumber">190.</div> <div class="p"> <table class="singleColumn"> <tr> <td> <div class="pN">3049</div> <div class="G">“Sukiccharūpaṁ paridevayavho,</div> </td> </tr> <tr> <td> <div class="G">Āliṅgito cāsi piyo piyāya;</div> </td> </tr> <tr> <td> <div class="G">Pucchāmi vo mānusadehavaṇṇe,</div> </td> </tr> <tr> <td> <div class="G">Kimidha vane rodatha appatītā.</div> </td> </tr> </table> </div>
</div>
<div class="q" id="p_22J_3050"> <div class="divNumber">191.</div> <div class="p"> <table class="singleColumn"> <tr> <td> <div class="pN">3050</div> <div class="G">Sukiccharūpaṁ paridevayavho,</div> </td> </tr> <tr> <td> <div class="G">Āliṅgito cāsi piyo piyāya;</div> </td> </tr> <tr> <td> <div class="G">Pucchāmi vo mānusadehavaṇṇe,</div> </td> </tr> <tr> <td> <div class="G">Kimidha vane vilapatha appatītā.</div> </td> </tr> </table> </div>
</div>
<div class="q" id="p_22J_3051"> <div class="divNumber">192.</div> <div class="p"> <table class="singleColumn"> <tr> <td> <div class="pN">3051</div> <div class="G">Sukiccharūpaṁ paridevayavho,</div> </td> </tr> <tr> <td> <div class="G">Āliṅgito cāsi piyo piyāya;</div> </td> </tr> <tr> <td> <div class="G">Pucchāmi vo mānusadehavaṇṇe,</div> </td> </tr> <tr> <td> <div class="G">Kimidha vane socatha appatītā”.</div> </td> </tr> </table> </div>
</div>
<div class="q" id="p_22J_3052"> <div class="divNumber">193.</div> <div class="p"> <table class="singleColumn"> <tr> <td> <div class="pN">3052</div> <div class="G">“Mayekarattaṁ vippavasimha ludda,</div> </td> </tr> <tr> <td> <div class="G">Akāmakā aññamaññaṁ sarantā;</div> </td> </tr> <tr> <td> <div class="G">Tamekarattaṁ anutappamānā,</div> </td> </tr> <tr> <td> <div class="G">Socāma ‘sā ratti punaṁ na hessati’”.</div> </td> </tr> </table> </div>
</div>
<div class="q" id="p_22J_3053"> <div class="divNumber">194.</div> <div class="p"> <table class="singleColumn"> <tr> <td> <div class="pN">3053</div> <div class="G">“Yamekarattaṁ anutappathetaṁ,</div> </td> </tr> <tr> <td> <div class="G">Dhanaṁ va naṭṭhaṁ pitaraṁ va petaṁ;</div> </td> </tr> <tr> <td> <div class="G">Pucchāmi vo mānusadehavaṇṇe,</div> </td> </tr> <tr> <td> <div class="G">Kathaṁ vinā vāsamakappayittha”.</div> </td> </tr> </table> </div>
</div>
<div class="q" id="p_22J_3054"> <div class="divNumber">195.</div> <div class="p"> <table class="singleColumn"> <tr> <td> <div class="pN">3054</div> <div class="G">“Yamimaṁ nadiṁ passasi sīghasotaṁ,</div> </td> </tr> <tr> <td> <div class="G">Nānādumacchādanaṁ selakūlaṁ;</div> </td> </tr> <tr> <td> <div class="G">Taṁ me piyo uttari vassakāle,</div> </td> </tr> <tr> <td> <div class="G">Mamañca maññaṁ anubandhatīti.</div> </td> </tr> </table> </div>
</div>
<div class="q" id="p_22J_3055"> <div class="divNumber">196.</div> <div class="p"> <table class="singleColumn"> <tr> <td> <div class="pN">3055</div> <div class="G">Ahañca aṅkolakamocināmi,</div> </td> </tr> <tr> <td> <div class="G">Atimuttakaṁ sattaliyothikañca;</div> </td> </tr> <tr> <td> <div class="G">‘Piyo ca me hehiti mālabhārī,</div> </td> </tr> <tr> <td> <div class="G">Ahañca naṁ mālinī ajjhupessaṁ’.</div> </td> </tr> </table> </div>
</div>
<div class="q" id="p_22J_3056"> <div class="divNumber">197.</div> <div class="p"> <table class="singleColumn"> <tr> <td> <div class="pN">3056</div> <div class="G">Ahañcidaṁ kuravakamocināmi,</div> </td> </tr> <tr> <td> <div class="G">Uddālakā pāṭalisindhuvārakā;</div> </td> </tr> <tr> <td> <div class="G">‘Piyo ca me hehiti mālabhārī,</div> </td> </tr> <tr> <td> <div class="G">Ahañca naṁ mālinī ajjhupessaṁ’.</div> </td> </tr> </table> </div>
</div>
<div class="q" id="p_22J_3057"> <div class="divNumber">198.</div> <div class="p"> <table class="singleColumn"> <tr> <td> <div class="pN">3057</div> <div class="G">Ahañca sālassa supupphitassa,</div> </td> </tr> <tr> <td> <div class="G">Oceyya pupphāni karomi mālaṁ;</div> </td> </tr> <tr> <td> <div class="G">‘Piyo ca me hehiti mālabhārī,</div> </td> </tr> <tr> <td> <div class="G">Ahañca naṁ mālinī ajjhupessaṁ’.</div> </td> </tr> </table> </div>
</div>
<div class="q" id="p_22J_3058"> <div class="divNumber">199.</div> <div class="p"> <table class="singleColumn"> <tr> <td> <div class="pN">3058</div> <div class="G">Ahañca sālassa supupphitassa,</div> </td> </tr> <tr> <td> <div class="G">Oceyya pupphāni karomi bhāraṁ;</div> </td> </tr> <tr> <td> <div class="G">Idañca no hehiti santharatthaṁ,</div> </td> </tr> <tr> <td> <div class="G">Yatthajjimaṁ viharissāma rattiṁ.</div> </td> </tr> </table> </div>
</div>
<div class="q" id="p_22J_3059"> <div class="divNumber">200.</div> <div class="p"> <table class="singleColumn"> <tr> <td> <div class="pN">3059</div> <div class="G">Ahañca kho agaḷuṁ candanañca,</div> </td> </tr> <tr> <td> <div class="G">Silāya piṁsāmi pamattarūpā;</div> </td> </tr> <tr> <td> <div class="G">‘Piyo ca me hehiti rositaṅgo,</div> </td> </tr> <tr> <td> <div class="G">Ahañca naṁ rositā ajjhupessaṁ’.</div> </td> </tr> </table> </div>
</div>
<div class="q" id="p_22J_3060"> <div class="divNumber">201.</div> <div class="p"> <table class="singleColumn"> <tr> <td> <div class="pN">3060</div> <div class="G">Athāgamā salilaṁ sīghasotaṁ,</div> </td> </tr> <tr> <td> <div class="G">Nudaṁ sāle salaḷe kaṇṇikāre;</div> </td> </tr> <tr> <td> <div class="G">Āpūratha tena muhuttakena,</div> </td> </tr> <tr> <td> <div class="G">Sāyaṁ nadī āsi mayā suduttarā.</div> </td> </tr> </table> </div>
</div>
<div class="q" id="p_22J_3061"> <div class="divNumber">202.</div> <div class="p"> <table class="singleColumn"> <tr> <td> <div class="pN">3061</div> <div class="G">Ubhosu tīresu mayaṁ tadā ṭhitā,</div> </td> </tr> <tr> <td> <div class="G">Sampassantā ubhayo aññamaññaṁ;</div> </td> </tr> <tr> <td> <div class="G">Sakimpi rodāma sakiṁ hasāma,</div> </td> </tr> <tr> <td> <div class="G">Kicchena no āgamā saṁvarī sā.</div> </td> </tr> </table> </div>
</div>
<div class="q" id="p_22J_3062"> <div class="divNumber">203.</div> <div class="p"> <table class="singleColumn"> <tr> <td> <div class="pN">3062</div> <div class="G">Pātova kho uggate sūriyamhi,</div> </td> </tr> <tr> <td> <div class="G">Catukkaṁ nadiṁ uttariyāna ludda;</div> </td> </tr> <tr> <td> <div class="G">Āliṅgiyā aññamaññaṁ mayaṁ ubho,</div> </td> </tr> <tr> <td> <div class="G">Sakimpi rodāma sakiṁ hasāma.</div> </td> </tr> </table> </div>
</div>
<div class="q" id="p_22J_3063"> <div class="divNumber">204.</div> <div class="p"> <table class="singleColumn"> <tr> <td> <div class="pN">3063</div> <div class="G">Tīhūnakaṁ sattasatāni ludda,</div> </td> </tr> <tr> <td> <div class="G">Yamidha mayaṁ vippavasimha pubbe;</div> </td> </tr> <tr> <td> <div class="G">Vassekimaṁ jīvitaṁ bhūmipāla,</div> </td> </tr> <tr> <td> <div class="G">Ko nīdha kantāya vinā vaseyya”.</div> </td> </tr> </table> </div>
</div>
<div class="q" id="p_22J_3064"> <div class="divNumber">205.</div> <div class="p"> <table class="singleColumn"> <tr> <td> <div class="pN">3064</div> <div class="G">“Āyuñca vo kīvatako nu samma,</div> </td> </tr> <tr> <td> <div class="G">Sacepi jānātha vadetha āyuṁ;</div> </td> </tr> <tr> <td> <div class="G">Anussavā vuḍḍhato āgamā vā,</div> </td> </tr> <tr> <td> <div class="G">Akkhātha me taṁ avikampamānā”.</div> </td> </tr> </table> </div>
</div>
<div class="q" id="p_22J_3065"> <div class="divNumber">206.</div> <div class="p"> <table class="singleColumn"> <tr> <td> <div class="pN">3065</div> <div class="G">“Āyuñca no vassasahassaṁ ludda,</div> </td> </tr> <tr> <td> <div class="G">Na cantarā pāpako atthi rogo;</div> </td> </tr> <tr> <td> <div class="G">Appañca dukkhaṁ sukhameva bhiyyo,</div> </td> </tr> <tr> <td> <div class="G">Avītarāgā vijahāma jīvitaṁ”.</div> </td> </tr> </table> </div>
</div>
<div class="q" id="p_22J_3066"> <div class="divNumber">207.</div> <div class="p"> <table class="singleColumn"> <tr> <td> <div class="pN">3066</div> <div class="G">“Idañca sutvāna amānusānaṁ,</div> </td> </tr> <tr> <td> <div class="G">Bhallātiyo ittara jīvitanti;</div> </td> </tr> <tr> <td> <div class="G">Nivattatha na migavaṁ acari,</div> </td> </tr> <tr> <td> <div class="G">Adāsi dānāni abhuñji bhoge.</div> </td> </tr> </table> </div>
</div>
<div class="q" id="p_22J_3067"> <div class="divNumber">208.</div> <div class="p"> <table class="singleColumn"> <tr> <td> <div class="pN">3067</div> <div class="G">Idañca sutvāna amānusānaṁ,</div> </td> </tr> <tr> <td> <div class="G">Sammodatha mā kalahaṁ akattha;</div> </td> </tr> <tr> <td> <div class="G">Mā vo tapī attakammāparādho,</div> </td> </tr> <tr> <td> <div class="G">Yathāpi te kimpurisekarattaṁ.</div> </td> </tr> </table> </div>
</div>
<div class="q" id="p_22J_3068"> <div class="divNumber">209.</div> <div class="p"> <table class="singleColumn"> <tr> <td> <div class="pN">3068</div> <div class="G">Idañca sutvāna amānusānaṁ,</div> </td> </tr> <tr> <td> <div class="G">Sammodatha mā vivādaṁ akattha;</div> </td> </tr> <tr> <td> <div class="G">Mā vo tapī attakammāparādho,</div> </td> </tr> <tr> <td> <div class="G">Yathāpi te kimpurisekarattaṁ”.</div> </td> </tr> </table> </div>
</div>
<div class="q" id="p_22J_3069"> <div class="divNumber">210.</div> <div class="p"> <table class="singleColumn"> <tr> <td> <div class="pN">3069</div> <div class="G">“Vividhaṁ adhimanā suṇomahaṁ,</div> </td> </tr> <tr> <td> <div class="G">Vacanapathaṁ tava atthasaṁhitaṁ;</div> </td> </tr> <tr> <td> <div class="G">Muñcaṁ giraṁ nudaseva me daraṁ,</div> </td> </tr> <tr> <td> <div class="G">Samaṇa sukhāvaha jīva me ciran”ti.</div> </td> </tr> </table> </div>
</div>
<div class="CENTER" id="p_22J_3070">
<span class="pN">3070</span>Bhallātiyajātakaṁ aṭṭhamaṁ.</div>
</html>
