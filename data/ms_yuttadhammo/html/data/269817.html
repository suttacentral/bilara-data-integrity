<html>
<div class="i">7.4.1 Upacikaṅgapañha</div>
<div class="h">Opammakathāpañha</div>
<div class="h">Upacikāvagga</div>
<div class="h">Upacikaṅgapañha</div>
<div class="q" id="p_28Mi_1836"> <div class="divNumber">255.</div> <div class="p">
<span class="pN">1836</span>“Bhante nāgasena, ‘upacikāya ekaṁ aṅgaṁ gahetabban’ti yaṁ vadesi, katamaṁ taṁ ekaṁ aṅgaṁ gahetabban”ti? “Yathā, mahārāja, upacikā upari chadanaṁ katvā attānaṁ pidahitvā gocarāya carati; evameva kho, mahārāja, yoginā yogāvacarena sīlasaṁvarachadanaṁ katvā mānasaṁ pidahitvā piṇḍāya caritabbaṁ, sīlasaṁvarachadanena kho, mahārāja, yogī yogāvacaro sabbabhayasamatikkanto hoti. Idaṁ, mahārāja, upacikāya ekaṁ aṅgaṁ gahetabbaṁ. Bhāsitampetaṁ, mahārāja, therena upasenena vaṅgantaputtena— </div>
</div>
<div class="q" id="p_28Mi_1837"> <div class="p"> <table class="singleColumn"> <tr> <td> <div class="pN">1837</div> <div class="G">‘Sīlasaṁvarachadanaṁ,</div> </td> </tr> <tr> <td> <div class="G">yogī katvāna mānasaṁ;</div> </td> </tr> <tr> <td> <div class="G">Anupalitto lokena,</div> </td> </tr> <tr> <td> <div class="G">bhayā ca parimuccatī’”ti.</div> </td> </tr> </table> </div>
</div>
<div class="CENTER" id="p_28Mi_1838">
<span class="pN">1838</span>Upacikaṅgapañho paṭhamo.</div>
</html>
