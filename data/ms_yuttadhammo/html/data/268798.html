<html>
<div class="i">7.1.3 Bhaddattheragāthā</div>
<div class="h">Sattakanipāta</div>
<div class="h">Paṭhamavagga</div>
<div class="h">Bhaddattheragāthā</div>
<div class="q" id="p_19Th1_760"> <div class="divNumber">473.</div> <div class="p"> <table class="singleColumn"> <tr> <td> <div class="pN">760</div> <div class="G">“Ekaputto ahaṁ āsiṁ,</div> </td> </tr> <tr> <td> <div class="G">piyo mātu piyo pitu;</div> </td> </tr> <tr> <td> <div class="G">Bahūhi vatacariyāhi,</div> </td> </tr> <tr> <td> <div class="G">laddho āyācanāhi ca.</div> </td> </tr> </table> </div>
</div>
<div class="q" id="p_19Th1_761"> <div class="divNumber">474.</div> <div class="p"> <table class="singleColumn"> <tr> <td> <div class="pN">761</div> <div class="G">Te ca maṁ anukampāya,</div> </td> </tr> <tr> <td> <div class="G">atthakāmā hitesino;</div> </td> </tr> <tr> <td> <div class="G">Ubho pitā ca mātā ca,</div> </td> </tr> <tr> <td> <div class="G">buddhassa upanāmayuṁ.</div> </td> </tr> </table> </div>
</div>
<div class="q" id="p_19Th1_762"> <div class="divNumber">475.</div> <div class="p"> <table class="singleColumn"> <tr> <td> <div class="pN">762</div> <div class="G">‘Kicchā laddho ayaṁ putto,</div> </td> </tr> <tr> <td> <div class="G">sukhumālo sukhedhito;</div> </td> </tr> <tr> <td> <div class="G">Imaṁ dadāma te nātha,</div> </td> </tr> <tr> <td> <div class="G">jinassa paricārakaṁ’.</div> </td> </tr> </table> </div>
</div>
<div class="q" id="p_19Th1_763"> <div class="divNumber">476.</div> <div class="p"> <table class="singleColumn"> <tr> <td> <div class="pN">763</div> <div class="G">Satthā ca maṁ paṭiggayha,</div> </td> </tr> <tr> <td> <div class="G">ānandaṁ etadabravi;</div> </td> </tr> <tr> <td> <div class="G">‘Pabbājehi imaṁ khippaṁ,</div> </td> </tr> <tr> <td> <div class="G">hessatyājāniyo ayaṁ’.</div> </td> </tr> </table> </div>
</div>
<div class="q" id="p_19Th1_764"> <div class="divNumber">477.</div> <div class="p"> <table class="singleColumn"> <tr> <td> <div class="pN">764</div> <div class="G">Pabbājetvāna maṁ satthā,</div> </td> </tr> <tr> <td> <div class="G">vihāraṁ pāvisī jino;</div> </td> </tr> <tr> <td> <div class="G">Anoggatasmiṁ sūriyasmiṁ,</div> </td> </tr> <tr> <td> <div class="G">tato cittaṁ vimucci me.</div> </td> </tr> </table> </div>
</div>
<div class="q" id="p_19Th1_765"> <div class="divNumber">478.</div> <div class="p"> <table class="singleColumn"> <tr> <td> <div class="pN">765</div> <div class="G">Tato satthā nirākatvā,</div> </td> </tr> <tr> <td> <div class="G">paṭisallānavuṭṭhito;</div> </td> </tr> <tr> <td> <div class="G">‘Ehi bhaddā’ti maṁ āha,</div> </td> </tr> <tr> <td> <div class="G">sā me āsūpasampadā.</div> </td> </tr> </table> </div>
</div>
<div class="q" id="p_19Th1_766"> <div class="divNumber">479.</div> <div class="p"> <table class="singleColumn"> <tr> <td> <div class="pN">766</div> <div class="G">Jātiyā sattavassena,</div> </td> </tr> <tr> <td> <div class="G">laddhā me upasampadā;</div> </td> </tr> <tr> <td> <div class="G">Tisso vijjā anuppattā,</div> </td> </tr> <tr> <td> <div class="G">aho dhammasudhammatā”ti.</div> </td> </tr> </table> </div>
</div>
<div class="CENTER" id="p_19Th1_767">
<span class="pN">767</span>… Bhaddo thero….</div>
</html>
