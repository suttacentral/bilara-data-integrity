<html>
<div class="i">41.6 Nandakattheraapadāna</div>
<div class="h">Metteyyavagga</div>
<div class="h">Nandakattheraapadāna</div>
<div class="q" id="p_20Ap1_5017"> <div class="divNumber">161.</div> <div class="p"> <table class="singleColumn"> <tr> <td> <div class="pN">5017</div> <div class="G">“Migaluddo pure āsiṁ,</div> </td> </tr> <tr> <td> <div class="G">Araññe kānane ahaṁ;</div> </td> </tr> <tr> <td> <div class="G">Pasadaṁ migamesanto,</div> </td> </tr> <tr> <td> <div class="G">Sayambhuṁ addasaṁ ahaṁ.</div> </td> </tr> </table> </div>
</div>
<div class="q" id="p_20Ap1_5018"> <div class="divNumber">162.</div> <div class="p"> <table class="singleColumn"> <tr> <td> <div class="pN">5018</div> <div class="G">Anuruddho nāma sambuddho,</div> </td> </tr> <tr> <td> <div class="G">sayambhū aparājito;</div> </td> </tr> <tr> <td> <div class="G">Vivekakāmo so dhīro,</div> </td> </tr> <tr> <td> <div class="G">vanamajjhogahī tadā.</div> </td> </tr> </table> </div>
</div>
<div class="q" id="p_20Ap1_5019"> <div class="divNumber">163.</div> <div class="p"> <table class="singleColumn"> <tr> <td> <div class="pN">5019</div> <div class="G">Catudaṇḍe gahetvāna,</div> </td> </tr> <tr> <td> <div class="G">catuṭṭhāne ṭhapesahaṁ;</div> </td> </tr> <tr> <td> <div class="G">Maṇḍapaṁ sukataṁ katvā,</div> </td> </tr> <tr> <td> <div class="G">padmapupphehi chādayiṁ.</div> </td> </tr> </table> </div>
</div>
<div class="q" id="p_20Ap1_5020"> <div class="divNumber">164.</div> <div class="p"> <table class="singleColumn"> <tr> <td> <div class="pN">5020</div> <div class="G">Maṇḍapaṁ chādayitvāna,</div> </td> </tr> <tr> <td> <div class="G">sayambhuṁ abhivādayiṁ;</div> </td> </tr> <tr> <td> <div class="G">Dhanuṁ tattheva nikkhippa,</div> </td> </tr> <tr> <td> <div class="G">pabbajiṁ anagāriyaṁ.</div> </td> </tr> </table> </div>
</div>
<div class="q" id="p_20Ap1_5021"> <div class="divNumber">165.</div> <div class="p"> <table class="singleColumn"> <tr> <td> <div class="pN">5021</div> <div class="G">Naciraṁ pabbajitassa,</div> </td> </tr> <tr> <td> <div class="G">byādhi me udapajjatha;</div> </td> </tr> <tr> <td> <div class="G">Pubbakammaṁ saritvāna,</div> </td> </tr> <tr> <td> <div class="G">tattha kālaṅkato ahaṁ.</div> </td> </tr> </table> </div>
</div>
<div class="q" id="p_20Ap1_5022"> <div class="divNumber">166.</div> <div class="p"> <table class="singleColumn"> <tr> <td> <div class="pN">5022</div> <div class="G">Pubbakammena saṁyutto,</div> </td> </tr> <tr> <td> <div class="G">tusitaṁ agamāsahaṁ;</div> </td> </tr> <tr> <td> <div class="G">Tattha soṇṇamayaṁ byamhaṁ,</div> </td> </tr> <tr> <td> <div class="G">nibbattati yadicchakaṁ.</div> </td> </tr> </table> </div>
</div>
<div class="q" id="p_20Ap1_5023"> <div class="divNumber">167.</div> <div class="p"> <table class="singleColumn"> <tr> <td> <div class="pN">5023</div> <div class="G">Sahassayuttaṁ hayavāhiṁ,</div> </td> </tr> <tr> <td> <div class="G">dibbayānamadhiṭṭhito;</div> </td> </tr> <tr> <td> <div class="G">Āruhitvāna taṁ yānaṁ,</div> </td> </tr> <tr> <td> <div class="G">gacchāmahaṁ yadicchakaṁ.</div> </td> </tr> </table> </div>
</div>
<div class="q" id="p_20Ap1_5024"> <div class="divNumber">168.</div> <div class="p"> <table class="singleColumn"> <tr> <td> <div class="pN">5024</div> <div class="G">Tato me niyyamānassa,</div> </td> </tr> <tr> <td> <div class="G">devabhūtassa me sato;</div> </td> </tr> <tr> <td> <div class="G">Samantā yojanasataṁ,</div> </td> </tr> <tr> <td> <div class="G">maṇḍapo me dharīyati.</div> </td> </tr> </table> </div>
</div>
<div class="q" id="p_20Ap1_5025"> <div class="divNumber">169.</div> <div class="p"> <table class="singleColumn"> <tr> <td> <div class="pN">5025</div> <div class="G">Sayanehaṁ tuvaṭṭāmi,</div> </td> </tr> <tr> <td> <div class="G">acchanne pupphasanthate;</div> </td> </tr> <tr> <td> <div class="G">Antalikkhā ca padumā,</div> </td> </tr> <tr> <td> <div class="G">vassante niccakālikaṁ.</div> </td> </tr> </table> </div>
</div>
<div class="q" id="p_20Ap1_5026"> <div class="divNumber">170.</div> <div class="p"> <table class="singleColumn"> <tr> <td> <div class="pN">5026</div> <div class="G">Marīcike phandamāne,</div> </td> </tr> <tr> <td> <div class="G">tappamāne ca ātape;</div> </td> </tr> <tr> <td> <div class="G">Na maṁ tāpeti ātāpo,</div> </td> </tr> <tr> <td> <div class="G">maṇḍapassa idaṁ phalaṁ.</div> </td> </tr> </table> </div>
</div>
<div class="q" id="p_20Ap1_5027"> <div class="divNumber">171.</div> <div class="p"> <table class="singleColumn"> <tr> <td> <div class="pN">5027</div> <div class="G">Duggatiṁ samatikkanto,</div> </td> </tr> <tr> <td> <div class="G">apāyā pihitā mama;</div> </td> </tr> <tr> <td> <div class="G">Maṇḍape rukkhamūle vā,</div> </td> </tr> <tr> <td> <div class="G">santāpo me na vijjati.</div> </td> </tr> </table> </div>
</div>
<div class="q" id="p_20Ap1_5028"> <div class="divNumber">172.</div> <div class="p"> <table class="singleColumn"> <tr> <td> <div class="pN">5028</div> <div class="G">Mahīsaññaṁ adhiṭṭhāya,</div> </td> </tr> <tr> <td> <div class="G">loṇatoyaṁ tarāmahaṁ;</div> </td> </tr> <tr> <td> <div class="G">Tassa me sukataṁ kammaṁ,</div> </td> </tr> <tr> <td> <div class="G">buddhapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_5029"> <div class="divNumber">173.</div> <div class="p"> <table class="singleColumn"> <tr> <td> <div class="pN">5029</div> <div class="G">Apathampi pathaṁ katvā,</div> </td> </tr> <tr> <td> <div class="G">gacchāmi anilañjase;</div> </td> </tr> <tr> <td> <div class="G">Aho me sukataṁ kammaṁ,</div> </td> </tr> <tr> <td> <div class="G">buddhapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_5030"> <div class="divNumber">174.</div> <div class="p"> <table class="singleColumn"> <tr> <td> <div class="pN">5030</div> <div class="G">Pubbenivāsaṁ jānāmi,</div> </td> </tr> <tr> <td> <div class="G">dibbacakkhu visodhitaṁ;</div> </td> </tr> <tr> <td> <div class="G">Āsavā me parikkhīṇā,</div> </td> </tr> <tr> <td> <div class="G">buddhapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_5031"> <div class="divNumber">175.</div> <div class="p"> <table class="singleColumn"> <tr> <td> <div class="pN">5031</div> <div class="G">Jahitā purimā jāti,</div> </td> </tr> <tr> <td> <div class="G">buddhassa oraso ahaṁ;</div> </td> </tr> <tr> <td> <div class="G">Dāyādomhi ca saddhamme,</div> </td> </tr> <tr> <td> <div class="G">buddhapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_5032"> <div class="divNumber">176.</div> <div class="p"> <table class="singleColumn"> <tr> <td> <div class="pN">5032</div> <div class="G">Ārādhitomhi sugataṁ,</div> </td> </tr> <tr> <td> <div class="G">Gotamaṁ sakyapuṅgavaṁ;</div> </td> </tr> <tr> <td> <div class="G">Dhammadhajo dhammadāyādo,</div> </td> </tr> <tr> <td> <div class="G">Buddhapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_5033"> <div class="divNumber">177.</div> <div class="p"> <table class="singleColumn"> <tr> <td> <div class="pN">5033</div> <div class="G">Upaṭṭhitvāna sambuddhaṁ,</div> </td> </tr> <tr> <td> <div class="G">gotamaṁ sakyapuṅgavaṁ;</div> </td> </tr> <tr> <td> <div class="G">Pāraṅgamaniyaṁ maggaṁ,</div> </td> </tr> <tr> <td> <div class="G">apucchiṁ lokanāyakaṁ.</div> </td> </tr> </table> </div>
</div>
<div class="q" id="p_20Ap1_5034"> <div class="divNumber">178.</div> <div class="p"> <table class="singleColumn"> <tr> <td> <div class="pN">5034</div> <div class="G">Ajjhiṭṭho kathayī buddho,</div> </td> </tr> <tr> <td> <div class="G">gambhīraṁ nipuṇaṁ padaṁ;</div> </td> </tr> <tr> <td> <div class="G">Tassāhaṁ dhammaṁ sutvāna,</div> </td> </tr> <tr> <td> <div class="G">pattomhi āsavakkhayaṁ.</div> </td> </tr> </table> </div>
</div>
<div class="q" id="p_20Ap1_5035"> <div class="divNumber">179.</div> <div class="p"> <table class="singleColumn"> <tr> <td> <div class="pN">5035</div> <div class="G">Aho me sukataṁ kammaṁ,</div> </td> </tr> <tr> <td> <div class="G">parimuttomhi jātiyā;</div> </td> </tr> <tr> <td> <div class="G">Sabbāsavaparikkhīṇo,</div> </td> </tr> <tr> <td> <div class="G">natthi dāni punabbhavo.</div> </td> </tr> </table> </div>
</div>
<div class="q" id="p_20Ap1_5036"> <div class="divNumber">180.</div> <div class="p"> <table class="singleColumn"> <tr> <td> <div class="pN">5036</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_5037"> <div class="divNumber">181.</div> <div class="p"> <table class="singleColumn"> <tr> <td> <div class="pN">5037</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_5038"> <div class="divNumber">182.</div> <div class="p"> <table class="singleColumn"> <tr> <td> <div class="pN">5038</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_5039"> <div class="p">
<span class="pN">5039</span>Itthaṁ sudaṁ āyasmā nandako thero imā gāthāyo abhāsitthāti. </div>
</div>
<div class="CENTER" id="p_20Ap1_5040">
<span class="pN">5040</span>Nandakattherassāpadānaṁ chaṭṭhaṁ.</div>
</html>
