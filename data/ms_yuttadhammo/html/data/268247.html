<html>
<div class="i">3.2.7 Paṭhamapaccorohaṇīsutta</div>
<div class="h">Tatiyapaṇṇāsaka</div>
<div class="h">Paccorohaṇivagga</div>
<div class="h">Paṭhamapaccorohaṇīsutta</div>
<div class="q" id="p_17A10_1056"> <div class="divNumber">119.</div> <div class="p">
<span class="pN">1056</span>Tena kho pana samayena jāṇussoṇi brāhmaṇo tadahuposathe sīsaṁnhāto navaṁ khomayugaṁ nivattho allakusamuṭṭhiṁ ādāya bhagavato avidūre ekamantaṁ ṭhito hoti. </div>
</div>
<div class="q" id="p_17A10_1057"> <div class="p">
<span class="pN">1057</span>Addasā kho bhagavā jāṇussoṇiṁ brāhmaṇaṁ tadahuposathe sīsaṁnhātaṁ navaṁ khomayugaṁ nivatthaṁ allakusamuṭṭhiṁ ādāya ekamantaṁ ṭhitaṁ. Disvāna jāṇussoṇiṁ brāhmaṇaṁ etadavoca— “kiṁ nu tvaṁ, brāhmaṇa, tadahuposathe sīsaṁnhāto navaṁ khomayugaṁ nivattho allakusamuṭṭhiṁ ādāya ekamantaṁ ṭhito? Kiṁ nvajja brāhmaṇakulassā”ti? “Paccorohaṇī, bho gotama, ajja brāhmaṇakulassā”ti. </div>
</div>
<div class="q" id="p_17A10_1058"> <div class="p">
<span class="pN">1058</span>“Yathā kathaṁ pana, brāhmaṇa, brāhmaṇānaṁ paccorohaṇī hotī”ti? “Idha, bho gotama, brāhmaṇā tadahuposathe sīsaṁnhātā navaṁ khomayugaṁ nivatthā allena gomayena pathaviṁ opuñjitvā haritehi kusehi pattharitvā antarā ca velaṁ antarā ca agyāgāraṁ seyyaṁ kappenti. Te taṁ rattiṁ tikkhattuṁ paccuṭṭhāya pañjalikā aggiṁ namassanti— ‘paccorohāma bhavantaṁ, paccorohāma bhavantan’ti. Bahukena ca sappitelanavanītena aggiṁ santappenti. Tassā ca rattiyā accayena paṇītena khādanīyena bhojanīyena brāhmaṇe santappenti. Evaṁ, bho gotama, brāhmaṇānaṁ paccorohaṇī hotī”ti. </div>
</div>
<div class="q" id="p_17A10_1059"> <div class="p">
<span class="pN">1059</span>“Aññathā kho, brāhmaṇa, brāhmaṇānaṁ paccorohaṇī hoti, aññathā ca pana ariyassa vinaye paccorohaṇī hotī”ti. “Yathā kathaṁ pana, bho gotama, ariyassa vinaye paccorohaṇī hoti? Sādhu me bhavaṁ gotamo tathā dhammaṁ desetu yathā ariyassa vinaye paccorohaṇī hotī”ti. </div>
</div>
<div class="q" id="p_17A10_1060"> <div class="p">
<span class="pN">1060</span>“Tena hi, brāhmaṇa, suṇāhi, sādhukaṁ manasi karohi; bhāsissāmī”ti. “Evaṁ, bho”ti kho jāṇussoṇi brāhmaṇo bhagavato paccassosi. Bhagavā etadavoca— </div>
</div>
<div class="q" id="p_17A10_1061"> <div class="p">
<span class="pN">1061</span>“Idha, brāhmaṇa, ariyasāvako iti paṭisañcikkhati— ‘micchādiṭṭhiyā kho pāpako vipāko diṭṭhe ceva dhamme abhisamparāyañcā’ti. So iti paṭisaṅkhāya micchādiṭṭhiṁ pajahati; micchādiṭṭhiyā paccorohati. </div>
</div>
<div class="q" id="p_17A10_1062"> <div class="p">
<span class="pN">1062</span>…‘Micchāsaṅkappassa kho pāpako vipāko— diṭṭhe ceva dhamme abhisamparāyañcā’ti. So iti paṭisaṅkhāya micchāsaṅkappaṁ pajahati; micchāsaṅkappā paccorohati. </div>
</div>
<div class="q" id="p_17A10_1063"> <div class="p">
<span class="pN">1063</span>…‘Micchāvācāya kho pāpako vipāko— diṭṭhe ceva dhamme abhisamparāyañcā’ti. So iti paṭisaṅkhāya micchāvācaṁ pajahati; micchāvācāya paccorohati. </div>
</div>
<div class="q" id="p_17A10_1064"> <div class="p">
<span class="pN">1064</span>…‘Micchākammantassa kho pāpako vipāko— diṭṭhe ceva dhamme abhisamparāyañcā’ti. So iti paṭisaṅkhāya micchākammantaṁ pajahati; micchākammantā paccorohati. </div>
</div>
<div class="q" id="p_17A10_1065"> <div class="p">
<span class="pN">1065</span>…‘Micchāājīvassa kho pāpako vipāko— diṭṭhe ceva dhamme abhisamparāyañcā’ti. So iti paṭisaṅkhāya micchāājīvaṁ pajahati; micchāājīvā paccorohati. </div>
</div>
<div class="q" id="p_17A10_1066"> <div class="p">
<span class="pN">1066</span>…‘Micchāvāyāmassa kho pāpako vipāko— diṭṭhe ceva dhamme abhisamparāyañcā’ti. So iti paṭisaṅkhāya micchāvāyāmaṁ pajahati; micchāvāyāmā paccorohati. </div>
</div>
<div class="q" id="p_17A10_1067"> <div class="p">
<span class="pN">1067</span>…‘Micchāsatiyā kho pāpako vipāko— diṭṭhe ceva dhamme abhisamparāyañcā’ti. So iti paṭisaṅkhāya micchāsatiṁ pajahati; micchāsatiyā paccorohati. </div>
</div>
<div class="q" id="p_17A10_1068"> <div class="p">
<span class="pN">1068</span>…‘Micchāsamādhissa kho pāpako vipāko— diṭṭhe ceva dhamme abhisamparāyañcā’ti. So iti paṭisaṅkhāya micchāsamādhiṁ pajahati; micchāsamādhimhā paccorohati. </div>
</div>
<div class="q" id="p_17A10_1069"> <div class="p">
<span class="pN">1069</span>…‘Micchāñāṇassa kho pāpako vipāko— diṭṭhe ceva dhamme abhisamparāyañcā’ti. So iti paṭisaṅkhāya micchāñāṇaṁ pajahati; micchāñāṇamhā paccorohati. </div>
</div>
<div class="q" id="p_17A10_1070"> <div class="p">
<span class="pN">1070</span>…‘Micchāvimuttiyā kho pāpako vipāko— diṭṭhe ceva dhamme abhisamparāyañcā’ti. So iti paṭisaṅkhāya micchāvimuttiṁ pajahati; micchāvimuttiyā paccorohati. Evaṁ kho, brāhmaṇa, ariyassa vinaye paccorohaṇī hotī”ti. </div>
</div>
<div class="q" id="p_17A10_1071"> <div class="p">
<span class="pN">1071</span>“Aññathā, bho gotama, brāhmaṇānaṁ paccorohaṇī, aññathā ca pana ariyassa vinaye paccorohaṇī hoti. Imissā ca, bho gotama, ariyassa vinaye paccorohaṇiyā brāhmaṇānaṁ paccorohaṇī kalaṁ nāgghati soḷasiṁ. Abhikkantaṁ, bho gotama…pe… upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti. </div>
</div>
<div class="CENTER" id="p_17A10_1072">
<span class="pN">1072</span>Sattamaṁ.</div>
</html>
