<html>
<div class="i">12.1 Suttantabhājanīya</div>
<div class="h">Jhānavibhaṅga</div>
<div class="h">Suttantabhājanīya</div>
<div class="q" id="p_30Vbh_1699"> <div class="divNumber">508.</div> <div class="p">
<span class="pN">1699</span>Idha bhikkhu pātimokkhasaṁvarasaṁvuto viharati, ācāragocarasampanno, aṇumattesu vajjesu bhayadassāvī, samādāya sikkhati sikkhāpadesu indriyesu guttadvāro bhojane mattaññū pubbarattāpararattaṁ jāgariyānuyogamanuyutto sātaccaṁ nepakkaṁ bodhipakkhikānaṁ dhammānaṁ bhāvanānuyogamanuyutto. </div>
</div>
<div class="q" id="p_30Vbh_1700"> <div class="p">
<span class="pN">1700</span>So abhikkante paṭikkante sampajānakārī hoti, ālokite vilokite sampajānakārī hoti, samiñjite pasārite sampajānakārī hoti, saṅghāṭipattacīvaradhāraṇe sampajānakārī hoti, asite pīte khāyite sāyite sampajānakārī hoti, uccārapassāvakamme sampajānakārī hoti, gate ṭhite nisinne sutte jāgarite bhāsite tuṇhībhāve sampajānakārī hoti. </div>
</div>
<div class="q" id="p_30Vbh_1701"> <div class="p">
<span class="pN">1701</span>So vivittaṁ senāsanaṁ bhajati araññaṁ rukkhamūlaṁ pabbataṁ kandaraṁ giriguhaṁ susānaṁ vanapatthaṁ abbhokāsaṁ palālapuñjaṁ appasaddaṁ appanigghosaṁ vijanavātaṁ manussarāhasseyyakaṁ paṭisallānasāruppaṁ. So araññagato vā rukkhamūlagato vā suññāgāragato vā nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. </div>
</div>
<div class="q" id="p_30Vbh_1702"> <div class="p">
<span class="pN">1702</span>So abhijjhaṁ loke pahāya vigatābhijjhena cetasā viharati, abhijjhāya cittaṁ parisodheti. Byāpādapadosaṁ pahāya abyāpannacitto viharati sabbapāṇabhūtahitānukampī, byāpādapadosā cittaṁ parisodheti. Thinamiddhaṁ pahāya vigatathinamiddho viharati ālokasaññī sato sampajāno, thinamiddhā cittaṁ parisodheti. Uddhaccakukkuccaṁ pahāya anuddhato viharati ajjhattaṁ vūpasantacitto, uddhaccakukkuccā cittaṁ parisodheti. Vicikicchaṁ pahāya tiṇṇavicikiccho viharati akathaṁkathī kusalesu dhammesu, vicikicchāya cittaṁ parisodheti. </div>
</div>
<div class="q" id="p_30Vbh_1703"> <div class="p">
<span class="pN">1703</span>So ime pañca nīvaraṇe pahāya cetaso upakkilese paññāya dubbalīkaraṇe vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati; vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati; pītiyā ca virāgā upekkhako ca viharati sato ca sampajāno sukhañca kāyena paṭisaṁvedeti, yaṁ taṁ ariyā ācikkhanti— “upekkhako satimā sukhavihārī”ti tatiyaṁ jhānaṁ upasampajja viharati; sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati; sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā “ananto ākāso”ti ākāsānañcāyatanaṁ upasampajja viharati; sabbaso ākāsānañcāyatanaṁ samatikkamma “anantaṁ viññāṇan”ti viññāṇañcāyatanaṁ upasampajja viharati; sabbaso viññāṇañcāyatanaṁ samatikkamma “natthi kiñcī”ti ākiñcaññāyatanaṁ upasampajja viharati; sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharati. </div>
</div>
<div class="CENTER" id="p_30Vbh_1704">
<span class="pN">1704</span>Mātikā.</div>
<div class="q" id="p_30Vbh_1705"> <div class="divNumber">509.</div> <div class="p">
<span class="pN">1705</span>“Idhā”ti imissā diṭṭhiyā, imissā khantiyā, imissā ruciyā, imasmiṁ ādāye, imasmiṁ dhamme, imasmiṁ vinaye, imasmiṁ dhammavinaye, imasmiṁ pāvacane, imasmiṁ brahmacariye, imasmiṁ satthusāsane. Tena vuccati “idhā”ti. </div>
</div>
<div class="q" id="p_30Vbh_1706"> <div class="divNumber">510.</div> <div class="p">
<span class="pN">1706</span>“Bhikkhū”ti samaññāya bhikkhu, paṭiññāya bhikkhu, bhikkhatīti bhikkhu, bhikkhakoti bhikkhu, bhikkhācariyaṁ ajjhupagatoti bhikkhu, bhinnapaṭadharoti bhikkhu, bhindati pāpake akusale dhammeti bhikkhu, bhinnattā pāpakānaṁ akusalānaṁ dhammānaṁ bhikkhu, odhiso kilesānaṁ pahānā bhikkhu, anodhiso kilesānaṁ pahānā bhikkhu, sekkho bhikkhu, asekkho bhikkhu, nevasekkhanāsekkho bhikkhu, aggo bhikkhu, bhadro bhikkhu, maṇḍo bhikkhu, sāro bhikkhu, samaggena saṁghena ñatticatutthena kammena akuppena ṭhānārahena upasampanno bhikkhu. </div>
</div>
<div class="q" id="p_30Vbh_1707"> <div class="divNumber">511.</div> <div class="p">
<span class="pN">1707</span>“Pātimokkhan”ti sīlaṁ patiṭṭhā ādi caraṇaṁ saṁyamo saṁvaro mokkhaṁ pāmokkhaṁ kusalānaṁ dhammānaṁ samāpattiyā. “Saṁvaro”ti kāyiko avītikkamo, vācasiko avītikkamo, kāyikavācasiko avītikkamo. “Saṁvuto”ti iminā pātimokkhasaṁvarena upeto hoti samupeto upāgato samupāgato upapanno sampanno samannāgato. Tena vuccati “pātimokkhasaṁvarasaṁvuto”ti. </div>
</div>
<div class="q" id="p_30Vbh_1708"> <div class="divNumber">512.</div> <div class="p">
<span class="pN">1708</span>“Viharatī”ti iriyati vattati pāleti yapeti yāpeti carati viharati. Tena vuccati “viharatī”ti. </div>
</div>
<div class="q" id="p_30Vbh_1709"> <div class="divNumber">513.</div> <div class="p">
<span class="pN">1709</span>“Ācāragocarasampanno”ti atthi ācāro, atthi anācāro. </div>
</div>
<div class="q" id="p_30Vbh_1710"> <div class="p">
<span class="pN">1710</span>Tattha katamo anācāro? Kāyiko vītikkamo, vācasiko vītikkamo, kāyikavācasiko vītikkamo— ayaṁ vuccati “anācāro”. Sabbampi dussīlyaṁ anācāro. Idhekacco veḷudānena vā pattadānena vā pupphadānena vā phaladānena vā sinānadānena vā dantakaṭṭhadānena vā cāṭukamyatāya vā muggasūpyatāya vā pāribhaṭyatāya vā jaṅghapesanikena vā aññataraññatarena vā buddhapaṭikuṭṭhena micchāājīvena jīvikaṁ kappeti— ayaṁ vuccati “anācāro”. </div>
</div>
<div class="q" id="p_30Vbh_1711"> <div class="p">
<span class="pN">1711</span>Tattha katamo ācāro? Kāyiko avītikkamo, vācasiko avītikkamo, kāyikavācasiko avītikkamo— ayaṁ vuccati “ācāro”. Sabbopi sīlasaṁvaro ācāro. Idhekacco na veḷudānena na pattadānena na pupphadānena na phaladānena na sinānadānena na dantakaṭṭhadānena na cāṭukamyatāya na muggasūpyatāya na pāribhaṭyatāya na jaṅghapesanikena na aññataraññatarena buddhapaṭikuṭṭhena micchāājīvena jīvikaṁ kappeti— ayaṁ vuccati “ācāro”. </div>
</div>
<div class="q" id="p_30Vbh_1712"> <div class="divNumber">514.</div> <div class="p">
<span class="pN">1712</span>“Gocaro”ti atthi gocaro, atthi agocaro. </div>
</div>
<div class="q" id="p_30Vbh_1713"> <div class="p">
<span class="pN">1713</span>Tattha katamo agocaro? Idhekacco vesiyāgocaro vā hoti vidhavāgocaro vā thullakumārigocaro vā paṇḍakagocaro vā bhikkhunigocaro vā pānāgāragocaro vā, saṁsaṭṭho viharati rājūhi rājamahāmattehi titthiyehi titthiyasāvakehi ananulomikena saṁsaggena; yāni vā pana tāni kulāni assaddhāni appasannāni anopānabhūtāni akkosakaparibhāsakāni anatthakāmāni ahitakāmāni aphāsukakāmāni ayogakkhemakāmāni bhikkhūnaṁ bhikkhunīnaṁ upāsakānaṁ upāsikānaṁ, tathārūpāni kulāni sevati bhajati payirupāsati— ayaṁ vuccati “agocaro”. </div>
</div>
<div class="q" id="p_30Vbh_1714"> <div class="p">
<span class="pN">1714</span>Tattha katamo gocaro? Idhekacco na vesiyāgocaro hoti na vidhavāgocaro na thullakumārigocaro na paṇḍakagocaro na bhikkhunigocaro na pānāgāragocaro, asaṁsaṭṭho viharati rājūhi rājamahāmattehi titthiyehi titthiyasāvakehi ananulomikena saṁsaggena; yāni vā pana tāni kulāni saddhāni pasannāni opānabhūtāni kāsāvapajjotāni isivātapaṭivātāni atthakāmāni hitakāmāni phāsukakāmāni yogakkhemakāmāni bhikkhūnaṁ bhikkhunīnaṁ upāsakānaṁ upāsikānaṁ, tathārūpāni kulāni sevati bhajati payirupāsati— ayaṁ vuccati “gocaro”. Iti iminā ca ācārena iminā ca gocarena upeto hoti…pe… samannāgato. Tena vuccati “ācāragocarasampanno”ti. </div>
</div>
<div class="q" id="p_30Vbh_1715"> <div class="divNumber">515.</div> <div class="p">
<span class="pN">1715</span>“Aṇumattesu vajjesu bhayadassāvī”ti. Tattha katame aṇumattā vajjā? Yāni tāni vajjāni appamattakāni oramattakāni lahusāni lahusammatāni saṁyamakaraṇīyāni saṁvarakaraṇīyāni cittuppādakaraṇīyāni manasikārapaṭibaddhāni— ime vuccanti “aṇumattā vajjā”. Iti imesu aṇumattesu vajjesu vajjadassāvī ca hoti bhayadassāvī ca ādīnavadassāvī ca nissaraṇadassāvī ca. Tena vuccati “aṇumattesu vajjesu bhayadassāvī”ti. </div>
</div>
<div class="q" id="p_30Vbh_1716"> <div class="divNumber">516.</div> <div class="p">
<span class="pN">1716</span>“Samādāya sikkhati sikkhāpadesū”ti. Tattha katamā sikkhā? Catasso sikkhā— bhikkhūnaṁ bhikkhusikkhā, bhikkhunīnaṁ bhikkhunisikkhā, upāsakānaṁ upāsakasikkhā, upāsikānaṁ upāsikasikkhā. Imā vuccanti “sikkhāyo”. Iti imāsu sikkhāsu sabbena sabbaṁ sabbathā sabbaṁ asesaṁ nissesaṁ samādāya vattati. Tena vuccati “samādāya sikkhati sikkhāpadesū”ti. </div>
</div>
<div class="q" id="p_30Vbh_1717"> <div class="divNumber">517.</div> <div class="p">
<span class="pN">1717</span>“Indriyesu guttadvāro”ti atthi indriyesu guttadvāratā, atthi aguttadvāratā. </div>
</div>
<div class="q" id="p_30Vbh_1718"> <div class="p">
<span class="pN">1718</span>Tattha katamā indriyesu aguttadvāratā? Idhekacco cakkhunā rūpaṁ disvā nimittaggāhī hoti anubyañjanaggāhī. Yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya na paṭipajjati, na rakkhati cakkhundriyaṁ, cakkhundriye na saṁvaraṁ āpajjati. Sotena saddaṁ sutvā…pe… ghānena gandhaṁ ghāyitvā…pe… jivhāya rasaṁ sāyitvā…pe… kāyena phoṭṭhabbaṁ phusitvā…pe… manasā dhammaṁ viññāya nimittaggāhī hoti anubyañjanaggāhī. Yatvādhikaraṇamenaṁ manindriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya na paṭipajjati, na rakkhati manindriyaṁ, manindriye na saṁvaraṁ āpajjati. Yā imesaṁ channaṁ indriyānaṁ agutti agopanā anārakkho asaṁvaro— ayaṁ vuccati “indriyesu aguttadvāratā”. </div>
</div>
<div class="q" id="p_30Vbh_1719"> <div class="p">
<span class="pN">1719</span>Tattha katamā indriyesu guttadvāratā? Idhekacco cakkhunā rūpaṁ disvā na nimittaggāhī hoti nānubyañjanaggāhī. Yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya paṭipajjati, rakkhati cakkhundriyaṁ, cakkhundriye saṁvaraṁ āpajjati. Sotena saddaṁ sutvā…pe… ghānena gandhaṁ ghāyitvā…pe… jivhāya rasaṁ sāyitvā…pe… kāyena phoṭṭhabbaṁ phusitvā…pe… manasā dhammaṁ viññāya na nimittaggāhī hoti nānubyañjanaggāhī. Ñatvādhikaraṇamenaṁ manindriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya paṭipajjati, rakkhati manindriyaṁ, manindriye saṁvaraṁ āpajjati. Yā imesaṁ channaṁ indriyānaṁ gutti gopanā ārakkho saṁvaro— ayaṁ vuccati “indriyesu guttadvāratā”. Imāya indriyesu guttadvāratāya upeto hoti samupeto…pe… samannāgato. Tena vuccati “indriyesu guttadvāro”ti. </div>
</div>
<div class="q" id="p_30Vbh_1720"> <div class="divNumber">518.</div> <div class="p">
<span class="pN">1720</span>“Bhojane mattaññū”ti atthi bhojane mattaññutā, atthi bhojane amattaññutā. </div>
</div>
<div class="q" id="p_30Vbh_1721"> <div class="p">
<span class="pN">1721</span>Tattha katamā bhojane amattaññutā? Idhekacco appaṭisaṅkhā ayoniso āhāraṁ āhāreti davāya madāya maṇḍanāya vibhūsanāya. Yā tattha asantuṭṭhitā amattaññutā appaṭisaṅkhā bhojane— ayaṁ vuccati “bhojane amattaññutā”ti. </div>
</div>
<div class="q" id="p_30Vbh_1722"> <div class="p">
<span class="pN">1722</span>Tattha katamā bhojane mattaññutā? Idhekacco paṭisaṅkhā yoniso āhāraṁ āhāreti— “neva davāya na madāya na maṇḍanāya na vibhūsanāya, yāvadeva imassa kāyassa ṭhitiyā yāpanāya vihiṁsūparatiyā brahmacariyānuggahāya, iti purāṇañca vedanaṁ paṭihaṅkhāmi navañca vedanaṁ na uppādessāmi yātrā ca me bhavissati anavajjatā ca phāsu vihāro cā”ti. Yā tattha santuṭṭhitā mattaññutā paṭisaṅkhā bhojane— ayaṁ vuccati “bhojane mattaññutā”. Imāya bhojane mattaññutāya upeto hoti…pe… samannāgato. Tena vuccati “bhojane mattaññū”ti. </div>
</div>
<div class="q" id="p_30Vbh_1723"> <div class="divNumber">519.</div> <div class="p">
<span class="pN">1723</span>Kathañca bhikkhu pubbarattāpararattaṁ jāgariyānuyogamanuyutto hoti? Idha bhikkhu divasaṁ caṅkamena nisajjāya āvaraṇīyehi dhammehi cittaṁ parisodheti, rattiyā paṭhamayāmaṁ caṅkamena nisajjāya āvaraṇīyehi dhammehi cittaṁ parisodheti, rattiyā majjhimayāmaṁ dakkhiṇena passena sīhaseyyaṁ kappeti pāde pādaṁ accādhāya sato sampajāno uṭṭhānasaññaṁ manasikaritvā, rattiyā pacchimayāmaṁ paccuṭṭhāya caṅkamena nisajjāya āvaraṇīyehi dhammehi cittaṁ parisodheti. Evaṁ bhikkhu pubbarattāpararattaṁ jāgariyānuyogamanuyutto. </div>
</div>
<div class="q" id="p_30Vbh_1724"> <div class="divNumber">520.</div> <div class="p">
<span class="pN">1724</span>“Sātaccan”ti. Yo cetasiko vīriyārambho…pe… sammāvāyāmo. </div>
</div>
<div class="q" id="p_30Vbh_1725"> <div class="divNumber">521.</div> <div class="p">
<span class="pN">1725</span>“Nepakkan”ti. Yā paññā pajānanā…pe… amoho dhammavicayo sammādiṭṭhi. </div>
</div>
<div class="q" id="p_30Vbh_1726"> <div class="divNumber">522.</div> <div class="p">
<span class="pN">1726</span>“Bodhipakkhikānaṁ dhammānaṁ bhāvanānuyogamanuyutto”ti. Tattha katame bodhipakkhikā dhammā? Satta bojjhaṅgā— satisambojjhaṅgo, dhammavicayasambojjhaṅgo, vīriyasambojjhaṅgo, pītisambojjhaṅgo, passaddhisambojjhaṅgo, samādhisambojjhaṅgo, upekkhāsambojjhaṅgo. Ime vuccanti “bodhipakkhikā dhammā”. Iti te bodhipakkhike dhamme āsevati bhāveti bahulīkaroti. Tena vuccati “bodhipakkhikānaṁ dhammānaṁ bhāvanānuyogamanuyutto”ti. </div>
</div>
<div class="q" id="p_30Vbh_1727"> <div class="divNumber">523.</div> <div class="p">
<span class="pN">1727</span>Kathañca bhikkhu abhikkante paṭikkante sampajānakārī hoti, ālokite vilokite sampajānakārī hoti, samiñjite pasārite sampajānakārī hoti, saṅghāṭipattacīvaradhāraṇe sampajānakārī hoti, asite pīte khāyite sāyite sampajānakārī hoti, uccārapassāvakamme sampajānakārī hoti; gate ṭhite nisinne sutte jāgarite bhāsite tuṇhībhāve sampajānakārī hoti? Idha bhikkhu sato sampajāno abhikkamati, sato sampajāno paṭikkamati, sato sampajāno āloketi, sato sampajāno viloketi, sato sampajāno samiñjeti, sato sampajāno pasāreti, sato sampajānakārī hoti, saṅghāṭipattacīvaradhāraṇe sato sampajānakārī hoti, asite pīte khāyite sāyite sato sampajānakārī hoti, uccārapassāvakamme sato sampajānakārī hoti, gate ṭhite nisinne sutte jāgarite bhāsite tuṇhībhāve sato sampajānakārī hotīti. </div>
</div>
<div class="q" id="p_30Vbh_1728"> <div class="divNumber">524.</div> <div class="p">
<span class="pN">1728</span>Tattha katamā sati? Yā sati anussati paṭissati sati saraṇatā dhāraṇatā apilāpanatā asammussanatā sati satindriyaṁ satibalaṁ sammāsati— ayaṁ vuccati “sati”. </div>
</div>
<div class="q" id="p_30Vbh_1729"> <div class="divNumber">525.</div> <div class="p">
<span class="pN">1729</span>“Sampajāno”ti tattha katamaṁ sampajaññaṁ? Yā paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṁ kosallaṁ nepuññaṁ vebhabyā cintā upaparikkhā bhūrīmedhā pariṇāyikā vipassanā sampajaññaṁ patodo paññā paññindriyaṁ paññābalaṁ paññāsatthaṁ paññāpāsādo paññāāloko paññāobhāso paññāpajjoto paññāratanaṁ amoho dhammavicayo sammādiṭṭhi— idaṁ vuccati “sampajaññaṁ”. Iti imāya ca satiyā iminā ca sampajaññena upeto hoti…pe… samannāgato. Evaṁ bhikkhu sato sampajāno abhikkamati, sato sampajāno paṭikkamati, sato sampajāno āloketi, sato sampajāno viloketi, sato sampajāno samiñjeti, sato sampajāno pasāreti, sato sampajānakārī hoti, saṅghāṭipattacīvaradhāraṇe sato sampajānakārī hoti, asite pīte khāyite sāyite sato sampajānakārī hoti, uccārapassāvakamme sato sampajānakārī hoti, gate ṭhite nisinne sutte jāgarite bhāsite tuṇhībhāve sampajānakārī hoti. </div>
</div>
<div class="q" id="p_30Vbh_1730"> <div class="divNumber">526.</div> <div class="p">
<span class="pN">1730</span>“Vivittan”ti santike cepi senāsanaṁ hoti, tañca anākiṇṇaṁ gahaṭṭhehi pabbajitehi. Tena taṁ vivittaṁ. Dūre cepi senāsanaṁ hoti, tañca anākiṇṇaṁ gahaṭṭhehi pabbajitehi. Tena taṁ vivittaṁ. </div>
</div>
<div class="q" id="p_30Vbh_1731"> <div class="divNumber">527.</div> <div class="p">
<span class="pN">1731</span>“Senāsanan”ti mañcopi senāsanaṁ, pīṭhampi senāsanaṁ, bhisipi senāsanaṁ, bibbohanampi senāsanaṁ, vihāropi senāsanaṁ, aḍḍhayogopi senāsanaṁ, pāsādopi senāsanaṁ, aṭṭopi senāsanaṁ, māḷopi senāsanaṁ, leṇampi senāsanaṁ, guhāpi senāsanaṁ, rukkhamūlampi senāsanaṁ, veḷugumbopi senāsanaṁ. Yattha vā pana bhikkhū paṭikkamanti sabbametaṁ senāsanaṁ. </div>
</div>
<div class="q" id="p_30Vbh_1732"> <div class="divNumber">528.</div> <div class="p">
<span class="pN">1732</span>“Vivittaṁ senāsanaṁ bhajatī”ti imaṁ vivittaṁ senāsanaṁ bhajati sambhajati sevati nisevati saṁsevati. Tena vuccati “vivittaṁ senāsanaṁ bhajatī”ti. </div>
</div>
<div class="q" id="p_30Vbh_1733"> <div class="divNumber">529.</div> <div class="p">
<span class="pN">1733</span>“Araññan”ti nikkhamitvā bahi indakhīlā sabbametaṁ araññaṁ. </div>
</div>
<div class="q" id="p_30Vbh_1734"> <div class="divNumber">530.</div> <div class="p">
<span class="pN">1734</span>“Rukkhamūlan”ti rukkhamūlaṁyeva rukkhamūlaṁ. Pabbatoyeva pabbato. Kandarāyeva kandarā. Giriguhāyeva giriguhā. Susānaṁyeva susānaṁ. Abbhokāsoyeva abbhokāso. Palālapuñjoyeva palālapuñjo. </div>
</div>
<div class="q" id="p_30Vbh_1735"> <div class="divNumber">531.</div> <div class="p">
<span class="pN">1735</span>“Vanapatthan”ti dūrānametaṁ senāsanānaṁ adhivacanaṁ. “Vanapatthan”ti vanasaṇḍānametaṁ senāsanānaṁ adhivacanaṁ. “Vanapatthan”ti bhīsanakānametaṁ senāsanānaṁ adhivacanaṁ. “Vanapatthan”ti salomahaṁsānametaṁ senāsanānaṁ adhivacanaṁ. “Vanapatthan”ti pariyantānametaṁ senāsanānaṁ adhivacanaṁ. “Vanapatthan”ti na manussūpacārānametaṁ senāsanānaṁ adhivacanaṁ. “Vanapatthan”ti durabhisambhavānametaṁ senāsanānaṁ adhivacanaṁ. </div>
</div>
<div class="q" id="p_30Vbh_1736"> <div class="divNumber">532.</div> <div class="p">
<span class="pN">1736</span>“Appasaddan”ti santike cepi senāsanaṁ hoti, tañca anākiṇṇaṁ gahaṭṭhehi pabbajitehi. Tena taṁ appasaddaṁ. Dūre cepi senāsanaṁ hoti, tañca anākiṇṇaṁ gahaṭṭhehi pabbajitehi. Tena taṁ appasaddaṁ. </div>
</div>
<div class="q" id="p_30Vbh_1737"> <div class="divNumber">533.</div> <div class="p">
<span class="pN">1737</span>“Appanigghosan”ti yadeva taṁ appasaddaṁ tadeva taṁ appanigghosaṁ. Yadeva taṁ appanigghosaṁ tadeva taṁ vijanavātaṁ. Yadeva taṁ vijanavātaṁ tadeva taṁ manussarāhasseyyakaṁ. Yadeva taṁ manussarāhasseyyakaṁ tadeva taṁ paṭisallānasāruppaṁ. </div>
</div>
<div class="q" id="p_30Vbh_1738"> <div class="divNumber">534.</div> <div class="p">
<span class="pN">1738</span>“Araññagato vā rukkhamūlagato vā suññāgāragato vā”ti araññagato vā hoti rukkhamūlagato vā suññāgāragato vā. </div>
</div>
<div class="q" id="p_30Vbh_1739"> <div class="divNumber">535.</div> <div class="p">
<span class="pN">1739</span>“Nisīdati pallaṅkaṁ ābhujitvā”ti nisinno hoti pallaṅkaṁ ābhujitvā. </div>
</div>
<div class="q" id="p_30Vbh_1740"> <div class="divNumber">536.</div> <div class="p">
<span class="pN">1740</span>“Ujuṁ kāyaṁ paṇidhāyā”ti ujuko hoti kāyo ṭhito paṇihito. </div>
</div>
<div class="q" id="p_30Vbh_1741"> <div class="divNumber">537.</div> <div class="p">
<span class="pN">1741</span>“Parimukhaṁ satiṁ upaṭṭhapetvā”ti tattha katamā sati? Yā sati anussati paṭissati…pe… sammāsati— ayaṁ vuccati “sati”. Ayaṁ sati upaṭṭhitā hoti supaṭṭhitā nāsikagge vā mukhanimitte vā. Tena vuccati “parimukhaṁ satiṁ upaṭṭhapetvā”ti. </div>
</div>
<div class="q" id="p_30Vbh_1742"> <div class="divNumber">538.</div> <div class="p">
<span class="pN">1742</span>“Abhijjhaṁ loke pahāyā”ti tattha katamā abhijjhā? Yo rāgo sārāgo…pe… cittassa sārāgo— ayaṁ vuccati “abhijjhā”. </div>
</div>
<div class="q" id="p_30Vbh_1743"> <div class="p">
<span class="pN">1743</span>Tattha katamo loko? Pañcupādānakkhandhā loko— ayaṁ vuccati “loko”. Ayaṁ abhijjhā imamhi loke santā hoti samitā vūpasantā atthaṅgatā abbhatthaṅgatā appitā byappitā sositā visositā byantīkatā. Tena vuccati “abhijjhaṁ loke pahāyā”ti. </div>
</div>
<div class="q" id="p_30Vbh_1744"> <div class="divNumber">539.</div> <div class="p">
<span class="pN">1744</span>“Vigatābhijjhena cetasā”ti tattha katamaṁ cittaṁ? Yaṁ cittaṁ mano mānasaṁ…pe… tajjāmanoviññāṇadhātu— idaṁ vuccati “cittaṁ”. Idaṁ cittaṁ vigatābhijjhaṁ hoti. Tena vuccati “vigatābhijjhena cetasā”ti. </div>
</div>
<div class="q" id="p_30Vbh_1745"> <div class="divNumber">540.</div> <div class="p">
<span class="pN">1745</span>“Viharatī”ti iriyati vattati pāleti yapeti yāpeti carati viharati. Tena vuccati “viharatī”ti. </div>
</div>
<div class="q" id="p_30Vbh_1746"> <div class="divNumber">541.</div> <div class="p">
<span class="pN">1746</span>“Abhijjhāya cittaṁ parisodhetī”ti tattha katamā abhijjhā? Yo rāgo sārāgo…pe… cittassa sārāgo— ayaṁ vuccati “abhijjhā”. </div>
</div>
<div class="q" id="p_30Vbh_1747"> <div class="p">
<span class="pN">1747</span>Tattha katamaṁ cittaṁ? Yaṁ cittaṁ mano mānasaṁ…pe… tajjāmanoviññāṇadhātu— idaṁ vuccati “cittaṁ”. Idaṁ cittaṁ imāya abhijjhāya sodheti visodheti parisodheti moceti vimoceti parimoceti. Tena vuccati “abhijjhāya cittaṁ parisodhetī”ti. </div>
</div>
<div class="q" id="p_30Vbh_1748"> <div class="divNumber">542.</div> <div class="p">
<span class="pN">1748</span>“Byāpādapadosaṁ pahāyā”ti atthi byāpādo, atthi padoso. </div>
</div>
<div class="q" id="p_30Vbh_1749"> <div class="p">
<span class="pN">1749</span>Tattha katamo byāpādo? Yo cittassa āghāto paṭighāto paṭighaṁ paṭivirodho kopo pakopo sampakopo doso padoso sampadoso cittassa byāpatti manopadoso kodho kujjhanā kujjhitattaṁ doso dussanā dussitattaṁ byāpatti byāpajjanā byāpajjitattaṁ virodho paṭivirodho caṇḍikkaṁ asuropo anattamanatā cittassa— ayaṁ vuccati “byāpādo”. </div>
</div>
<div class="q" id="p_30Vbh_1750"> <div class="p">
<span class="pN">1750</span>Tattha katamo padoso? Yo byāpādo so padoso, yo padoso so byāpādo. Iti ayañca byāpādo ayañca padoso santā honti samitā vūpasantā atthaṅgatā abbhatthaṅgatā appitā byappitā sositā visositā byantīkatā. Tena vuccati “byāpādapadosaṁ pahāyā”ti. </div>
</div>
<div class="q" id="p_30Vbh_1751"> <div class="divNumber">543.</div> <div class="p">
<span class="pN">1751</span>“Abyāpannacitto”ti tattha katamaṁ cittaṁ? Yaṁ cittaṁ mano mānasaṁ…pe… tajjāmanoviññāṇadhātu— idaṁ vuccati “cittaṁ”. Idaṁ cittaṁ abyāpannaṁ hoti. Tena vuccati “abyāpannacitto”ti. </div>
</div>
<div class="q" id="p_30Vbh_1752"> <div class="divNumber">544.</div> <div class="p">
<span class="pN">1752</span>“Viharatī”ti…pe… tena vuccati “viharatī”ti. </div>
</div>
<div class="q" id="p_30Vbh_1753"> <div class="divNumber">545.</div> <div class="p">
<span class="pN">1753</span>“Byāpādapadosā cittaṁ parisodhetī”ti. Atthi byāpādo atthi padoso. </div>
</div>
<div class="q" id="p_30Vbh_1754"> <div class="p">
<span class="pN">1754</span>Tattha katamo byāpādo? Yo cittassa āghāto…pe… caṇḍikkaṁ asuropo anattamanatā cittassa— ayaṁ vuccati “byāpādo”. </div>
</div>
<div class="q" id="p_30Vbh_1755"> <div class="p">
<span class="pN">1755</span>Tattha katamo padoso? Yo byāpādo so padoso, yo padoso so byāpādo. </div>
</div>
<div class="q" id="p_30Vbh_1756"> <div class="p">
<span class="pN">1756</span>Tattha katamaṁ cittaṁ? Yaṁ cittaṁ mano mānasaṁ…pe… tajjāmanoviññāṇadhātu— idaṁ vuccati “cittaṁ”. Idaṁ cittaṁ imamhā byāpādapadosā sodheti visodheti parisodheti moceti vimoceti parimoceti. Tena vuccati “byāpādapadosā cittaṁ parisodhetī”ti. </div>
</div>
<div class="q" id="p_30Vbh_1757"> <div class="divNumber">546.</div> <div class="p">
<span class="pN">1757</span>“Thinamiddhaṁ pahāyā”ti atthi thinaṁ, atthi middhaṁ. </div>
</div>
<div class="q" id="p_30Vbh_1758"> <div class="p">
<span class="pN">1758</span>Tattha katamaṁ thinaṁ? Yā cittassa akalyatā akammaññatā olīyanā sallīyanā līnaṁ līyanā līyitattaṁ thinaṁ thiyanā thiyitattaṁ cittassa— idaṁ vuccati “thinaṁ”. </div>
</div>
<div class="q" id="p_30Vbh_1759"> <div class="p">
<span class="pN">1759</span>Tattha katamaṁ middhaṁ? Yā kāyassa akalyatā akammaññatā onāho pariyonāho antosamorodho middhaṁ suppaṁ pacalāyikā suppaṁ suppanā suppitattaṁ— idaṁ vuccati “middhaṁ”. Iti idañca thinaṁ idañca middhaṁ santā honti samitā vūpasantā atthaṅgatā abbhatthaṅgatā appitā byappitā sositā visositā byantīkatā. Tena vuccati “thinamiddhaṁ pahāyā”ti. </div>
</div>
<div class="q" id="p_30Vbh_1760"> <div class="divNumber">547.</div> <div class="p">
<span class="pN">1760</span>“Vigatathinamiddho”ti. Tassa thinamiddhassa cattattā vantattā muttattā pahīnattā paṭinissaṭṭhattā pahīnapaṭinissaṭṭhattā. Tena vuccati “vigatathinamiddho”ti. </div>
</div>
<div class="q" id="p_30Vbh_1761"> <div class="divNumber">548.</div> <div class="p">
<span class="pN">1761</span>“Viharatī”ti…pe… tena vuccati “viharatī”ti. </div>
</div>
<div class="q" id="p_30Vbh_1762"> <div class="divNumber">549.</div> <div class="p">
<span class="pN">1762</span>“Ālokasaññī”ti. Tattha katamā saññā? Yā saññā sañjānanā sañjānitattaṁ— ayaṁ vuccati “saññā”. Ayaṁ saññā ālokā hoti vivaṭā parisuddhā pariyodātā. Tena vuccati “ālokasaññī”ti. </div>
</div>
<div class="q" id="p_30Vbh_1763"> <div class="divNumber">550.</div> <div class="p">
<span class="pN">1763</span>“Sato sampajāno”ti. Tattha katamā sati? Yā sati anussati…pe… sammāsati— ayaṁ vuccati “sati”. </div>
</div>
<div class="q" id="p_30Vbh_1764"> <div class="p">
<span class="pN">1764</span>Tattha katamaṁ sampajaññaṁ? Yā paññā pajānanā…pe… amoho dhammavicayo sammādiṭṭhi— idaṁ vuccati “sampajaññaṁ”. Iti imāya ca satiyā iminā ca sampajaññena upeto hoti…pe… samannāgato. Tena vuccati “sato sampajāno”ti. </div>
</div>
<div class="q" id="p_30Vbh_1765"> <div class="divNumber">551.</div> <div class="p">
<span class="pN">1765</span>“Thinamiddhā cittaṁ parisodhetī”ti. Atthi thinaṁ, atthi middhaṁ. </div>
</div>
<div class="q" id="p_30Vbh_1766"> <div class="p">
<span class="pN">1766</span>Tattha katamaṁ thinaṁ…pe… idaṁ vuccati “thinaṁ”. </div>
</div>
<div class="q" id="p_30Vbh_1767"> <div class="p">
<span class="pN">1767</span>Tattha katamaṁ middhaṁ…pe… idaṁ vuccati “middhaṁ”. </div>
</div>
<div class="q" id="p_30Vbh_1768"> <div class="p">
<span class="pN">1768</span>Tattha katamaṁ cittaṁ…pe… idaṁ vuccati “cittaṁ”. Idaṁ cittaṁ imamhā thinamiddhā sodheti visodheti parisodheti moceti vimoceti parimoceti. Tena vuccati “thinamiddhā cittaṁ parisodhetī”ti. </div>
</div>
<div class="q" id="p_30Vbh_1769"> <div class="divNumber">552.</div> <div class="p">
<span class="pN">1769</span>“Uddhaccakukkuccaṁ pahāyā”ti atthi uddhaccaṁ, atthi kukkuccaṁ. </div>
</div>
<div class="q" id="p_30Vbh_1770"> <div class="p">
<span class="pN">1770</span>Tattha katamaṁ uddhaccaṁ? Yaṁ cittassa uddhaccaṁ avūpasamo cetaso vikkhepo bhantattaṁ cittassa— idaṁ vuccati “uddhaccaṁ”. </div>
</div>
<div class="q" id="p_30Vbh_1771"> <div class="p">
<span class="pN">1771</span>Tattha katamaṁ kukkuccaṁ? Akappiye kappiyasaññitā, kappiye akappiyasaññitā, avajje vajjasaññitā, vajje avajjasaññitā, yaṁ evarūpaṁ kukkuccaṁ kukkuccāyanā kukkuccāyitattaṁ cetaso vippaṭisāro manovilekhā— idaṁ vuccati “kukkuccaṁ”. Iti idañca uddhaccaṁ idañca kukkuccaṁ santā honti samitā vūpasantā atthaṅgatā abbhatthaṅgatā appitā byappitā sositā visositā byantīkatā. Tena vuccati “uddhaccakukkuccaṁ pahāyā”ti. </div>
</div>
<div class="q" id="p_30Vbh_1772"> <div class="divNumber">553.</div> <div class="p">
<span class="pN">1772</span>“Anuddhato”ti tassa uddhaccakukkuccassa cattattā vantattā muttattā pahīnattā paṭinissaṭṭhattā pahīnapaṭinissaṭṭhattā. Tena vuccati “anuddhato”ti. </div>
</div>
<div class="q" id="p_30Vbh_1773"> <div class="divNumber">554.</div> <div class="p">
<span class="pN">1773</span>“Viharatī”ti…pe… tena vuccati “viharatī”ti. ( ) </div>
</div>
<div class="q" id="p_30Vbh_1774"> <div class="divNumber">555.</div> <div class="p">
<span class="pN">1774</span>“Vūpasantacitto”ti. Tattha katamaṁ cittaṁ? Yaṁ cittaṁ mano mānasaṁ…pe… tajjāmanoviññāṇadhātu— idaṁ vuccati “cittaṁ”. Idaṁ cittaṁ ajjhattaṁ santaṁ hoti samitaṁ vūpasantaṁ. Tena vuccati “ajjhattaṁ vūpasantacitto”ti. </div>
</div>
<div class="q" id="p_30Vbh_1775"> <div class="divNumber">556.</div> <div class="p">
<span class="pN">1775</span>“Uddhaccakukkuccā cittaṁ parisodhetī”ti atthi uddhaccaṁ, atthi kukkuccaṁ. </div>
</div>
<div class="q" id="p_30Vbh_1776"> <div class="p">
<span class="pN">1776</span>Tattha katamaṁ uddhaccaṁ? Yaṁ cittassa uddhaccaṁ avūpasamo cetaso vikkhepo bhantattaṁ cittassa— idaṁ vuccati “uddhaccaṁ”. </div>
</div>
<div class="q" id="p_30Vbh_1777"> <div class="p">
<span class="pN">1777</span>Tattha katamaṁ kukkuccaṁ…pe… idaṁ vuccati “kukkuccaṁ”. </div>
</div>
<div class="q" id="p_30Vbh_1778"> <div class="p">
<span class="pN">1778</span>Tattha katamaṁ cittaṁ…pe… idaṁ vuccati “cittaṁ”. Idaṁ cittaṁ imamhā uddhaccakukkuccā sodheti visodheti parisodheti moceti vimoceti parimoceti. Tena vuccati “uddhaccakukkuccā cittaṁ parisodhetī”ti. </div>
</div>
<div class="q" id="p_30Vbh_1779"> <div class="divNumber">557.</div> <div class="p">
<span class="pN">1779</span>“Vicikicchaṁ pahāyā”ti, tattha katamā vicikicchā? Yā kaṅkhā kaṅkhāyanā kaṅkhāyitattaṁ vimati vicikicchā dveḷhakaṁ dvidhāpatho saṁsayo anekaṁsaggāho āsappanā parisappanā apariyogāhaṇā chambhitattaṁ cittassa manovilekho— ayaṁ vuccati “vicikicchā”. Ayaṁ vicikicchā santā hoti samitā vūpasantā atthaṅgatā abbhatthaṅgatā appitā byappitā sositā visositā byantīkatā. Tena vuccati “vicikicchaṁ pahāyā”ti. </div>
</div>
<div class="q" id="p_30Vbh_1780"> <div class="divNumber">558.</div> <div class="p">
<span class="pN">1780</span>“Tiṇṇavicikiccho”ti, imaṁ vicikicchaṁ tiṇṇo hoti uttiṇṇo nittiṇṇo pāraṅgato pāramanuppatto. Tena vuccati “tiṇṇavicikiccho”ti. </div>
</div>
<div class="q" id="p_30Vbh_1781"> <div class="divNumber">559.</div> <div class="p">
<span class="pN">1781</span>“Akathaṁkathī kusalesu dhammesū”ti imāya vicikicchāya kusalesu dhammesu na kaṅkhati na vicikicchati akathaṁkathī hoti nikkathaṁkathī vikathaṁkatho. Tena vuccati “akathaṁkathī kusalesu dhammesū”ti. </div>
</div>
<div class="q" id="p_30Vbh_1782"> <div class="divNumber">560.</div> <div class="p">
<span class="pN">1782</span>“Vicikicchāya cittaṁ parisodhetī”ti, tattha katamā vicikicchā? Yā kaṅkhā kaṅkhāyanā kaṅkhāyitattaṁ chambhitattaṁ cittassa manovilekho— ayaṁ vuccati “vicikicchā”. </div>
</div>
<div class="q" id="p_30Vbh_1783"> <div class="p">
<span class="pN">1783</span>Tattha katamaṁ cittaṁ? Yaṁ cittaṁ mano mānasaṁ…pe… tajjāmanoviññāṇadhātu— idaṁ vuccati “cittaṁ”. Idaṁ cittaṁ imāya vicikicchāya sodheti visodheti parisodheti moceti vimoceti parimoceti. Tena vuccati “vicikicchāya cittaṁ parisodhetī”ti. </div>
</div>
<div class="q" id="p_30Vbh_1784"> <div class="divNumber">561.</div> <div class="p">
<span class="pN">1784</span>“Ime pañca nīvaraṇe pahāyā”ti ime pañca nīvaraṇā santā honti samitā vūpasantā atthaṅgatā abbhatthaṅgatā appitā byappitā sositā visositā byantīkatā. Tena vuccati “ime pañca nīvaraṇe pahāyā”ti. </div>
</div>
<div class="q" id="p_30Vbh_1785"> <div class="divNumber">562.</div> <div class="p">
<span class="pN">1785</span>“Cetaso upakkilese”ti ime pañca nīvaraṇā cittassa upakkilesā. </div>
</div>
<div class="q" id="p_30Vbh_1786"> <div class="divNumber">563.</div> <div class="p">
<span class="pN">1786</span>“Paññāya dubbalīkaraṇe”ti imehi pañcahi nīvaraṇehi anuppannā ceva paññā na uppajjati uppannā ca paññā nirujjhati. Tena vuccati “paññāya dubbalīkaraṇe”ti. </div>
</div>
<div class="q" id="p_30Vbh_1787"> <div class="divNumber">564.</div> <div class="p">
<span class="pN">1787</span>“Vivicceva kāmehi vivicca akusalehi dhammehī”ti tattha katame kāmā? Chando kāmo, rāgo kāmo, chandarāgo kāmo, saṅkappo kāmo, rāgo kāmo, saṅkapparāgo kāmo— ime vuccanti “kāmā”. </div>
</div>
<div class="q" id="p_30Vbh_1788"> <div class="p">
<span class="pN">1788</span>Tattha katame akusalā dhammā? Kāmacchando, byāpādo, thinaṁ, middhaṁ, uddhaccaṁ, kukkuccaṁ, vicikicchā— ime vuccanti “akusalā dhammā”. Iti imehi ca kāmehi imehi ca akusalehi dhammehi vivitto hoti. Tena vuccati “vivicceva kāmehi vivicca akusalehi dhammehī”ti. </div>
</div>
<div class="q" id="p_30Vbh_1789"> <div class="divNumber">565.</div> <div class="p">
<span class="pN">1789</span>“Savitakkaṁ savicāran”ti atthi vitakko, atthi vicāro. </div>
</div>
<div class="q" id="p_30Vbh_1790"> <div class="p">
<span class="pN">1790</span>Tattha katamo vitakko? Yo takko vitakko saṅkappo appanā byappanā cetaso abhiniropanā sammāsaṅkappo— ayaṁ vuccati “vitakko”. </div>
</div>
<div class="q" id="p_30Vbh_1791"> <div class="p">
<span class="pN">1791</span>Tattha katamo vicāro? Yo cāro vicāro anuvicāro upavicāro cittassa anusandhanatā anupekkhanatā— ayaṁ vuccati “vicāro”. Iti iminā ca vitakkena iminā ca vicārena upeto hoti…pe… samannāgato. Tena vuccati “savitakkaṁ savicāran”ti. </div>
</div>
<div class="q" id="p_30Vbh_1792"> <div class="divNumber">566.</div> <div class="p">
<span class="pN">1792</span>“Vivekajan”ti vitakko, vicāro, pīti, sukhaṁ, cittassekaggatā— te imasmiṁ viveke jātā honti sañjātā nibbattā abhinibbattā pātubhūtā. Tena vuccati “vivekajan”ti. </div>
</div>
<div class="q" id="p_30Vbh_1793"> <div class="divNumber">567.</div> <div class="p">
<span class="pN">1793</span>“Pītisukhan”ti atthi pīti, atthi sukhaṁ. </div>
</div>
<div class="q" id="p_30Vbh_1794"> <div class="p">
<span class="pN">1794</span>Tattha katamā pīti? Yā pīti pāmojjaṁ āmodanā pamodanā hāso pahāso vitti odagyaṁ attamanatā cittassa— ayaṁ vuccati “pīti”. </div>
</div>
<div class="q" id="p_30Vbh_1795"> <div class="p">
<span class="pN">1795</span>Tattha katamaṁ sukhaṁ? Yaṁ cetasikaṁ sātaṁ cetasikaṁ sukhaṁ cetosamphassajaṁ sātaṁ sukhaṁ vedayitaṁ cetosamphassajā sātā sukhā vedanā— idaṁ vuccati “sukhaṁ”. Idaṁ sukhaṁ imāya pītiyā sahagataṁ hoti sahajātaṁ saṁsaṭṭhaṁ sampayuttaṁ. Tena vuccati “pītisukhan”ti. </div>
</div>
<div class="q" id="p_30Vbh_1796"> <div class="divNumber">568.</div> <div class="p">
<span class="pN">1796</span>“Paṭhaman”ti gaṇanānupubbatā paṭhamaṁ. Idaṁ paṭhamaṁ samāpajjatīti paṭhamaṁ. </div>
</div>
<div class="q" id="p_30Vbh_1797"> <div class="divNumber">569.</div> <div class="p">
<span class="pN">1797</span>“Jhānan”ti vitakko, vicāro, pīti, sukhaṁ, cittassekaggatā. </div>
</div>
<div class="q" id="p_30Vbh_1798"> <div class="divNumber">570.</div> <div class="p">
<span class="pN">1798</span>“Upasampajjā”ti yo paṭhamassa jhānassa lābho paṭilābho patti sampatti phusanā sacchikiriyā upasampadā. </div>
</div>
<div class="q" id="p_30Vbh_1799"> <div class="divNumber">571.</div> <div class="p">
<span class="pN">1799</span>“Viharatī”ti…pe… tena vuccati “viharatī”ti. </div>
</div>
<div class="q" id="p_30Vbh_1800"> <div class="divNumber">572.</div> <div class="p">
<span class="pN">1800</span>“Vitakkavicārānaṁ vūpasamā”ti, atthi vitakko, atthi vicāro. </div>
</div>
<div class="q" id="p_30Vbh_1801"> <div class="p">
<span class="pN">1801</span>Tattha katamo vitakko? Yo takko vitakko…pe… sammāsaṅkappo— ayaṁ vuccati “vitakko”. </div>
</div>
<div class="q" id="p_30Vbh_1802"> <div class="p">
<span class="pN">1802</span>Tattha katamo vicāro? Yo cāro vicāro anuvicāro upavicāro cittassa anusandhanatā anupekkhanatā— ayaṁ vuccati “vicāro”. Iti ayañca vitakko ayañca vicāro santā honti samitā vūpasantā atthaṅgatā abbhatthaṅgatā appitā byappitā sositā visositā byantīkatā. Tena vuccati “vitakkavicārānaṁ vūpasamā”ti. </div>
</div>
<div class="q" id="p_30Vbh_1803"> <div class="divNumber">573.</div> <div class="p">
<span class="pN">1803</span>“Ajjhattan”ti yaṁ ajjhattaṁ paccattaṁ. </div>
</div>
<div class="q" id="p_30Vbh_1804"> <div class="divNumber">574.</div> <div class="p">
<span class="pN">1804</span>“Sampasādanan”ti yā saddhā saddahanā okappanā abhippasādo. </div>
</div>
<div class="q" id="p_30Vbh_1805"> <div class="divNumber">575.</div> <div class="p">
<span class="pN">1805</span>“Cetaso ekodibhāvan”ti yā cittassa ṭhiti…pe… sammāsamādhi. </div>
</div>
<div class="q" id="p_30Vbh_1806"> <div class="divNumber">576.</div> <div class="p">
<span class="pN">1806</span>“Avitakkaṁ avicāran”ti atthi vitakko, atthi vicāro. </div>
</div>
<div class="q" id="p_30Vbh_1807"> <div class="p">
<span class="pN">1807</span>Tattha katamo vitakko? Yo takko vitakko…pe… sammāsaṅkappo— ayaṁ vuccati “vitakko”. </div>
</div>
<div class="q" id="p_30Vbh_1808"> <div class="p">
<span class="pN">1808</span>Tattha katamo vicāro? Yo cāro anucāro vicāro anuvicāro upavicāro cittassa anusandhanatā anupekkhanatā— ayaṁ vuccati “vicāro”. Iti ayañca vitakko ayañca vicāro santā honti samitā vūpasantā atthaṅgatā abbhatthaṅgatā appitā byappitā sositā visositā byantīkatā. Tena vuccati “avitakkaṁ avicāran”ti. </div>
</div>
<div class="q" id="p_30Vbh_1809"> <div class="divNumber">577.</div> <div class="p">
<span class="pN">1809</span>“Samādhijan”ti sampasādo pītisukhaṁ— te imasmiṁ samādhimhi jātā honti sañjātā nibbattā abhinibbattā pātubhūtā. Tena vuccati “samādhijan”ti. </div>
</div>
<div class="q" id="p_30Vbh_1810"> <div class="divNumber">578.</div> <div class="p">
<span class="pN">1810</span>“Pītisukhan”ti atthi pīti, atthi sukhaṁ. </div>
</div>
<div class="q" id="p_30Vbh_1811"> <div class="p">
<span class="pN">1811</span>Tattha katamā pīti…pe… ayaṁ vuccati “pīti”. </div>
</div>
<div class="q" id="p_30Vbh_1812"> <div class="p">
<span class="pN">1812</span>Tattha katamaṁ sukhaṁ…pe… idaṁ vuccati “sukhaṁ”. Idaṁ sukhaṁ imāya pītiyā sahagataṁ hoti sahajātaṁ saṁsaṭṭhaṁ sampayuttaṁ. Tena vuccati “pītisukhan”ti. </div>
</div>
<div class="q" id="p_30Vbh_1813"> <div class="divNumber">579.</div> <div class="p">
<span class="pN">1813</span>“Dutiyan”ti gaṇanānupubbatā dutiyaṁ. Idaṁ dutiyaṁ samāpajjatīti dutiyaṁ. </div>
</div>
<div class="q" id="p_30Vbh_1814"> <div class="divNumber">580.</div> <div class="p">
<span class="pN">1814</span>“Jhānan”ti sampasādo, pītisukhaṁ, cittassekaggatā. </div>
</div>
<div class="q" id="p_30Vbh_1815"> <div class="divNumber">581.</div> <div class="p">
<span class="pN">1815</span>“Upasampajjā”ti yo dutiyassa jhānassa lābho paṭilābho patti sampatti phusanā sacchikiriyā upasampadā. </div>
</div>
<div class="q" id="p_30Vbh_1816"> <div class="divNumber">582.</div> <div class="p">
<span class="pN">1816</span>“Viharatī”ti…pe… tena vuccati “viharatī”ti. </div>
</div>
<div class="q" id="p_30Vbh_1817"> <div class="divNumber">583.</div> <div class="p">
<span class="pN">1817</span>“Pītiyā ca virāgā”ti tattha katamā pīti? Yā pīti pāmojjaṁ āmodanā pamodanā hāso pahāso vitti odagyaṁ attamanatā cittassa— ayaṁ vuccati “pīti”. Ayaṁ pīti santā hoti samitā vūpasantā atthaṅgatā abbhatthaṅgatā appitā byappitā sositā visositā byantīkatā. Tena vuccati “pītiyā ca virāgā”ti. </div>
</div>
<div class="q" id="p_30Vbh_1818"> <div class="divNumber">584.</div> <div class="p">
<span class="pN">1818</span>“Upekkhako”ti tattha katamā upekkhā? Yā upekkhā upekkhanā ajjhupekkhanā majjhattatā cittassa— ayaṁ vuccati “upekkhā”. Imāya upekkhāya upeto hoti…pe… samannāgato. Tena vuccati “upekkhako”ti. </div>
</div>
<div class="q" id="p_30Vbh_1819"> <div class="divNumber">585.</div> <div class="p">
<span class="pN">1819</span>“Viharatī”ti…pe… tena vuccati “viharatī”ti. </div>
</div>
<div class="q" id="p_30Vbh_1820"> <div class="divNumber">586.</div> <div class="p">
<span class="pN">1820</span>“Sato ca sampajāno”ti tattha katamā sati? Yā sati anussati…pe… sammāsati— ayaṁ vuccati “sati”. </div>
</div>
<div class="q" id="p_30Vbh_1821"> <div class="p">
<span class="pN">1821</span>Tattha katamaṁ sampajaññaṁ? Yā paññā pajānanā…pe… amoho dhammavicayo sammādiṭṭhi— idaṁ vuccati “sampajaññaṁ”. Iti imāya ca satiyā iminā ca sampajaññena upeto hoti…pe… samannāgato. Tena vuccati “sato ca sampajāno”ti. </div>
</div>
<div class="q" id="p_30Vbh_1822"> <div class="divNumber">587.</div> <div class="p">
<span class="pN">1822</span>“Sukhañca kāyena paṭisaṁvedetī”ti tattha katamaṁ sukhaṁ? Yaṁ cetasikaṁ sātaṁ cetasikaṁ sukhaṁ cetosamphassajaṁ sātaṁ sukhaṁ vedayitaṁ cetosamphassajā sātā sukhā vedanā— idaṁ vuccati “sukhaṁ”. </div>
</div>
<div class="q" id="p_30Vbh_1823"> <div class="p">
<span class="pN">1823</span>Tattha katamo kāyo? Saññākkhandho, saṅkhārakkhandho, viññāṇakkhandho— ayaṁ vuccati “kāyo”. Idaṁ sukhaṁ iminā kāyena paṭisaṁvedeti. Tena vuccati “sukhañca kāyena paṭisaṁvedetī”ti. </div>
</div>
<div class="q" id="p_30Vbh_1824"> <div class="divNumber">588.</div> <div class="p">
<span class="pN">1824</span>“Yaṁ taṁ ariyā ācikkhantī”ti tattha katame ariyā? Ariyā vuccanti buddhā ca buddhasāvakā ca. Te imaṁ ācikkhanti desenti paññapenti paṭṭhapenti vivaranti vibhajanti uttāniṁ karonti pakāsenti. Tena vuccati “yaṁ taṁ ariyā ācikkhantī”ti. </div>
</div>
<div class="q" id="p_30Vbh_1825"> <div class="divNumber">589.</div> <div class="p">
<span class="pN">1825</span>“Upekkhako satimā sukhavihārī”ti tattha katamā upekkhā? Yā upekkhā upekkhanā ajjhupekkhanā majjhattatā cittassa— ayaṁ vuccati “upekkhā”. </div>
</div>
<div class="q" id="p_30Vbh_1826"> <div class="p">
<span class="pN">1826</span>Tattha katamā sati? Yā sati anussati…pe… sammāsati— ayaṁ vuccati “sati”. </div>
</div>
<div class="q" id="p_30Vbh_1827"> <div class="p">
<span class="pN">1827</span>Tattha katamaṁ sukhaṁ? Yaṁ cetasikaṁ sātaṁ cetasikaṁ sukhaṁ cetosamphassajaṁ sātaṁ sukhaṁ vedayitaṁ cetosamphassajā sātā sukhā vedanā— idaṁ vuccati “sukhaṁ”. Iti imāya ca upekkhāya imāya ca satiyā iminā ca sukhena samannāgato iriyati vattati pāleti yapeti yāpeti carati viharati. Tena vuccati “upekkhako satimā sukhavihārī”ti. </div>
</div>
<div class="q" id="p_30Vbh_1828"> <div class="divNumber">590.</div> <div class="p">
<span class="pN">1828</span>“Tatiyan”ti gaṇanānupubbatā tatiyaṁ. Idaṁ tatiyaṁ samāpajjatīti tatiyaṁ. </div>
</div>
<div class="q" id="p_30Vbh_1829"> <div class="divNumber">591.</div> <div class="p">
<span class="pN">1829</span>“Jhānan”ti upekkhā, sati, sampajaññaṁ, sukhaṁ, cittassekaggatā. </div>
</div>
<div class="q" id="p_30Vbh_1830"> <div class="divNumber">592.</div> <div class="p">
<span class="pN">1830</span>“Upasampajjā”ti yo tatiyassa jhānassa lābho paṭilābho patti sampatti phusanā sacchikiriyā upasampadā. </div>
</div>
<div class="q" id="p_30Vbh_1831"> <div class="divNumber">593.</div> <div class="p">
<span class="pN">1831</span>“Viharatī”ti…pe… tena vuccati “viharatī”ti. </div>
</div>
<div class="q" id="p_30Vbh_1832"> <div class="divNumber">594.</div> <div class="p">
<span class="pN">1832</span>“Sukhassa ca pahānā dukkhassa ca pahānā”ti, atthi sukhaṁ, atthi dukkhaṁ. </div>
</div>
<div class="q" id="p_30Vbh_1833"> <div class="p">
<span class="pN">1833</span>Tattha katamaṁ sukhaṁ? Yaṁ kāyikaṁ sātaṁ kāyikaṁ sukhaṁ kāyasamphassajaṁ sātaṁ sukhaṁ vedayitaṁ kāyasamphassajā sātā sukhā vedanā— idaṁ vuccati “sukhaṁ”. </div>
</div>
<div class="q" id="p_30Vbh_1834"> <div class="p">
<span class="pN">1834</span>Tattha katamaṁ dukkhaṁ? Yaṁ kāyikaṁ asātaṁ kāyikaṁ dukkhaṁ kāyasamphassajaṁ asātaṁ dukkhaṁ vedayitaṁ kāyasamphassajā asātā dukkhā vedanā— idaṁ vuccati “dukkhaṁ”. Iti idañca sukhaṁ idañca dukkhaṁ santā honti samitā vūpasantā atthaṅgatā abbhatthaṅgatā appitā byappitā sositā visositā byantīkatā. Tena vuccati “sukhassa ca pahānā dukkhassa ca pahānā”ti. </div>
</div>
<div class="q" id="p_30Vbh_1835"> <div class="divNumber">595.</div> <div class="p">
<span class="pN">1835</span>“Pubbeva somanassadomanassānaṁ atthaṅgamā”ti atthi somanassaṁ, atthi domanassaṁ. </div>
</div>
<div class="q" id="p_30Vbh_1836"> <div class="p">
<span class="pN">1836</span>Tattha katamaṁ somanassaṁ? Yaṁ cetasikaṁ sātaṁ cetasikaṁ sukhaṁ cetosamphassajaṁ sātaṁ sukhaṁ vedayitaṁ cetosamphassajā sātā sukhā vedanā— idaṁ vuccati “somanassaṁ”. </div>
</div>
<div class="q" id="p_30Vbh_1837"> <div class="p">
<span class="pN">1837</span>Tattha katamaṁ domanassaṁ? Yaṁ cetasikaṁ asātaṁ cetasikaṁ dukkhaṁ cetosamphassajaṁ asātaṁ dukkhaṁ vedayitaṁ cetosamphassajā asātā dukkhā vedanā— idaṁ vuccati “domanassaṁ”. Iti idañca somanassaṁ idañca domanassaṁ pubbeva santā honti samitā vūpasantā atthaṅgatā abbhatthaṅgatā appitā byappitā sositā visositā byantīkatā. Tena vuccati “pubbeva somanassadomanassānaṁ atthaṅgamā”ti. </div>
</div>
<div class="q" id="p_30Vbh_1838"> <div class="divNumber">596.</div> <div class="p">
<span class="pN">1838</span>“Adukkhamasukhan”ti yaṁ cetasikaṁ neva sātaṁ nāsātaṁ cetosamphassajaṁ adukkhamasukhaṁ vedayitaṁ cetosamphassajā adukkhamasukhā vedanā. Tena vuccati “adukkhamasukhan”ti. </div>
</div>
<div class="q" id="p_30Vbh_1839"> <div class="divNumber">597.</div> <div class="p">
<span class="pN">1839</span>“Upekkhāsatipārisuddhin”ti, tattha katamā upekkhā? Yā upekkhā upekkhanā ajjhupekkhanā majjhattatā cittassa— ayaṁ vuccati “upekkhā”. </div>
</div>
<div class="q" id="p_30Vbh_1840"> <div class="p">
<span class="pN">1840</span>Tattha katamā sati? Yā sati anussati…pe… sammāsati— ayaṁ vuccati “sati”. Ayaṁ sati imāya upekkhāya vivaṭā hoti parisuddhā pariyodātā. Tena vuccati “upekkhāsatipārisuddhin”ti. </div>
</div>
<div class="q" id="p_30Vbh_1841"> <div class="divNumber">598.</div> <div class="p">
<span class="pN">1841</span>“Catutthan”ti gaṇanānupubbatā catutthaṁ, idaṁ catutthaṁ samāpajjatīti catutthaṁ. </div>
</div>
<div class="q" id="p_30Vbh_1842"> <div class="divNumber">599.</div> <div class="p">
<span class="pN">1842</span>“Jhānan”ti upekkhā, sati, cittassekaggatā. </div>
</div>
<div class="q" id="p_30Vbh_1843"> <div class="divNumber">600.</div> <div class="p">
<span class="pN">1843</span>“Upasampajjā”ti yo catutthassa jhānassa lābho paṭilābho patti sampatti phusanā sacchikiriyā upasampadā. </div>
</div>
<div class="q" id="p_30Vbh_1844"> <div class="divNumber">601.</div> <div class="p">
<span class="pN">1844</span>“Viharatī”ti…pe… tena vuccati “viharatī”ti. </div>
</div>
<div class="q" id="p_30Vbh_1845"> <div class="divNumber">602.</div> <div class="p">
<span class="pN">1845</span>“Sabbaso rūpasaññānaṁ samatikkamā”ti tattha katamā rūpasaññā? Rūpāvacarasamāpattiṁ samāpannassa vā upapannassa vā diṭṭhadhammasukhavihārissa vā saññā sañjānanā sañjānitattaṁ— imā vuccanti “rūpasaññāyo”. Imā rūpasaññāyo atikkanto hoti vītikkanto samatikkanto. Tena vuccati “sabbaso rūpasaññānaṁ samatikkamā”ti. </div>
</div>
<div class="q" id="p_30Vbh_1846"> <div class="divNumber">603.</div> <div class="p">
<span class="pN">1846</span>“Paṭighasaññānaṁ atthaṅgamā”ti tattha katamā paṭighasaññā? Rūpasaññā saddasaññā…pe… phoṭṭhabbasaññā— imā vuccanti “paṭighasaññāyo”. Imā paṭighasaññāyo santā honti samitā vūpasantā atthaṅgatā abbhatthaṅgatā appitā byappitā sositā visositā byantīkatā. Tena vuccati “paṭighasaññānaṁ atthaṅgamā”ti. </div>
</div>
<div class="q" id="p_30Vbh_1847"> <div class="divNumber">604.</div> <div class="p">
<span class="pN">1847</span>“Nānattasaññānaṁ amanasikārā”ti tattha katamā nānattasaññā? Asamāpannassa manodhātu samaṅgissa vā manoviññāṇadhātu samaṅgissa vā saññā sañjānanā sañjānitattaṁ— imā vuccanti “nānattasaññāyo”. Imā nānattasaññāyo na manasi karoti. Tena vuccati “nānattasaññānaṁ amanasikārā”ti. </div>
</div>
<div class="q" id="p_30Vbh_1848"> <div class="divNumber">605.</div> <div class="p">
<span class="pN">1848</span>“Ananto ākāso”ti, tattha katamo ākāso? Yo ākāso ākāsagataṁ aghaṁ aghagataṁ vivaro vivaragataṁ asamphuṭṭhaṁ catūhi mahābhūtehi— ayaṁ vuccati “ākāso”. Tasmiṁ ākāse cittaṁ ṭhapeti saṇṭhapeti anantaṁ pharati. Tena vuccati “ananto ākāso”ti. </div>
</div>
<div class="q" id="p_30Vbh_1849"> <div class="divNumber">606.</div> <div class="p">
<span class="pN">1849</span>“Ākāsānañcāyatanan”ti ākāsānañcāyatanaṁ samāpannassa vā upapannassa vā diṭṭhadhammasukhavihārissa vā cittacetasikā dhammā. </div>
</div>
<div class="q" id="p_30Vbh_1850"> <div class="divNumber">607.</div> <div class="p">
<span class="pN">1850</span>“Upasampajjā”ti yo ākāsānañcāyatanassa lābho paṭilābho patti sampatti phusanā sacchikiriyā upasampadā. </div>
</div>
<div class="q" id="p_30Vbh_1851"> <div class="divNumber">608.</div> <div class="p">
<span class="pN">1851</span>“Viharatī”ti…pe… tena vuccati “viharatī”ti. </div>
</div>
<div class="q" id="p_30Vbh_1852"> <div class="divNumber">609.</div> <div class="p">
<span class="pN">1852</span>“Sabbaso ākāsānañcāyatanaṁ samatikkammā”ti imaṁ ākāsānañcāyatanaṁ atikkanto hoti vītikkanto samatikkanto. Tena vuccati “sabbaso ākāsānañcāyatanaṁ samatikkammā”ti. </div>
</div>
<div class="q" id="p_30Vbh_1853"> <div class="divNumber">610.</div> <div class="p">
<span class="pN">1853</span>“Anantaṁ viññāṇan”ti taṁyeva ākāsaṁ viññāṇena phuṭṭhaṁ manasi karoti anantaṁ pharati. Tena vuccati “anantaṁ viññāṇan”ti. </div>
</div>
<div class="q" id="p_30Vbh_1854"> <div class="divNumber">611.</div> <div class="p">
<span class="pN">1854</span>“Viññāṇañcāyatanan”ti viññāṇañcāyatanaṁ samāpannassa vā upapannassa vā diṭṭhadhammasukhavihārissa vā cittacetasikā dhammā. </div>
</div>
<div class="q" id="p_30Vbh_1855"> <div class="divNumber">612.</div> <div class="p">
<span class="pN">1855</span>“Upasampajjā”ti yo viññāṇañcāyatanassa lābho paṭilābho patti sampatti phusanā sacchikiriyā upasampadā. </div>
</div>
<div class="q" id="p_30Vbh_1856"> <div class="divNumber">613.</div> <div class="p">
<span class="pN">1856</span>“Viharatī”ti…pe… tena vuccati “viharatī”ti. </div>
</div>
<div class="q" id="p_30Vbh_1857"> <div class="divNumber">614.</div> <div class="p">
<span class="pN">1857</span>“Sabbaso viññāṇañcāyatanaṁ samatikkammā”ti imaṁ viññāṇañcāyatanaṁ atikkanto hoti vītikkanto samatikkanto. Tena vuccati “sabbaso viññāṇañcāyatanaṁ samatikkammā”ti. </div>
</div>
<div class="q" id="p_30Vbh_1858"> <div class="divNumber">615.</div> <div class="p">
<span class="pN">1858</span>“Natthi kiñcī”ti taṁyeva viññāṇaṁ bhāveti vibhāveti antaradhāpeti, “natthi kiñcī”ti passati. Tena vuccati “natthi kiñcī”ti. </div>
</div>
<div class="q" id="p_30Vbh_1859"> <div class="divNumber">616.</div> <div class="p">
<span class="pN">1859</span>“Ākiñcaññāyatanan”ti ākiñcaññāyatanaṁ samāpannassa vā upapannassa vā diṭṭhadhammasukhavihārissa vā cittacetasikā dhammā. </div>
</div>
<div class="q" id="p_30Vbh_1860"> <div class="divNumber">617.</div> <div class="p">
<span class="pN">1860</span>“Upasampajjā”ti yo ākiñcaññāyatanassa lābho paṭilābho patti sampatti phusanā sacchikiriyā upasampadā. </div>
</div>
<div class="q" id="p_30Vbh_1861"> <div class="divNumber">618.</div> <div class="p">
<span class="pN">1861</span>“Viharatī”ti…pe… tena vuccati “viharatī”ti. </div>
</div>
<div class="q" id="p_30Vbh_1862"> <div class="divNumber">619.</div> <div class="p">
<span class="pN">1862</span>“Sabbaso ākiñcaññāyatanaṁ samatikkammā”ti imaṁ ākiñcaññāyatanaṁ atikkanto hoti vītikkanto samatikkanto. Tena vuccati “sabbaso ākiñcaññāyatanaṁ samatikkammā”ti. </div>
</div>
<div class="q" id="p_30Vbh_1863"> <div class="p">
<span class="pN">1863</span>“Nevasaññīnāsaññī”ti taṁyeva ākiñcaññāyatanaṁ santato manasi karoti saṅkhārāvasesasamāpattiṁ bhāveti. Tena vuccati “nevasaññīnāsaññī”ti. </div>
</div>
<div class="q" id="p_30Vbh_1864"> <div class="divNumber">620.</div> <div class="p">
<span class="pN">1864</span>“Nevasaññānāsaññāyatanan”ti nevasaññānāsaññāyatanaṁ samāpannassa vā upapannassa vā diṭṭhadhammasukhavihārissa vā cittacetasikā dhammā. </div>
</div>
<div class="q" id="p_30Vbh_1865"> <div class="divNumber">621.</div> <div class="p">
<span class="pN">1865</span>“Upasampajjā”ti yo nevasaññānāsaññāyatanassa lābho paṭilābho patti sampatti phusanā sacchikiriyā upasampadā. </div>
</div>
<div class="q" id="p_30Vbh_1866"> <div class="divNumber">622.</div> <div class="p">
<span class="pN">1866</span>“Viharatī”ti iriyati vattati pāleti yapeti yāpeti carati viharati. Tena vuccati “viharatī”ti. </div>
</div>
<div class="CENTER" id="p_30Vbh_1867">
<span class="pN">1867</span>Suttantabhājanīyaṁ.</div>
</html>
