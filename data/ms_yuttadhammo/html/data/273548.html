<html>
<div class="i">8.2.5 Somanassapaṭilābhakathā</div>
<div class="h">Sakkapañhasutta</div>
<div class="h">Sakkūpasaṅkama</div>
<div class="h">Somanassapaṭilābhakathā</div>
<div class="q" id="p_7D_909"> <div class="divNumber">368.</div> <div class="p">
<span class="pN">909</span>“Abhijānāsi no tvaṁ, devānaminda, ito pubbe evarūpaṁ vedapaṭilābhaṁ somanassapaṭilābhan”ti? “Abhijānāmahaṁ, bhante, ito pubbe evarūpaṁ vedapaṭilābhaṁ somanassapaṭilābhan”ti. “Yathā kathaṁ pana tvaṁ, devānaminda, abhijānāsi ito pubbe evarūpaṁ vedapaṭilābhaṁ somanassapaṭilābhan”ti? </div>
</div>
<div class="q" id="p_7D_910"> <div class="p">
<span class="pN">910</span>“Bhūtapubbaṁ, bhante, devāsurasaṅgāmo samupabyūḷho ahosi. Tasmiṁ kho pana, bhante, saṅgāme devā jiniṁsu, asurā parājayiṁsu. Tassa mayhaṁ, bhante, taṁ saṅgāmaṁ abhivijinitvā vijitasaṅgāmassa etadahosi—  ‘yā ceva dāni dibbā ojā yā ca asurā ojā, ubhayametaṁ devā paribhuñjissantī’ti. So kho pana me, bhante, vedapaṭilābho somanassapaṭilābho sadaṇḍāvacaro sasatthāvacaro na nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattati. Yo kho pana me ayaṁ, bhante, bhagavato dhammaṁ sutvā vedapaṭilābho somanassapaṭilābho, so adaṇḍāvacaro asatthāvacaro ekantanibbidāya virāgāya nirodhāya upasamāya abhiññāya sambodhāya nibbānāya saṁvattatī”ti. </div>
</div>
<div class="q" id="p_7D_911"> <div class="divNumber">369.</div> <div class="p">
<span class="pN">911</span>“Kiṁ pana tvaṁ, devānaminda, atthavasaṁ sampassamāno evarūpaṁ vedapaṭilābhaṁ somanassapaṭilābhaṁ pavedesī”ti? “Cha kho ahaṁ, bhante, atthavase sampassamāno evarūpaṁ vedapaṭilābhaṁ somanassapaṭilābhaṁ pavedemi. </div>
</div>
<div class="q" id="p_7D_912"> <div class="p"> <table class="singleColumn"> <tr> <td> <div class="pN">912</div> <div class="G">Idheva tiṭṭhamānassa,</div> </td> </tr> <tr> <td> <div class="G">devabhūtassa me sato;</div> </td> </tr> <tr> <td> <div class="G">Punarāyu ca me laddho,</div> </td> </tr> <tr> <td> <div class="G">evaṁ jānāhi mārisa.</div> </td> </tr> </table> </div>
</div>
<div class="q" id="p_7D_913"> <div class="p">
<span class="pN">913</span>Imaṁ kho ahaṁ, bhante, paṭhamaṁ atthavasaṁ sampassamāno evarūpaṁ vedapaṭilābhaṁ somanassapaṭilābhaṁ pavedemi. </div>
</div>
<div class="q" id="p_7D_914"> <div class="p"> <table class="singleColumn"> <tr> <td> <div class="pN">914</div> <div class="G">Cutāhaṁ diviyā kāyā,</div> </td> </tr> <tr> <td> <div class="G">āyuṁ hitvā amānusaṁ;</div> </td> </tr> <tr> <td> <div class="G">Amūḷho gabbhamessāmi,</div> </td> </tr> <tr> <td> <div class="G">yattha me ramatī mano.</div> </td> </tr> </table> </div>
</div>
<div class="q" id="p_7D_915"> <div class="p">
<span class="pN">915</span>Imaṁ kho ahaṁ, bhante, dutiyaṁ atthavasaṁ sampassamāno evarūpaṁ vedapaṭilābhaṁ somanassapaṭilābhaṁ pavedemi. </div>
</div>
<div class="q" id="p_7D_916"> <div class="p"> <table class="singleColumn"> <tr> <td> <div class="pN">916</div> <div class="G">Svāhaṁ amūḷhapaññassa,</div> </td> </tr> <tr> <td> <div class="G">viharaṁ sāsane rato;</div> </td> </tr> <tr> <td> <div class="G">Ñāyena viharissāmi,</div> </td> </tr> <tr> <td> <div class="G">sampajāno paṭissato.</div> </td> </tr> </table> </div>
</div>
<div class="q" id="p_7D_917"> <div class="p">
<span class="pN">917</span>Imaṁ kho ahaṁ, bhante, tatiyaṁ atthavasaṁ sampassamāno evarūpaṁ vedapaṭilābhaṁ somanassapaṭilābhaṁ pavedemi. </div>
</div>
<div class="q" id="p_7D_918"> <div class="p"> <table class="singleColumn"> <tr> <td> <div class="pN">918</div> <div class="G">Ñāyena me carato ca,</div> </td> </tr> <tr> <td> <div class="G">sambodhi ce bhavissati;</div> </td> </tr> <tr> <td> <div class="G">Aññātā viharissāmi,</div> </td> </tr> <tr> <td> <div class="G">sveva anto bhavissati.</div> </td> </tr> </table> </div>
</div>
<div class="q" id="p_7D_919"> <div class="p">
<span class="pN">919</span>Imaṁ kho ahaṁ, bhante, catutthaṁ atthavasaṁ sampassamāno evarūpaṁ vedapaṭilābhaṁ somanassapaṭilābhaṁ pavedemi. </div>
</div>
<div class="q" id="p_7D_920"> <div class="p"> <table class="singleColumn"> <tr> <td> <div class="pN">920</div> <div class="G">Cutāhaṁ mānusā kāyā,</div> </td> </tr> <tr> <td> <div class="G">āyuṁ hitvāna mānusaṁ;</div> </td> </tr> <tr> <td> <div class="G">Puna devo bhavissāmi,</div> </td> </tr> <tr> <td> <div class="G">devalokamhi uttamo.</div> </td> </tr> </table> </div>
</div>
<div class="q" id="p_7D_921"> <div class="p">
<span class="pN">921</span>Imaṁ kho ahaṁ, bhante, pañcamaṁ atthavasaṁ sampassamāno evarūpaṁ vedapaṭilābhaṁ somanassapaṭilābhaṁ pavedemi. </div>
</div>
<div class="q" id="p_7D_922"> <div class="p"> <table class="singleColumn"> <tr> <td> <div class="pN">922</div> <div class="G">Te paṇītatarā devā,</div> </td> </tr> <tr> <td> <div class="G">akaniṭṭhā yasassino;</div> </td> </tr> <tr> <td> <div class="G">Antime vattamānamhi,</div> </td> </tr> <tr> <td> <div class="G">so nivāso bhavissati.</div> </td> </tr> </table> </div>
</div>
<div class="q" id="p_7D_923"> <div class="p">
<span class="pN">923</span>Imaṁ kho ahaṁ, bhante, chaṭṭhaṁ atthavasaṁ sampassamāno evarūpaṁ vedapaṭilābhaṁ somanassapaṭilābhaṁ pavedemi. </div>
</div>
<div class="q" id="p_7D_924"> <div class="p">
<span class="pN">924</span>Ime kho ahaṁ, bhante, cha atthavase sampassamāno evarūpaṁ vedapaṭilābhaṁ somanassapaṭilābhaṁ pavedemi. </div>
</div>
<div class="q" id="p_7D_925"> <div class="divNumber">370.</div> <div class="p"> <table class="singleColumn"> <tr> <td> <div class="pN">925</div> <div class="G">Apariyositasaṅkappo,</div> </td> </tr> <tr> <td> <div class="G">vicikiccho kathaṁkathī;</div> </td> </tr> <tr> <td> <div class="G">Vicariṁ dīghamaddhānaṁ,</div> </td> </tr> <tr> <td> <div class="G">anvesanto tathāgataṁ.</div> </td> </tr> </table> </div>
</div>
<div class="q" id="p_7D_926"> <div class="p"> <table class="singleColumn"> <tr> <td> <div class="pN">926</div> <div class="G">Yassu maññāmi samaṇe,</div> </td> </tr> <tr> <td> <div class="G">pavivittavihārino;</div> </td> </tr> <tr> <td> <div class="G">Sambuddhā iti maññāno,</div> </td> </tr> <tr> <td> <div class="G">gacchāmi te upāsituṁ.</div> </td> </tr> </table> </div>
</div>
<div class="q" id="p_7D_927"> <div class="p"> <table class="singleColumn"> <tr> <td> <div class="pN">927</div> <div class="G">‘Kathaṁ ārādhanā hoti,</div> </td> </tr> <tr> <td> <div class="G">kathaṁ hoti virādhanā’;</div> </td> </tr> <tr> <td> <div class="G">Iti puṭṭhā na sampāyanti,</div> </td> </tr> <tr> <td> <div class="G">magge paṭipadāsu ca.</div> </td> </tr> </table> </div>
</div>
<div class="q" id="p_7D_928"> <div class="p"> <table class="singleColumn"> <tr> <td> <div class="pN">928</div> <div class="G">Tyassu yadā maṁ jānanti,</div> </td> </tr> <tr> <td> <div class="G">sakko devānamāgato;</div> </td> </tr> <tr> <td> <div class="G">Tyassu mameva pucchanti,</div> </td> </tr> <tr> <td> <div class="G">‘kiṁ katvā pāpuṇī idaṁ’.</div> </td> </tr> </table> </div>
</div>
<div class="q" id="p_7D_929"> <div class="p"> <table class="singleColumn"> <tr> <td> <div class="pN">929</div> <div class="G">Tesaṁ yathāsutaṁ dhammaṁ,</div> </td> </tr> <tr> <td> <div class="G">desayāmi jane sutaṁ;</div> </td> </tr> <tr> <td> <div class="G">Tena attamanā honti,</div> </td> </tr> <tr> <td> <div class="G">‘diṭṭho no vāsavoti ca’.</div> </td> </tr> </table> </div>
</div>
<div class="q" id="p_7D_930"> <div class="p"> <table class="singleColumn"> <tr> <td> <div class="pN">930</div> <div class="G">Yadā ca buddhamaddakkhiṁ,</div> </td> </tr> <tr> <td> <div class="G">vicikicchāvitāraṇaṁ;</div> </td> </tr> <tr> <td> <div class="G">Somhi vītabhayo ajja,</div> </td> </tr> <tr> <td> <div class="G">sambuddhaṁ payirupāsiya.</div> </td> </tr> </table> </div>
</div>
<div class="q" id="p_7D_931"> <div class="p"> <table class="singleColumn"> <tr> <td> <div class="pN">931</div> <div class="G">Taṇhāsallassa hantāraṁ,</div> </td> </tr> <tr> <td> <div class="G">buddhaṁ appaṭipuggalaṁ;</div> </td> </tr> <tr> <td> <div class="G">Ahaṁ vande mahāvīraṁ,</div> </td> </tr> <tr> <td> <div class="G">buddhamādiccabandhunaṁ.</div> </td> </tr> </table> </div>
</div>
<div class="q" id="p_7D_932"> <div class="p"> <table class="singleColumn"> <tr> <td> <div class="pN">932</div> <div class="G">Yaṁ karomasi brahmuno,</div> </td> </tr> <tr> <td> <div class="G">samaṁ devehi mārisa;</div> </td> </tr> <tr> <td> <div class="G">Tadajja tuyhaṁ kassāma,</div> </td> </tr> <tr> <td> <div class="G">handa sāmaṁ karoma te.</div> </td> </tr> </table> </div>
</div>
<div class="q" id="p_7D_933"> <div class="p"> <table class="singleColumn"> <tr> <td> <div class="pN">933</div> <div class="G">Tvameva asi sambuddho,</div> </td> </tr> <tr> <td> <div class="G">tuvaṁ satthā anuttaro;</div> </td> </tr> <tr> <td> <div class="G">Sadevakasmiṁ lokasmiṁ,</div> </td> </tr> <tr> <td> <div class="G">natthi te paṭipuggalo”ti.</div> </td> </tr> </table> </div>
</div>
<div class="q" id="p_7D_934"> <div class="divNumber">371.</div> <div class="p">
<span class="pN">934</span>Atha kho sakko devānamindo pañcasikhaṁ gandhabbaputtaṁ āmantesi—  “bahūpakāro kho mesi tvaṁ, tāta pañcasikha, yaṁ tvaṁ bhagavantaṁ paṭhamaṁ pasādesi. Tayā, tāta, paṭhamaṁ pasāditaṁ pacchā mayaṁ taṁ bhagavantaṁ dassanāya upasaṅkamimhā arahantaṁ sammāsambuddhaṁ. Pettike vā ṭhāne ṭhapayissāmi, gandhabbarājā bhavissasi, bhaddañca te sūriyavacchasaṁ dammi, sā hi te abhipatthitā”ti. </div>
</div>
<div class="q" id="p_7D_935"> <div class="p">
<span class="pN">935</span>Atha kho sakko devānamindo pāṇinā pathaviṁ parāmasitvā tikkhattuṁ udānaṁ udānesi—  </div>
</div>
<div class="q" id="p_7D_936"> <div class="p">
<span class="pN">936</span>“Namo tassa bhagavato arahato sammāsambuddhassa. </div>
</div>
<div class="q" id="p_7D_937"> <div class="p">
<span class="pN">937</span>Namo tassa bhagavato arahato sammāsambuddhassa. </div>
</div>
<div class="q" id="p_7D_938"> <div class="p">
<span class="pN">938</span>Namo tassa bhagavato arahato sammāsambuddhassā”ti. </div>
</div>
<div class="q" id="p_7D_939"> <div class="p">
<span class="pN">939</span>Imasmiñca pana veyyākaraṇasmiṁ bhaññamāne sakkassa devānamindassa virajaṁ vītamalaṁ dhammacakkhuṁ udapādi—  “yaṁ kiñci samudayadhammaṁ sabbaṁ taṁ nirodhadhamman”ti. Aññesañca asītiyā devatāsahassānaṁ; iti ye sakkena devānamindena ajjhiṭṭhapañhā puṭṭhā, te bhagavatā byākatā. Tasmā imassa veyyākaraṇassa sakkapañhātveva adhivacananti. </div>
</div>
<div class="ENDH3" id="p_7D_940">
<span class="pN">940</span>Sakkapañhasuttaṁ niṭṭhitaṁ aṭṭhamaṁ.</div>
</html>
