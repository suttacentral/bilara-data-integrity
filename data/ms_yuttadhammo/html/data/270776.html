<html>
<div class="i">2.3.3.22 Āyatanakusalatāduka</div>
<div class="h">Niddesa</div>
<div class="h">Nikkhepakaṇḍa</div>
<div class="h">Suttantikadukanikkhepa</div>
<div class="h">Āyatanakusalatāduka</div>
<div class="q" id="p_29Dhs_2047"> <div class="divNumber">1342.</div> <div class="p">
<span class="pN">2047</span>Tattha katamā āyatanakusalatā? Dvādasāyatanāni—  cakkhāyatanaṁ, rūpāyatanaṁ, sotāyatanaṁ, saddāyatanaṁ, ghānāyatanaṁ, gandhāyatanaṁ, jivhāyatanaṁ, rasāyatanaṁ, kāyāyatanaṁ, phoṭṭhabbāyatanaṁ, manāyatanaṁ, dhammāyatanaṁ. Yā tesaṁ āyatanānaṁ āyatanakusalatā paññā pajānanā…pe…  amoho dhammavicayo sammādiṭṭhi—  ayaṁ vuccati āyatanakusalatā. </div>
</div>
<div class="q" id="p_29Dhs_2048"> <div class="divNumber">1343.</div> <div class="p">
<span class="pN">2048</span>Tattha katamā paṭiccasamuppādakusalatā? Avijjāpaccayā saṅkhārā, saṅkhārapaccayā viññāṇaṁ, viññāṇapaccayā nāmarūpaṁ, nāmarūpapaccayā saḷāyatanaṁ, saḷāyatanapaccayā phasso, phassapaccayā vedanā, vedanāpaccayā taṇhā, taṇhāpaccayā upādānaṁ, upādānapaccayā bhavo, bhavapaccayā jāti, jātipaccayā jarāmaraṇaṁ sokaparidevadukkhadomanassupāyāsā sambhavanti; evametassa kevalassa dukkhakkhandhassa samudayo hotīti. Yā tattha paññā pajānanā…pe…  amoho dhammavicayo sammādiṭṭhi—  ayaṁ vuccati paṭiccasamuppādakusalatā. </div>
</div>
</html>
