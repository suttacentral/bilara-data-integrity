<html>
<div class="i">2.4.2.5 Anāpucchāpakkamanasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Rattandhakāravagga</div>
<div class="h">Anāpucchāpakkamanasikkhāpada</div>
<div class="q" id="p_2V_2721"> <div class="divNumber">854.</div> <div class="p">
<span class="pN">2721</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena aññatarā bhikkhunī aññatarassa kulassa kulūpikā hoti niccabhattikā. Atha kho sā bhikkhunī pubbaṇhasamayaṁ nivāsetvā pattacīvaramādāya yena taṁ kulaṁ tenupasaṅkami; upasaṅkamitvā āsane nisīditvā sāmike anāpucchā pakkāmi. Tassa kulassa dāsī gharaṁ sammajjantī taṁ āsanaṁ bhājanantarikāya pakkhipi. Manussā taṁ āsanaṁ apassantā taṁ bhikkhuniṁ etadavocuṁ— “kahaṁ taṁ, ayye, āsanan”ti? “Nāhaṁ taṁ, āvuso, āsanaṁ passāmī”ti. “Dethāyye, taṁ āsanan”ti paribhāsitvā niccabhattaṁ pacchindiṁsu. Atha kho te manussā gharaṁ sodhentā taṁ āsanaṁ bhājanantarikāya passitvā taṁ bhikkhuniṁ khamāpetvā niccabhattaṁ paṭṭhapesuṁ. </div>
</div>
<div class="q" id="p_2V_2722"> <div class="p">
<span class="pN">2722</span>Atha kho sā bhikkhunī bhikkhunīnaṁ etamatthaṁ ārocesi. Yā tā bhikkhuniyo appicchā…pe… tā ujjhāyanti khiyyanti vipācenti— “kathañhi nāma bhikkhunī purebhattaṁ kulāni upasaṅkamitvā āsane nisīditvā sāmike anāpucchā pakkamissatī”ti…pe… “saccaṁ kira, bhikkhave, bhikkhunī purebhattaṁ kulāni upasaṅkamitvā āsane nisīditvā sāmike anāpucchā pakkamatī”ti? “Saccaṁ, bhagavā”ti. Vigarahi buddho bhagavā…pe… kathañhi nāma, bhikkhave bhikkhunī purebhattaṁ kulāni upasaṅkamitvā āsane nisīditvā sāmike anāpucchā pakkamissati. Netaṁ, bhikkhave, appasannānaṁ vā pasādāya…pe… evañca pana, bhikkhave, bhikkhuniyo imaṁ sikkhāpadaṁ uddisantu— </div>
</div>
<div class="q" id="p_2V_2723"> <div class="divNumber">855.</div> <div class="p">
<span class="pN">2723</span><span class="bold">“Yā pana bhikkhunī purebhattaṁ kulāni upasaṅkamitvā āsane nisīditvā sāmike anāpucchā pakkameyya, pācittiyan”</span>ti. (<span class="italic">15</span>:<span class="bold">70</span>) </div>
</div>
<div class="q" id="p_2V_2724"> <div class="divNumber">856.</div> <div class="p">
<span class="pN">2724</span><span class="bold">Yā panā</span>ti yā yādisā…pe… <span class="bold">bhikkhunī</span>ti…pe… ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2725"> <div class="p">
<span class="pN">2725</span><span class="bold">Purebhattaṁ</span> nāma aruṇuggamanaṁ upādāya yāva majjhanhikā. </div>
</div>
<div class="q" id="p_2V_2726"> <div class="p">
<span class="pN">2726</span><span class="bold">Kulaṁ</span> nāma cattāri kulāni— khattiyakulaṁ, brāhmaṇakulaṁ, vessakulaṁ, suddakulaṁ. <span class="bold">Upasaṅkamitvā</span>ti tattha gantvā. </div>
</div>
<div class="q" id="p_2V_2727"> <div class="p">
<span class="pN">2727</span><span class="bold">Āsanaṁ</span> nāma pallaṅkassa okāso vuccati. <span class="bold">Nisīditvā</span>ti tasmiṁ nisīditvā. </div>
</div>
<div class="q" id="p_2V_2728"> <div class="p">
<span class="pN">2728</span><span class="bold">Sāmike anāpucchā pakkameyyā</span>ti yo tasmiṁ kule manusso viññū taṁ anāpucchā anovassakaṁ atikkāmentiyā āpatti pācittiyassa. Ajjhokāse upacāraṁ atikkāmentiyā āpatti pācittiyassa. </div>
</div>
<div class="q" id="p_2V_2729"> <div class="divNumber">857.</div> <div class="p">
<span class="pN">2729</span>Anāpucchite anāpucchitasaññā pakkamati, āpatti pācittiyassa. Anāpucchite vematikā pakkamati, āpatti pācittiyassa. Anāpucchite āpucchitasaññā pakkamati, āpatti pācittiyassa. </div>
</div>
<div class="q" id="p_2V_2730"> <div class="p">
<span class="pN">2730</span>Pallaṅkassa anokāse āpatti dukkaṭassa. Āpucchite anāpucchitasaññā, āpatti dukkaṭassa. Āpucchite vematikā, āpatti dukkaṭassa. Āpucchite āpucchitasaññā, anāpatti. </div>
</div>
<div class="q" id="p_2V_2731"> <div class="divNumber">858.</div> <div class="p">
<span class="pN">2731</span>Anāpatti— āpucchā gacchati, asaṁhārime, gilānāya, āpadāsu, ummattikāya, ādikammikāyāti. </div>
</div>
<div class="CENTER" id="p_2V_2732">
<span class="pN">2732</span>Pañcamasikkhāpadaṁ niṭṭhitaṁ.</div>
</html>
