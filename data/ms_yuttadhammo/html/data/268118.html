<html>
<div class="i">2.2.10 Cetasovinibandhasutta</div>
<div class="h">Dutiyapaṇṇāsaka</div>
<div class="h">Satipaṭṭhānavagga</div>
<div class="h">Cetasovinibandhasutta</div>
<div class="q" id="p_17A9_464"> <div class="divNumber">72.</div> <div class="p">
<span class="pN">464</span>“Pañcime, bhikkhave, cetasovinibandhā. Katame pañca? Idha, bhikkhave, bhikkhu kāmesu avītarāgo hoti avigatacchando avigatapemo avigatapipāso avigatapariḷāho avigatataṇho. Yo so, bhikkhave, bhikkhu kāmesu avītarāgo hoti avigatacchando avigatapemo avigatapipāso avigatapariḷāho avigatataṇho, tassa cittaṁ na namati ātappāya anuyogāya sātaccāya padhānāya. Yassa cittaṁ na namati ātappāya anuyogāya sātaccāya padhānāya, ayaṁ paṭhamo cetasovinibandho. </div>
</div>
<div class="q" id="p_17A9_465"> <div class="p">
<span class="pN">465</span>Puna caparaṁ, bhikkhave, bhikkhu kāye avītarāgo hoti…pe… rūpe avītarāgo hoti… yāvadatthaṁ udarāvadehakaṁ bhuñjitvā seyyasukhaṁ passasukhaṁ middhasukhaṁ anuyutto viharati… aññataraṁ devanikāyaṁ paṇidhāya brahmacariyaṁ carati— ‘imināhaṁ sīlena vā vatena vā tapena vā brahmacariyena vā devo vā bhavissāmi devaññataro vā’ti. Yo so, bhikkhave, bhikkhu aññataraṁ devanikāyaṁ paṇidhāya brahmacariyaṁ carati— ‘imināhaṁ sīlena vā vatena vā tapena vā brahmacariyena vā devo vā bhavissāmi devaññataro vā’ti, tassa cittaṁ na namati ātappāya anuyogāya sātaccāya padhānāya. Yassa cittaṁ na namati ātappāya anuyogāya sātaccāya padhānāya, ayaṁ pañcamo cetasovinibandho. Ime kho, bhikkhave, pañca cetasovinibandhā. </div>
</div>
<div class="q" id="p_17A9_466"> <div class="p">
<span class="pN">466</span>Imesaṁ kho, bhikkhave, pañcannaṁ cetasovinibandhānaṁ pahānāya cattāro satipaṭṭhānā bhāvetabbā. Katame cattāro? Idha, bhikkhave, bhikkhu kāye kāyānupassī viharati ātāpī sampajāno satimā vineyya loke abhijjhādomanassaṁ; vedanāsu…pe… citte… dhammesu dhammānupassī viharati ātāpī sampajāno satimā vineyya loke abhijjhādomanassaṁ. Imesaṁ kho, bhikkhave, pañcannaṁ cetasovinibandhānaṁ pahānāya ime cattāro satipaṭṭhānā bhāvetabbā”ti. </div>
</div>
<div class="CENTER" id="p_17A9_467">
<span class="pN">467</span>Dasamaṁ.</div>
<div class="CENTER" id="p_17A9_468">
<span class="pN">468</span>Satipaṭṭhānavaggo dutiyo.</div>
<div class="SUMMARY" id="p_17A9_469">
<span class="pN">469</span><span class="firstLetter">T</span>assuddānaṁ</div>
<div class="q" id="p_17A9_470"> <div class="p"> <table class="singleColumn"> <tr> <td> <div class="pN">470</div> <div class="G">Sikkhā nīvaraṇākāmā,</div> </td> </tr> <tr> <td> <div class="G">Khandhā ca orambhāgiyā gati;</div> </td> </tr> <tr> <td> <div class="G">Maccheraṁ uddhambhāgiyā aṭṭhamaṁ,</div> </td> </tr> <tr> <td> <div class="G">Cetokhilā vinibandhāti.</div> </td> </tr> </table> </div>
</div>
</html>
