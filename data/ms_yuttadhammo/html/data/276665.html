<html>
<div class="i">2.4.3.9 Kālaatikkamanasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Naggavagga</div>
<div class="h">Kālaatikkamanasikkhāpada</div>
<div class="q" id="p_2V_2861"> <div class="divNumber">920.</div> <div class="p">
<span class="pN">2861</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena thullanandāya bhikkhuniyā upaṭṭhākakulaṁ thullanandaṁ bhikkhuniṁ etadavoca— “sace mayaṁ, ayye, sakkoma, bhikkhunisaṁghassa cīvaraṁ dassāmā”ti. Tena kho pana samayena vassaṁvuṭṭhā bhikkhuniyo cīvaraṁ bhājetukāmā sannipatiṁsu. Thullanandā bhikkhunī tā bhikkhuniyo etadavoca— “āgametha, ayye, atthi bhikkhunisaṁghassa cīvarapaccāsā”ti. Bhikkhuniyo thullanandaṁ bhikkhuniṁ etadavocuṁ— “gacchāyye, taṁ cīvaraṁ jānāhī”ti. Thullanandā bhikkhunī yena taṁ kulaṁ tenupasaṅkami; upasaṅkamitvā te manusse etadavoca— “dethāvuso, bhikkhunisaṁghassa cīvaran”ti. “Na mayaṁ, ayye, sakkoma bhikkhunisaṁghassa cīvaraṁ dātun”ti. </div>
</div>
<div class="q" id="p_2V_2862"> <div class="p">
<span class="pN">2862</span>Thullanandā bhikkhunī bhikkhunīnaṁ etamatthaṁ ārocesi. Yā tā bhikkhuniyo appicchā…pe… tā ujjhāyanti khiyyanti vipācenti— “kathañhi nāma ayyā thullanandā dubbalacīvarapaccāsāya cīvarakālasamayaṁ atikkāmessatī”ti…pe… “saccaṁ kira, bhikkhave, thullanandā bhikkhunī dubbalacīvarapaccāsāya cīvarakālasamayaṁ atikkāmetī”ti? “Saccaṁ, bhagavā”ti. Vigarahi buddho bhagavā…pe… kathañhi nāma, bhikkhave, thullanandā bhikkhunī dubbalacīvarapaccāsāya cīvarakālasamayaṁ atikkāmessati. Netaṁ, bhikkhave, appasannānaṁ vā pasādāya…pe… evañca pana, bhikkhave, bhikkhuniyo imaṁ sikkhāpadaṁ uddisantu— </div>
</div>
<div class="q" id="p_2V_2863"> <div class="divNumber">921.</div> <div class="p">
<span class="pN">2863</span><span class="bold">“Yā pana bhikkhunī dubbalacīvarapaccāsāya cīvarakālasamayaṁ atikkāmeyya, pācittiyan”</span>ti. (<span class="italic">29</span>:<span class="bold">84</span>) </div>
</div>
<div class="q" id="p_2V_2864"> <div class="divNumber">922.</div> <div class="p">
<span class="pN">2864</span><span class="bold">Yā panā</span>ti yā yādisā…pe… <span class="bold">bhikkhunī</span>ti…pe… ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2865"> <div class="p">
<span class="pN">2865</span><span class="bold">Dubbalacīvarapaccāsā</span> nāma “sace mayaṁ sakkoma, dassāma karissāmā”ti vācā bhinnā hoti. </div>
</div>
<div class="q" id="p_2V_2866"> <div class="p">
<span class="pN">2866</span><span class="bold">Cīvarakālasamayo</span> nāma anatthate kathine vassānassa pacchimo māso, atthate kathine pañca māsā. </div>
</div>
<div class="q" id="p_2V_2867"> <div class="p">
<span class="pN">2867</span><span class="bold">Cīvarakālasamayaṁ atikkāmeyyā</span>ti anatthate kathine vassānassa pacchimaṁ divasaṁ atikkāmeti, āpatti pācittiyassa. Atthate kathine kathinuddhāradivasaṁ atikkāmeti, āpatti pācittiyassa. </div>
</div>
<div class="q" id="p_2V_2868"> <div class="divNumber">923.</div> <div class="p">
<span class="pN">2868</span>Dubbalacīvare dubbalacīvarasaññā cīvarakālasamayaṁ atikkāmeti, āpatti pācittiyassa. Dubbalacīvare vematikā cīvarakālasamayaṁ atikkāmeti, āpatti dukkaṭassa. Dubbalacīvare adubbalacīvarasaññā cīvarakālasamayaṁ atikkāmeti, anāpatti. </div>
</div>
<div class="q" id="p_2V_2869"> <div class="p">
<span class="pN">2869</span>Adubbalacīvare dubbalacīvarasaññā, āpatti dukkaṭassa. Adubbalacīvare vematikā, āpatti dukkaṭassa. Adubbalacīvare adubbalacīvarasaññā, anāpatti. </div>
</div>
<div class="q" id="p_2V_2870"> <div class="divNumber">924.</div> <div class="p">
<span class="pN">2870</span>Anāpatti— ānisaṁsaṁ dassetvā nivāreti, ummattikāya, ādikammikāyāti. </div>
</div>
<div class="CENTER" id="p_2V_2871">
<span class="pN">2871</span>Navamasikkhāpadaṁ niṭṭhitaṁ.</div>
</html>
