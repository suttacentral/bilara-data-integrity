<html>
<div class="i">4.4 Siṅgālamātutherīapadāna</div>
<div class="h">Khattiyāvagga</div>
<div class="h">Siṅgālamātutherīapadāna</div>
<div class="q" id="p_20Ap2_1292"> <div class="divNumber">82.</div> <div class="p"> <table class="singleColumn"> <tr> <td> <div class="pN">1292</div> <div class="G">“Padumuttaro nāma jino,</div> </td> </tr> <tr> <td> <div class="G">sabbadhammāna pāragū;</div> </td> </tr> <tr> <td> <div class="G">Ito satasahassamhi,</div> </td> </tr> <tr> <td> <div class="G">kappe uppajji nāyako.</div> </td> </tr> </table> </div>
</div>
<div class="q" id="p_20Ap2_1293"> <div class="divNumber">83.</div> <div class="p"> <table class="singleColumn"> <tr> <td> <div class="pN">1293</div> <div class="G">Tadāhaṁ haṁsavatiyaṁ,</div> </td> </tr> <tr> <td> <div class="G">jātāmaccakule ahuṁ;</div> </td> </tr> <tr> <td> <div class="G">Nānāratanapajjote,</div> </td> </tr> <tr> <td> <div class="G">iddhe phīte mahaddhane.</div> </td> </tr> </table> </div>
</div>
<div class="q" id="p_20Ap2_1294"> <div class="divNumber">84.</div> <div class="p"> <table class="singleColumn"> <tr> <td> <div class="pN">1294</div> <div class="G">Pitunā saha gantvāna,</div> </td> </tr> <tr> <td> <div class="G">mahājanapurakkhatā;</div> </td> </tr> <tr> <td> <div class="G">Dhammaṁ buddhassa sutvāna,</div> </td> </tr> <tr> <td> <div class="G">pabbajiṁ anagāriyaṁ.</div> </td> </tr> </table> </div>
</div>
<div class="q" id="p_20Ap2_1295"> <div class="divNumber">85.</div> <div class="p"> <table class="singleColumn"> <tr> <td> <div class="pN">1295</div> <div class="G">Pabbajitvāna kāyena,</div> </td> </tr> <tr> <td> <div class="G">pāpakammaṁ vivajjayiṁ;</div> </td> </tr> <tr> <td> <div class="G">Vacīduccaritaṁ hitvā,</div> </td> </tr> <tr> <td> <div class="G">ājīvaṁ parisodhayiṁ.</div> </td> </tr> </table> </div>
</div>
<div class="q" id="p_20Ap2_1296"> <div class="divNumber">86.</div> <div class="p"> <table class="singleColumn"> <tr> <td> <div class="pN">1296</div> <div class="G">Buddhe pasannā dhamme ca,</div> </td> </tr> <tr> <td> <div class="G">saṁghe ca tibbagāravā;</div> </td> </tr> <tr> <td> <div class="G">Saddhammassavane yuttā,</div> </td> </tr> <tr> <td> <div class="G">buddhadassanalālasā.</div> </td> </tr> </table> </div>
</div>
<div class="q" id="p_20Ap2_1297"> <div class="divNumber">87.</div> <div class="p"> <table class="singleColumn"> <tr> <td> <div class="pN">1297</div> <div class="G">Aggaṁ saddhādhimuttānaṁ,</div> </td> </tr> <tr> <td> <div class="G">assosiṁ bhikkhuniṁ tadā;</div> </td> </tr> <tr> <td> <div class="G">Taṁ ṭhānaṁ patthayitvāna,</div> </td> </tr> <tr> <td> <div class="G">tisso sikkhā apūrayiṁ.</div> </td> </tr> </table> </div>
</div>
<div class="q" id="p_20Ap2_1298"> <div class="divNumber">88.</div> <div class="p"> <table class="singleColumn"> <tr> <td> <div class="pN">1298</div> <div class="G">Tato maṁ sugato āha,</div> </td> </tr> <tr> <td> <div class="G">karuṇānugatāsayo;</div> </td> </tr> <tr> <td> <div class="G">‘Yassa saddhā tathāgate,</div> </td> </tr> <tr> <td> <div class="G">acalā suppatiṭṭhitā;</div> </td> </tr> <tr> <td> <div class="G">Sīlañca yassa kalyāṇaṁ,</div> </td> </tr> <tr> <td> <div class="G">ariyakantaṁ pasaṁsitaṁ.</div> </td> </tr> </table> </div>
</div>
<div class="q" id="p_20Ap2_1299"> <div class="divNumber">89.</div> <div class="p"> <table class="singleColumn"> <tr> <td> <div class="pN">1299</div> <div class="G">Saṁghe pasādo yassatthi,</div> </td> </tr> <tr> <td> <div class="G">ujubhūtañca dassanaṁ;</div> </td> </tr> <tr> <td> <div class="G">Adaliddoti taṁ āhu,</div> </td> </tr> <tr> <td> <div class="G">amoghaṁ tassa jīvitaṁ.</div> </td> </tr> </table> </div>
</div>
<div class="q" id="p_20Ap2_1300"> <div class="divNumber">90.</div> <div class="p"> <table class="singleColumn"> <tr> <td> <div class="pN">1300</div> <div class="G">Tasmā saddhañca sīlañca,</div> </td> </tr> <tr> <td> <div class="G">pasādaṁ dhammadassanaṁ;</div> </td> </tr> <tr> <td> <div class="G">Anuyuñjetha medhāvī,</div> </td> </tr> <tr> <td> <div class="G">saraṁ buddhāna sāsanaṁ’.</div> </td> </tr> </table> </div>
</div>
<div class="q" id="p_20Ap2_1301"> <div class="divNumber">91.</div> <div class="p"> <table class="singleColumn"> <tr> <td> <div class="pN">1301</div> <div class="G">Taṁ sutvāhaṁ pamuditā,</div> </td> </tr> <tr> <td> <div class="G">apucchiṁ paṇidhiṁ mama;</div> </td> </tr> <tr> <td> <div class="G">Tadā anomo amito,</div> </td> </tr> <tr> <td> <div class="G">byākarittha vināyako;</div> </td> </tr> <tr> <td> <div class="G">‘Buddhe pasannā kalyāṇī,</div> </td> </tr> <tr> <td> <div class="G">lacchase taṁ supatthitaṁ.</div> </td> </tr> </table> </div>
</div>
<div class="q" id="p_20Ap2_1302"> <div class="divNumber">92.</div> <div class="p"> <table class="singleColumn"> <tr> <td> <div class="pN">1302</div> <div class="G">Satasahassito kappe,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap2_1303"> <div class="divNumber">93.</div> <div class="p"> <table class="singleColumn"> <tr> <td> <div class="pN">1303</div> <div class="G">Tassa dhammesu dāyādā,</div> </td> </tr> <tr> <td> <div class="G">orasā dhammanimmitā;</div> </td> </tr> <tr> <td> <div class="G">Siṅgālakassa mātāti,</div> </td> </tr> <tr> <td> <div class="G">hessati satthu sāvikā’.</div> </td> </tr> </table> </div>
</div>
<div class="q" id="p_20Ap2_1304"> <div class="divNumber">94.</div> <div class="p"> <table class="singleColumn"> <tr> <td> <div class="pN">1304</div> <div class="G">Taṁ sutvā muditā hutvā,</div> </td> </tr> <tr> <td> <div class="G">yāvajīvaṁ tadā jinaṁ;</div> </td> </tr> <tr> <td> <div class="G">Mettacittā paricariṁ,</div> </td> </tr> <tr> <td> <div class="G">paṭipattīhi nāyakaṁ.</div> </td> </tr> </table> </div>
</div>
<div class="q" id="p_20Ap2_1305"> <div class="divNumber">95.</div> <div class="p"> <table class="singleColumn"> <tr> <td> <div class="pN">1305</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṁ dehaṁ,</div> </td> </tr> <tr> <td> <div class="G">tāvatiṁsamagacchahaṁ.</div> </td> </tr> </table> </div>
</div>
<div class="q" id="p_20Ap2_1306"> <div class="divNumber">96.</div> <div class="p"> <table class="singleColumn"> <tr> <td> <div class="pN">1306</div> <div class="G">Pacchime ca bhave dāni,</div> </td> </tr> <tr> <td> <div class="G">giribbajapuruttame;</div> </td> </tr> <tr> <td> <div class="G">Jātā seṭṭhikule phīte,</div> </td> </tr> <tr> <td> <div class="G">mahāratanasañcaye.</div> </td> </tr> </table> </div>
</div>
<div class="q" id="p_20Ap2_1307"> <div class="divNumber">97.</div> <div class="p"> <table class="singleColumn"> <tr> <td> <div class="pN">1307</div> <div class="G">Putto siṅgālako nāma,</div> </td> </tr> <tr> <td> <div class="G">mamāsi vipathe rato;</div> </td> </tr> <tr> <td> <div class="G">Diṭṭhigahanapakkhando,</div> </td> </tr> <tr> <td> <div class="G">disāpūjanatapparo.</div> </td> </tr> </table> </div>
</div>
<div class="q" id="p_20Ap2_1308"> <div class="divNumber">98.</div> <div class="p"> <table class="singleColumn"> <tr> <td> <div class="pN">1308</div> <div class="G">Nānādisā namassantaṁ,</div> </td> </tr> <tr> <td> <div class="G">piṇḍāya nagaraṁ vajaṁ;</div> </td> </tr> <tr> <td> <div class="G">Taṁ disvā ovadī buddho,</div> </td> </tr> <tr> <td> <div class="G">magge ṭhatvā vināyako.</div> </td> </tr> </table> </div>
</div>
<div class="q" id="p_20Ap2_1309"> <div class="divNumber">99.</div> <div class="p"> <table class="singleColumn"> <tr> <td> <div class="pN">1309</div> <div class="G">Tassa desayato dhammaṁ,</div> </td> </tr> <tr> <td> <div class="G">panādo vimhayo ahu;</div> </td> </tr> <tr> <td> <div class="G">Dvekoṭinaranārīnaṁ,</div> </td> </tr> <tr> <td> <div class="G">dhammābhisamayo ahu.</div> </td> </tr> </table> </div>
</div>
<div class="q" id="p_20Ap2_1310"> <div class="divNumber">100.</div> <div class="p"> <table class="singleColumn"> <tr> <td> <div class="pN">1310</div> <div class="G">Tadāhaṁ parisaṁ gantvā,</div> </td> </tr> <tr> <td> <div class="G">sutvā sugatabhāsitaṁ;</div> </td> </tr> <tr> <td> <div class="G">Sotāpattiphalaṁ pattā,</div> </td> </tr> <tr> <td> <div class="G">pabbajiṁ anagāriyaṁ.</div> </td> </tr> </table> </div>
</div>
<div class="q" id="p_20Ap2_1311"> <div class="divNumber">101.</div> <div class="p"> <table class="singleColumn"> <tr> <td> <div class="pN">1311</div> <div class="G">Na cireneva kālena,</div> </td> </tr> <tr> <td> <div class="G">buddhadassanalālasā;</div> </td> </tr> <tr> <td> <div class="G">Anussatiṁ taṁ bhāvetvā,</div> </td> </tr> <tr> <td> <div class="G">arahattamapāpuṇiṁ.</div> </td> </tr> </table> </div>
</div>
<div class="q" id="p_20Ap2_1312"> <div class="divNumber">102.</div> <div class="p"> <table class="singleColumn"> <tr> <td> <div class="pN">1312</div> <div class="G">Dassanatthāya buddhassa,</div> </td> </tr> <tr> <td> <div class="G">sabbadā ca vajāmahaṁ;</div> </td> </tr> <tr> <td> <div class="G">Atittāyeva passāmi,</div> </td> </tr> <tr> <td> <div class="G">rūpaṁ nayananandanaṁ.</div> </td> </tr> </table> </div>
</div>
<div class="q" id="p_20Ap2_1313"> <div class="divNumber">103.</div> <div class="p"> <table class="singleColumn"> <tr> <td> <div class="pN">1313</div> <div class="G">Sabbapāramisambhūtaṁ,</div> </td> </tr> <tr> <td> <div class="G">lakkhīnilayanaṁ varaṁ;</div> </td> </tr> <tr> <td> <div class="G">Rūpaṁ sabbasubhākiṇṇaṁ,</div> </td> </tr> <tr> <td> <div class="G">atittā viharāmahaṁ.</div> </td> </tr> </table> </div>
</div>
<div class="q" id="p_20Ap2_1314"> <div class="divNumber">104.</div> <div class="p"> <table class="singleColumn"> <tr> <td> <div class="pN">1314</div> <div class="G">Jino tasmiṁ guṇe tuṭṭho,</div> </td> </tr> <tr> <td> <div class="G">etadagge ṭhapesi maṁ;</div> </td> </tr> <tr> <td> <div class="G">‘Siṅgālakassa yā mātā,</div> </td> </tr> <tr> <td> <div class="G">aggā saddhādhimuttikā’.</div> </td> </tr> </table> </div>
</div>
<div class="q" id="p_20Ap2_1315"> <div class="divNumber">105.</div> <div class="p"> <table class="singleColumn"> <tr> <td> <div class="pN">1315</div> <div class="G">Iddhīsu ca vasī homi,</div> </td> </tr> <tr> <td> <div class="G">dibbāya sotadhātuyā;</div> </td> </tr> <tr> <td> <div class="G">Cetopariyañāṇassa,</div> </td> </tr> <tr> <td> <div class="G">vasī homi mahāmuni.</div> </td> </tr> </table> </div>
</div>
<div class="q" id="p_20Ap2_1316"> <div class="divNumber">106.</div> <div class="p"> <table class="singleColumn"> <tr> <td> <div class="pN">1316</div> <div class="G">Pubbenivāsaṁ jānāmi,</div> </td> </tr> <tr> <td> <div class="G">dibbacakkhu visodhitaṁ;</div> </td> </tr> <tr> <td> <div class="G">Sabbāsavā parikkhīṇā,</div> </td> </tr> <tr> <td> <div class="G">natthi dāni punabbhavo.</div> </td> </tr> </table> </div>
</div>
<div class="q" id="p_20Ap2_1317"> <div class="divNumber">107.</div> <div class="p"> <table class="singleColumn"> <tr> <td> <div class="pN">1317</div> <div class="G">Atthadhammaniruttīsu,</div> </td> </tr> <tr> <td> <div class="G">paṭibhāne tatheva ca;</div> </td> </tr> <tr> <td> <div class="G">Ñāṇaṁ mama mahāvīra,</div> </td> </tr> <tr> <td> <div class="G">uppannaṁ tava santike.</div> </td> </tr> </table> </div>
</div>
<div class="q" id="p_20Ap2_1318"> <div class="divNumber">108.</div> <div class="p"> <table class="singleColumn"> <tr> <td> <div class="pN">1318</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavā.</div> </td> </tr> </table> </div>
</div>
<div class="q" id="p_20Ap2_1319"> <div class="divNumber">109.</div> <div class="p"> <table class="singleColumn"> <tr> <td> <div class="pN">1319</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap2_1320"> <div class="divNumber">110.</div> <div class="p"> <table class="singleColumn"> <tr> <td> <div class="pN">1320</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap2_1321"> <div class="p">
<span class="pN">1321</span>Itthaṁ sudaṁ siṅgālamātā bhikkhunī imā gāthāyo abhāsitthāti. </div>
</div>
<div class="CENTER" id="p_20Ap2_1322">
<span class="pN">1322</span>Siṅgālamātutheriyāpadānaṁ catutthaṁ.</div>
</html>
