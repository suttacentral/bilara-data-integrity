<html>
<div class="i"> Pārāyanānugītigāthā</div>
<div class="h">Pārāyanavagga</div>
<div class="h">Pārāyanānugītigāthā</div>
<div class="q" id="p_18Sn_1341"> <div class="divNumber">1138.</div> <div class="p"> <table class="singleColumn"> <tr> <td> <div class="pN">1341</div> <div class="G">“Pārāyanamanugāyissaṁ, <span class="gathaQuote">(iccāyasmā piṅgiyo)</span>
</div> </td> </tr> <tr> <td> <div class="G">Yathāddakkhi tathākkhāsi;</div> </td> </tr> <tr> <td> <div class="G">Vimalo bhūrimedhaso,</div> </td> </tr> <tr> <td> <div class="G">Nikkāmo nibbano nāgo;</div> </td> </tr> <tr> <td> <div class="G">Kissa hetu musā bhaṇe. (1)</div> </td> </tr> </table> </div>
</div>
<div class="q" id="p_18Sn_1342"> <div class="divNumber">1139.</div> <div class="p"> <table class="singleColumn"> <tr> <td> <div class="pN">1342</div> <div class="G">Pahīnamalamohassa,</div> </td> </tr> <tr> <td> <div class="G">mānamakkhappahāyino;</div> </td> </tr> <tr> <td> <div class="G">Handāhaṁ kittayissāmi,</div> </td> </tr> <tr> <td> <div class="G">giraṁ vaṇṇūpasañhitaṁ. (2)</div> </td> </tr> </table> </div>
</div>
<div class="q" id="p_18Sn_1343"> <div class="divNumber">1140.</div> <div class="p"> <table class="singleColumn"> <tr> <td> <div class="pN">1343</div> <div class="G">Tamonudo buddho samantacakkhu,</div> </td> </tr> <tr> <td> <div class="G">Lokantagū sabbabhavātivatto;</div> </td> </tr> <tr> <td> <div class="G">Anāsavo sabbadukkhappahīno,</div> </td> </tr> <tr> <td> <div class="G">Saccavhayo brahme upāsito me. (3)</div> </td> </tr> </table> </div>
</div>
<div class="q" id="p_18Sn_1344"> <div class="divNumber">1141.</div> <div class="p"> <table class="singleColumn"> <tr> <td> <div class="pN">1344</div> <div class="G">Dijo yathā kubbanakaṁ pahāya,</div> </td> </tr> <tr> <td> <div class="G">Bahupphalaṁ kānanamāvaseyya;</div> </td> </tr> <tr> <td> <div class="G">Evampahaṁ appadasse pahāya,</div> </td> </tr> <tr> <td> <div class="G">Mahodadhiṁ haṁsoriva ajjhapatto. (4)</div> </td> </tr> </table> </div>
</div>
<div class="q" id="p_18Sn_1345"> <div class="divNumber">1142.</div> <div class="p"> <table class="singleColumn"> <tr> <td> <div class="pN">1345</div> <div class="G">Ye me pubbe viyākaṁsu,</div> </td> </tr> <tr> <td> <div class="G">Huraṁ gotamasāsanā;</div> </td> </tr> <tr> <td> <div class="G">Iccāsi iti bhavissati,</div> </td> </tr> <tr> <td> <div class="G">Sabbaṁ taṁ itihītihaṁ;</div> </td> </tr> <tr> <td> <div class="G">Sabbaṁ taṁ takkavaḍḍhanaṁ. (5)</div> </td> </tr> </table> </div>
</div>
<div class="q" id="p_18Sn_1346"> <div class="divNumber">1143.</div> <div class="p"> <table class="singleColumn"> <tr> <td> <div class="pN">1346</div> <div class="G">Eko tamanudāsino,</div> </td> </tr> <tr> <td> <div class="G">jutimā so pabhaṅkaro;</div> </td> </tr> <tr> <td> <div class="G">Gotamo bhūripaññāṇo,</div> </td> </tr> <tr> <td> <div class="G">gotamo bhūrimedhaso. (6)</div> </td> </tr> </table> </div>
</div>
<div class="q" id="p_18Sn_1347"> <div class="divNumber">1144.</div> <div class="p"> <table class="singleColumn"> <tr> <td> <div class="pN">1347</div> <div class="G">Yo me dhammamadesesi,</div> </td> </tr> <tr> <td> <div class="G">Sandiṭṭhikamakālikaṁ;</div> </td> </tr> <tr> <td> <div class="G">Taṇhakkhayamanītikaṁ,</div> </td> </tr> <tr> <td> <div class="G">Yassa natthi upamā kvaci”. (7)</div> </td> </tr> </table> </div>
</div>
<div class="q" id="p_18Sn_1348"> <div class="divNumber">1145.</div> <div class="p"> <table class="singleColumn"> <tr> <td> <div class="pN">1348</div> <div class="G">“Kiṁ nu tamhā vippavasasi,</div> </td> </tr> <tr> <td> <div class="G">muhuttamapi piṅgiya;</div> </td> </tr> <tr> <td> <div class="G">Gotamā bhūripaññāṇā,</div> </td> </tr> <tr> <td> <div class="G">gotamā bhūrimedhasā. (8)</div> </td> </tr> </table> </div>
</div>
<div class="q" id="p_18Sn_1349"> <div class="divNumber">1146.</div> <div class="p"> <table class="singleColumn"> <tr> <td> <div class="pN">1349</div> <div class="G">Yo te dhammamadesesi,</div> </td> </tr> <tr> <td> <div class="G">Sandiṭṭhikamakālikaṁ;</div> </td> </tr> <tr> <td> <div class="G">Taṇhakkhayamanītikaṁ,</div> </td> </tr> <tr> <td> <div class="G">Yassa natthi upamā kvaci”. (9)</div> </td> </tr> </table> </div>
</div>
<div class="q" id="p_18Sn_1350"> <div class="divNumber">1147.</div> <div class="p"> <table class="singleColumn"> <tr> <td> <div class="pN">1350</div> <div class="G">“Nāhaṁ tamhā vippavasāmi,</div> </td> </tr> <tr> <td> <div class="G">Muhuttamapi brāhmaṇa;</div> </td> </tr> <tr> <td> <div class="G">Gotamā bhūripaññāṇā,</div> </td> </tr> <tr> <td> <div class="G">Gotamā bhūrimedhasā. (10)</div> </td> </tr> </table> </div>
</div>
<div class="q" id="p_18Sn_1351"> <div class="divNumber">1148.</div> <div class="p"> <table class="singleColumn"> <tr> <td> <div class="pN">1351</div> <div class="G">Yo me dhammamadesesi,</div> </td> </tr> <tr> <td> <div class="G">Sandiṭṭhikamakālikaṁ;</div> </td> </tr> <tr> <td> <div class="G">Taṇhakkhayamanītikaṁ,</div> </td> </tr> <tr> <td> <div class="G">Yassa natthi upamā kvaci. (11)</div> </td> </tr> </table> </div>
</div>
<div class="q" id="p_18Sn_1352"> <div class="divNumber">1149.</div> <div class="p"> <table class="singleColumn"> <tr> <td> <div class="pN">1352</div> <div class="G">Passāmi naṁ manasā cakkhunāva,</div> </td> </tr> <tr> <td> <div class="G">Rattindivaṁ brāhmaṇa appamatto;</div> </td> </tr> <tr> <td> <div class="G">Namassamāno vivasemi rattiṁ,</div> </td> </tr> <tr> <td> <div class="G">Teneva maññāmi avippavāsaṁ. (12)</div> </td> </tr> </table> </div>
</div>
<div class="q" id="p_18Sn_1353"> <div class="divNumber">1150.</div> <div class="p"> <table class="singleColumn"> <tr> <td> <div class="pN">1353</div> <div class="G">Saddhā ca pīti ca mano sati ca,</div> </td> </tr> <tr> <td> <div class="G">Nāpentime gotamasāsanamhā;</div> </td> </tr> <tr> <td> <div class="G">Yaṁ yaṁ disaṁ vajati bhūripañño,</div> </td> </tr> <tr> <td> <div class="G">Sa tena teneva natohamasmi. (13)</div> </td> </tr> </table> </div>
</div>
<div class="q" id="p_18Sn_1354"> <div class="divNumber">1151.</div> <div class="p"> <table class="singleColumn"> <tr> <td> <div class="pN">1354</div> <div class="G">Jiṇṇassa me dubbalathāmakassa,</div> </td> </tr> <tr> <td> <div class="G">Teneva kāyo na paleti tattha;</div> </td> </tr> <tr> <td> <div class="G">Saṁkappayantāya vajāmi niccaṁ,</div> </td> </tr> <tr> <td> <div class="G">Mano hi me brāhmaṇa tena yutto. (14)</div> </td> </tr> </table> </div>
</div>
<div class="q" id="p_18Sn_1355"> <div class="divNumber">1152.</div> <div class="p"> <table class="singleColumn"> <tr> <td> <div class="pN">1355</div> <div class="G">Paṅke sayāno pariphandamāno,</div> </td> </tr> <tr> <td> <div class="G">Dīpā dīpaṁ upaplaviṁ;</div> </td> </tr> <tr> <td> <div class="G">Athaddasāsiṁ sambuddhaṁ,</div> </td> </tr> <tr> <td> <div class="G">Oghatiṇṇamanāsavaṁ”. (15)</div> </td> </tr> </table> </div>
</div>
<div class="q" id="p_18Sn_1356"> <div class="divNumber">1153.</div> <div class="p"> <table class="singleColumn"> <tr> <td> <div class="pN">1356</div> <div class="G">“Yathā ahū vakkali muttasaddho,</div> </td> </tr> <tr> <td> <div class="G">Bhadrāvudho āḷavigotamo ca;</div> </td> </tr> <tr> <td> <div class="G">Evamevaṁ tvampi pamuñcassu saddhaṁ,</div> </td> </tr> <tr> <td> <div class="G">Gamissasi tvaṁ piṅgiya maccudheyyassa pāraṁ”. <span class="RLAP">(16)</span>
</div> </td> </tr> </table> </div>
</div>
<div class="q" id="p_18Sn_1357"> <div class="divNumber">1154.</div> <div class="p"> <table class="singleColumn"> <tr> <td> <div class="pN">1357</div> <div class="G">“Esa bhiyyo pasīdāmi,</div> </td> </tr> <tr> <td> <div class="G">Sutvāna munino vaco;</div> </td> </tr> <tr> <td> <div class="G">Vivaṭṭacchado sambuddho,</div> </td> </tr> <tr> <td> <div class="G">Akhilo paṭibhānavā. (17)</div> </td> </tr> </table> </div>
</div>
<div class="q" id="p_18Sn_1358"> <div class="divNumber">1155.</div> <div class="p"> <table class="singleColumn"> <tr> <td> <div class="pN">1358</div> <div class="G">Adhideve abhiññāya,</div> </td> </tr> <tr> <td> <div class="G">Sabbaṁ vedi varovaraṁ;</div> </td> </tr> <tr> <td> <div class="G">Pañhānantakaro satthā,</div> </td> </tr> <tr> <td> <div class="G">Kaṅkhīnaṁ paṭijānataṁ. (18)</div> </td> </tr> </table> </div>
</div>
<div class="q" id="p_18Sn_1359"> <div class="divNumber">1156.</div> <div class="p"> <table class="singleColumn"> <tr> <td> <div class="pN">1359</div> <div class="G">Asaṁhīraṁ asaṁkuppaṁ,</div> </td> </tr> <tr> <td> <div class="G">Yassa natthi upamā kvaci;</div> </td> </tr> <tr> <td> <div class="G">Addhā gamissāmi na mettha kaṅkhā,</div> </td> </tr> <tr> <td> <div class="G">Evaṁ maṁ dhārehi adhimuttacittan”ti. (19)</div> </td> </tr> </table> </div>
</div>
<div class="ENDH3" id="p_18Sn_1360">
<span class="pN">1360</span>Pārāyanavaggo pañcamo.</div>
<div class="SUMMARY" id="p_18Sn_1361">
<span class="pN">1361</span><span class="firstLetter">S</span>uttuddānaṁ</div>
<div class="q" id="p_18Sn_1362"> <div class="divNumber">1157.</div> <div class="p"> <table class="singleColumn"> <tr> <td> <div class="pN">1362</div> <div class="G">Urago dhaniyopi ca,</div> </td> </tr> <tr> <td> <div class="G">Khaggavisāṇo kasi ca;</div> </td> </tr> <tr> <td> <div class="G">Cundo bhavo punadeva,</div> </td> </tr> <tr> <td> <div class="G">Vasalo ca karaṇīyañca;</div> </td> </tr> <tr> <td> <div class="G">Hemavato atha yakkho,</div> </td> </tr> <tr> <td> <div class="G">Vijayasuttaṁ munisuttavaranti.</div> </td> </tr> </table> </div>
</div>
<div class="q" id="p_18Sn_1363"> <div class="divNumber">1158.</div> <div class="p"> <table class="singleColumn"> <tr> <td> <div class="pN">1363</div> <div class="G">Paṭhamakaṭṭhavaro varavaggo,</div> </td> </tr> <tr> <td> <div class="G">Dvādasasuttadharo suvibhatto;</div> </td> </tr> <tr> <td> <div class="G">Desito cakkhumatā vimalena,</div> </td> </tr> <tr> <td> <div class="G">Suyyati vaggavaro uragoti.</div> </td> </tr> </table> </div>
</div>
<div class="q" id="p_18Sn_1364"> <div class="divNumber">1159.</div> <div class="p"> <table class="singleColumn"> <tr> <td> <div class="pN">1364</div> <div class="G">Ratanāmagandho hirimaṅgalanāmo,</div> </td> </tr> <tr> <td> <div class="G">Sucilomakapilo ca brāhmaṇadhammo;</div> </td> </tr> <tr> <td> <div class="G">Nāvā kiṁsīlauṭṭhahano ca,</div> </td> </tr> <tr> <td> <div class="G">Rāhulo ca punapi vaṅgīso.</div> </td> </tr> </table> </div>
</div>
<div class="q" id="p_18Sn_1365"> <div class="divNumber">1160.</div> <div class="p"> <table class="singleColumn"> <tr> <td> <div class="pN">1365</div> <div class="G">Sammāparibbājanīyopi cettha,</div> </td> </tr> <tr> <td> <div class="G">Dhammikasuttavaro suvibhatto;</div> </td> </tr> <tr> <td> <div class="G">Cuddasasuttadharo dutiyamhi,</div> </td> </tr> <tr> <td> <div class="G">Cūḷakavaggavaroti tamāhu.</div> </td> </tr> </table> </div>
</div>
<div class="q" id="p_18Sn_1366"> <div class="divNumber">1161.</div> <div class="p"> <table class="singleColumn"> <tr> <td> <div class="pN">1366</div> <div class="G">Pabbajjapadhānasubhāsitanāmo,</div> </td> </tr> <tr> <td> <div class="G">Pūraḷāso punadeva māgho ca;</div> </td> </tr> <tr> <td> <div class="G">Sabhiyaṁ keṇiyameva sallanāmo,</div> </td> </tr> <tr> <td> <div class="G">Vāseṭṭhavaro kālikopi ca.</div> </td> </tr> </table> </div>
</div>
<div class="q" id="p_18Sn_1367"> <div class="divNumber">1162.</div> <div class="p"> <table class="singleColumn"> <tr> <td> <div class="pN">1367</div> <div class="G">Nālakasuttavaro suvibhatto,</div> </td> </tr> <tr> <td> <div class="G">Taṁ anupassī tathā punadeva;</div> </td> </tr> <tr> <td> <div class="G">Dvādasasuttadharo tatiyamhi,</div> </td> </tr> <tr> <td> <div class="G">Suyyati vaggavaro mahānāmo.</div> </td> </tr> </table> </div>
</div>
<div class="q" id="p_18Sn_1368"> <div class="divNumber">1163.</div> <div class="p"> <table class="singleColumn"> <tr> <td> <div class="pN">1368</div> <div class="G">Kāmaguhaṭṭhakaduṭṭhakanāmā,</div> </td> </tr> <tr> <td> <div class="G">Suddhavaro paramaṭṭhakanāmo;</div> </td> </tr> <tr> <td> <div class="G">Jarā mettiyavaro suvibhatto,</div> </td> </tr> <tr> <td> <div class="G">Pasūramāgaṇḍiyā purābhedo.</div> </td> </tr> </table> </div>
</div>
<div class="q" id="p_18Sn_1369"> <div class="divNumber">1164.</div> <div class="p"> <table class="singleColumn"> <tr> <td> <div class="pN">1369</div> <div class="G">Kalahavivādo ubho viyuhā ca,</div> </td> </tr> <tr> <td> <div class="G">Tuvaṭakaattadaṇḍasāriputtā;</div> </td> </tr> <tr> <td> <div class="G">Soḷasasuttadharo catutthamhi,</div> </td> </tr> <tr> <td> <div class="G">Aṭṭhakavaggavaroti tamāhu.</div> </td> </tr> </table> </div>
</div>
<div class="q" id="p_18Sn_1370"> <div class="divNumber">1165.</div> <div class="p"> <table class="singleColumn"> <tr> <td> <div class="pN">1370</div> <div class="G">Magadhe janapade ramaṇīye,</div> </td> </tr> <tr> <td> <div class="G">Desavare katapuññanivese;</div> </td> </tr> <tr> <td> <div class="G">Pāsāṇakacetiyavare suvibhatte,</div> </td> </tr> <tr> <td> <div class="G">Vasi bhagavā gaṇaseṭṭho.</div> </td> </tr> </table> </div>
</div>
<div class="q" id="p_18Sn_1371"> <div class="divNumber">1166.</div> <div class="p"> <table class="singleColumn"> <tr> <td> <div class="pN">1371</div> <div class="G">Ubhayavāsamāgatiyamhi,</div> </td> </tr> <tr> <td> <div class="G">Dvādasayojaniyā parisāya;</div> </td> </tr> <tr> <td> <div class="G">Soḷasabrāhmaṇānaṁ kira puṭṭho,</div> </td> </tr> <tr> <td> <div class="G">Pucchāya soḷasapañhakammiyā;</div> </td> </tr> <tr> <td> <div class="G">Nippakāsayi dhammamadāsi.</div> </td> </tr> </table> </div>
</div>
<div class="q" id="p_18Sn_1372"> <div class="divNumber">1167.</div> <div class="p"> <table class="singleColumn"> <tr> <td> <div class="pN">1372</div> <div class="G">Atthapakāsakabyañjanapuṇṇaṁ,</div> </td> </tr> <tr> <td> <div class="G">Dhammamadesesi parakhemajaniyaṁ;</div> </td> </tr> <tr> <td> <div class="G">Lokahitāya jino dvipadaggo,</div> </td> </tr> <tr> <td> <div class="G">Suttavaraṁ bahudhammavicitraṁ;</div> </td> </tr> <tr> <td> <div class="G">Sabbakilesapamocanahetuṁ,</div> </td> </tr> <tr> <td> <div class="G">Desayi suttavaraṁ dvipadaggo.</div> </td> </tr> </table> </div>
</div>
<div class="q" id="p_18Sn_1373"> <div class="divNumber">1168.</div> <div class="p"> <table class="singleColumn"> <tr> <td> <div class="pN">1373</div> <div class="G">Byañjanamatthapadaṁ samayuttaṁ,</div> </td> </tr> <tr> <td> <div class="G">Akkharasaññitaopamagāḷhaṁ;</div> </td> </tr> <tr> <td> <div class="G">Lokavicāraṇañāṇapabhaggaṁ,</div> </td> </tr> <tr> <td> <div class="G">Desayi suttavaraṁ dvipadaggo.</div> </td> </tr> </table> </div>
</div>
<div class="q" id="p_18Sn_1374"> <div class="divNumber">1169.</div> <div class="p"> <table class="singleColumn"> <tr> <td> <div class="pN">1374</div> <div class="G">Rāgamale amalaṁ vimalaggaṁ,</div> </td> </tr> <tr> <td> <div class="G">Dosamale amalaṁ vimalaggaṁ;</div> </td> </tr> <tr> <td> <div class="G">Mohamale amalaṁ vimalaggaṁ,</div> </td> </tr> <tr> <td> <div class="G">Lokavicāraṇañāṇapabhaggaṁ;</div> </td> </tr> <tr> <td> <div class="G">Desayi suttavaraṁ dvipadaggo.</div> </td> </tr> </table> </div>
</div>
<div class="q" id="p_18Sn_1375"> <div class="divNumber">1170.</div> <div class="p"> <table class="singleColumn"> <tr> <td> <div class="pN">1375</div> <div class="G">Klesamale amalaṁ vimalaggaṁ,</div> </td> </tr> <tr> <td> <div class="G">Duccaritamale amalaṁ vimalaggaṁ;</div> </td> </tr> <tr> <td> <div class="G">Lokavicāraṇañāṇapabhaggaṁ,</div> </td> </tr> <tr> <td> <div class="G">Desayi suttavaraṁ dvipadaggo.</div> </td> </tr> </table> </div>
</div>
<div class="q" id="p_18Sn_1376"> <div class="divNumber">1171.</div> <div class="p"> <table class="singleColumn"> <tr> <td> <div class="pN">1376</div> <div class="G">Āsavabandhanayogākilesaṁ,</div> </td> </tr> <tr> <td> <div class="G">Nīvaraṇāni ca tīṇi malāni;</div> </td> </tr> <tr> <td> <div class="G">Tassa kilesapamocanahetuṁ,</div> </td> </tr> <tr> <td> <div class="G">Desayi suttavaraṁ dvipadaggo.</div> </td> </tr> </table> </div>
</div>
<div class="q" id="p_18Sn_1377"> <div class="divNumber">1172.</div> <div class="p"> <table class="singleColumn"> <tr> <td> <div class="pN">1377</div> <div class="G">Nimmalasabbakilesapanūdaṁ,</div> </td> </tr> <tr> <td> <div class="G">Rāgavirāgamanejamasokaṁ;</div> </td> </tr> <tr> <td> <div class="G">Santapaṇītasududdasadhammaṁ,</div> </td> </tr> <tr> <td> <div class="G">Desayi suttavaraṁ dvipadaggo.</div> </td> </tr> </table> </div>
</div>
<div class="q" id="p_18Sn_1378"> <div class="divNumber">1173.</div> <div class="p"> <table class="singleColumn"> <tr> <td> <div class="pN">1378</div> <div class="G">Rāgañca dosakamabhañjitasantaṁ,</div> </td> </tr> <tr> <td> <div class="G">Yonicatuggatipañcaviññāṇaṁ;</div> </td> </tr> <tr> <td> <div class="G">Taṇhāratacchadanatāṇalatāpamokkhaṁ,</div> </td> </tr> <tr> <td> <div class="G">Desayi suttavaraṁ dvipadaggo.</div> </td> </tr> </table> </div>
</div>
<div class="q" id="p_18Sn_1379"> <div class="divNumber">1174.</div> <div class="p"> <table class="singleColumn"> <tr> <td> <div class="pN">1379</div> <div class="G">Gambhīraduddasasaṇhanipuṇaṁ,</div> </td> </tr> <tr> <td> <div class="G">Paṇḍitavedaniyaṁ nipuṇatthaṁ;</div> </td> </tr> <tr> <td> <div class="G">Lokavicāraṇañāṇapabhaggaṁ,</div> </td> </tr> <tr> <td> <div class="G">Desayi suttavaraṁ dvipadaggo.</div> </td> </tr> </table> </div>
</div>
<div class="q" id="p_18Sn_1380"> <div class="divNumber">1175.</div> <div class="p"> <table class="singleColumn"> <tr> <td> <div class="pN">1380</div> <div class="G">Navaṅgakusumamālagīveyyaṁ,</div> </td> </tr> <tr> <td> <div class="G">Indriyajhānavimokkhavibhattaṁ;</div> </td> </tr> <tr> <td> <div class="G">Aṭṭhaṅgamaggadharaṁ varayānaṁ,</div> </td> </tr> <tr> <td> <div class="G">Desayi suttavaraṁ dvipadaggo.</div> </td> </tr> </table> </div>
</div>
<div class="q" id="p_18Sn_1381"> <div class="divNumber">1176.</div> <div class="p"> <table class="singleColumn"> <tr> <td> <div class="pN">1381</div> <div class="G">Somupamaṁ vimalaṁ parisuddhaṁ,</div> </td> </tr> <tr> <td> <div class="G">Aṇṇavamūpamaratanasucittaṁ;</div> </td> </tr> <tr> <td> <div class="G">Pupphasamaṁ ravimūpamatejaṁ,</div> </td> </tr> <tr> <td> <div class="G">Desayi suttavaraṁ dvipadaggo.</div> </td> </tr> </table> </div>
</div>
<div class="q" id="p_18Sn_1382"> <div class="divNumber">1177.</div> <div class="p"> <table class="singleColumn"> <tr> <td> <div class="pN">1382</div> <div class="G">Khemasivaṁ sukhasītalasantaṁ,</div> </td> </tr> <tr> <td> <div class="G">Maccutatāṇaparaṁ paramatthaṁ;</div> </td> </tr> <tr> <td> <div class="G">Tassa sunibbutadassanahetuṁ,</div> </td> </tr> <tr> <td> <div class="G">Desayi suttavaraṁ dvipadaggoti.</div> </td> </tr> </table> </div>
</div>
<div class="ENDBOOK" id="p_18Sn_1383">
<span class="pN">1383</span>Suttanipātapāḷi samattā.</div>
</html>
