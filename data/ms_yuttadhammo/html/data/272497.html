<html>
<div class="i">7.31--32 Samadantasusukkadāṭhālakkhaṇāni</div>
<div class="h">Lakkhaṇasutta</div>
<div class="q" id="h_8D_561"> <h2 class="paliSectionName">
<span class="pN">561</span>Samadantasusukkadāṭhālakkhaṇāni </h2>
</div>
<div class="q" id="p_8D_562"> <div class="divNumber">240.</div> <div class="p">
<span class="pN">562</span>“Yampi, bhikkhave, tathāgato purimaṁ jātiṁ purimaṁ bhavaṁ purimaṁ niketaṁ pubbe manussabhūto samāno micchājīvaṁ pahāya sammāājīvena jīvikaṁ kappesi, tulākūṭakaṁsakūṭamānakūṭaukkoṭanavañcananikatisāciyogachedanavadhabandhanaviparāmosaālopasahasākārā paṭivirato ahosi. So tassa kammassa kaṭattā upacitattā ussannattā vipulattā kāyassa bhedā paraṁ maraṇā sugatiṁ saggaṁ lokaṁ upapajjati. So tattha aññe deve dasahi ṭhānehi adhigaṇhāti dibbena āyunā dibbena vaṇṇena dibbena sukhena dibbena yasena dibbena ādhipateyyena dibbehi rūpehi dibbehi saddehi dibbehi gandhehi dibbehi rasehi dibbehi phoṭṭhabbehi. So tato cuto itthattaṁ āgato samāno imāni dve mahāpurisalakkhaṇāni paṭilabhati, samadanto ca hoti susukkadāṭho ca. </div>
</div>
<div class="q" id="p_8D_563"> <div class="p">
<span class="pN">563</span>So tehi lakkhaṇehi samannāgato sace agāraṁ ajjhāvasati, rājā hoti cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato. Tassimāni satta ratanāni bhavanti, seyyathidaṁ— cakkaratanaṁ hatthiratanaṁ assaratanaṁ maṇiratanaṁ itthiratanaṁ gahapatiratanaṁ pariṇāyakaratanameva sattamaṁ. Parosahassaṁ kho panassa puttā bhavanti sūrā vīraṅgarūpā parasenappamaddanā. So imaṁ pathaviṁ sāgarapariyantaṁ akhilamanimittamakaṇṭakaṁ iddhaṁ phītaṁ khemaṁ sivaṁ nirabbudaṁ adaṇḍena asatthena dhammena abhivijiya ajjhāvasati. Rājā samāno kiṁ labhati? Suciparivāro hoti sucissa honti parivārā brāhmaṇagahapatikā negamajānapadā gaṇakamahāmattā anīkaṭṭhā dovārikā amaccā pārisajjā rājāno bhogiyā kumārā. Rājā samāno idaṁ labhati. </div>
</div>
<div class="q" id="p_8D_564"> <div class="p">
<span class="pN">564</span>Sace kho pana agārasmā anagāriyaṁ pabbajati, arahaṁ hoti sammāsambuddho loke vivaṭṭacchado. Buddho samāno kiṁ labhati? Suciparivāro hoti, sucissa honti parivārā, bhikkhū bhikkhuniyo upāsakā upāsikāyo devā manussā asurā nāgā gandhabbā. Buddho samāno idaṁ labhati”. Etamatthaṁ bhagavā avoca. </div>
</div>
<div class="q" id="p_8D_565"> <div class="divNumber">241.</div> <div class="p">
<span class="pN">565</span>Tatthetaṁ vuccati— </div>
</div>
<div class="q" id="p_8D_566"> <div class="p"> <table class="singleColumn"> <tr> <td> <div class="pN">566</div> <div class="G">“Micchājīvañca avassaji samena vuttiṁ,</div> </td> </tr> <tr> <td> <div class="G">Sucinā so janayittha dhammikena;</div> </td> </tr> <tr> <td> <div class="G">Ahitamapi ca apanudi,</div> </td> </tr> <tr> <td> <div class="G">Hitamapi ca bahujanasukhañca acari.</div> </td> </tr> </table> </div>
</div>
<div class="q" id="p_8D_567"> <div class="p"> <table class="singleColumn"> <tr> <td> <div class="pN">567</div> <div class="G">Sagge vedayati naro sukhapphalāni,</div> </td> </tr> <tr> <td> <div class="G">Karitvā nipuṇebhi vidūhi sabbhi;</div> </td> </tr> <tr> <td> <div class="G">Vaṇṇitāni tidivapuravarasamo,</div> </td> </tr> <tr> <td> <div class="G">Abhiramati ratikhiḍḍāsamaṅgī.</div> </td> </tr> </table> </div>
</div>
<div class="q" id="p_8D_568"> <div class="p"> <table class="singleColumn"> <tr> <td> <div class="pN">568</div> <div class="G">Laddhāna mānusakaṁ bhavaṁ tato,</div> </td> </tr> <tr> <td> <div class="G">Cavitvāna sukataphalavipākaṁ;</div> </td> </tr> <tr> <td> <div class="G">Sesakena paṭilabhati lapanajaṁ,</div> </td> </tr> <tr> <td> <div class="G">Samamapi sucisusukkaṁ.</div> </td> </tr> </table> </div>
</div>
<div class="q" id="p_8D_569"> <div class="p"> <table class="singleColumn"> <tr> <td> <div class="pN">569</div> <div class="G">Taṁ veyyañjanikā samāgatā bahavo,</div> </td> </tr> <tr> <td> <div class="G">Byākaṁsu nipuṇasammatā manujā;</div> </td> </tr> <tr> <td> <div class="G">Sucijanaparivāragaṇo bhavati,</div> </td> </tr> <tr> <td> <div class="G">Dijasamasukkasucisobhanadanto.</div> </td> </tr> </table> </div>
</div>
<div class="q" id="p_8D_570"> <div class="p"> <table class="singleColumn"> <tr> <td> <div class="pN">570</div> <div class="G">Rañño hoti bahujano,</div> </td> </tr> <tr> <td> <div class="G">Suciparivāro mahatiṁ mahiṁ anusāsato;</div> </td> </tr> <tr> <td> <div class="G">Pasayha na ca janapadatudanaṁ,</div> </td> </tr> <tr> <td> <div class="G">Hitamapi ca bahujanasukhañca caranti.</div> </td> </tr> </table> </div>
</div>
<div class="q" id="p_8D_571"> <div class="p"> <table class="singleColumn"> <tr> <td> <div class="pN">571</div> <div class="G">Atha ce pabbajati bhavati vipāpo,</div> </td> </tr> <tr> <td> <div class="G">Samaṇo samitarajo vivaṭṭacchado;</div> </td> </tr> <tr> <td> <div class="G">Vigatadarathakilamatho,</div> </td> </tr> <tr> <td> <div class="G">Imamapi ca paramapi ca passati lokaṁ.</div> </td> </tr> </table> </div>
</div>
<div class="q" id="p_8D_572"> <div class="p"> <table class="singleColumn"> <tr> <td> <div class="pN">572</div> <div class="G">Tassovādakarā bahugihī ca pabbajitā ca,</div> </td> </tr> <tr> <td> <div class="G">Asuciṁ garahitaṁ dhunanti pāpaṁ;</div> </td> </tr> <tr> <td> <div class="G">Sa hi sucibhi parivuto bhavati,</div> </td> </tr> <tr> <td> <div class="G">Malakhilakalikilese panudehī”ti.</div> </td> </tr> </table> </div>
</div>
<div class="q" id="p_8D_573"> <div class="p">
<span class="pN">573</span>Idamavoca bhagavā. Attamanā te bhikkhū bhagavato bhāsitaṁ abhinandunti. </div>
</div>
<div class="ENDH3" id="p_8D_574">
<span class="pN">574</span>Lakkhaṇasuttaṁ niṭṭhitaṁ sattamaṁ.</div>
</html>
