<html>
<div class="i">2.2.2 Corīvuṭṭhāpikāsikkhāpada</div>
<div class="h">Bhikkhunivibhaṅga</div>
<div class="h">Saṁghādisesakaṇḍa</div>
<div class="h">Corīvuṭṭhāpikāsikkhāpada</div>
<div class="q" id="p_2V_2222"> <div class="divNumber">682.</div> <div class="p">
<span class="pN">2222</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena vesāliyaṁ aññatarassa licchavissa pajāpati aticārinī hoti. Atha kho so licchavi taṁ itthiṁ etadavoca—  “sādhu viramāhi, anatthaṁ kho te karissāmī”ti. Evampi vuccamānā nādiyi. Tena kho pana samayena vesāliyaṁ licchavigaṇo sannipatito hoti kenacideva karaṇīyena. Atha kho so licchavi te licchavayo etadavoca—  “ekaṁ me, ayyo, itthiṁ anujānāthā”ti. “Kā nāma sā”ti? “Mayhaṁ pajāpati aticarati, taṁ ghātessāmī”ti. “Jānāhī”ti. Assosi kho sā itthī—  “sāmiko kira maṁ ghātetukāmo”ti. Varabhaṇḍaṁ ādāya sāvatthiṁ gantvā titthiye upasaṅkamitvā pabbajjaṁ yāci. Titthiyā na icchiṁsu pabbājetuṁ. Bhikkhuniyo upasaṅkamitvā pabbajjaṁ yāci. Bhikkhuniyopi na icchiṁsu pabbājetuṁ. Thullanandaṁ bhikkhuniṁ upasaṅkamitvā bhaṇḍakaṁ dassetvā pabbajjaṁ yāci. Thullanandā bhikkhunī bhaṇḍakaṁ gahetvā pabbājesi. </div>
</div>
<div class="q" id="p_2V_2223"> <div class="p">
<span class="pN">2223</span>Atha kho so licchavi taṁ itthiṁ gavesanto sāvatthiṁ gantvā bhikkhunīsu pabbajitaṁ disvāna yena rājā pasenadi kosalo tenupasaṅkami; upasaṅkamitvā rājānaṁ pasenadiṁ kosalaṁ etadavoca—  “pajāpati me, deva, varabhaṇḍaṁ ādāya sāvatthiṁ anuppattā. Taṁ devo anujānātū”ti. “Tena hi, bhaṇe, vicinitvā ācikkhā”ti. “Diṭṭhā, deva, bhikkhunīsu pabbajitā”ti. “Sace, bhaṇe, bhikkhunīsu pabbajitā, na sā labbhā kiñci kātuṁ. Svākkhāto bhagavatā dhammo, caratu brahmacariyaṁ sammā dukkhassa antakiriyāyā”ti. Atha kho so licchavi ujjhāyati khiyyati vipāceti—  “kathañhi nāma bhikkhuniyo coriṁ pabbājessantī”ti. </div>
</div>
<div class="q" id="p_2V_2224"> <div class="p">
<span class="pN">2224</span>Assosuṁ kho bhikkhuniyo tassa licchavissa ujjhāyantassa khiyyantassa vipācentassa. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā coriṁ pabbājessatī”ti. Atha kho tā bhikkhuniyo bhikkhūnaṁ etamatthaṁ ārocesuṁ…pe…  “saccaṁ kira, bhikkhave, thullanandā bhikkhunī coriṁ pabbājetī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī coriṁ pabbājessati. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_2225"> <div class="divNumber">683.</div> <div class="p">
<span class="pN">2225</span><span class="bold">“Yā pana bhikkhunī jānaṁ coriṁ vajjhaṁ viditaṁ anapaloketvā rājānaṁ vā saṁghaṁ vā gaṇaṁ vā pūgaṁ vā seṇiṁ vā aññatra kappā vuṭṭhāpeyya, ayampi bhikkhunī paṭhamāpattikaṁ dhammaṁ āpannā nissāraṇīyaṁ saṁghādisesan”</span>ti. (<span class="italic">2</span>:<span class="bold">10</span>) </div>
</div>
<div class="q" id="p_2V_2226"> <div class="divNumber">684.</div> <div class="p">
<span class="pN">2226</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2227"> <div class="p">
<span class="pN">2227</span><span class="bold">Jānāti</span> nāma sāmaṁ vā jānāti aññe vā tassā ārocenti, sā vā āroceti. </div>
</div>
<div class="q" id="p_2V_2228"> <div class="p">
<span class="pN">2228</span><span class="bold">Corī</span> nāma yā pañcamāsakaṁ vā atirekapañcamāsakaṁ vā agghanakaṁ adinnaṁ theyyasaṅkhātaṁ ādiyati, esā corī nāma. </div>
</div>
<div class="q" id="p_2V_2229"> <div class="p">
<span class="pN">2229</span><span class="bold">Vajjhā</span> nāma yaṁ katvā vajjhappattā hoti. </div>
</div>
<div class="q" id="p_2V_2230"> <div class="p">
<span class="pN">2230</span><span class="bold">Viditā</span> nāma aññehi manussehi ñātā hoti “vajjhā esā”ti. </div>
</div>
<div class="q" id="p_2V_2231"> <div class="p">
<span class="pN">2231</span><span class="bold">Anapaloketvā</span>ti anāpucchā. </div>
</div>
<div class="q" id="p_2V_2232"> <div class="p">
<span class="pN">2232</span><span class="bold">Rājā</span> nāma yattha rājā anusāsati, rājā apaloketabbo. </div>
</div>
<div class="q" id="p_2V_2233"> <div class="p">
<span class="pN">2233</span><span class="bold">Saṁgho</span> nāma bhikkhunisaṁgho vuccati, bhikkhunisaṁgho apaloketabbo. </div>
</div>
<div class="q" id="p_2V_2234"> <div class="p">
<span class="pN">2234</span><span class="bold">Gaṇo</span> nāma yattha gaṇo anusāsati, gaṇo apaloketabbo. </div>
</div>
<div class="q" id="p_2V_2235"> <div class="p">
<span class="pN">2235</span><span class="bold">Pūgo</span> nāma yattha pūgo anusāsati, pūgo apaloketabbo. </div>
</div>
<div class="q" id="p_2V_2236"> <div class="p">
<span class="pN">2236</span><span class="bold">Seṇi</span> nāma yattha seṇi anusāsati, seṇi apaloketabbo. </div>
</div>
<div class="q" id="p_2V_2237"> <div class="p">
<span class="pN">2237</span><span class="bold">Aññatra kappā</span>ti ṭhapetvā kappaṁ. <span class="bold">Kappaṁ</span> nāma dve kappāni—  titthiyesu vā pabbajitā hoti aññāsu vā bhikkhunīsu pabbajitā. Aññatra kappā “vuṭṭhāpessāmī”ti gaṇaṁ vā ācariniṁ vā pattaṁ vā cīvaraṁ vā pariyesati, sīmaṁ vā sammannati, āpatti dukkaṭassa. Ñattiyā dukkaṭaṁ. Dvīhi kammavācāhi thullaccayā. Kammavācāpariyosāne upajjhāyāya āpatti saṁghādisesassa. Gaṇassa ca ācariniyā ca āpatti dukkaṭassa. </div>
</div>
<div class="q" id="p_2V_2238"> <div class="p">
<span class="pN">2238</span><span class="bold">Ayampī</span>ti purimaṁ upādāya vuccati. </div>
</div>
<div class="q" id="p_2V_2239"> <div class="p">
<span class="pN">2239</span><span class="bold">Paṭhamāpattikan</span>ti saha vatthujjhācārā āpajjati asamanubhāsanāya. </div>
</div>
<div class="q" id="p_2V_2240"> <div class="p">
<span class="pN">2240</span><span class="bold">Nissāraṇīyan</span>ti saṁghamhā nissārīyati. </div>
</div>
<div class="q" id="p_2V_2241"> <div class="p">
<span class="pN">2241</span><span class="bold">Saṁghādisesan</span>ti…pe…  tenapi vuccati saṁghādisesoti. </div>
</div>
<div class="q" id="p_2V_2242"> <div class="divNumber">685.</div> <div class="p">
<span class="pN">2242</span>Coriyā corisaññā aññatra kappā vuṭṭhāpeti, āpatti saṁghādisesassa. Coriyā vematikā aññatra kappā vuṭṭhāpeti, āpatti dukkaṭassa. Coriyā acorisaññā aññatra kappā vuṭṭhāpeti, anāpatti. Acoriyā corisaññā, āpatti dukkaṭassa. Acoriyā vematikā, āpatti dukkaṭassa. Acoriyā acorisaññā, anāpatti. </div>
</div>
<div class="q" id="p_2V_2243"> <div class="divNumber">686.</div> <div class="p">
<span class="pN">2243</span>Anāpatti—  ajānantī vuṭṭhāpeti, apaloketvā vuṭṭhāpeti, kappakataṁ vuṭṭhāpeti, ummattikāya, ādikammikāyāti. </div>
</div>
<div class="CENTER" id="p_2V_2244">
<span class="pN">2244</span>Dutiyasaṁghādisesasikkhāpadaṁ niṭṭhitaṁ.</div>
</html>
