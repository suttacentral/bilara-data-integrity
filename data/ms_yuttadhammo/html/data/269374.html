<html>
<div class="i">13.1.8 Takkāriyajātaka</div>
<div class="h">Terasakanipāta</div>
<div class="h">Ambavagga</div>
<div class="h">Takkāriyajātaka</div>
<div class="q" id="p_22J_2494"> <div class="divNumber">104.</div> <div class="p"> <table class="singleColumn"> <tr> <td> <div class="pN">2494</div> <div class="G">“Ahameva dubbhāsitaṁ bhāsi bālo,</div> </td> </tr> <tr> <td> <div class="G">Bhekovaraññe ahimavhāyamāno;</div> </td> </tr> <tr> <td> <div class="G">Takkāriye sobbhamimaṁ patāmi,</div> </td> </tr> <tr> <td> <div class="G">Na kireva sādhu ativelabhāṇī”.</div> </td> </tr> </table> </div>
</div>
<div class="q" id="p_22J_2495"> <div class="divNumber">105.</div> <div class="p"> <table class="singleColumn"> <tr> <td> <div class="pN">2495</div> <div class="G">“Pappoti macco ativelabhāṇī,</div> </td> </tr> <tr> <td> <div class="G">Bandhaṁ vadhaṁ sokapariddavañca;</div> </td> </tr> <tr> <td> <div class="G">Attānameva garahāsi ettha,</div> </td> </tr> <tr> <td> <div class="G">Ācera yaṁ taṁ nikhaṇanti sobbhe”.</div> </td> </tr> </table> </div>
</div>
<div class="q" id="p_22J_2496"> <div class="divNumber">106.</div> <div class="p"> <table class="singleColumn"> <tr> <td> <div class="pN">2496</div> <div class="G">“Kimevahaṁ tuṇḍilamanupucchiṁ,</div> </td> </tr> <tr> <td> <div class="G">Kareyya saṁ bhātaraṁ kāḷikāyaṁ;</div> </td> </tr> <tr> <td> <div class="G">Naggovahaṁ vatthayugañca jīno,</div> </td> </tr> <tr> <td> <div class="G">Ayampi attho bahutādisova”.</div> </td> </tr> </table> </div>
</div>
<div class="q" id="p_22J_2497"> <div class="divNumber">107.</div> <div class="p"> <table class="singleColumn"> <tr> <td> <div class="pN">2497</div> <div class="G">“Yo yujjhamānānamayujjhamāno,</div> </td> </tr> <tr> <td> <div class="G">Meṇḍantaraṁ accupatī kuliṅgo;</div> </td> </tr> <tr> <td> <div class="G">So piṁsito meṇḍasirehi tattha,</div> </td> </tr> <tr> <td> <div class="G">Ayampi attho bahutādisova.</div> </td> </tr> </table> </div>
</div>
<div class="q" id="p_22J_2498"> <div class="divNumber">108.</div> <div class="p"> <table class="singleColumn"> <tr> <td> <div class="pN">2498</div> <div class="G">Caturo janā potthakamaggahesuṁ,</div> </td> </tr> <tr> <td> <div class="G">Ekañca posaṁ anurakkhamānā;</div> </td> </tr> <tr> <td> <div class="G">Sabbeva te bhinnasirā sayiṁsu,</div> </td> </tr> <tr> <td> <div class="G">Ayampi attho bahutādisova.</div> </td> </tr> </table> </div>
</div>
<div class="q" id="p_22J_2499"> <div class="divNumber">109.</div> <div class="p"> <table class="singleColumn"> <tr> <td> <div class="pN">2499</div> <div class="G">Ajā yathā veḷugumbasmiṁ baddhā,</div> </td> </tr> <tr> <td> <div class="G">Avakkhipantī asimajjhagacchi;</div> </td> </tr> <tr> <td> <div class="G">Teneva tassā galakāvakantaṁ,</div> </td> </tr> <tr> <td> <div class="G">Ayampi attho bahutādisova”.</div> </td> </tr> </table> </div>
</div>
<div class="q" id="p_22J_2500"> <div class="divNumber">110.</div> <div class="p"> <table class="singleColumn"> <tr> <td> <div class="pN">2500</div> <div class="G">“Ime na devā na gandhabbaputtā,</div> </td> </tr> <tr> <td> <div class="G">Migā ime atthavasaṁ gatā me;</div> </td> </tr> <tr> <td> <div class="G">Ekañca naṁ sāyamāse pacantu,</div> </td> </tr> <tr> <td> <div class="G">Ekaṁ punappātarāse pacantu”.</div> </td> </tr> </table> </div>
</div>
<div class="q" id="p_22J_2501"> <div class="divNumber">111.</div> <div class="p"> <table class="singleColumn"> <tr> <td> <div class="pN">2501</div> <div class="G">“Sataṁ sahassāni dubhāsitāni,</div> </td> </tr> <tr> <td> <div class="G">Kalampi nāgghanti subhāsitassa;</div> </td> </tr> <tr> <td> <div class="G">Dubbhāsitaṁ saṅkamāno kileso,</div> </td> </tr> <tr> <td> <div class="G">Tasmā tuṇhī kimpurisā na bālyā”.</div> </td> </tr> </table> </div>
</div>
<div class="q" id="p_22J_2502"> <div class="divNumber">112.</div> <div class="p"> <table class="singleColumn"> <tr> <td> <div class="pN">2502</div> <div class="G">“Yā mesā byāhāsi pamuñcathetaṁ,</div> </td> </tr> <tr> <td> <div class="G">Giriñca naṁ himavantaṁ nayantu;</div> </td> </tr> <tr> <td> <div class="G">Imañca kho dentu mahānasāya,</div> </td> </tr> <tr> <td> <div class="G">Pātova naṁ pātarāse pacantu”.</div> </td> </tr> </table> </div>
</div>
<div class="q" id="p_22J_2503"> <div class="divNumber">113.</div> <div class="p"> <table class="singleColumn"> <tr> <td> <div class="pN">2503</div> <div class="G">“Pajjunnanāthā pasavo,</div> </td> </tr> <tr> <td> <div class="G">pasunāthā ayaṁ pajā;</div> </td> </tr> <tr> <td> <div class="G">Tvaṁ nāthosi mahārāja,</div> </td> </tr> <tr> <td> <div class="G">nāthohaṁ bhariyāya me;</div> </td> </tr> <tr> <td> <div class="G">Dvinnamaññataraṁ ñatvā,</div> </td> </tr> <tr> <td> <div class="G">mutto gaccheyya pabbataṁ.</div> </td> </tr> </table> </div>
</div>
<div class="q" id="p_22J_2504"> <div class="divNumber">114.</div> <div class="p"> <table class="singleColumn"> <tr> <td> <div class="pN">2504</div> <div class="G">Na ve nindā suparivajjayetha,</div> </td> </tr> <tr> <td> <div class="G">Nānā janā sevitabbā janinda;</div> </td> </tr> <tr> <td> <div class="G">Yeneva eko labhate pasaṁsaṁ,</div> </td> </tr> <tr> <td> <div class="G">Teneva añño labhate ninditāraṁ.</div> </td> </tr> </table> </div>
</div>
<div class="q" id="p_22J_2505"> <div class="divNumber">115.</div> <div class="p"> <table class="singleColumn"> <tr> <td> <div class="pN">2505</div> <div class="G">Sabbo loko paricitto aticitto,</div> </td> </tr> <tr> <td> <div class="G">Sabbo loko cittavā samhi citte;</div> </td> </tr> <tr> <td> <div class="G">Paccekacittā puthu sabbasattā,</div> </td> </tr> <tr> <td> <div class="G">Kassīdha cittassa vasena vatte”.</div> </td> </tr> </table> </div>
</div>
<div class="q" id="p_22J_2506"> <div class="divNumber">116.</div> <div class="p"> <table class="singleColumn"> <tr> <td> <div class="pN">2506</div> <div class="G">“Tuṇhī ahū kimpuriso sabhariyo,</div> </td> </tr> <tr> <td> <div class="G">Yo dāni byāhāsi bhayassa bhīto;</div> </td> </tr> <tr> <td> <div class="G">So dāni mutto sukhito arogo,</div> </td> </tr> <tr> <td> <div class="G">Vācākirevatthavatī narānan”ti.</div> </td> </tr> </table> </div>
</div>
<div class="CENTER" id="p_22J_2507">
<span class="pN">2507</span>Takkāriyajātakaṁ aṭṭhamaṁ.</div>
</html>
