<html>
<div class="i">42.9 Patthodanadāyakattheraapadāna</div>
<div class="h">Bhaddālivagga</div>
<div class="h">Patthodanadāyakattheraapadāna</div>
<div class="q" id="p_20Ap1_5435"> <div class="divNumber">170.</div> <div class="p"> <table class="singleColumn"> <tr> <td> <div class="pN">5435</div> <div class="G">“Vanacārī pure āsiṁ,</div> </td> </tr> <tr> <td> <div class="G">satataṁ vanakammiko;</div> </td> </tr> <tr> <td> <div class="G">Patthodanaṁ gahetvāna,</div> </td> </tr> <tr> <td> <div class="G">kammantaṁ agamāsahaṁ.</div> </td> </tr> </table> </div>
</div>
<div class="q" id="p_20Ap1_5436"> <div class="divNumber">171.</div> <div class="p"> <table class="singleColumn"> <tr> <td> <div class="pN">5436</div> <div class="G">Tatthaddasāsiṁ sambuddhaṁ,</div> </td> </tr> <tr> <td> <div class="G">sayambhuṁ aparājitaṁ;</div> </td> </tr> <tr> <td> <div class="G">Vanā piṇḍāya nikkhantaṁ,</div> </td> </tr> <tr> <td> <div class="G">disvā cittaṁ pasādayiṁ.</div> </td> </tr> </table> </div>
</div>
<div class="q" id="p_20Ap1_5437"> <div class="divNumber">172.</div> <div class="p"> <table class="singleColumn"> <tr> <td> <div class="pN">5437</div> <div class="G">Parakammāyane yutto,</div> </td> </tr> <tr> <td> <div class="G">puññañca me na vijjati;</div> </td> </tr> <tr> <td> <div class="G">Ayaṁ patthodano atthi,</div> </td> </tr> <tr> <td> <div class="G">bhojayissāmahaṁ muniṁ.</div> </td> </tr> </table> </div>
</div>
<div class="q" id="p_20Ap1_5438"> <div class="divNumber">173.</div> <div class="p"> <table class="singleColumn"> <tr> <td> <div class="pN">5438</div> <div class="G">Patthodanaṁ gahetvāna,</div> </td> </tr> <tr> <td> <div class="G">sayambhussa adāsahaṁ;</div> </td> </tr> <tr> <td> <div class="G">Mama nijjhāyamānassa,</div> </td> </tr> <tr> <td> <div class="G">paribhuñji tadā muni.</div> </td> </tr> </table> </div>
</div>
<div class="q" id="p_20Ap1_5439"> <div class="divNumber">174.</div> <div class="p"> <table class="singleColumn"> <tr> <td> <div class="pN">5439</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṁ dehaṁ,</div> </td> </tr> <tr> <td> <div class="G">tāvatiṁsamagacchahaṁ.</div> </td> </tr> </table> </div>
</div>
<div class="q" id="p_20Ap1_5440"> <div class="divNumber">175.</div> <div class="p"> <table class="singleColumn"> <tr> <td> <div class="pN">5440</div> <div class="G">Chattiṁsakkhattuṁ devindo,</div> </td> </tr> <tr> <td> <div class="G">devarajjamakārayiṁ;</div> </td> </tr> <tr> <td> <div class="G">Tettiṁsakkhattuṁ rājā ca,</div> </td> </tr> <tr> <td> <div class="G">cakkavattī ahosahaṁ.</div> </td> </tr> </table> </div>
</div>
<div class="q" id="p_20Ap1_5441"> <div class="divNumber">176.</div> <div class="p"> <table class="singleColumn"> <tr> <td> <div class="pN">5441</div> <div class="G">Padesarajjaṁ vipulaṁ,</div> </td> </tr> <tr> <td> <div class="G">gaṇanāto asaṅkhiyaṁ;</div> </td> </tr> <tr> <td> <div class="G">Sukhito yasavā homi,</div> </td> </tr> <tr> <td> <div class="G">patthodanassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_5442"> <div class="divNumber">177.</div> <div class="p"> <table class="singleColumn"> <tr> <td> <div class="pN">5442</div> <div class="G">Bhavābhave saṁsaranto,</div> </td> </tr> <tr> <td> <div class="G">labhāmi amitaṁ dhanaṁ;</div> </td> </tr> <tr> <td> <div class="G">Bhoge me ūnatā natthi,</div> </td> </tr> <tr> <td> <div class="G">patthodanassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_5443"> <div class="divNumber">178.</div> <div class="p"> <table class="singleColumn"> <tr> <td> <div class="pN">5443</div> <div class="G">Nadīsotapaṭibhāgā,</div> </td> </tr> <tr> <td> <div class="G">bhogā nibbattare mama;</div> </td> </tr> <tr> <td> <div class="G">Parimetuṁ na sakkomi,</div> </td> </tr> <tr> <td> <div class="G">patthodanassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_5444"> <div class="divNumber">179.</div> <div class="p"> <table class="singleColumn"> <tr> <td> <div class="pN">5444</div> <div class="G">Imaṁ khāda imaṁ bhuñja,</div> </td> </tr> <tr> <td> <div class="G">imamhi sayane saya;</div> </td> </tr> <tr> <td> <div class="G">Tenāhaṁ sukhito homi,</div> </td> </tr> <tr> <td> <div class="G">patthodanassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_5445"> <div class="divNumber">180.</div> <div class="p"> <table class="singleColumn"> <tr> <td> <div class="pN">5445</div> <div class="G">Catunnavutito kappe,</div> </td> </tr> <tr> <td> <div class="G">yaṁ dānamadadiṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">patthodanassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_5446"> <div class="divNumber">181.</div> <div class="p"> <table class="singleColumn"> <tr> <td> <div class="pN">5446</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_5447"> <div class="divNumber">182.</div> <div class="p"> <table class="singleColumn"> <tr> <td> <div class="pN">5447</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_5448"> <div class="divNumber">183.</div> <div class="p"> <table class="singleColumn"> <tr> <td> <div class="pN">5448</div> <div class="G">Paṭisambhidā catasso,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_5449"> <div class="p">
<span class="pN">5449</span>Itthaṁ sudaṁ āyasmā patthodanadāyako thero imā gāthāyo abhāsitthāti. </div>
</div>
<div class="CENTER" id="p_20Ap1_5450">
<span class="pN">5450</span>Patthodanadāyakattherassāpadānaṁ navamaṁ.</div>
</html>
