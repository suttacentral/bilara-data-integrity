<html>
<div class="i">3.2 Kisāgotamītherīapadāna</div>
<div class="h">Kuṇḍalakesīvagga</div>
<div class="h">Kisāgotamītherīapadāna</div>
<div class="q" id="p_20Ap2_750"> <div class="divNumber">55.</div> <div class="p"> <table class="singleColumn"> <tr> <td> <div class="pN">750</div> <div class="G">“Padumuttaro nāma jino,</div> </td> </tr> <tr> <td> <div class="G">sabbadhammāna pāragū;</div> </td> </tr> <tr> <td> <div class="G">Ito satasahassamhi,</div> </td> </tr> <tr> <td> <div class="G">kappe uppajji nāyako.</div> </td> </tr> </table> </div>
</div>
<div class="q" id="p_20Ap2_751"> <div class="divNumber">56.</div> <div class="p"> <table class="singleColumn"> <tr> <td> <div class="pN">751</div> <div class="G">Tadāhaṁ haṁsavatiyaṁ,</div> </td> </tr> <tr> <td> <div class="G">jātā aññatare kule;</div> </td> </tr> <tr> <td> <div class="G">Upetvā taṁ naravaraṁ,</div> </td> </tr> <tr> <td> <div class="G">saraṇaṁ samupāgamiṁ.</div> </td> </tr> </table> </div>
</div>
<div class="q" id="p_20Ap2_752"> <div class="divNumber">57.</div> <div class="p"> <table class="singleColumn"> <tr> <td> <div class="pN">752</div> <div class="G">Dhammañca tassa assosiṁ,</div> </td> </tr> <tr> <td> <div class="G">catusaccūpasañhitaṁ;</div> </td> </tr> <tr> <td> <div class="G">Madhuraṁ paramassādaṁ,</div> </td> </tr> <tr> <td> <div class="G">vaṭṭasantisukhāvahaṁ.</div> </td> </tr> </table> </div>
</div>
<div class="q" id="p_20Ap2_753"> <div class="divNumber">58.</div> <div class="p"> <table class="singleColumn"> <tr> <td> <div class="pN">753</div> <div class="G">Tadā ca bhikkhuniṁ vīro,</div> </td> </tr> <tr> <td> <div class="G">lūkhacīvaradhāriniṁ;</div> </td> </tr> <tr> <td> <div class="G">Ṭhapento etadaggamhi,</div> </td> </tr> <tr> <td> <div class="G">vaṇṇayī purisuttamo.</div> </td> </tr> </table> </div>
</div>
<div class="q" id="p_20Ap2_754"> <div class="divNumber">59.</div> <div class="p"> <table class="singleColumn"> <tr> <td> <div class="pN">754</div> <div class="G">Janetvānappakaṁ pītiṁ,</div> </td> </tr> <tr> <td> <div class="G">sutvā bhikkhuniyā guṇe;</div> </td> </tr> <tr> <td> <div class="G">Kāraṁ katvāna buddhassa,</div> </td> </tr> <tr> <td> <div class="G">yathāsatti yathābalaṁ.</div> </td> </tr> </table> </div>
</div>
<div class="q" id="p_20Ap2_755"> <div class="divNumber">60.</div> <div class="p"> <table class="singleColumn"> <tr> <td> <div class="pN">755</div> <div class="G">Nipacca munivaraṁ taṁ,</div> </td> </tr> <tr> <td> <div class="G">taṁ ṭhānamabhipatthayiṁ;</div> </td> </tr> <tr> <td> <div class="G">Tadānumodi sambuddho,</div> </td> </tr> <tr> <td> <div class="G">ṭhānalābhāya nāyako.</div> </td> </tr> </table> </div>
</div>
<div class="q" id="p_20Ap2_756"> <div class="divNumber">61.</div> <div class="p"> <table class="singleColumn"> <tr> <td> <div class="pN">756</div> <div class="G">‘Satasahassito kappe,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap2_757"> <div class="divNumber">62.</div> <div class="p"> <table class="singleColumn"> <tr> <td> <div class="pN">757</div> <div class="G">Tassa dhammesu dāyādā,</div> </td> </tr> <tr> <td> <div class="G">orasā dhammanimmitā;</div> </td> </tr> <tr> <td> <div class="G">Kisāgotamī nāmena,</div> </td> </tr> <tr> <td> <div class="G">hessati satthu sāvikā’.</div> </td> </tr> </table> </div>
</div>
<div class="q" id="p_20Ap2_758"> <div class="divNumber">63.</div> <div class="p"> <table class="singleColumn"> <tr> <td> <div class="pN">758</div> <div class="G">Taṁ sutvā muditā hutvā,</div> </td> </tr> <tr> <td> <div class="G">yāvajīvaṁ tadā jinaṁ;</div> </td> </tr> <tr> <td> <div class="G">Mettacittā paricariṁ,</div> </td> </tr> <tr> <td> <div class="G">paccayehi vināyakaṁ.</div> </td> </tr> </table> </div>
</div>
<div class="q" id="p_20Ap2_759"> <div class="divNumber">64.</div> <div class="p"> <table class="singleColumn"> <tr> <td> <div class="pN">759</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṁ dehaṁ,</div> </td> </tr> <tr> <td> <div class="G">tāvatiṁsamagacchahaṁ.</div> </td> </tr> </table> </div>
</div>
<div class="q" id="p_20Ap2_760"> <div class="divNumber">65.</div> <div class="p"> <table class="singleColumn"> <tr> <td> <div class="pN">760</div> <div class="G">Imamhi bhaddake kappe,</div> </td> </tr> <tr> <td> <div class="G">brahmabandhu mahāyaso;</div> </td> </tr> <tr> <td> <div class="G">Kassapo nāma gottena,</div> </td> </tr> <tr> <td> <div class="G">uppajji vadataṁ varo.</div> </td> </tr> </table> </div>
</div>
<div class="q" id="p_20Ap2_761"> <div class="divNumber">66.</div> <div class="p"> <table class="singleColumn"> <tr> <td> <div class="pN">761</div> <div class="G">Upaṭṭhāko mahesissa,</div> </td> </tr> <tr> <td> <div class="G">tadā āsi narissaro;</div> </td> </tr> <tr> <td> <div class="G">Kāsirājā kikī nāma,</div> </td> </tr> <tr> <td> <div class="G">bārāṇasipuruttame.</div> </td> </tr> </table> </div>
</div>
<div class="q" id="p_20Ap2_762"> <div class="divNumber">67.</div> <div class="p"> <table class="singleColumn"> <tr> <td> <div class="pN">762</div> <div class="G">Pañcamī tassa dhītāsiṁ,</div> </td> </tr> <tr> <td> <div class="G">dhammā nāmena vissutā;</div> </td> </tr> <tr> <td> <div class="G">Dhammaṁ sutvā jinaggassa,</div> </td> </tr> <tr> <td> <div class="G">pabbajjaṁ samarocayiṁ.</div> </td> </tr> </table> </div>
</div>
<div class="q" id="p_20Ap2_763"> <div class="divNumber">68.</div> <div class="p"> <table class="singleColumn"> <tr> <td> <div class="pN">763</div> <div class="G">Anujāni na no tāto,</div> </td> </tr> <tr> <td> <div class="G">agāreva tadā mayaṁ;</div> </td> </tr> <tr> <td> <div class="G">Vīsavassasahassāni,</div> </td> </tr> <tr> <td> <div class="G">vicarimha atanditā.</div> </td> </tr> </table> </div>
</div>
<div class="q" id="p_20Ap2_764"> <div class="divNumber">69.</div> <div class="p"> <table class="singleColumn"> <tr> <td> <div class="pN">764</div> <div class="G">Komāribrahmacariyaṁ,</div> </td> </tr> <tr> <td> <div class="G">rājakaññā sukhedhitā;</div> </td> </tr> <tr> <td> <div class="G">Buddhopaṭṭhānaniratā,</div> </td> </tr> <tr> <td> <div class="G">muditā satta dhītaro.</div> </td> </tr> </table> </div>
</div>
<div class="q" id="p_20Ap2_765"> <div class="divNumber">70.</div> <div class="p"> <table class="singleColumn"> <tr> <td> <div class="pN">765</div> <div class="G">Samaṇī samaṇaguttā ca,</div> </td> </tr> <tr> <td> <div class="G">bhikkhunī bhikkhudāyikā;</div> </td> </tr> <tr> <td> <div class="G">Dhammā ceva sudhammā ca,</div> </td> </tr> <tr> <td> <div class="G">sattamī saṁghadāyikā.</div> </td> </tr> </table> </div>
</div>
<div class="q" id="p_20Ap2_766"> <div class="divNumber">71.</div> <div class="p"> <table class="singleColumn"> <tr> <td> <div class="pN">766</div> <div class="G">Khemā uppalavaṇṇā ca,</div> </td> </tr> <tr> <td> <div class="G">paṭācārā ca kuṇḍalā;</div> </td> </tr> <tr> <td> <div class="G">Ahañca dhammadinnā ca,</div> </td> </tr> <tr> <td> <div class="G">visākhā hoti sattamī.</div> </td> </tr> </table> </div>
</div>
<div class="q" id="p_20Ap2_767"> <div class="divNumber">72.</div> <div class="p"> <table class="singleColumn"> <tr> <td> <div class="pN">767</div> <div class="G">Tehi kammehi sukatehi,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṁ dehaṁ,</div> </td> </tr> <tr> <td> <div class="G">tāvatiṁsamagacchahaṁ.</div> </td> </tr> </table> </div>
</div>
<div class="q" id="p_20Ap2_768"> <div class="divNumber">73.</div> <div class="p"> <table class="singleColumn"> <tr> <td> <div class="pN">768</div> <div class="G">Pacchime ca bhave dāni,</div> </td> </tr> <tr> <td> <div class="G">jātā seṭṭhikule ahaṁ;</div> </td> </tr> <tr> <td> <div class="G">Duggate adhane naṭṭhe,</div> </td> </tr> <tr> <td> <div class="G">gatā ca sadhanaṁ kulaṁ.</div> </td> </tr> </table> </div>
</div>
<div class="q" id="p_20Ap2_769"> <div class="divNumber">74.</div> <div class="p"> <table class="singleColumn"> <tr> <td> <div class="pN">769</div> <div class="G">Patiṁ ṭhapetvā sesā me,</div> </td> </tr> <tr> <td> <div class="G">dessanti adhanā iti;</div> </td> </tr> <tr> <td> <div class="G">Yadā ca pasūtā āsiṁ,</div> </td> </tr> <tr> <td> <div class="G">sabbesaṁ dayitā tadā.</div> </td> </tr> </table> </div>
</div>
<div class="q" id="p_20Ap2_770"> <div class="divNumber">75.</div> <div class="p"> <table class="singleColumn"> <tr> <td> <div class="pN">770</div> <div class="G">Yadā so taruṇo bhaddo,</div> </td> </tr> <tr> <td> <div class="G">komalako sukhedhito;</div> </td> </tr> <tr> <td> <div class="G">Sapāṇamiva kanto me,</div> </td> </tr> <tr> <td> <div class="G">tadā yamavasaṁ gato.</div> </td> </tr> </table> </div>
</div>
<div class="q" id="p_20Ap2_771"> <div class="divNumber">76.</div> <div class="p"> <table class="singleColumn"> <tr> <td> <div class="pN">771</div> <div class="G">Sokaṭṭādīnavadanā,</div> </td> </tr> <tr> <td> <div class="G">assunettā rudammukhā;</div> </td> </tr> <tr> <td> <div class="G">Mataṁ kuṇapamādāya,</div> </td> </tr> <tr> <td> <div class="G">vilapantī gamāmahaṁ.</div> </td> </tr> </table> </div>
</div>
<div class="q" id="p_20Ap2_772"> <div class="divNumber">77.</div> <div class="p"> <table class="singleColumn"> <tr> <td> <div class="pN">772</div> <div class="G">Tadā ekena sandiṭṭhā,</div> </td> </tr> <tr> <td> <div class="G">upetvābhisakkuttamaṁ;</div> </td> </tr> <tr> <td> <div class="G">Avocaṁ ‘dehi bhesajjaṁ,</div> </td> </tr> <tr> <td> <div class="G">puttasañjīvananti bho’.</div> </td> </tr> </table> </div>
</div>
<div class="q" id="p_20Ap2_773"> <div class="divNumber">78.</div> <div class="p"> <table class="singleColumn"> <tr> <td> <div class="pN">773</div> <div class="G">‘Na vijjante matā yasmiṁ,</div> </td> </tr> <tr> <td> <div class="G">gehe siddhatthakaṁ tato;</div> </td> </tr> <tr> <td> <div class="G">Āharā’ti jino āha,</div> </td> </tr> <tr> <td> <div class="G">vinayopāyakovido.</div> </td> </tr> </table> </div>
</div>
<div class="q" id="p_20Ap2_774"> <div class="divNumber">79.</div> <div class="p"> <table class="singleColumn"> <tr> <td> <div class="pN">774</div> <div class="G">Tadā gamitvā sāvatthiṁ,</div> </td> </tr> <tr> <td> <div class="G">na labhiṁ tādisaṁ gharaṁ;</div> </td> </tr> <tr> <td> <div class="G">Kuto siddhatthakaṁ tasmā,</div> </td> </tr> <tr> <td> <div class="G">tato laddhā satiṁ ahaṁ.</div> </td> </tr> </table> </div>
</div>
<div class="q" id="p_20Ap2_775"> <div class="divNumber">80.</div> <div class="p"> <table class="singleColumn"> <tr> <td> <div class="pN">775</div> <div class="G">Kuṇapaṁ chaḍḍayitvāna,</div> </td> </tr> <tr> <td> <div class="G">upesiṁ lokanāyakaṁ;</div> </td> </tr> <tr> <td> <div class="G">Dūratova mamaṁ disvā,</div> </td> </tr> <tr> <td> <div class="G">avoca madhurassaro.</div> </td> </tr> </table> </div>
</div>
<div class="q" id="p_20Ap2_776"> <div class="divNumber">81.</div> <div class="p"> <table class="singleColumn"> <tr> <td> <div class="pN">776</div> <div class="G">‘Yo ca vassasataṁ jīve,</div> </td> </tr> <tr> <td> <div class="G">apassaṁ udayabbayaṁ;</div> </td> </tr> <tr> <td> <div class="G">Ekāhaṁ jīvitaṁ seyyo,</div> </td> </tr> <tr> <td> <div class="G">passato udayabbayaṁ.</div> </td> </tr> </table> </div>
</div>
<div class="q" id="p_20Ap2_777"> <div class="divNumber">82.</div> <div class="p"> <table class="singleColumn"> <tr> <td> <div class="pN">777</div> <div class="G">Na gāmadhammo nigamassa dhammo,</div> </td> </tr> <tr> <td> <div class="G">Na cāpiyaṁ ekakulassa dhammo;</div> </td> </tr> <tr> <td> <div class="G">Sabbassa lokassa sadevakassa,</div> </td> </tr> <tr> <td> <div class="G">Eseva dhammo yadidaṁ aniccatā’.</div> </td> </tr> </table> </div>
</div>
<div class="q" id="p_20Ap2_778"> <div class="divNumber">83.</div> <div class="p"> <table class="singleColumn"> <tr> <td> <div class="pN">778</div> <div class="G">Sāhaṁ sutvānimā gāthā,</div> </td> </tr> <tr> <td> <div class="G">dhammacakkhuṁ visodhayiṁ;</div> </td> </tr> <tr> <td> <div class="G">Tato viññātasaddhammā,</div> </td> </tr> <tr> <td> <div class="G">pabbajiṁ anagāriyaṁ.</div> </td> </tr> </table> </div>
</div>
<div class="q" id="p_20Ap2_779"> <div class="divNumber">84.</div> <div class="p"> <table class="singleColumn"> <tr> <td> <div class="pN">779</div> <div class="G">Tathā pabbajitā santī,</div> </td> </tr> <tr> <td> <div class="G">yuñjantī jinasāsane;</div> </td> </tr> <tr> <td> <div class="G">Na cireneva kālena,</div> </td> </tr> <tr> <td> <div class="G">arahattamapāpuṇiṁ.</div> </td> </tr> </table> </div>
</div>
<div class="q" id="p_20Ap2_780"> <div class="divNumber">85.</div> <div class="p"> <table class="singleColumn"> <tr> <td> <div class="pN">780</div> <div class="G">Iddhīsu ca vasī homi,</div> </td> </tr> <tr> <td> <div class="G">dibbāya sotadhātuyā;</div> </td> </tr> <tr> <td> <div class="G">Paracittāni jānāmi,</div> </td> </tr> <tr> <td> <div class="G">satthusāsanakārikā.</div> </td> </tr> </table> </div>
</div>
<div class="q" id="p_20Ap2_781"> <div class="divNumber">86.</div> <div class="p"> <table class="singleColumn"> <tr> <td> <div class="pN">781</div> <div class="G">Pubbenivāsaṁ jānāmi,</div> </td> </tr> <tr> <td> <div class="G">dibbacakkhu visodhitaṁ;</div> </td> </tr> <tr> <td> <div class="G">Khepetvā āsave sabbe,</div> </td> </tr> <tr> <td> <div class="G">visuddhāsiṁ sunimmalā.</div> </td> </tr> </table> </div>
</div>
<div class="q" id="p_20Ap2_782"> <div class="divNumber">87.</div> <div class="p"> <table class="singleColumn"> <tr> <td> <div class="pN">782</div> <div class="G">Pariciṇṇo mayā satthā,</div> </td> </tr> <tr> <td> <div class="G">kataṁ buddhassa sāsanaṁ;</div> </td> </tr> <tr> <td> <div class="G">Ohito garuko bhāro,</div> </td> </tr> <tr> <td> <div class="G">bhavanetti samūhatā.</div> </td> </tr> </table> </div>
</div>
<div class="q" id="p_20Ap2_783"> <div class="divNumber">88.</div> <div class="p"> <table class="singleColumn"> <tr> <td> <div class="pN">783</div> <div class="G">Yassatthāya pabbajitā,</div> </td> </tr> <tr> <td> <div class="G">agārasmānagāriyaṁ;</div> </td> </tr> <tr> <td> <div class="G">So me attho anuppatto,</div> </td> </tr> <tr> <td> <div class="G">sabbasaṁyojanakkhayo.</div> </td> </tr> </table> </div>
</div>
<div class="q" id="p_20Ap2_784"> <div class="divNumber">89.</div> <div class="p"> <table class="singleColumn"> <tr> <td> <div class="pN">784</div> <div class="G">Atthadhammaniruttīsu,</div> </td> </tr> <tr> <td> <div class="G">paṭibhāne tatheva ca;</div> </td> </tr> <tr> <td> <div class="G">Ñāṇaṁ me vimalaṁ suddhaṁ,</div> </td> </tr> <tr> <td> <div class="G">buddhaseṭṭhassa vāhasā.</div> </td> </tr> </table> </div>
</div>
<div class="q" id="p_20Ap2_785"> <div class="divNumber">90.</div> <div class="p"> <table class="singleColumn"> <tr> <td> <div class="pN">785</div> <div class="G">Saṅkārakūṭā āhitvā,</div> </td> </tr> <tr> <td> <div class="G">susānā rathiyāpi ca;</div> </td> </tr> <tr> <td> <div class="G">Tato saṅghāṭikaṁ katvā,</div> </td> </tr> <tr> <td> <div class="G">lūkhaṁ dhāremi cīvaraṁ.</div> </td> </tr> </table> </div>
</div>
<div class="q" id="p_20Ap2_786"> <div class="divNumber">91.</div> <div class="p"> <table class="singleColumn"> <tr> <td> <div class="pN">786</div> <div class="G">Jino tasmiṁ guṇe tuṭṭho,</div> </td> </tr> <tr> <td> <div class="G">lūkhacīvaradhāraṇe;</div> </td> </tr> <tr> <td> <div class="G">Ṭhapesi etadaggamhi,</div> </td> </tr> <tr> <td> <div class="G">parisāsu vināyako.</div> </td> </tr> </table> </div>
</div>
<div class="q" id="p_20Ap2_787"> <div class="divNumber">92.</div> <div class="p"> <table class="singleColumn"> <tr> <td> <div class="pN">787</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavā.</div> </td> </tr> </table> </div>
</div>
<div class="q" id="p_20Ap2_788"> <div class="divNumber">93.</div> <div class="p"> <table class="singleColumn"> <tr> <td> <div class="pN">788</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap2_789"> <div class="divNumber">94.</div> <div class="p"> <table class="singleColumn"> <tr> <td> <div class="pN">789</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap2_790"> <div class="p">
<span class="pN">790</span>Itthaṁ sudaṁ kisāgotamī bhikkhunī imā gāthāyo abhāsitthāti. </div>
</div>
<div class="CENTER" id="p_20Ap2_791">
<span class="pN">791</span>Kisāgotamītheriyāpadānaṁ dutiyaṁ.</div>
</html>
