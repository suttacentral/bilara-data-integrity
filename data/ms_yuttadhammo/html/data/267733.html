<html>
<div class="i">4.8 Puṇṇikātherīapadāna</div>
<div class="h">Khattiyāvagga</div>
<div class="h">Puṇṇikātherīapadāna</div>
<div class="q" id="p_20Ap2_1402"> <div class="divNumber">184.</div> <div class="p"> <table class="singleColumn"> <tr> <td> <div class="pN">1402</div> <div class="G">“Vipassino bhagavato,</div> </td> </tr> <tr> <td> <div class="G">sikhino vessabhussa ca;</div> </td> </tr> <tr> <td> <div class="G">Kakusandhassa munino,</div> </td> </tr> <tr> <td> <div class="G">koṇāgamanatādino.</div> </td> </tr> </table> </div>
</div>
<div class="q" id="p_20Ap2_1403"> <div class="divNumber">185.</div> <div class="p"> <table class="singleColumn"> <tr> <td> <div class="pN">1403</div> <div class="G">Kassapassa ca buddhassa,</div> </td> </tr> <tr> <td> <div class="G">pabbajitvāna sāsane;</div> </td> </tr> <tr> <td> <div class="G">Bhikkhunī sīlasampannā,</div> </td> </tr> <tr> <td> <div class="G">nipakā saṁvutindriyā.</div> </td> </tr> </table> </div>
</div>
<div class="q" id="p_20Ap2_1404"> <div class="divNumber">186.</div> <div class="p"> <table class="singleColumn"> <tr> <td> <div class="pN">1404</div> <div class="G">Bahussutā dhammadharā,</div> </td> </tr> <tr> <td> <div class="G">dhammatthapaṭipucchikā;</div> </td> </tr> <tr> <td> <div class="G">Uggahetā ca dhammānaṁ,</div> </td> </tr> <tr> <td> <div class="G">sotā payirupāsitā.</div> </td> </tr> </table> </div>
</div>
<div class="q" id="p_20Ap2_1405"> <div class="divNumber">187.</div> <div class="p"> <table class="singleColumn"> <tr> <td> <div class="pN">1405</div> <div class="G">Desentī janamajjhehaṁ,</div> </td> </tr> <tr> <td> <div class="G">ahosiṁ jinasāsane;</div> </td> </tr> <tr> <td> <div class="G">Bāhusaccena tenāhaṁ,</div> </td> </tr> <tr> <td> <div class="G">pesalā atimaññisaṁ.</div> </td> </tr> </table> </div>
</div>
<div class="q" id="p_20Ap2_1406"> <div class="divNumber">188.</div> <div class="p"> <table class="singleColumn"> <tr> <td> <div class="pN">1406</div> <div class="G">Pacchime ca bhave dāni,</div> </td> </tr> <tr> <td> <div class="G">sāvatthiyaṁ puruttame;</div> </td> </tr> <tr> <td> <div class="G">Anāthapiṇḍino gehe,</div> </td> </tr> <tr> <td> <div class="G">jātāhaṁ kumbhadāsiyā.</div> </td> </tr> </table> </div>
</div>
<div class="q" id="p_20Ap2_1407"> <div class="divNumber">189.</div> <div class="p"> <table class="singleColumn"> <tr> <td> <div class="pN">1407</div> <div class="G">Gatā udakahāriyaṁ,</div> </td> </tr> <tr> <td> <div class="G">sotthiyaṁ dijamaddasaṁ;</div> </td> </tr> <tr> <td> <div class="G">Sītaṭṭaṁ toyamajjhamhi,</div> </td> </tr> <tr> <td> <div class="G">taṁ disvā idamabraviṁ.</div> </td> </tr> </table> </div>
</div>
<div class="q" id="p_20Ap2_1408"> <div class="divNumber">190.</div> <div class="p"> <table class="singleColumn"> <tr> <td> <div class="pN">1408</div> <div class="G">‘Udahārī ahaṁ sīte,</div> </td> </tr> <tr> <td> <div class="G">sadā udakamotariṁ;</div> </td> </tr> <tr> <td> <div class="G">Ayyānaṁ daṇḍabhayabhītā,</div> </td> </tr> <tr> <td> <div class="G">vācādosabhayaṭṭitā.</div> </td> </tr> </table> </div>
</div>
<div class="q" id="p_20Ap2_1409"> <div class="divNumber">191.</div> <div class="p"> <table class="singleColumn"> <tr> <td> <div class="pN">1409</div> <div class="G">Kassa brāhmaṇa tvaṁ bhīto,</div> </td> </tr> <tr> <td> <div class="G">sadā udakamotari;</div> </td> </tr> <tr> <td> <div class="G">Vedhamānehi gattehi,</div> </td> </tr> <tr> <td> <div class="G">sītaṁ vedayase bhusaṁ’.</div> </td> </tr> </table> </div>
</div>
<div class="q" id="p_20Ap2_1410"> <div class="divNumber">192.</div> <div class="p"> <table class="singleColumn"> <tr> <td> <div class="pN">1410</div> <div class="G">‘Jānantī vata maṁ bhoti,</div> </td> </tr> <tr> <td> <div class="G">puṇṇike paripucchasi;</div> </td> </tr> <tr> <td> <div class="G">Karontaṁ kusalaṁ kammaṁ,</div> </td> </tr> <tr> <td> <div class="G">rundhantaṁ katapāpakaṁ.</div> </td> </tr> </table> </div>
</div>
<div class="q" id="p_20Ap2_1411"> <div class="divNumber">193.</div> <div class="p"> <table class="singleColumn"> <tr> <td> <div class="pN">1411</div> <div class="G">Yo ce vuḍḍho daharo vā,</div> </td> </tr> <tr> <td> <div class="G">pāpakammaṁ pakubbati;</div> </td> </tr> <tr> <td> <div class="G">Dakābhisiñcanā sopi,</div> </td> </tr> <tr> <td> <div class="G">pāpakammā pamuccati’.</div> </td> </tr> </table> </div>
</div>
<div class="q" id="p_20Ap2_1412"> <div class="divNumber">194.</div> <div class="p"> <table class="singleColumn"> <tr> <td> <div class="pN">1412</div> <div class="G">Uttarantassa akkhāsiṁ,</div> </td> </tr> <tr> <td> <div class="G">dhammatthasaṁhitaṁ padaṁ;</div> </td> </tr> <tr> <td> <div class="G">Tañca sutvā sa saṁviggo,</div> </td> </tr> <tr> <td> <div class="G">pabbajitvārahā ahu.</div> </td> </tr> </table> </div>
</div>
<div class="q" id="p_20Ap2_1413"> <div class="divNumber">195.</div> <div class="p"> <table class="singleColumn"> <tr> <td> <div class="pN">1413</div> <div class="G">Pūrentī ūnakasataṁ,</div> </td> </tr> <tr> <td> <div class="G">jātā dāsikule yato;</div> </td> </tr> <tr> <td> <div class="G">Tato puṇṇāti nāmaṁ me,</div> </td> </tr> <tr> <td> <div class="G">bhujissaṁ maṁ akaṁsu te.</div> </td> </tr> </table> </div>
</div>
<div class="q" id="p_20Ap2_1414"> <div class="divNumber">196.</div> <div class="p"> <table class="singleColumn"> <tr> <td> <div class="pN">1414</div> <div class="G">Seṭṭhiṁ tatonujānetvā,</div> </td> </tr> <tr> <td> <div class="G">pabbajiṁ anagāriyaṁ;</div> </td> </tr> <tr> <td> <div class="G">Na cireneva kālena,</div> </td> </tr> <tr> <td> <div class="G">arahattamapāpuṇiṁ.</div> </td> </tr> </table> </div>
</div>
<div class="q" id="p_20Ap2_1415"> <div class="divNumber">197.</div> <div class="p"> <table class="singleColumn"> <tr> <td> <div class="pN">1415</div> <div class="G">Iddhīsu ca vasī homi,</div> </td> </tr> <tr> <td> <div class="G">dibbāya sotadhātuyā;</div> </td> </tr> <tr> <td> <div class="G">Cetopariyañāṇassa,</div> </td> </tr> <tr> <td> <div class="G">vasī homi mahāmune.</div> </td> </tr> </table> </div>
</div>
<div class="q" id="p_20Ap2_1416"> <div class="divNumber">198.</div> <div class="p"> <table class="singleColumn"> <tr> <td> <div class="pN">1416</div> <div class="G">Pubbenivāsaṁ jānāmi,</div> </td> </tr> <tr> <td> <div class="G">dibbacakkhu visodhitaṁ;</div> </td> </tr> <tr> <td> <div class="G">Sabbāsavā parikkhīṇā,</div> </td> </tr> <tr> <td> <div class="G">natthi dāni punabbhavo.</div> </td> </tr> </table> </div>
</div>
<div class="q" id="p_20Ap2_1417"> <div class="divNumber">199.</div> <div class="p"> <table class="singleColumn"> <tr> <td> <div class="pN">1417</div> <div class="G">Atthadhammaniruttīsu,</div> </td> </tr> <tr> <td> <div class="G">paṭibhāne tatheva ca;</div> </td> </tr> <tr> <td> <div class="G">Ñāṇaṁ me vimalaṁ suddhaṁ,</div> </td> </tr> <tr> <td> <div class="G">buddhaseṭṭhassa vāhasā.</div> </td> </tr> </table> </div>
</div>
<div class="q" id="p_20Ap2_1418"> <div class="divNumber">200.</div> <div class="p"> <table class="singleColumn"> <tr> <td> <div class="pN">1418</div> <div class="G">Bhāvanāya mahāpaññā,</div> </td> </tr> <tr> <td> <div class="G">suteneva sutāvinī;</div> </td> </tr> <tr> <td> <div class="G">Mānena nīcakulajā,</div> </td> </tr> <tr> <td> <div class="G">na hi kammaṁ vinassati.</div> </td> </tr> </table> </div>
</div>
<div class="q" id="p_20Ap2_1419"> <div class="divNumber">201.</div> <div class="p"> <table class="singleColumn"> <tr> <td> <div class="pN">1419</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">viharāmi anāsavā.</div> </td> </tr> </table> </div>
</div>
<div class="q" id="p_20Ap2_1420"> <div class="divNumber">202.</div> <div class="p"> <table class="singleColumn"> <tr> <td> <div class="pN">1420</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap2_1421"> <div class="divNumber">203.</div> <div class="p"> <table class="singleColumn"> <tr> <td> <div class="pN">1421</div> <div class="G">Paṭisambhidā catasso,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap2_1422"> <div class="p">
<span class="pN">1422</span>Itthaṁ sudaṁ puṇṇikā bhikkhunī imā gāthāyo abhāsitthāti. </div>
</div>
<div class="CENTER" id="p_20Ap2_1423">
<span class="pN">1423</span>Puṇṇikātheriyāpadānaṁ aṭṭhamaṁ.</div>
</html>
