<html>
<div class="i">2.4.6.8 Ovādasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Ārāmavagga</div>
<div class="h">Ovādasikkhāpada</div>
<div class="q" id="p_2V_3159"> <div class="divNumber">1054.</div> <div class="p">
<span class="pN">3159</span>Tena samayena buddho bhagavā sakkesu viharati kapilavatthusmiṁ nigrodhārāme. Tena kho pana samayena chabbaggiyā bhikkhū bhikkhunupassayaṁ upasaṅkamitvā chabbaggiyā bhikkhuniyo ovadanti. Bhikkhuniyo chabbaggiyā bhikkhuniyo etadavocuṁ—  “ethāyye, ovādaṁ gamissāmā”ti. “Yampi mayaṁ, ayye, gaccheyyāma ovādassa kāraṇā, ayyā chabbaggiyā idheva āgantvā amhe ovadantī”ti. </div>
</div>
<div class="q" id="p_2V_3160"> <div class="p">
<span class="pN">3160</span>Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma chabbaggiyā bhikkhuniyo ovādaṁ na gacchissantī”ti…pe…  “saccaṁ kira, bhikkhave, chabbaggiyā bhikkhuniyo ovādaṁ na gacchantī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, chabbaggiyā bhikkhuniyo ovādaṁ na gacchissanti. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_3161"> <div class="divNumber">1055.</div> <div class="p">
<span class="pN">3161</span><span class="bold">“Yā pana bhikkhunī ovādāya vā saṁvāsāya vā na gaccheyya, pācittiyan”</span>ti. (<span class="italic">58</span>:<span class="bold">113</span>) </div>
</div>
<div class="q" id="p_2V_3162"> <div class="divNumber">1056.</div> <div class="p">
<span class="pN">3162</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_3163"> <div class="p">
<span class="pN">3163</span><span class="bold">Ovādo</span> nāma aṭṭha garudhammā. </div>
</div>
<div class="q" id="p_2V_3164"> <div class="p">
<span class="pN">3164</span><span class="bold">Saṁvāso</span> nāma ekakammaṁ ekuddeso samasikkhatā. Ovādāya vā saṁvāsāya vā na gacchissāmīti dhuraṁ nikkhittamatte āpatti pācittiyassa. </div>
</div>
<div class="q" id="p_2V_3165"> <div class="divNumber">1057.</div> <div class="p">
<span class="pN">3165</span>Anāpatti—  sati antarāye, pariyesitvā dutiyikaṁ bhikkhuniṁ na labhati, gilānāya, āpadāsu, ummattikāya, ādikammikāyāti. </div>
</div>
<div class="CENTER" id="p_2V_3166">
<span class="pN">3166</span>Aṭṭhamasikkhāpadaṁ niṭṭhitaṁ.</div>
</html>
