<html>
<div class="i">1.5.7 Suvidūrasutta</div>
<div class="h">Paṭhamapaṇṇāsaka</div>
<div class="h">Rohitassavagga</div>
<div class="h">Suvidūrasutta</div>
<div class="q" id="p_15A4_328"> <div class="divNumber">47.</div> <div class="p">
<span class="pN">328</span>“Cattārimāni, bhikkhave, suvidūravidūrāni. Katamāni cattāri? Nabhañca, bhikkhave, pathavī ca; idaṁ paṭhamaṁ suvidūravidūre. Orimañca, bhikkhave, tīraṁ samuddassa pārimañca; idaṁ dutiyaṁ suvidūravidūre. Yato ca, bhikkhave, verocano abbhudeti yattha ca atthameti; idaṁ tatiyaṁ suvidūravidūre. Satañca, bhikkhave, dhammo asatañca dhammo; idaṁ catutthaṁ suvidūravidūre. Imāni kho, bhikkhave, cattāri suvidūravidūrānīti. </div>
</div>
<div class="q" id="p_15A4_329"> <div class="p"> <table class="singleColumn"> <tr> <td> <div class="pN">329</div> <div class="G">Nabhañca dūre pathavī ca dūre,</div> </td> </tr> <tr> <td> <div class="G">Pāraṁ samuddassa tadāhu dūre;</div> </td> </tr> <tr> <td> <div class="G">Yato ca verocano abbhudeti,</div> </td> </tr> <tr> <td> <div class="G">Pabhaṅkaro yattha ca atthameti;</div> </td> </tr> <tr> <td> <div class="G">Tato have dūrataraṁ vadanti,</div> </td> </tr> <tr> <td> <div class="G">Satañca dhammaṁ asatañca dhammaṁ.</div> </td> </tr> </table> </div>
</div>
<div class="q" id="p_15A4_330"> <div class="p"> <table class="singleColumn"> <tr> <td> <div class="pN">330</div> <div class="G">Abyāyiko hoti sataṁ samāgamo,</div> </td> </tr> <tr> <td> <div class="G">Yāvāpi tiṭṭheyya tatheva hoti;</div> </td> </tr> <tr> <td> <div class="G">Khippañhi veti asataṁ samāgamo,</div> </td> </tr> <tr> <td> <div class="G">Tasmā sataṁ dhammo asabbhi ārakā”ti.</div> </td> </tr> </table> </div>
</div>
<div class="CENTER" id="p_15A4_331">
<span class="pN">331</span>Sattamaṁ.</div>
</html>
