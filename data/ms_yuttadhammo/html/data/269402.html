<html>
<div class="i">15.1.13 Hatthipālajātaka</div>
<div class="h">Vīsatinipāta</div>
<div class="h">Mātaṅgavagga</div>
<div class="h">Hatthipālajātaka</div>
<div class="q" id="p_22J_3201"> <div class="divNumber">337.</div> <div class="p"> <table class="singleColumn"> <tr> <td> <div class="pN">3201</div> <div class="G">“Cirassaṁ vata passāma,</div> </td> </tr> <tr> <td> <div class="G">brāhmaṇaṁ devavaṇṇinaṁ;</div> </td> </tr> <tr> <td> <div class="G">Mahājaṭaṁ khāridharaṁ,</div> </td> </tr> <tr> <td> <div class="G">paṅkadantaṁ rajassiraṁ.</div> </td> </tr> </table> </div>
</div>
<div class="q" id="p_22J_3202"> <div class="divNumber">338.</div> <div class="p"> <table class="singleColumn"> <tr> <td> <div class="pN">3202</div> <div class="G">Cirassaṁ vata passāma,</div> </td> </tr> <tr> <td> <div class="G">isiṁ dhammaguṇe rataṁ;</div> </td> </tr> <tr> <td> <div class="G">Kāsāyavatthavasanaṁ,</div> </td> </tr> <tr> <td> <div class="G">vākacīraṁ paṭicchadaṁ.</div> </td> </tr> </table> </div>
</div>
<div class="q" id="p_22J_3203"> <div class="divNumber">339.</div> <div class="p"> <table class="singleColumn"> <tr> <td> <div class="pN">3203</div> <div class="G">Āsanaṁ udakaṁ pajjaṁ,</div> </td> </tr> <tr> <td> <div class="G">paṭigaṇhātu no bhavaṁ;</div> </td> </tr> <tr> <td> <div class="G">Agghe bhavantaṁ pucchāma,</div> </td> </tr> <tr> <td> <div class="G">agghaṁ kurutu no bhavaṁ”.</div> </td> </tr> </table> </div>
</div>
<div class="q" id="p_22J_3204"> <div class="divNumber">340.</div> <div class="p"> <table class="singleColumn"> <tr> <td> <div class="pN">3204</div> <div class="G">“Adhicca vede pariyesa vittaṁ,</div> </td> </tr> <tr> <td> <div class="G">Putte gahe tāta patiṭṭhapetvā;</div> </td> </tr> <tr> <td> <div class="G">Gandhe rase paccanubhuyya sabbaṁ,</div> </td> </tr> <tr> <td> <div class="G">Araññaṁ sādhu muni so pasattho”.</div> </td> </tr> </table> </div>
</div>
<div class="q" id="p_22J_3205"> <div class="divNumber">341.</div> <div class="p"> <table class="singleColumn"> <tr> <td> <div class="pN">3205</div> <div class="G">“Vedā na saccā na ca vittalābho,</div> </td> </tr> <tr> <td> <div class="G">Na puttalābhena jaraṁ vihanti;</div> </td> </tr> <tr> <td> <div class="G">Gandhe rase muccanamāhu santo,</div> </td> </tr> <tr> <td> <div class="G">Sakammunā hoti phalūpapatti”.</div> </td> </tr> </table> </div>
</div>
<div class="q" id="p_22J_3206"> <div class="divNumber">342.</div> <div class="p"> <table class="singleColumn"> <tr> <td> <div class="pN">3206</div> <div class="G">“Addhā hi saccaṁ vacanaṁ tavetaṁ,</div> </td> </tr> <tr> <td> <div class="G">Sakammunā hoti phalūpapatti;</div> </td> </tr> <tr> <td> <div class="G">Jiṇṇā ca mātāpitaro tavīme,</div> </td> </tr> <tr> <td> <div class="G">Passeyyuṁ taṁ vassasataṁ arogaṁ”.</div> </td> </tr> </table> </div>
</div>
<div class="q" id="p_22J_3207"> <div class="divNumber">343.</div> <div class="p"> <table class="singleColumn"> <tr> <td> <div class="pN">3207</div> <div class="G">“Yassassa sakkhī maraṇena rāja,</div> </td> </tr> <tr> <td> <div class="G">Jarāya mettī naravīraseṭṭha;</div> </td> </tr> <tr> <td> <div class="G">Yo cāpi jaññā na marissaṁ kadāci,</div> </td> </tr> <tr> <td> <div class="G">Passeyyuṁ taṁ vassasataṁ arogaṁ.</div> </td> </tr> </table> </div>
</div>
<div class="q" id="p_22J_3208"> <div class="divNumber">344.</div> <div class="p"> <table class="singleColumn"> <tr> <td> <div class="pN">3208</div> <div class="G">Yathāpi nāvaṁ puriso dakamhi,</div> </td> </tr> <tr> <td> <div class="G">Ereti ce naṁ upaneti tīraṁ;</div> </td> </tr> <tr> <td> <div class="G">Evampi byādhī satataṁ jarā ca,</div> </td> </tr> <tr> <td> <div class="G">Upaneti maccaṁ vasamantakassa”.</div> </td> </tr> </table> </div>
</div>
<div class="q" id="p_22J_3209"> <div class="divNumber">345.</div> <div class="p"> <table class="singleColumn"> <tr> <td> <div class="pN">3209</div> <div class="G">“Paṅko ca kāmā palipo ca kāmā,</div> </td> </tr> <tr> <td> <div class="G">Manoharā duttarā maccudheyyā;</div> </td> </tr> <tr> <td> <div class="G">Etasmiṁ paṅke palipe byasannā,</div> </td> </tr> <tr> <td> <div class="G">Hīnattarūpā na taranti pāraṁ.</div> </td> </tr> </table> </div>
</div>
<div class="q" id="p_22J_3210"> <div class="divNumber">346.</div> <div class="p"> <table class="singleColumn"> <tr> <td> <div class="pN">3210</div> <div class="G">Ayaṁ pure luddamakāsi kammaṁ,</div> </td> </tr> <tr> <td> <div class="G">Svāyaṁ gahīto na hi mokkhito me;</div> </td> </tr> <tr> <td> <div class="G">Orundhiyā naṁ parirakkhissāmi,</div> </td> </tr> <tr> <td> <div class="G">Māyaṁ puna luddamakāsi kammaṁ”.</div> </td> </tr> </table> </div>
</div>
<div class="q" id="p_22J_3211"> <div class="divNumber">347.</div> <div class="p"> <table class="singleColumn"> <tr> <td> <div class="pN">3211</div> <div class="G">“Gavaṁva naṭṭhaṁ puriso yathā vane,</div> </td> </tr> <tr> <td> <div class="G">Anvesatī rāja apassamāno;</div> </td> </tr> <tr> <td> <div class="G">Evaṁ naṭṭho esukārī mamattho,</div> </td> </tr> <tr> <td> <div class="G">Sohaṁ kathaṁ na gaveseyyaṁ rāja.</div> </td> </tr> </table> </div>
</div>
<div class="q" id="p_22J_3212"> <div class="divNumber">348.</div> <div class="p"> <table class="singleColumn"> <tr> <td> <div class="pN">3212</div> <div class="G">Hiyyoti hiyyati poso,</div> </td> </tr> <tr> <td> <div class="G">Pareti parihāyati;</div> </td> </tr> <tr> <td> <div class="G">Anāgataṁ netamatthīti ñatvā,</div> </td> </tr> <tr> <td> <div class="G">Uppannachandaṁ ko panudeyya dhīro”.</div> </td> </tr> </table> </div>
</div>
<div class="q" id="p_22J_3213"> <div class="divNumber">349.</div> <div class="p"> <table class="singleColumn"> <tr> <td> <div class="pN">3213</div> <div class="G">“Passāmi vohaṁ daharaṁ kumāriṁ,</div> </td> </tr> <tr> <td> <div class="G">Mattūpamaṁ ketakapupphanettaṁ;</div> </td> </tr> <tr> <td> <div class="G">Abhuttabhoge paṭhame vayasmiṁ,</div> </td> </tr> <tr> <td> <div class="G">Ādāya maccu vajate kumāriṁ.</div> </td> </tr> </table> </div>
</div>
<div class="q" id="p_22J_3214"> <div class="divNumber">350.</div> <div class="p"> <table class="singleColumn"> <tr> <td> <div class="pN">3214</div> <div class="G">Yuvā sujāto sumukho sudassano,</div> </td> </tr> <tr> <td> <div class="G">Sāmo kusumbhaparikiṇṇamassu;</div> </td> </tr> <tr> <td> <div class="G">Hitvāna kāme paṭikacca gehaṁ,</div> </td> </tr> <tr> <td> <div class="G">Anujāna maṁ pabbajissāmi deva”.</div> </td> </tr> </table> </div>
</div>
<div class="q" id="p_22J_3215"> <div class="divNumber">351.</div> <div class="p"> <table class="singleColumn"> <tr> <td> <div class="pN">3215</div> <div class="G">“Sākhāhi rukkho labhate samaññaṁ,</div> </td> </tr> <tr> <td> <div class="G">Pahīnasākhaṁ pana khāṇumāhu;</div> </td> </tr> <tr> <td> <div class="G">Pahīnaputtassa mamajja bhoti,</div> </td> </tr> <tr> <td> <div class="G">Vāseṭṭhi bhikkhācariyāya kālo”.</div> </td> </tr> </table> </div>
</div>
<div class="q" id="p_22J_3216"> <div class="divNumber">352.</div> <div class="p"> <table class="singleColumn"> <tr> <td> <div class="pN">3216</div> <div class="G">“Aghasmi koñcāva yathā himaccaye,</div> </td> </tr> <tr> <td> <div class="G">Katāni jālāni padāliya haṁsā;</div> </td> </tr> <tr> <td> <div class="G">Gacchanti puttā ca patī ca mayhaṁ,</div> </td> </tr> <tr> <td> <div class="G">Sāhaṁ kathaṁ nānuvaje pajānaṁ”.</div> </td> </tr> </table> </div>
</div>
<div class="q" id="p_22J_3217"> <div class="divNumber">353.</div> <div class="p"> <table class="singleColumn"> <tr> <td> <div class="pN">3217</div> <div class="G">“Ete bhutvā vamitvā ca,</div> </td> </tr> <tr> <td> <div class="G">pakkamanti vihaṅgamā;</div> </td> </tr> <tr> <td> <div class="G">Ye ca bhutvāna vamiṁsu,</div> </td> </tr> <tr> <td> <div class="G">te me hatthattamāgatā.</div> </td> </tr> </table> </div>
</div>
<div class="q" id="p_22J_3218"> <div class="divNumber">354.</div> <div class="p"> <table class="singleColumn"> <tr> <td> <div class="pN">3218</div> <div class="G">Avamī brāhmaṇo kāme,</div> </td> </tr> <tr> <td> <div class="G">so tvaṁ paccāvamissasi;</div> </td> </tr> <tr> <td> <div class="G">Vantādo puriso rāja,</div> </td> </tr> <tr> <td> <div class="G">na so hoti pasaṁsiyo”.</div> </td> </tr> </table> </div>
</div>
<div class="q" id="p_22J_3219"> <div class="divNumber">355.</div> <div class="p"> <table class="singleColumn"> <tr> <td> <div class="pN">3219</div> <div class="G">“Paṅke ca posaṁ palipe byasannaṁ,</div> </td> </tr> <tr> <td> <div class="G">Balī yathā dubbalamuddhareyya;</div> </td> </tr> <tr> <td> <div class="G">Evampi maṁ tvaṁ udatāri bhoti,</div> </td> </tr> <tr> <td> <div class="G">Pañcāli gāthāhi subhāsitāhi”.</div> </td> </tr> </table> </div>
</div>
<div class="q" id="p_22J_3220"> <div class="divNumber">356.</div> <div class="p"> <table class="singleColumn"> <tr> <td> <div class="pN">3220</div> <div class="G">Idaṁ vatvā mahārājā,</div> </td> </tr> <tr> <td> <div class="G">esukārī disampati;</div> </td> </tr> <tr> <td> <div class="G">Raṭṭhaṁ hitvāna pabbaji,</div> </td> </tr> <tr> <td> <div class="G">nāgo chetvāva bandhanaṁ.</div> </td> </tr> </table> </div>
</div>
<div class="q" id="p_22J_3221"> <div class="divNumber">357.</div> <div class="p"> <table class="singleColumn"> <tr> <td> <div class="pN">3221</div> <div class="G">“Rājā ca pabbajjamarocayittha,</div> </td> </tr> <tr> <td> <div class="G">Raṭṭhaṁ pahāya naravīraseṭṭho;</div> </td> </tr> <tr> <td> <div class="G">Tuvampi no hohi yatheva rājā,</div> </td> </tr> <tr> <td> <div class="G">Amhehi guttā anusāsa rajjaṁ”.</div> </td> </tr> </table> </div>
</div>
<div class="q" id="p_22J_3222"> <div class="divNumber">358.</div> <div class="p"> <table class="singleColumn"> <tr> <td> <div class="pN">3222</div> <div class="G">“Rājā ca pabbajjamarocayittha,</div> </td> </tr> <tr> <td> <div class="G">Raṭṭhaṁ pahāya naravīraseṭṭho;</div> </td> </tr> <tr> <td> <div class="G">Ahampi ekā carissāmi loke,</div> </td> </tr> <tr> <td> <div class="G">Hitvāna kāmāni manoramāni.</div> </td> </tr> </table> </div>
</div>
<div class="q" id="p_22J_3223"> <div class="divNumber">359.</div> <div class="p"> <table class="singleColumn"> <tr> <td> <div class="pN">3223</div> <div class="G">Rājā ca pabbajjamarocayittha,</div> </td> </tr> <tr> <td> <div class="G">Raṭṭhaṁ pahāya naravīraseṭṭho;</div> </td> </tr> <tr> <td> <div class="G">Ahampi ekā carissāmi loke,</div> </td> </tr> <tr> <td> <div class="G">Hitvāna kāmāni yathodhikāni.</div> </td> </tr> </table> </div>
</div>
<div class="q" id="p_22J_3224"> <div class="divNumber">360.</div> <div class="p"> <table class="singleColumn"> <tr> <td> <div class="pN">3224</div> <div class="G">Accenti kālā tarayanti rattiyo,</div> </td> </tr> <tr> <td> <div class="G">Vayoguṇā anupubbaṁ jahanti;</div> </td> </tr> <tr> <td> <div class="G">Ahampi ekā carissāmi loke,</div> </td> </tr> <tr> <td> <div class="G">Hitvāna kāmāni manoramāni.</div> </td> </tr> </table> </div>
</div>
<div class="q" id="p_22J_3225"> <div class="divNumber">361.</div> <div class="p"> <table class="singleColumn"> <tr> <td> <div class="pN">3225</div> <div class="G">Accenti kālā tarayanti rattiyo,</div> </td> </tr> <tr> <td> <div class="G">Vayoguṇā anupubbaṁ jahanti;</div> </td> </tr> <tr> <td> <div class="G">Ahampi ekā carissāmi loke,</div> </td> </tr> <tr> <td> <div class="G">Hitvāna kāmāni yathodhikāni.</div> </td> </tr> </table> </div>
</div>
<div class="q" id="p_22J_3226"> <div class="divNumber">362.</div> <div class="p"> <table class="singleColumn"> <tr> <td> <div class="pN">3226</div> <div class="G">Accenti kālā tarayanti rattiyo,</div> </td> </tr> <tr> <td> <div class="G">Vayoguṇā anupubbaṁ jahanti;</div> </td> </tr> <tr> <td> <div class="G">Ahampi ekā carissāmi loke,</div> </td> </tr> <tr> <td> <div class="G">Sītibhūtā sabbamaticca saṅgan”ti.</div> </td> </tr> </table> </div>
</div>
<div class="CENTER" id="p_22J_3227">
<span class="pN">3227</span>Hatthipālajātakaṁ terasamaṁ.</div>
</html>
