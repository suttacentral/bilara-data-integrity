<html>
<div class="i">2.4.6.9 Ovādūpasaṅkamanasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Ārāmavagga</div>
<div class="h">Ovādūpasaṅkamanasikkhāpada</div>
<div class="q" id="p_2V_3167"> <div class="divNumber">1058.</div> <div class="p">
<span class="pN">3167</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena bhikkhuniyo uposathampi na pucchanti ovādampi na yācanti. Bhikkhū ujjhāyanti khiyyanti vipācenti— “kathañhi nāma bhikkhuniyo uposathampi na pucchissanti ovādampi na yācissantī”ti…pe… “saccaṁ kira, bhikkhave, bhikkhuniyo uposathampi na pucchanti ovādampi na yācantī”ti? “Saccaṁ, bhagavā”ti. Vigarahi buddho bhagavā…pe… kathañhi nāma, bhikkhave, bhikkhuniyo uposathampi na pucchissanti ovādampi na yācissanti. Netaṁ, bhikkhave, appasannānaṁ vā pasādāya…pe… evañca pana, bhikkhave, bhikkhuniyo imaṁ sikkhāpadaṁ uddisantu— </div>
</div>
<div class="q" id="p_2V_3168"> <div class="divNumber">1059.</div> <div class="p">
<span class="pN">3168</span><span class="bold">“Anvaddhamāsaṁ bhikkhuniyā bhikkhusaṁghato dve dhammā paccāsīsitabbā— uposathapucchakañca ovādūpasaṅkamanañca. Taṁ atikkāmentiyā pācittiyan”</span>ti. (<span class="italic">59</span>:<span class="bold">114</span>) </div>
</div>
<div class="q" id="p_2V_3169"> <div class="divNumber">1060.</div> <div class="p">
<span class="pN">3169</span><span class="bold">Anvaddhamāsan</span>ti anuposathikaṁ. <span class="bold">Uposatho</span> nāma dve uposathā— cātuddasiko ca pannarasiko ca. </div>
</div>
<div class="q" id="p_2V_3170"> <div class="p">
<span class="pN">3170</span><span class="bold">Ovādo</span> nāma aṭṭha garudhammā. “Uposathampi na pucchissāmi ovādampi na yācissāmī”ti dhuraṁ nikkhittamatte āpatti pācittiyassa. </div>
</div>
<div class="q" id="p_2V_3171"> <div class="divNumber">1061.</div> <div class="p">
<span class="pN">3171</span>Anāpatti— sati antarāye, pariyesitvā dutiyikaṁ bhikkhuniṁ na labhati, gilānāya, āpadāsu, ummattikāya, ādikammikāyāti. </div>
</div>
<div class="CENTER" id="p_2V_3172">
<span class="pN">3172</span>Navamasikkhāpadaṁ niṭṭhitaṁ.</div>
</html>
