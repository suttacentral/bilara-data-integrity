<html>
<div class="i">12.2.3 Khandhasutta</div>
<div class="h">Saccasaṁyutta</div>
<div class="h">Dhammacakkappavattanavagga</div>
<div class="h">Khandhasutta</div>
<div class="q" id="p_14S5_2226"> <div class="divNumber">1083.</div> <div class="p">
<span class="pN">2226</span>“Cattārimāni, bhikkhave, ariyasaccāni. Katamāni cattāri? Dukkhaṁ ariyasaccaṁ, dukkhasamudayaṁ ariyasaccaṁ, dukkhanirodhaṁ ariyasaccaṁ dukkhanirodhagāminī paṭipadā ariyasaccaṁ. </div>
</div>
<div class="q" id="p_14S5_2227"> <div class="p">
<span class="pN">2227</span>Katamañca, bhikkhave, dukkhaṁ ariyasaccaṁ? ‘Pañcupādānakkhandhā’ tissa vacanīyaṁ, seyyathidaṁ— rūpupādānakkhandho…pe… viññāṇupādānakkhandho. Idaṁ vuccati, bhikkhave, dukkhaṁ ariyasaccaṁ. </div>
</div>
<div class="q" id="p_14S5_2228"> <div class="p">
<span class="pN">2228</span>Katamañca, bhikkhave, dukkhasamudayaṁ ariyasaccaṁ? Yāyaṁ taṇhā ponobbhavikā nandirāgasahagatā tatratatrābhinandinī, seyyathidaṁ— kāmataṇhā, bhavataṇhā, vibhavataṇhā. Idaṁ vuccati, bhikkhave, dukkhasamudayaṁ ariyasaccaṁ. </div>
</div>
<div class="q" id="p_14S5_2229"> <div class="p">
<span class="pN">2229</span>Katamañca, bhikkhave, dukkhanirodhaṁ ariyasaccaṁ? Yo tassāyeva taṇhāya asesavirāganirodho cāgo paṭinissaggo mutti anālayo— idaṁ vuccati, bhikkhave, dukkhanirodhaṁ ariyasaccaṁ. </div>
</div>
<div class="q" id="p_14S5_2230"> <div class="p">
<span class="pN">2230</span>Katamañca, bhikkhave, dukkhanirodhagāminī paṭipadā ariyasaccaṁ? Ayameva ariyo aṭṭhaṅgiko maggo, seyyathidaṁ— sammādiṭṭhi…pe… sammāsamādhi— idaṁ vuccati, bhikkhave, dukkhanirodhagāminī paṭipadā ariyasaccaṁ. Imāni kho, bhikkhave, cattāri ariyasaccāni. </div>
</div>
<div class="q" id="p_14S5_2231"> <div class="p">
<span class="pN">2231</span>Tasmātiha, bhikkhave, ‘idaṁ dukkhan’ti yogo karaṇīyo…pe… ‘ayaṁ dukkhanirodhagāminī paṭipadā’ti yogo karaṇīyo”ti. </div>
</div>
<div class="CENTER" id="p_14S5_2232">
<span class="pN">2232</span>Tatiyaṁ.</div>
</html>
