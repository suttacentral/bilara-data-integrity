<html>
<div class="i">3.6.3 Mahāpurisalakkhaṇapañha</div>
<div class="h">Milindapañha</div>
<div class="h">Sativagga</div>
<div class="h">Mahāpurisalakkhaṇapañha</div>
<div class="q" id="p_28Mi_404"> <div class="divNumber">85.</div> <div class="p">
<span class="pN">404</span>Rājā āha— “bhante nāgasena, buddho dvattiṁsamahāpurisalakkhaṇehi samannāgato asītiyā ca anubyañjanehi parirañjito suvaṇṇavaṇṇo kañcanasannibhattaco byāmappabho”ti? “Āma, mahārāja, bhagavā dvattiṁsamahāpurisalakkhaṇehi samannāgato asītiyā ca anubyañjanehi parirañjito suvaṇṇavaṇṇo kañcanasannibhattaco byāmappabho”ti. </div>
</div>
<div class="q" id="p_28Mi_405"> <div class="p">
<span class="pN">405</span>“Kiṁ panassa, bhante, mātāpitaropi dvattiṁsamahāpurisalakkhaṇehi samannāgatā asītiyā ca anubyañjanehi parirañjitā suvaṇṇavaṇṇā kañcanasannibhattacā byāmappabhā”ti? “No cassa, mahārāja, mātāpitaro dvattiṁsamahāpurisalakkhaṇehi samannāgatā asītiyā ca anubyañjanehi parirañjitā suvaṇṇavaṇṇā kañcanasannibhattacā byāmappabhā”ti. </div>
</div>
<div class="q" id="p_28Mi_406"> <div class="p">
<span class="pN">406</span>“Evaṁ sante kho, bhante nāgasena, na uppajjati buddho dvattiṁsamahāpurisalakkhaṇehi samannāgato asītiyā ca anubyañjanehi parirañjito suvaṇṇavaṇṇo kañcanasannibhattaco byāmappabhoti, api ca mātusadiso vā putto hoti mātupakkho vā, pitusadiso vā putto hoti pitupakkho vā”ti. Thero āha— “atthi pana, mahārāja, kiñci padumaṁ satapattan”ti? “Āma, bhante, atthī”ti. “Tassa pana kuhiṁ sambhavo”ti? “Kaddame jāyati udake āsīyatī”ti. “Kiṁ nu kho, mahārāja, padumaṁ kaddamena sadisaṁ vaṇṇena vā gandhena vā rasena vā”ti? “Na hi, bhante”ti. “Atha udakena vā gandhena vā rasena vā”ti? “Na hi, bhante”ti. “Evameva kho, mahārāja, bhagavā dvattiṁsamahāpurisalakkhaṇehi samannāgato asītiyā ca anubyañjanehi parirañjito suvaṇṇavaṇṇo kañcanasannibhattaco byāmappabho, no cassa mātāpitaro dvattiṁsamahāpurisalakkhaṇehi samannāgatā asītiyā ca anubyañjanehi parirañjitā suvaṇṇavaṇṇā kañcanasannibhattacā byāmappabhā”ti. </div>
</div>
<div class="q" id="p_28Mi_407"> <div class="p">
<span class="pN">407</span>“Kallosi, bhante nāgasenā”ti. </div>
</div>
<div class="CENTER" id="p_28Mi_408">
<span class="pN">408</span>Mahāpurisalakkhaṇapañho tatiyo.</div>
</html>
