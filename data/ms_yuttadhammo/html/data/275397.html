<html>
<div class="i">1.4.4 Nidānasutta</div>
<div class="h">Paṭhamapaṇṇāsaka</div>
<div class="h">Devadūtavagga</div>
<div class="h">Nidānasutta</div>
<div class="q" id="p_15A3_184"> <div class="divNumber">34.</div> <div class="p">
<span class="pN">184</span>“Tīṇimāni, bhikkhave, nidānāni kammānaṁ samudayāya. Katamāni tīṇi? Lobho nidānaṁ kammānaṁ samudayāya, doso nidānaṁ kammānaṁ samudayāya, moho nidānaṁ kammānaṁ samudayāya. </div>
</div>
<div class="q" id="p_15A3_185"> <div class="p">
<span class="pN">185</span>Yaṁ, bhikkhave, lobhapakataṁ kammaṁ lobhajaṁ lobhanidānaṁ lobhasamudayaṁ, yatthassa attabhāvo nibbattati tattha taṁ kammaṁ vipaccati. Yattha taṁ kammaṁ vipaccati tattha tassa kammassa vipākaṁ paṭisaṁvedeti, diṭṭhe vā dhamme upapajja vā apare vā pariyāye. </div>
</div>
<div class="q" id="p_15A3_186"> <div class="p">
<span class="pN">186</span>Yaṁ, bhikkhave, dosapakataṁ kammaṁ dosajaṁ dosanidānaṁ dosasamudayaṁ, yatthassa attabhāvo nibbattati tattha taṁ kammaṁ vipaccati. Yattha taṁ kammaṁ vipaccati tattha tassa kammassa vipākaṁ paṭisaṁvedeti, diṭṭhe vā dhamme upapajja vā apare vā pariyāye. </div>
</div>
<div class="q" id="p_15A3_187"> <div class="p">
<span class="pN">187</span>Yaṁ, bhikkhave, mohapakataṁ kammaṁ mohajaṁ mohanidānaṁ mohasamudayaṁ, yatthassa attabhāvo nibbattati tattha taṁ kammaṁ vipaccati. Yattha taṁ kammaṁ vipaccati tattha tassa kammassa vipākaṁ paṭisaṁvedeti, diṭṭhe vā dhamme upapajja vā apare vā pariyāye. </div>
</div>
<div class="q" id="p_15A3_188"> <div class="p">
<span class="pN">188</span>Seyyathāpi, bhikkhave, bījāni akhaṇḍāni apūtīni avātātapahatāni sārādāni sukhasayitāni sukhette suparikammakatāya bhūmiyā nikkhittāni. Devo ca sammādhāraṁ anuppaveccheyya. Evassu tāni, bhikkhave, bījāni vuddhiṁ viruḷhiṁ vepullaṁ āpajjeyyuṁ. Evamevaṁ kho, bhikkhave, yaṁ lobhapakataṁ kammaṁ lobhajaṁ lobhanidānaṁ lobhasamudayaṁ, yatthassa attabhāvo nibbattati tattha taṁ kammaṁ vipaccati. Yattha taṁ kammaṁ vipaccati tattha tassa kammassa vipākaṁ paṭisaṁvedeti, diṭṭhe vā dhamme upapajja vā apare vā pariyāye. </div>
</div>
<div class="q" id="p_15A3_189"> <div class="p">
<span class="pN">189</span>Yaṁ dosapakataṁ kammaṁ…pe… yaṁ mohapakataṁ kammaṁ mohajaṁ mohanidānaṁ mohasamudayaṁ, yatthassa attabhāvo nibbattati tattha taṁ kammaṁ vipaccati. Yattha taṁ kammaṁ vipaccati tattha tassa kammassa vipākaṁ paṭisaṁvedeti, diṭṭhe vā dhamme upapajja vā apare vā pariyāye. Imāni kho, bhikkhave, tīṇi nidānāni kammānaṁ samudayāya. </div>
</div>
<div class="q" id="p_15A3_190"> <div class="p">
<span class="pN">190</span>Tīṇimāni, bhikkhave, nidānāni kammānaṁ samudayāya. Katamāni tīṇi? Alobho nidānaṁ kammānaṁ samudayāya, adoso nidānaṁ kammānaṁ samudayāya, amoho nidānaṁ kammānaṁ samudayāya. </div>
</div>
<div class="q" id="p_15A3_191"> <div class="p">
<span class="pN">191</span>Yaṁ, bhikkhave, alobhapakataṁ kammaṁ alobhajaṁ alobhanidānaṁ alobhasamudayaṁ, lobhe vigate evaṁ taṁ kammaṁ pahīnaṁ hoti ucchinnamūlaṁ tālāvatthukataṁ anabhāvaṁkataṁ āyatiṁ anuppādadhammaṁ. </div>
</div>
<div class="q" id="p_15A3_192"> <div class="p">
<span class="pN">192</span>Yaṁ, bhikkhave, adosapakataṁ kammaṁ adosajaṁ adosanidānaṁ adosasamudayaṁ, dose vigate evaṁ taṁ kammaṁ pahīnaṁ hoti ucchinnamūlaṁ tālāvatthukataṁ anabhāvaṁkataṁ āyatiṁ anuppādadhammaṁ. </div>
</div>
<div class="q" id="p_15A3_193"> <div class="p">
<span class="pN">193</span>Yaṁ, bhikkhave, amohapakataṁ kammaṁ amohajaṁ amohanidānaṁ amohasamudayaṁ, mohe vigate evaṁ taṁ kammaṁ pahīnaṁ hoti ucchinnamūlaṁ tālāvatthukataṁ anabhāvaṁkataṁ āyatiṁ anuppādadhammaṁ. </div>
</div>
<div class="q" id="p_15A3_194"> <div class="p">
<span class="pN">194</span>Seyyathāpi, bhikkhave, bījāni akhaṇḍāni apūtīni avātātapahatāni sārādāni sukhasayitāni. Tāni puriso agginā ḍaheyya. Agginā ḍahitvā masiṁ kareyya. Masiṁ karitvā mahāvāte vā ophuṇeyya nadiyā vā sīghasotāya pavāheyya. Evassu tāni, bhikkhave, bījāni ucchinnamūlāni tālāvatthukatāni anabhāvaṁkatāni āyatiṁ anuppādadhammāni. Evamevaṁ kho, bhikkhave, yaṁ alobhapakataṁ kammaṁ alobhajaṁ alobhanidānaṁ alobhasamudayaṁ, lobhe vigate evaṁ taṁ kammaṁ pahīnaṁ hoti ucchinnamūlaṁ tālāvatthukataṁ anabhāvaṁkataṁ āyatiṁ anuppādadhammaṁ. </div>
</div>
<div class="q" id="p_15A3_195"> <div class="p">
<span class="pN">195</span>Yaṁ adosapakataṁ kammaṁ…pe… yaṁ amohapakataṁ kammaṁ amohajaṁ amohanidānaṁ amohasamudayaṁ, mohe vigate evaṁ taṁ kammaṁ pahīnaṁ hoti…pe… āyatiṁ anuppādadhammaṁ. Imāni kho, bhikkhave, tīṇi nidānāni kammānaṁ samudayāyāti. </div>
</div>
<div class="q" id="p_15A3_196"> <div class="p"> <table class="singleColumn"> <tr> <td> <div class="pN">196</div> <div class="G">Lobhajaṁ dosajañceva,</div> </td> </tr> <tr> <td> <div class="G">mohajañcāpaviddasu;</div> </td> </tr> <tr> <td> <div class="G">Yaṁ tena pakataṁ kammaṁ,</div> </td> </tr> <tr> <td> <div class="G">appaṁ vā yadi vā bahuṁ;</div> </td> </tr> <tr> <td> <div class="G">Idheva taṁ vedaniyaṁ,</div> </td> </tr> <tr> <td> <div class="G">vatthu aññaṁ na vijjati.</div> </td> </tr> </table> </div>
</div>
<div class="q" id="p_15A3_197"> <div class="p"> <table class="singleColumn"> <tr> <td> <div class="pN">197</div> <div class="G">Tasmā lobhañca dosañca,</div> </td> </tr> <tr> <td> <div class="G">mohajañcāpi viddasu;</div> </td> </tr> <tr> <td> <div class="G">Vijjaṁ uppādayaṁ bhikkhu,</div> </td> </tr> <tr> <td> <div class="G">sabbā duggatiyo jahe”ti.</div> </td> </tr> </table> </div>
</div>
<div class="CENTER" id="p_15A3_198">
<span class="pN">198</span>Catutthaṁ.</div>
</html>
