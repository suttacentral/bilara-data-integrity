<html>
<div class="i">3.3.9 Dhātusosaṁsandanasutta</div>
<div class="h">Tikanipāta</div>
<div class="h">Tatiyavagga</div>
<div class="h">Dhātusosaṁsandanasutta</div>
<div class="q" id="p_18It_515"> <div class="divNumber">78.</div> <div class="p">
<span class="pN">515</span>Vuttañhetaṁ bhagavatā vuttamarahatāti me sutaṁ—  </div>
</div>
<div class="q" id="p_18It_516"> <div class="p">
<span class="pN">516</span>“Dhātuso, bhikkhave, sattā sattehi saddhiṁ saṁsandanti samenti. Hīnādhimuttikā sattā hīnādhimuttikehi sattehi saddhiṁ saṁsandanti samenti, kalyāṇādhimuttikā sattā kalyāṇādhimuttikehi sattehi saddhiṁ saṁsandanti samenti. </div>
</div>
<div class="q" id="p_18It_517"> <div class="p">
<span class="pN">517</span>Atītampi, bhikkhave, addhānaṁ dhātusova sattā sattehi saddhiṁ saṁsandiṁsu samiṁsu. Hīnādhimuttikā sattā hīnādhimuttikehi sattehi saddhiṁ saṁsandiṁsu samiṁsu, kalyāṇādhimuttikā sattā kalyāṇādhimuttikehi sattehi saddhiṁ saṁsandiṁsu samiṁsu. </div>
</div>
<div class="q" id="p_18It_518"> <div class="p">
<span class="pN">518</span>Anāgatampi, bhikkhave, addhānaṁ dhātusova sattā sattehi saddhiṁ saṁsandissanti samessanti. Hīnādhimuttikā sattā hīnādhimuttikehi sattehi saddhiṁ saṁsandissanti samessanti, kalyāṇādhimuttikā sattā kalyāṇādhimuttikehi sattehi saddhiṁ saṁsandissanti samessanti. </div>
</div>
<div class="q" id="p_18It_519"> <div class="p">
<span class="pN">519</span>Etarahipi, bhikkhave, paccuppannaṁ addhānaṁ dhātusova sattā sattehi saddhiṁ saṁsandanti samenti. Hīnādhimuttikā sattā hīnādhimuttikehi sattehi saddhiṁ saṁsandanti samenti, kalyāṇādhimuttikā sattā kalyāṇādhimuttikehi sattehi saddhiṁ saṁsandanti samentī”ti. Etamatthaṁ bhagavā avoca. Tatthetaṁ iti vuccati—  </div>
</div>
<div class="q" id="p_18It_520"> <div class="p"> <table class="singleColumn"> <tr> <td> <div class="pN">520</div> <div class="G">“Saṁsaggā vanatho jāto,</div> </td> </tr> <tr> <td> <div class="G">asaṁsaggena chijjati;</div> </td> </tr> <tr> <td> <div class="G">Parittaṁ dārumāruyha,</div> </td> </tr> <tr> <td> <div class="G">yathā sīde mahaṇṇave.</div> </td> </tr> </table> </div>
</div>
<div class="q" id="p_18It_521"> <div class="p"> <table class="singleColumn"> <tr> <td> <div class="pN">521</div> <div class="G">Evaṁ kusītamāgamma,</div> </td> </tr> <tr> <td> <div class="G">sādhujīvīpi sīdati;</div> </td> </tr> <tr> <td> <div class="G">Tasmā taṁ parivajjeyya,</div> </td> </tr> <tr> <td> <div class="G">kusītaṁ hīnavīriyaṁ.</div> </td> </tr> </table> </div>
</div>
<div class="q" id="p_18It_522"> <div class="p"> <table class="singleColumn"> <tr> <td> <div class="pN">522</div> <div class="G">Pavivittehi ariyehi,</div> </td> </tr> <tr> <td> <div class="G">pahitattehi jhāyibhi;</div> </td> </tr> <tr> <td> <div class="G">Niccaṁ āraddhaviriyehi,</div> </td> </tr> <tr> <td> <div class="G">paṇḍitehi sahāvase”ti.</div> </td> </tr> </table> </div>
</div>
<div class="q" id="p_18It_523"> <div class="p">
<span class="pN">523</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_524">
<span class="pN">524</span>Navamaṁ.</div>
</html>
