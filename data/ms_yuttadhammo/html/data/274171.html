<html>
<div class="i">2.3.12 Nirodhadhammasutta</div>
<div class="h">Rādhasaṁyutta</div>
<div class="h">Āyācanavagga</div>
<div class="h">Nirodhadhammasutta</div>
<div class="q" id="p_13S3_887"> <div class="divNumber">193.</div> <div class="p">
<span class="pN">887</span>Sāvatthinidānaṁ. Āyasmā rādho bhagavantaṁ etadavoca—  “sādhu me, bhante, bhagavā saṁkhittena dhammaṁ desetu, yamahaṁ bhagavato dhammaṁ sutvā eko vūpakaṭṭho appamatto ātāpī pahitatto vihareyyan”ti. </div>
</div>
<div class="q" id="p_13S3_888"> <div class="p">
<span class="pN">888</span>“Yo kho, rādha, nirodhadhammo; tatra te chando pahātabbo, rāgo pahātabbo, chandarāgo pahātabbo. Ko ca, rādha, nirodhadhammo? Rūpaṁ kho, rādha, nirodhadhammo; tatra te chando pahātabbo…pe…  vedanā nirodhadhammo; tatra te chando pahātabbo…pe…  saññā nirodhadhammo; tatra te chando pahātabbo…pe…  saṅkhārā nirodhadhammo; tatra te chando pahātabbo…pe…  viññāṇaṁ nirodhadhammo; tatra te chando pahātabbo…pe…  yo kho, rādha, nirodhadhammo; tatra te chando pahātabbo, rāgo pahātabbo, chandarāgo pahātabbo”ti. </div>
</div>
<div class="CENTER" id="p_13S3_889">
<span class="pN">889</span>Āyācanavaggo tatiyo.</div>
<div class="SUMMARY" id="p_13S3_890">
<span class="pN">890</span><span class="firstLetter">T</span>assuddānaṁ</div>
<div class="q" id="p_13S3_891"> <div class="p"> <table class="singleColumn"> <tr> <td> <div class="pN">891</div> <div class="G">Māro ca māradhammo ca,</div> </td> </tr> <tr> <td> <div class="G">Aniccena apare duve;</div> </td> </tr> <tr> <td> <div class="G">Dukkhena ca duve vuttā,</div> </td> </tr> <tr> <td> <div class="G">Anattena tatheva ca;</div> </td> </tr> <tr> <td> <div class="G">Khayavayasamudayaṁ,</div> </td> </tr> <tr> <td> <div class="G">Nirodhadhammena dvādasāti.</div> </td> </tr> </table> </div>
</div>
</html>
