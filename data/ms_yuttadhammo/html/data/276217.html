<html>
<div class="i">1.3.1 Sārandadasutta</div>
<div class="h">Paṭhamapaṇṇāsaka</div>
<div class="h">Vajjisattakavagga</div>
<div class="h">Sārandadasutta</div>
<div class="q" id="p_16A7_95"> <div class="divNumber">21.</div> <div class="p">
<span class="pN">95</span>Evaṁ me sutaṁ— ekaṁ samayaṁ bhagavā vesāliyaṁ viharati sārandade cetiye. Atha kho sambahulā licchavī yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinne kho te licchavī bhagavā etadavoca— “satta vo, licchavī, aparihāniye dhamme desessāmi. Taṁ suṇātha, sādhukaṁ manasi karotha, bhāsissāmī”ti. “Evaṁ, bhante”ti kho te licchavī bhagavato paccassosuṁ. Bhagavā etadavoca— </div>
</div>
<div class="q" id="p_16A7_96"> <div class="p">
<span class="pN">96</span>“Katame ca, licchavī, satta aparihāniyā dhammā? Yāvakīvañca, licchavī, vajjī abhiṇhaṁ sannipātā bhavissanti sannipātabahulā; vuddhiyeva, licchavī, vajjīnaṁ pāṭikaṅkhā, no parihāni. (1) </div>
</div>
<div class="q" id="p_16A7_97"> <div class="p">
<span class="pN">97</span>Yāvakīvañca, licchavī, vajjī samaggā sannipatissanti, samaggā vuṭṭhahissanti, samaggā vajjikaraṇīyāni karissanti; vuddhiyeva, licchavī, vajjīnaṁ pāṭikaṅkhā, no parihāni. (2) </div>
</div>
<div class="q" id="p_16A7_98"> <div class="p">
<span class="pN">98</span>Yāvakīvañca, licchavī, vajjī apaññattaṁ na paññāpessanti, paññattaṁ na samucchindissanti, yathāpaññatte porāṇe vajjidhamme samādāya vattissanti; vuddhiyeva, licchavī, vajjīnaṁ pāṭikaṅkhā, no parihāni. (3) </div>
</div>
<div class="q" id="p_16A7_99"> <div class="p">
<span class="pN">99</span>Yāvakīvañca, licchavī, vajjī ye te vajjīnaṁ vajjimahallakā te sakkarissanti garuṁ karissanti mānessanti pūjessanti, tesañca sotabbaṁ maññissanti; vuddhiyeva, licchavī, vajjīnaṁ pāṭikaṅkhā, no parihāni. (4) </div>
</div>
<div class="q" id="p_16A7_100"> <div class="p">
<span class="pN">100</span>Yāvakīvañca, licchavī, vajjī yā tā kulitthiyo kulakumāriyo tā na okassa pasayha vāsessanti; vuddhiyeva, licchavī, vajjīnaṁ pāṭikaṅkhā, no parihāni. (5) </div>
</div>
<div class="q" id="p_16A7_101"> <div class="p">
<span class="pN">101</span>Yāvakīvañca, licchavī, vajjī yāni tāni vajjīnaṁ vajjicetiyāni abbhantarāni ceva bāhirāni ca tāni sakkarissanti garuṁ karissanti mānessanti pūjessanti, tesañca dinnapubbaṁ katapubbaṁ dhammikaṁ baliṁ no parihāpessanti; vuddhiyeva, licchavī, vajjīnaṁ pāṭikaṅkhā, no parihāni. (6) </div>
</div>
<div class="q" id="p_16A7_102"> <div class="p">
<span class="pN">102</span>Yāvakīvañca, licchavī, vajjīnaṁ arahantesu dhammikā rakkhāvaraṇagutti susaṁvihitā bhavissati— ‘kinti anāgatā ca arahanto vijitaṁ āgaccheyyuṁ, āgatā ca arahanto vijite phāsuṁ vihareyyun’ti; vuddhiyeva, licchavī, vajjīnaṁ pāṭikaṅkhā, no parihāni. (7) </div>
</div>
<div class="q" id="p_16A7_103"> <div class="p">
<span class="pN">103</span>Yāvakīvañca, licchavī, ime satta aparihāniyā dhammā vajjīsu ṭhassanti, imesu ca sattasu aparihāniyesu dhammesu vajjī sandississanti; vuddhiyeva, licchavī, vajjīnaṁ pāṭikaṅkhā, no parihānī”ti. </div>
</div>
<div class="CENTER" id="p_16A7_104">
<span class="pN">104</span>Paṭhamaṁ.</div>
</html>
