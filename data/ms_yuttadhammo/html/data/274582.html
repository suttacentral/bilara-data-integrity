<html>
<div class="i">1.13.2 Vidhāsutta</div>
<div class="h">Maggasaṁyutta</div>
<div class="h">Esanāvagga</div>
<div class="h">Vidhāsutta</div>
<div class="q" id="p_14S5_312"> <div class="divNumber">162.</div> <div class="p">
<span class="pN">312</span>“Tisso imā, bhikkhave, vidhā. Katamā tisso? ‘Seyyohamasmī’ti vidhā, ‘sadisohamasmī’ti vidhā, ‘hīnohamasmī’ti vidhā—  imā kho, bhikkhave, tisso vidhā. Imāsaṁ kho, bhikkhave, tissannaṁ vidhānaṁ abhiññāya pariññāya parikkhayāya pahānāya ariyo aṭṭhaṅgiko maggo bhāvetabbo. Katamo ariyo aṭṭhaṅgiko maggo? Idha, bhikkhave, bhikkhu sammādiṭṭhiṁ bhāveti…pe…  sammāsamādhiṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ…  imāsaṁ kho, bhikkhave tissannaṁ vidhānaṁ abhiññāya pariññāya parikkhayāya pahānāya ayaṁ ariyo aṭṭhaṅgiko maggo bhāvetabbo”ti. (Yathā esanā, evaṁ vitthāretabbaṁ.) </div>
</div>
<div class="CENTER" id="p_14S5_313">
<span class="pN">313</span>Dutiyaṁ.</div>
</html>
