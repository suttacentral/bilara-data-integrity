<html>
<div class="i">2.1.8 Paṭhamajananakuhanasutta</div>
<div class="h">Dukanipāta</div>
<div class="h">Paṭhamavagga</div>
<div class="h">Paṭhamajananakuhanasutta</div>
<div class="q" id="p_18It_214"> <div class="divNumber">35.</div> <div class="p">
<span class="pN">214</span>Vuttañhetaṁ bhagavatā vuttamarahatāti me sutaṁ—  </div>
</div>
<div class="q" id="p_18It_215"> <div class="p">
<span class="pN">215</span>“Nayidaṁ, bhikkhave, brahmacariyaṁ vussati janakuhanatthaṁ, na janalapanatthaṁ, na lābhasakkārasilokānisaṁsatthaṁ, na ‘iti maṁ jano jānātū’ti. Atha kho idaṁ, bhikkhave, brahmacariyaṁ vussati saṁvaratthañceva pahānatthañcā”ti. Etamatthaṁ bhagavā avoca. Tatthetaṁ iti vuccati—  </div>
</div>
<div class="q" id="p_18It_216"> <div class="p"> <table class="singleColumn"> <tr> <td> <div class="pN">216</div> <div class="G">“Saṁvaratthaṁ pahānatthaṁ,</div> </td> </tr> <tr> <td> <div class="G">brahmacariyaṁ anītihaṁ;</div> </td> </tr> <tr> <td> <div class="G">Adesayi so bhagavā,</div> </td> </tr> <tr> <td> <div class="G">nibbānogadhagāminaṁ.</div> </td> </tr> </table> </div>
</div>
<div class="q" id="p_18It_217"> <div class="p"> <table class="singleColumn"> <tr> <td> <div class="pN">217</div> <div class="G">Esa maggo mahattehi,</div> </td> </tr> <tr> <td> <div class="G">anuyāto mahesibhi;</div> </td> </tr> <tr> <td> <div class="G">Ye ye taṁ paṭipajjanti,</div> </td> </tr> <tr> <td> <div class="G">yathā buddhena desitaṁ;</div> </td> </tr> <tr> <td> <div class="G">Dukkhassantaṁ karissanti,</div> </td> </tr> <tr> <td> <div class="G">satthusāsanakārino”ti.</div> </td> </tr> </table> </div>
</div>
<div class="q" id="p_18It_218"> <div class="p">
<span class="pN">218</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_219">
<span class="pN">219</span>Aṭṭhamaṁ.</div>
</html>
