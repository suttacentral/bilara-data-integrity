<html>
<div class="i">2.9 Goliyānisutta</div>
<div class="h">Bhikkhuvagga</div>
<div class="h">Goliyānisutta</div>
<div class="q" id="p_10M_466"> <div class="divNumber">173.</div> <div class="p">
<span class="pN">466</span>Evaṁ me sutaṁ—  ekaṁ samayaṁ bhagavā rājagahe viharati veḷuvane kalandakanivāpe. Tena kho pana samayena goliyāni nāma bhikkhu āraññiko padasamācāro saṁghamajjhe osaṭo hoti kenacideva karaṇīyena. Tatra kho āyasmā sāriputto goliyāniṁ bhikkhuṁ ārabbha bhikkhū āmantesi—  </div>
</div>
<div class="q" id="p_10M_467"> <div class="p">
<span class="pN">467</span>“Āraññikenāvuso, bhikkhunā saṁghagatena saṁghe viharantena sabrahmacārīsu sagāravena bhavitabbaṁ sappatissena. Sace, āvuso, āraññiko bhikkhu saṁghagato saṁghe viharanto sabrahmacārīsu agāravo hoti appatisso, tassa bhavanti vattāro. ‘Kiṁ panimassāyasmato āraññikassa ekassāraññe serivihārena, yo ayamāyasmā sabrahmacārīsu agāravo hoti appatisso’ti—  tassa bhavanti vattāro. Tasmā āraññikena bhikkhunā saṁghagatena saṁghe viharantena sabrahmacārīsu sagāravena bhavitabbaṁ sappatissena. (1) </div>
</div>
<div class="q" id="p_10M_468"> <div class="p">
<span class="pN">468</span>Āraññikenāvuso, bhikkhunā saṁghagatena saṁghe viharantena āsanakusalena bhavitabbaṁ—  ‘iti there ca bhikkhū nānupakhajja nisīdissāmi nave ca bhikkhū na āsanena paṭibāhissāmī’ti. Sace, āvuso, āraññiko bhikkhu saṁghagato saṁghe viharanto na āsanakusalo hoti, tassa bhavanti vattāro. ‘Kiṁ panimassāyasmato āraññikassa ekassāraññe serivihārena, yo ayamāyasmā āsanakusalo na hotī’ti—  tassa bhavanti vattāro. Tasmā āraññikena bhikkhunā saṁghagatena saṁghe viharantena āsanakusalena bhavitabbaṁ. (2) </div>
</div>
<div class="q" id="p_10M_469"> <div class="p">
<span class="pN">469</span>Āraññikenāvuso, bhikkhunā saṁghagatena saṁghe viharantena ābhisamācārikopi dhammo jānitabbo. Sace, āvuso, āraññiko bhikkhu saṁghagato saṁghe viharanto ābhisamācārikampi dhammaṁ na jānāti, tassa bhavanti vattāro. ‘Kiṁ panimassāyasmato āraññikassa ekassāraññe serivihārena yo ayamāyasmā ābhisamācārikampi dhammaṁ na jānātī’ti—  tassa bhavanti vattāro. Tasmā āraññikena bhikkhunā saṁghagatena saṁghe viharantena ābhisamācārikopi dhammo jānitabbo. (3) </div>
</div>
<div class="q" id="p_10M_470"> <div class="p">
<span class="pN">470</span>Āraññikenāvuso, bhikkhunā saṁghagatena saṁghe viharantena nātikālena gāmo pavisitabbo nātidivā paṭikkamitabbaṁ. Sace, āvuso, āraññiko bhikkhu saṁghagato saṁghe viharanto atikālena gāmaṁ pavisati atidivā paṭikkamati, tassa bhavanti vattāro. ‘Kiṁ panimassāyasmato āraññikassa ekassāraññe serivihārena yo ayamāyasmā atikālena gāmaṁ pavisati atidivā paṭikkamatī’ti—  tassa bhavanti vattāro. Tasmā āraññikena bhikkhunā saṁghagatena saṁghe viharantena nātikālena gāmo pavisitabbo, nātidivā paṭikkamitabbaṁ. (4) </div>
</div>
<div class="q" id="p_10M_471"> <div class="p">
<span class="pN">471</span>Āraññikenāvuso, bhikkhunā saṁghagatena saṁghe viharantena na purebhattaṁ pacchābhattaṁ kulesu cārittaṁ āpajjitabbaṁ. Sace, āvuso, āraññiko bhikkhu saṁghagato saṁghe viharanto purebhattaṁ pacchābhattaṁ kulesu cārittaṁ āpajjati, tassa bhavanti vattāro. ‘Ayaṁ nūnimassāyasmato āraññikassa ekassāraññe serivihārena viharato vikālacariyā bahulīkatā, tamenaṁ saṁghagatampi samudācaratī’ti—  tassa bhavanti vattāro. Tasmā āraññikena bhikkhunā saṁghagatena saṁghe viharantena na purebhattaṁ pacchābhattaṁ kulesu cārittaṁ āpajjitabbaṁ. (5) </div>
</div>
<div class="q" id="p_10M_472"> <div class="p">
<span class="pN">472</span>Āraññikenāvuso, bhikkhunā saṁghagatena saṁghe viharantena anuddhatena bhavitabbaṁ acapalena. Sace, āvuso, āraññiko bhikkhu saṁghagato saṁghe viharanto uddhato hoti capalo, tassa bhavanti vattāro. ‘Idaṁ nūnimassāyasmato āraññikassa ekassāraññe serivihārena viharato uddhaccaṁ cāpalyaṁ bahulīkataṁ, tamenaṁ saṁghagatampi samudācaratī’ti—  tassa bhavanti vattāro. Tasmā āraññikena bhikkhunā saṁghagatena saṁghe viharantena anuddhatena bhavitabbaṁ acapalena. (6) </div>
</div>
<div class="q" id="p_10M_473"> <div class="p">
<span class="pN">473</span>Āraññikenāvuso, bhikkhunā saṁghagatena saṁghe viharantena amukharena bhavitabbaṁ avikiṇṇavācena. Sace, āvuso, āraññiko bhikkhu saṁghagato saṁghe viharanto mukharo hoti vikiṇṇavāco, tassa bhavanti vattāro. ‘Kiṁ panimassāyasmato āraññikassa ekassāraññe serivihārena yo ayamāyasmā mukharo vikiṇṇavāco’ti—  tassa bhavanti vattāro. Tasmā āraññikena bhikkhunā saṁghagatena saṁghe viharantena amukharena bhavitabbaṁ avikiṇṇavācena. (7) </div>
</div>
<div class="q" id="p_10M_474"> <div class="p">
<span class="pN">474</span>Āraññikenāvuso, bhikkhunā saṁghagatena saṁghe viharantena suvacena bhavitabbaṁ kalyāṇamittena. Sace, āvuso, āraññiko bhikkhu saṁghagato saṁghe viharanto dubbaco hoti pāpamitto, tassa bhavanti vattāro. ‘Kiṁ panimassāyasmato āraññikassa ekassāraññe serivihārena yo ayamāyasmā dubbaco pāpamitto’ti—  tassa bhavanti vattāro. Tasmā āraññikena bhikkhunā saṁghagatena saṁghe viharantena suvacena bhavitabbaṁ kalyāṇamittena. (8) </div>
</div>
<div class="q" id="p_10M_475"> <div class="p">
<span class="pN">475</span>Āraññikenāvuso, bhikkhunā indriyesu guttadvārena bhavitabbaṁ. Sace, āvuso, āraññiko bhikkhu indriyesu aguttadvāro hoti, tassa bhavanti vattāro. ‘Kiṁ panimassāyasmato āraññikassa ekassāraññe serivihārena yo ayamāyasmā indriyesu aguttadvāro’ti—  tassa bhavanti vattāro. Tasmā āraññikena bhikkhunā indriyesu guttadvārena bhavitabbaṁ. (9) </div>
</div>
<div class="q" id="p_10M_476"> <div class="p">
<span class="pN">476</span>Āraññikenāvuso, bhikkhunā bhojane mattaññunā bhavitabbaṁ. Sace, āvuso, āraññiko bhikkhu bhojane amattaññū hoti, tassa bhavanti vattāro. ‘Kiṁ panimassāyasmato āraññikassa ekassāraññe serivihārena yo ayamāyasmā bhojane amattaññū’ti—  tassa bhavanti vattāro. Tasmā āraññikena bhikkhunā bhojane mattaññunā bhavitabbaṁ. (10) </div>
</div>
<div class="q" id="p_10M_477"> <div class="p">
<span class="pN">477</span>Āraññikenāvuso, bhikkhunā jāgariyaṁ anuyuttena bhavitabbaṁ. Sace, āvuso, āraññiko bhikkhu jāgariyaṁ ananuyutto hoti, tassa bhavanti vattāro. ‘Kiṁ panimassāyasmato āraññikassa ekassāraññe serivihārena yo ayamāyasmā jāgariyaṁ ananuyutto’ti—  tassa bhavanti vattāro. Tasmā āraññikena bhikkhunā jāgariyaṁ anuyuttena bhavitabbaṁ. (11) </div>
</div>
<div class="q" id="p_10M_478"> <div class="p">
<span class="pN">478</span>Āraññikenāvuso, bhikkhunā āraddhavīriyena bhavitabbaṁ. Sace, āvuso, āraññiko bhikkhu kusīto hoti, tassa bhavanti vattāro. ‘Kiṁ panimassāyasmato āraññikassa ekassāraññe serivihārena yo ayamāyasmā kusīto’ti—  tassa bhavanti vattāro. Tasmā āraññikena bhikkhunā āraddhavīriyena bhavitabbaṁ. (12) </div>
</div>
<div class="q" id="p_10M_479"> <div class="p">
<span class="pN">479</span>Āraññikenāvuso, bhikkhunā upaṭṭhitassatinā bhavitabbaṁ. Sace, āvuso, āraññiko bhikkhu muṭṭhassatī hoti, tassa bhavanti vattāro. ‘Kiṁ panimassāyasmato āraññikassa ekassāraññe serivihārena yo ayamāyasmā muṭṭhassatī’ti—  tassa bhavanti vattāro. Tasmā āraññikena bhikkhunā upaṭṭhitassatinā bhavitabbaṁ. (13) </div>
</div>
<div class="q" id="p_10M_480"> <div class="p">
<span class="pN">480</span>Āraññikenāvuso, bhikkhunā samāhitena bhavitabbaṁ. Sace, āvuso, āraññiko bhikkhu asamāhito hoti, tassa bhavanti vattāro. ‘Kiṁ panimassāyasmato āraññikassa ekassāraññe serivihārena yo ayamāyasmā asamāhito’ti—  tassa bhavanti vattāro. Tasmā āraññikena bhikkhunā samāhitena bhavitabbaṁ. (14) </div>
</div>
<div class="q" id="p_10M_481"> <div class="p">
<span class="pN">481</span>Āraññikenāvuso, bhikkhunā paññavatā bhavitabbaṁ. Sace, āvuso, āraññiko bhikkhu duppañño hoti, tassa bhavanti vattāro. ‘Kiṁ panimassāyasmato āraññikassa ekassāraññe serivihārena yo ayamāyasmā duppañño’ti—  tassa bhavanti vattāro. Tasmā āraññikena bhikkhunā paññavatā bhavitabbaṁ. (15) </div>
</div>
<div class="q" id="p_10M_482"> <div class="p">
<span class="pN">482</span>Āraññikenāvuso, bhikkhunā abhidhamme abhivinaye yogo karaṇīyo. Santāvuso, āraññikaṁ bhikkhuṁ abhidhamme abhivinaye pañhaṁ pucchitāro. Sace, āvuso, āraññiko bhikkhu abhidhamme abhivinaye pañhaṁ puṭṭho na sampāyati, tassa bhavanti vattāro. ‘Kiṁ panimassāyasmato āraññikassa ekassāraññe serivihārena yo ayamāyasmā abhidhamme abhivinaye pañhaṁ puṭṭho na sampāyatī’ti—  tassa bhavanti vattāro. Tasmā āraññikena bhikkhunā abhidhamme abhivinaye yogo karaṇīyo. (16) </div>
</div>
<div class="q" id="p_10M_483"> <div class="p">
<span class="pN">483</span>Āraññikenāvuso, bhikkhunā ye te santā vimokkhā atikkamma rūpe āruppā tattha yogo karaṇīyo. Santāvuso, āraññikaṁ bhikkhuṁ ye te santā vimokkhā atikkamma rūpe āruppā tattha pañhaṁ pucchitāro. Sace, āvuso, āraññiko bhikkhu ye te santā vimokkhā atikkamma rūpe āruppā tattha pañhaṁ puṭṭho na sampāyati, tassa bhavanti vattāro. ‘Kiṁ panimassāyasmato āraññikassa ekassāraññe serivihārena yo ayamāyasmā ye te santā vimokkhā atikkamma rūpe āruppā tattha pañhaṁ puṭṭho na sampāyatī’ti—  tassa bhavanti vattāro. Tasmā āraññikena bhikkhunā ye te santā vimokkhā atikkamma rūpe āruppā tattha yogo karaṇīyo. (17) </div>
</div>
<div class="q" id="p_10M_484"> <div class="p">
<span class="pN">484</span>Āraññikenāvuso, bhikkhunā uttari manussadhamme yogo karaṇīyo. Santāvuso, āraññikaṁ bhikkhuṁ uttari manussadhamme pañhaṁ pucchitāro. Sace, āvuso, āraññiko bhikkhu uttari manussadhamme pañhaṁ puṭṭho na sampāyati, tassa bhavanti vattāro. ‘Kiṁ panimassāyasmato āraññikassa ekassāraññe serivihārena yo ayamāyasmā yassatthāya pabbajito tamatthaṁ na jānātī’ti—  tassa bhavanti vattāro. Tasmā āraññikena bhikkhunā uttari manussadhamme yogo karaṇīyo”ti. (18) </div>
</div>
<div class="q" id="p_10M_485"> <div class="p">
<span class="pN">485</span>Evaṁ vutte, āyasmā mahāmoggallāno āyasmantaṁ sāriputtaṁ etadavoca—  “āraññikeneva nu kho, āvuso sāriputta, bhikkhunā ime dhammā samādāya vattitabbā udāhu gāmantavihārināpī”ti? “Āraññikenāpi kho, āvuso moggallāna, bhikkhunā ime dhammā samādāya vattitabbā pageva gāmantavihārinā”ti. </div>
</div>
<div class="CENTER" id="p_10M_486">
<span class="pN">486</span>Goliyānisuttaṁ niṭṭhitaṁ navamaṁ.</div>
</html>
