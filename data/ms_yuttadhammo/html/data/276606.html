<html>
<div class="i">1.7.7.15 Udakeuccārasikkhāpada</div>
<div class="h">
Mahāvibhaṅga
</div>
<div class="h">
Sekhiyakaṇḍa
</div>
<div class="h">
Pādukavagga
</div>
<div class="h">
Udakeuccārasikkhāpada
</div>
<div class="q" id="p_2V_2082">
<div class="divNumber">
653.
</div>
<div class="p">
<span class="pN">2082</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena chabbaggiyā bhikkhū udake uccārampi passāvampi kheḷampi karonti. Manussā ujjhāyanti khiyyanti vipācenti— “kathañhi nāma samaṇā sakyaputtiyā udake uccārampi passāvampi kheḷampi karissanti, seyyathāpi gihī kāmabhogino”ti.
</div>
</div>
<div class="q" id="p_2V_2083">
<div class="p">
<span class="pN">2083</span>Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. Ye te bhikkhū appicchā…pe… te ujjhāyanti khiyyanti vipācenti— “kathañhi nāma chabbaggiyā bhikkhū udake uccārampi passāvampi kheḷampi karissantī”ti…pe… “saccaṁ kira tumhe, bhikkhave, udake uccārampi passāvampi kheḷampi karothā”ti? “Saccaṁ, bhagavā”ti. Vigarahi buddho bhagavā…pe… kathañhi nāma tumhe, moghapurisā, udake uccārampi passāvampi kheḷampi karissatha. Netaṁ, moghapurisā, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_2084">
<div class="p">
<span class="pN">2084</span><span class="bold">“Na udake uccāraṁ vā passāvaṁ vā kheḷaṁ vā karissāmīti sikkhā karaṇīyā”</span>ti.
</div>
</div>
<div class="q" id="p_2V_2085">
<div class="p">
<span class="pN">2085</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_2086">
<div class="divNumber">
654.
</div>
<div class="p">
<span class="pN">2086</span>Tena kho pana samayena gilānā bhikkhū udake uccārampi passāvampi kheḷampi kātuṁ kukkuccāyanti. Bhagavato etamatthaṁ ārocesuṁ. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi— “anujānāmi, bhikkhave, gilānena bhikkhunā udake uccārampi passāvampi kheḷampi kātuṁ. Evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_2087">
<div class="p">
<span class="pN">2087</span><span class="bold">“Na udake agilāno uccāraṁ vā passāvaṁ vā kheḷaṁ vā karissāmīti sikkhā karaṇīyā”</span>ti. (<span class="italic">75</span>:<span class="bold">220</span>)
</div>
</div>
<div class="q" id="p_2V_2088">
<div class="p">
<span class="pN">2088</span>Na udake agilānena uccāro vā passāvo vā kheḷo vā kātabbo. Yo anādariyaṁ paṭicca udake agilāno uccāraṁ vā passāvaṁ vā kheḷaṁ vā karoti, āpatti dukkaṭassa.
</div>
</div>
<div class="q" id="p_2V_2089">
<div class="p">
<span class="pN">2089</span>Anāpatti— asañcicca, assatiyā, ajānantassa, gilānassa, thale kato udakaṁ ottharati, āpadāsu, ummattakassa, khittacittassa, vedanāṭṭassa, ādikammikassāti.
</div>
</div>
<div class="CENTER" id="p_2V_2090">
<span class="pN">2090</span>Pannarasamasikkhāpadaṁ niṭṭhitaṁ.<br>
Pādukavaggo sattamo.<br>
( )
</div>
<div class="q" id="p_2V_2091">
<div class="p">
<span class="pN">2091</span>Uddiṭṭhā kho, āyasmanto, sekhiyā dhammā. Tatthāyasmante pucchāmi— “kaccittha parisuddhā”? Dutiyampi pucchāmi— “kaccittha parisuddhā”? Tatiyampi pucchāmi— “kaccittha parisuddhā”? Parisuddhetthāyasmanto, tasmā tuṇhī, evametaṁ dhārayāmīti.
</div>
</div>
<div class="ENDH3" id="p_2V_2092">
<span class="pN">2092</span>Sekhiyā niṭṭhitā.<br>
Sekhiyakaṇḍaṁ niṭṭhitaṁ.
</div>
</html>
