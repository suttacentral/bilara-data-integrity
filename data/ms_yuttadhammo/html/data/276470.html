<html>
<div class="i">1.5.4.1 Āvasathapiṇḍasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Bhojanavagga
</div>
<div class="h">
Āvasathapiṇḍasikkhāpada
</div>
<div class="q" id="p_2V_664">
<div class="divNumber">
203.
</div>
<div class="p">
<span class="pN">664</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena sāvatthiyā avidūre aññatarassa pūgassa āvasathapiṇḍo paññatto hoti. Chabbaggiyā bhikkhū pubbaṇhasamayaṁ nivāsetvā pattacīvaramādāya sāvatthiṁ piṇḍāya pavisitvā piṇḍaṁ alabhamānā āvasathaṁ agamaṁsu. Manussā— “cirassampi bhadantā āgatā”ti sakkaccaṁ parivisiṁsu. Atha kho chabbaggiyā bhikkhū dutiyampi divasaṁ…pe… tatiyampi divasaṁ pubbaṇhasamayaṁ nivāsetvā pattacīvaramādāya sāvatthiṁ piṇḍāya pavisitvā piṇḍaṁ alabhamānā āvasathaṁ gantvā bhuñjiṁsu. Atha kho chabbaggiyānaṁ bhikkhūnaṁ etadahosi— “kiṁ mayaṁ karissāma ārāmaṁ gantvā. Hiyyopi idheva āgantabbaṁ bhavissatī”ti, tattheva anuvasitvā anuvasitvā āvasathapiṇḍaṁ bhuñjanti. Titthiyā apasakkanti. Manussā ujjhāyanti khiyyanti vipācenti— “kathañhi nāma samaṇā sakyaputtiyā anuvasitvā anuvasitvā āvasathapiṇḍaṁ bhuñjissanti. Nayimesaññeva āvasathapiṇḍo paññatto; sabbesaññeva āvasathapiṇḍo paññatto”ti.
</div>
</div>
<div class="q" id="p_2V_665">
<div class="p">
<span class="pN">665</span>Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. Ye te bhikkhū appicchā…pe… te ujjhāyanti khiyyanti vipācenti— “kathañhi nāma chabbaggiyā bhikkhū anuvasitvā anuvasitvā āvasathapiṇḍaṁ bhuñjissantī”ti…pe… “saccaṁ kira tumhe, bhikkhave, anuvasitvā anuvasitvā āvasathapiṇḍaṁ bhuñjathā”ti? “Saccaṁ, bhagavā”ti. Vigarahi buddho bhagavā…pe… kathañhi nāma tumhe, moghapurisā, anuvasitvā anuvasitvā āvasathapiṇḍaṁ bhuñjissatha. Netaṁ, moghapurisā, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_666">
<div class="p">
<span class="pN">666</span><span class="bold">“Eko āvasathapiṇḍo bhuñjitabbo. Tato ce uttari bhuñjeyya, pācittiyan”</span>ti.
</div>
</div>
<div class="q" id="p_2V_667">
<div class="p">
<span class="pN">667</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_668">
<div class="divNumber">
204.
</div>
<div class="p">
<span class="pN">668</span>Tena kho pana samayena āyasmā sāriputto kosalesu janapade sāvatthiṁ gacchanto yena aññataro āvasatho tenupasaṅkami. Manussā— “cirassampi thero āgato”ti sakkaccaṁ parivisiṁsu. Atha kho āyasmato sāriputtassa bhuttāvissa kharo ābādho uppajji, nāsakkhi tamhā āvasathā pakkamituṁ. Atha kho te manussā dutiyampi divasaṁ āyasmantaṁ sāriputtaṁ etadavocuṁ— “bhuñjatha, bhante”ti. Atha kho āyasmā sāriputto— “bhagavatā paṭikkhittaṁ anuvasitvā anuvasitvā āvasathapiṇḍaṁ bhuñjitun”ti kukkuccāyanto na paṭiggahesi; chinnabhatto ahosi. Atha kho āyasmā sāriputto sāvatthiṁ gantvā bhikkhūnaṁ etamatthaṁ ārocesi. Bhikkhū bhagavato etamatthaṁ ārocesuṁ.
</div>
</div>
<div class="q" id="p_2V_669">
<div class="p">
<span class="pN">669</span>Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi— “anujānāmi, bhikkhave, gilānena bhikkhunā anuvasitvā anuvasitvā āvasathapiṇḍaṁ bhuñjituṁ. Evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_670">
<div class="divNumber">
205.
</div>
<div class="p">
<span class="pN">670</span><span class="bold">“Agilānena bhikkhunā eko āvasathapiṇḍo bhuñjitabbo. Tato ce uttari bhuñjeyya, pācittiyan”</span>ti. (<span class="italic">31</span>:<span class="bold">80</span>)
</div>
</div>
<div class="q" id="p_2V_671">
<div class="divNumber">
206.
</div>
<div class="p">
<span class="pN">671</span><span class="bold">Agilāno</span> nāma sakkoti tamhā āvasathā pakkamituṁ.
</div>
</div>
<div class="q" id="p_2V_672">
<div class="p">
<span class="pN">672</span><span class="bold">Gilāno</span> nāma na sakkoti tamhā āvasathā pakkamituṁ.
</div>
</div>
<div class="q" id="p_2V_673">
<div class="p">
<span class="pN">673</span><span class="bold">Āvasathapiṇḍo</span> nāma pañcannaṁ bhojanānaṁ aññataraṁ bhojanaṁ— sālāya vā maṇḍape vā rukkhamūle vā ajjhokāse vā anodissa yāvadattho paññatto hoti. Agilānena bhikkhunā sakiṁ bhuñjitabbo. Tato ce uttari “bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti pācittiyassa.
</div>
</div>
<div class="q" id="p_2V_674">
<div class="divNumber">
207.
</div>
<div class="p">
<span class="pN">674</span>Agilāno agilānasaññī tatuttari āvasathapiṇḍaṁ bhuñjati, āpatti pācittiyassa. Agilāno vematiko tatuttari āvasathapiṇḍaṁ bhuñjati, āpatti pācittiyassa. Agilāno gilānasaññī tatuttari āvasathapiṇḍaṁ bhuñjati, āpatti pācittiyassa.
</div>
</div>
<div class="q" id="p_2V_675">
<div class="p">
<span class="pN">675</span>Gilāno agilānasaññī, āpatti dukkaṭassa. Gilāno vematiko āpatti dukkaṭassa. Gilāno gilānasaññī, anāpatti.
</div>
</div>
<div class="q" id="p_2V_676">
<div class="divNumber">
208.
</div>
<div class="p">
<span class="pN">676</span>Anāpatti— gilānassa, agilāno sakiṁ bhuñjati, gacchanto, vā āgacchanto vā bhuñjati, sāmikā nimantetvā bhojenti, odissa paññatto hoti, na yāvadattho paññatto hoti, pañca bhojanāni ṭhapetvā sabbattha anāpatti, ummattakassa, ādikammikassāti.
</div>
</div>
<div class="CENTER" id="p_2V_677">
<span class="pN">677</span>Āvasathapiṇḍasikkhāpadaṁ niṭṭhitaṁ paṭhamaṁ.
</div>
</html>
