<html>
<div class="i">10.1 Sattanagaresupaññattasikkhāpada</div>
<div class="h">Gāthāsaṅgaṇika</div>
<div class="h">Sattanagaresupaññattasikkhāpada</div>
<div class="q" id="p_5V_1615"> <div class="divNumber">335.</div> <div class="p"> <table class="singleColumn"> <tr> <td> <div class="pN">1615</div> <div class="G">“Ekaṁsaṁ cīvaraṁ katvā,</div> </td> </tr> <tr> <td> <div class="G">paggaṇhitvāna añjaliṁ;</div> </td> </tr> <tr> <td> <div class="G">Āsīsamānarūpova,</div> </td> </tr> <tr> <td> <div class="G">kissa tvaṁ idha māgato”.</div> </td> </tr> </table> </div>
</div>
<div class="q" id="p_5V_1616"> <div class="p"> <table class="singleColumn"> <tr> <td> <div class="pN">1616</div> <div class="G">“Dvīsu vinayesu ye paññattā,</div> </td> </tr> <tr> <td> <div class="G">Uddesaṁ āgacchanti uposathesu;</div> </td> </tr> <tr> <td> <div class="G">Kati te sikkhāpadā honti,</div> </td> </tr> <tr> <td> <div class="G">Katisu nagaresu paññattā”.</div> </td> </tr> </table> </div>
</div>
<div class="q" id="p_5V_1617"> <div class="p"> <table class="singleColumn"> <tr> <td> <div class="pN">1617</div> <div class="G">“Bhaddako te ummaṅgo,</div> </td> </tr> <tr> <td> <div class="G">yoniso paripucchasi;</div> </td> </tr> <tr> <td> <div class="G">Taggha te ahamakkhissaṁ,</div> </td> </tr> <tr> <td> <div class="G">yathāsi kusalo tathā”.</div> </td> </tr> </table> </div>
</div>
<div class="q" id="p_5V_1618"> <div class="p"> <table class="singleColumn"> <tr> <td> <div class="pN">1618</div> <div class="G">“Dvīsu vinayesu ye paññattā,</div> </td> </tr> <tr> <td> <div class="G">Uddesaṁ āgacchanti uposathesu;</div> </td> </tr> <tr> <td> <div class="G">Aḍḍhuḍḍhasatāni te honti,</div> </td> </tr> <tr> <td> <div class="G">Sattasu nagaresu paññattā”.</div> </td> </tr> </table> </div>
</div>
<div class="q" id="p_5V_1619"> <div class="p"> <table class="singleColumn"> <tr> <td> <div class="pN">1619</div> <div class="G">“Katamesu sattasu nagaresu paññattā,</div> </td> </tr> <tr> <td> <div class="G">Iṅgha me tvaṁ byākara naṁ;</div> </td> </tr> <tr> <td> <div class="G">Taṁ vacanapathaṁ nisāmayitvā,</div> </td> </tr> <tr> <td> <div class="G">Paṭipajjema hitāya no siyā”.</div> </td> </tr> </table> </div>
</div>
<div class="q" id="p_5V_1620"> <div class="p"> <table class="singleColumn"> <tr> <td> <div class="pN">1620</div> <div class="G">“Vesāliyaṁ rājagahe,</div> </td> </tr> <tr> <td> <div class="G">sāvatthiyañca āḷaviyaṁ;</div> </td> </tr> <tr> <td> <div class="G">Kosambiyañca sakkesu,</div> </td> </tr> <tr> <td> <div class="G">bhaggesu ceva paññattā”.</div> </td> </tr> </table> </div>
</div>
<div class="q" id="p_5V_1621"> <div class="p"> <table class="singleColumn"> <tr> <td> <div class="pN">1621</div> <div class="G">“Kati vesāliyaṁ paññattā,</div> </td> </tr> <tr> <td> <div class="G">kati rājagahe katā;</div> </td> </tr> <tr> <td> <div class="G">Sāvatthiyaṁ kati honti,</div> </td> </tr> <tr> <td> <div class="G">kati āḷaviyaṁ katā”.</div> </td> </tr> </table> </div>
</div>
<div class="q" id="p_5V_1622"> <div class="p"> <table class="singleColumn"> <tr> <td> <div class="pN">1622</div> <div class="G">“Kati kosambiyaṁ paññattā,</div> </td> </tr> <tr> <td> <div class="G">kati sakkesu vuccanti;</div> </td> </tr> <tr> <td> <div class="G">Kati bhaggesu paññattā,</div> </td> </tr> <tr> <td> <div class="G">taṁ me akkhāhi pucchito”.</div> </td> </tr> </table> </div>
</div>
<div class="q" id="p_5V_1623"> <div class="p"> <table class="singleColumn"> <tr> <td> <div class="pN">1623</div> <div class="G">“Dasa vesāliyaṁ paññattā,</div> </td> </tr> <tr> <td> <div class="G">Ekavīsa rājagahe katā;</div> </td> </tr> <tr> <td> <div class="G">Chaūna tīṇisatāni,</div> </td> </tr> <tr> <td> <div class="G">Sabbe sāvatthiyaṁ katā.</div> </td> </tr> </table> </div>
</div>
<div class="q" id="p_5V_1624"> <div class="p"> <table class="singleColumn"> <tr> <td> <div class="pN">1624</div> <div class="G">Cha āḷaviyaṁ paññattā,</div> </td> </tr> <tr> <td> <div class="G">aṭṭha kosambiyaṁ katā;</div> </td> </tr> <tr> <td> <div class="G">Aṭṭha sakkesu vuccanti,</div> </td> </tr> <tr> <td> <div class="G">tayo bhaggesu paññattā.</div> </td> </tr> </table> </div>
</div>
<div class="q" id="p_5V_1625"> <div class="p"> <table class="singleColumn"> <tr> <td> <div class="pN">1625</div> <div class="G">Ye vesāliyaṁ paññattā,</div> </td> </tr> <tr> <td> <div class="G">te suṇohi yathātathaṁ;</div> </td> </tr> <tr> <td> <div class="G">Methunaviggahuttari,</div> </td> </tr> <tr> <td> <div class="G">atirekañca kāḷakaṁ.</div> </td> </tr> </table> </div>
</div>
<div class="q" id="p_5V_1626"> <div class="p"> <table class="singleColumn"> <tr> <td> <div class="pN">1626</div> <div class="G">Bhūtaṁ paramparabhattaṁ,</div> </td> </tr> <tr> <td> <div class="G">dantaponena acelako;</div> </td> </tr> <tr> <td> <div class="G">Bhikkhunīsu ca akkoso,</div> </td> </tr> <tr> <td> <div class="G">dasete vesāliyaṁ katā.</div> </td> </tr> </table> </div>
</div>
<div class="q" id="p_5V_1627"> <div class="p"> <table class="singleColumn"> <tr> <td> <div class="pN">1627</div> <div class="G">Ye rājagahe paññattā,</div> </td> </tr> <tr> <td> <div class="G">Te suṇohi yathātathaṁ;</div> </td> </tr> <tr> <td> <div class="G">Adinnādānaṁ rājagahe,</div> </td> </tr> <tr> <td> <div class="G">Dve anuddhaṁsanā dvepi ca bhedā.</div> </td> </tr> </table> </div>
</div>
<div class="q" id="p_5V_1628"> <div class="p"> <table class="singleColumn"> <tr> <td> <div class="pN">1628</div> <div class="G">Antaravāsakaṁ rūpiyaṁ suttaṁ,</div> </td> </tr> <tr> <td> <div class="G">Ujjhāpanena ca pācitapiṇḍaṁ;</div> </td> </tr> <tr> <td> <div class="G">Gaṇabhojanaṁ vikāle ca,</div> </td> </tr> <tr> <td> <div class="G">Cārittaṁ nahānaṁ ūnavīsati.</div> </td> </tr> </table> </div>
</div>
<div class="q" id="p_5V_1629"> <div class="p"> <table class="singleColumn"> <tr> <td> <div class="pN">1629</div> <div class="G">Cīvaraṁ datvā vosāsanti,</div> </td> </tr> <tr> <td> <div class="G">Ete rājagahe katā;</div> </td> </tr> <tr> <td> <div class="G">Giraggacariyā tattheva,</div> </td> </tr> <tr> <td> <div class="G">Chandadānena ekavīsati.</div> </td> </tr> </table> </div>
</div>
<div class="q" id="p_5V_1630"> <div class="p"> <table class="singleColumn"> <tr> <td> <div class="pN">1630</div> <div class="G">Ye sāvatthiyaṁ paññattā,</div> </td> </tr> <tr> <td> <div class="G">Te suṇohi yathātathaṁ;</div> </td> </tr> <tr> <td> <div class="G">Pārājikāni cattāri,</div> </td> </tr> <tr> <td> <div class="G">Saṁghādisesā bhavanti soḷasa.</div> </td> </tr> </table> </div>
</div>
<div class="q" id="p_5V_1631"> <div class="p"> <table class="singleColumn"> <tr> <td> <div class="pN">1631</div> <div class="G">Aniyatā ca dve honti,</div> </td> </tr> <tr> <td> <div class="G">nissaggiyā catuvīsati;</div> </td> </tr> <tr> <td> <div class="G">Chapaññāsasatañceva,</div> </td> </tr> <tr> <td> <div class="G">khuddakāni pavuccanti.</div> </td> </tr> </table> </div>
</div>
<div class="q" id="p_5V_1632"> <div class="p"> <table class="singleColumn"> <tr> <td> <div class="pN">1632</div> <div class="G">Dasayeva ca gārayhā,</div> </td> </tr> <tr> <td> <div class="G">dvesattati ca sekhiyā;</div> </td> </tr> <tr> <td> <div class="G">Chaūna tīṇisatāni,</div> </td> </tr> <tr> <td> <div class="G">sabbe sāvatthiyaṁ katā.</div> </td> </tr> </table> </div>
</div>
<div class="q" id="p_5V_1633"> <div class="p"> <table class="singleColumn"> <tr> <td> <div class="pN">1633</div> <div class="G">Ye āḷaviyaṁ paññattā,</div> </td> </tr> <tr> <td> <div class="G">te suṇohi yathātathaṁ;</div> </td> </tr> <tr> <td> <div class="G">Kuṭikosiyaseyyā ca,</div> </td> </tr> <tr> <td> <div class="G">khaṇane gaccha devate;</div> </td> </tr> <tr> <td> <div class="G">Sappāṇakañca siñcanti,</div> </td> </tr> <tr> <td> <div class="G">cha ete āḷaviyaṁ katā.</div> </td> </tr> </table> </div>
</div>
<div class="q" id="p_5V_1634"> <div class="p"> <table class="singleColumn"> <tr> <td> <div class="pN">1634</div> <div class="G">Ye kosambiyaṁ paññattā,</div> </td> </tr> <tr> <td> <div class="G">te suṇohi yathātathaṁ;</div> </td> </tr> <tr> <td> <div class="G">Mahāvihāro dovacassaṁ,</div> </td> </tr> <tr> <td> <div class="G">aññaṁ dvāraṁ surāya ca;</div> </td> </tr> <tr> <td> <div class="G">Anādariyaṁ sahadhammo,</div> </td> </tr> <tr> <td> <div class="G">payopānena aṭṭhamaṁ.</div> </td> </tr> </table> </div>
</div>
<div class="q" id="p_5V_1635"> <div class="p"> <table class="singleColumn"> <tr> <td> <div class="pN">1635</div> <div class="G">Ye sakkesu paññattā,</div> </td> </tr> <tr> <td> <div class="G">te suṇohi yathātathaṁ;</div> </td> </tr> <tr> <td> <div class="G">Eḷakalomāni patto ca,</div> </td> </tr> <tr> <td> <div class="G">ovādo ceva bhesajjaṁ.</div> </td> </tr> </table> </div>
</div>
<div class="q" id="p_5V_1636"> <div class="p"> <table class="singleColumn"> <tr> <td> <div class="pN">1636</div> <div class="G">Sūci āraññiko ceva,</div> </td> </tr> <tr> <td> <div class="G">aṭṭhete kāpilavatthave;</div> </td> </tr> <tr> <td> <div class="G">Udakasuddhiyā ovādo,</div> </td> </tr> <tr> <td> <div class="G">bhikkhunīsu pavuccanti.</div> </td> </tr> </table> </div>
</div>
<div class="q" id="p_5V_1637"> <div class="p"> <table class="singleColumn"> <tr> <td> <div class="pN">1637</div> <div class="G">Ye bhaggesu paññattā,</div> </td> </tr> <tr> <td> <div class="G">te suṇohi yathātathaṁ;</div> </td> </tr> <tr> <td> <div class="G">Samādahitvā visibbenti,</div> </td> </tr> <tr> <td> <div class="G">sāmisena sasitthakaṁ.</div> </td> </tr> </table> </div>
</div>
<div class="q" id="p_5V_1638"> <div class="p"> <table class="singleColumn"> <tr> <td> <div class="pN">1638</div> <div class="G">Pārājikāni cattāri,</div> </td> </tr> <tr> <td> <div class="G">saṁghādisesāni bhavanti;</div> </td> </tr> <tr> <td> <div class="G">Satta ca nissaggiyāni,</div> </td> </tr> <tr> <td> <div class="G">aṭṭha dvattiṁsa khuddakā.</div> </td> </tr> </table> </div>
</div>
<div class="q" id="p_5V_1639"> <div class="p"> <table class="singleColumn"> <tr> <td> <div class="pN">1639</div> <div class="G">Dve gārayhā tayo sekkhā,</div> </td> </tr> <tr> <td> <div class="G">chappaññāsa sikkhāpadā;</div> </td> </tr> <tr> <td> <div class="G">Chasu nagaresu paññattā,</div> </td> </tr> <tr> <td> <div class="G">buddhenādiccabandhunā.</div> </td> </tr> </table> </div>
</div>
<div class="q" id="p_5V_1640"> <div class="p"> <table class="singleColumn"> <tr> <td> <div class="pN">1640</div> <div class="G">Chaūna tīṇisatāni,</div> </td> </tr> <tr> <td> <div class="G">sabbe sāvatthiyaṁ katā;</div> </td> </tr> <tr> <td> <div class="G">Kāruṇikena buddhena,</div> </td> </tr> <tr> <td> <div class="G">gotamena yasassinā”.</div> </td> </tr> </table> </div>
</div>
</html>
