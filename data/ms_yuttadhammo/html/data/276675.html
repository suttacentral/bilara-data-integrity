<html>
<div class="i">2.4.4.9 Antovassasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Tuvaṭṭavagga</div>
<div class="h">Antovassasikkhāpada</div>
<div class="q" id="p_2V_2974"> <div class="divNumber">969.</div> <div class="p">
<span class="pN">2974</span>Tena samayena buddho bhagavā rājagahe viharati veḷuvane kalandakanivāpe. Tena kho pana samayena bhikkhuniyo antovassaṁ cārikaṁ caranti. Manussā ujjhāyanti khiyyanti vipācenti—  “kathañhi nāma bhikkhuniyo antovassaṁ cārikaṁ carissanti haritāni tiṇāni ca sammaddantā, ekindriyaṁ jīvaṁ viheṭhentā, bahū khuddake pāṇe saṅghātaṁ āpādentā”ti. </div>
</div>
<div class="q" id="p_2V_2975"> <div class="p">
<span class="pN">2975</span>Assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhuniyo antovassaṁ cārikaṁ carissantī”ti…pe…  “saccaṁ kira, bhikkhave, bhikkhuniyo antovassaṁ cārikaṁ carantī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhuniyo antovassaṁ cārikaṁ carissanti. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_2976"> <div class="divNumber">970.</div> <div class="p">
<span class="pN">2976</span><span class="bold">“Yā pana bhikkhunī antovassaṁ cārikaṁ careyya, pācittiyan”</span>ti. (<span class="italic">39</span>:<span class="bold">94</span>) </div>
</div>
<div class="q" id="p_2V_2977"> <div class="divNumber">971.</div> <div class="p">
<span class="pN">2977</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2978"> <div class="p">
<span class="pN">2978</span><span class="bold">Antovassan</span>ti purimaṁ vā temāsaṁ pacchimaṁ vā temāsaṁ avasitvā. </div>
</div>
<div class="q" id="p_2V_2979"> <div class="p">
<span class="pN">2979</span><span class="bold">Cārikaṁ careyyā</span>ti kukkuṭasampāte gāme gāmantare gāmantare āpatti pācittiyassa. Agāmake araññe addhayojane addhayojane āpatti pācittiyassa. </div>
</div>
<div class="q" id="p_2V_2980"> <div class="divNumber">972.</div> <div class="p">
<span class="pN">2980</span>Anāpatti—  sattāhakaraṇīyena gacchati, kenaci ubbāḷhā gacchati, āpadāsu, ummattikāya, ādikammikāyāti. </div>
</div>
<div class="CENTER" id="p_2V_2981">
<span class="pN">2981</span>Navamasikkhāpadaṁ niṭṭhitaṁ.</div>
</html>
