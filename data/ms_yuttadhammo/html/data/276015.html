<html>
<div class="i">5.2.5 Paṭhamaakkhantisutta</div>
<div class="h">Pañcamapaṇṇāsaka</div>
<div class="h">Akkosakavagga</div>
<div class="h">Paṭhamaakkhantisutta</div>
<div class="q" id="p_16A5_1239"> <div class="divNumber">215.</div> <div class="p">
<span class="pN">1239</span>“Pañcime, bhikkhave, ādīnavā akkhantiyā. Katame pañca? Bahuno janassa appiyo hoti amanāpo, verabahulo ca hoti, vajjabahulo ca, sammūḷho kālaṁ karoti, kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati. Ime kho, bhikkhave, pañca ādīnavā akkhantiyā. </div>
</div>
<div class="q" id="p_16A5_1240"> <div class="p">
<span class="pN">1240</span>Pañcime, bhikkhave, ānisaṁsā khantiyā. Katame pañca? Bahuno janassa piyo hoti manāpo, na verabahulo hoti, na vajjabahulo, asammūḷho kālaṁ karoti, kāyassa bhedā paraṁ maraṇā sugatiṁ saggaṁ lokaṁ upapajjati. Ime kho, bhikkhave, pañca ānisaṁsā khantiyā”ti. </div>
</div>
<div class="CENTER" id="p_16A5_1241">
<span class="pN">1241</span>Pañcamaṁ.</div>
</html>
