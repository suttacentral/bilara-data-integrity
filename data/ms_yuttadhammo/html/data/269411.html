<html>
<div class="i">16.1.8 Paṇḍaranāgarājajātaka</div>
<div class="h">Tiṁsanipāta</div>
<div class="h">Kiṁchandavagga</div>
<div class="h">Paṇḍaranāgarājajātaka</div>
<div class="q" id="p_22J_3520"> <div class="divNumber">258.</div> <div class="p"> <table class="singleColumn"> <tr> <td> <div class="pN">3520</div> <div class="G">“Vikiṇṇavācaṁ aniguyha mantaṁ,</div> </td> </tr> <tr> <td> <div class="G">Asaññataṁ aparicakkhitāraṁ;</div> </td> </tr> <tr> <td> <div class="G">Bhayaṁ tamanveti sayaṁ abodhaṁ,</div> </td> </tr> <tr> <td> <div class="G">Nāgaṁ yathā paṇḍarakaṁ supaṇṇo.</div> </td> </tr> </table> </div>
</div>
<div class="q" id="p_22J_3521"> <div class="divNumber">259.</div> <div class="p"> <table class="singleColumn"> <tr> <td> <div class="pN">3521</div> <div class="G">Yo guyhamantaṁ parirakkhaṇeyyaṁ,</div> </td> </tr> <tr> <td> <div class="G">Mohā naro saṁsati hāsamāno;</div> </td> </tr> <tr> <td> <div class="G">Taṁ bhinnamantaṁ bhayamanveti khippaṁ,</div> </td> </tr> <tr> <td> <div class="G">Nāgaṁ yathā paṇḍarakaṁ supaṇṇo.</div> </td> </tr> </table> </div>
</div>
<div class="q" id="p_22J_3522"> <div class="divNumber">260.</div> <div class="p"> <table class="singleColumn"> <tr> <td> <div class="pN">3522</div> <div class="G">Nānumitto garuṁ atthaṁ,</div> </td> </tr> <tr> <td> <div class="G">guyhaṁ veditumarahati;</div> </td> </tr> <tr> <td> <div class="G">Sumitto ca asambuddhaṁ,</div> </td> </tr> <tr> <td> <div class="G">sambuddhaṁ vā anatthavā.</div> </td> </tr> </table> </div>
</div>
<div class="q" id="p_22J_3523"> <div class="divNumber">261.</div> <div class="p"> <table class="singleColumn"> <tr> <td> <div class="pN">3523</div> <div class="G">Vissāsamāpajjimahaṁ acelaṁ,</div> </td> </tr> <tr> <td> <div class="G">Samaṇo ayaṁ sammato bhāvitatto;</div> </td> </tr> <tr> <td> <div class="G">Tassāhamakkhiṁ vivariṁ guyhamatthaṁ,</div> </td> </tr> <tr> <td> <div class="G">Atītamattho kapaṇaṁ rudāmi.</div> </td> </tr> </table> </div>
</div>
<div class="q" id="p_22J_3524"> <div class="divNumber">262.</div> <div class="p"> <table class="singleColumn"> <tr> <td> <div class="pN">3524</div> <div class="G">Tassāhaṁ paramaṁ brahme guyhaṁ,</div> </td> </tr> <tr> <td> <div class="G">Vācañhi maṁ nāsakkhiṁ saṁyametuṁ;</div> </td> </tr> <tr> <td> <div class="G">Tappakkhato hi bhayamāgataṁ mamaṁ,</div> </td> </tr> <tr> <td> <div class="G">Atītamattho kapaṇaṁ rudāmi.</div> </td> </tr> </table> </div>
</div>
<div class="q" id="p_22J_3525"> <div class="divNumber">263.</div> <div class="p"> <table class="singleColumn"> <tr> <td> <div class="pN">3525</div> <div class="G">Yo ve naro suhadaṁ maññamāno,</div> </td> </tr> <tr> <td> <div class="G">Guyhamatthaṁ saṁsati dukkulīne;</div> </td> </tr> <tr> <td> <div class="G">Dosā bhayā athavā rāgarattā,</div> </td> </tr> <tr> <td> <div class="G">Pallatthito bālo asaṁsayaṁ so.</div> </td> </tr> </table> </div>
</div>
<div class="q" id="p_22J_3526"> <div class="divNumber">264.</div> <div class="p"> <table class="singleColumn"> <tr> <td> <div class="pN">3526</div> <div class="G">Tirokkhavāco asataṁ paviṭṭho,</div> </td> </tr> <tr> <td> <div class="G">Yo saṅgatīsu mudīreti vākyaṁ;</div> </td> </tr> <tr> <td> <div class="G">Āsīviso dummukhotyāhu taṁ naraṁ,</div> </td> </tr> <tr> <td> <div class="G">Ārā ārā saṁyame tādisamhā.</div> </td> </tr> </table> </div>
</div>
<div class="q" id="p_22J_3527"> <div class="divNumber">265.</div> <div class="p"> <table class="singleColumn"> <tr> <td> <div class="pN">3527</div> <div class="G">Annaṁ pānaṁ kāsikacandanañca,</div> </td> </tr> <tr> <td> <div class="G">Manāpitthiyo mālamucchādanañca;</div> </td> </tr> <tr> <td> <div class="G">Ohāya gacchāmase sabbakāme,</div> </td> </tr> <tr> <td> <div class="G">Supaṇṇa pāṇūpagatāva tyamhā”.</div> </td> </tr> </table> </div>
</div>
<div class="q" id="p_22J_3528"> <div class="divNumber">266.</div> <div class="p"> <table class="singleColumn"> <tr> <td> <div class="pN">3528</div> <div class="G">“Ko nīdha tiṇṇaṁ garahaṁ upeti,</div> </td> </tr> <tr> <td> <div class="G">Asmiṁdhaloke pāṇabhū nāgarāja;</div> </td> </tr> <tr> <td> <div class="G">Samaṇo supaṇṇo athavā tvameva,</div> </td> </tr> <tr> <td> <div class="G">Kiṁ kāraṇā paṇḍarakaggahīto”.</div> </td> </tr> </table> </div>
</div>
<div class="q" id="p_22J_3529"> <div class="divNumber">267.</div> <div class="p"> <table class="singleColumn"> <tr> <td> <div class="pN">3529</div> <div class="G">“Samaṇoti me sammatatto ahosi,</div> </td> </tr> <tr> <td> <div class="G">Piyo ca me manasā bhāvitatto;</div> </td> </tr> <tr> <td> <div class="G">Tassāhamakkhiṁ vivariṁ guyhamatthaṁ,</div> </td> </tr> <tr> <td> <div class="G">Atītamattho kapaṇaṁ rudāmi”.</div> </td> </tr> </table> </div>
</div>
<div class="q" id="p_22J_3530"> <div class="divNumber">268.</div> <div class="p"> <table class="singleColumn"> <tr> <td> <div class="pN">3530</div> <div class="G">“Na catthi satto amaro pathabyā,</div> </td> </tr> <tr> <td> <div class="G">Paññāvidhā natthi na ninditabbā;</div> </td> </tr> <tr> <td> <div class="G">Saccena dhammena dhitiyā damena,</div> </td> </tr> <tr> <td> <div class="G">Alabbhamabyāharatī naro idha.</div> </td> </tr> </table> </div>
</div>
<div class="q" id="p_22J_3531"> <div class="divNumber">269.</div> <div class="p"> <table class="singleColumn"> <tr> <td> <div class="pN">3531</div> <div class="G">Mātāpitā paramā bandhavānaṁ,</div> </td> </tr> <tr> <td> <div class="G">Nāssa tatiyo anukampakatthi;</div> </td> </tr> <tr> <td> <div class="G">Tesampi guyhaṁ paramaṁ na saṁse,</div> </td> </tr> <tr> <td> <div class="G">Mantassa bhedaṁ parisaṅkamāno.</div> </td> </tr> </table> </div>
</div>
<div class="q" id="p_22J_3532"> <div class="divNumber">270.</div> <div class="p"> <table class="singleColumn"> <tr> <td> <div class="pN">3532</div> <div class="G">Mātāpitā bhaginī bhātaro ca,</div> </td> </tr> <tr> <td> <div class="G">Sahāyā vā yassa honti sapakkhā;</div> </td> </tr> <tr> <td> <div class="G">Tesampi guyhaṁ paramaṁ na saṁse,</div> </td> </tr> <tr> <td> <div class="G">Mantassa bhedaṁ parisaṅkamāno.</div> </td> </tr> </table> </div>
</div>
<div class="q" id="p_22J_3533"> <div class="divNumber">271.</div> <div class="p"> <table class="singleColumn"> <tr> <td> <div class="pN">3533</div> <div class="G">Bhariyā ce purisaṁ vajjā,</div> </td> </tr> <tr> <td> <div class="G">Komārī piyabhāṇinī;</div> </td> </tr> <tr> <td> <div class="G">Puttarūpayasūpetā,</div> </td> </tr> <tr> <td> <div class="G">Ñātisaṅghapurakkhatā;</div> </td> </tr> <tr> <td> <div class="G">Tassāpi guyhaṁ paramaṁ na saṁse,</div> </td> </tr> <tr> <td> <div class="G">Mantassa bhedaṁ parisaṅkamāno.</div> </td> </tr> </table> </div>
</div>
<div class="q" id="p_22J_3534"> <div class="divNumber">272.</div> <div class="p"> <table class="singleColumn"> <tr> <td> <div class="pN">3534</div> <div class="G">Na guyhamatthaṁ vivareyya,</div> </td> </tr> <tr> <td> <div class="G">Rakkheyya naṁ yathā nidhiṁ;</div> </td> </tr> <tr> <td> <div class="G">Na hi pātukato sādhu,</div> </td> </tr> <tr> <td> <div class="G">Guyho attho pajānatā.</div> </td> </tr> </table> </div>
</div>
<div class="q" id="p_22J_3535"> <div class="divNumber">273.</div> <div class="p"> <table class="singleColumn"> <tr> <td> <div class="pN">3535</div> <div class="G">Thiyā guyhaṁ na saṁseyya,</div> </td> </tr> <tr> <td> <div class="G">amittassa ca paṇḍito;</div> </td> </tr> <tr> <td> <div class="G">Yo cāmisena saṁhīro,</div> </td> </tr> <tr> <td> <div class="G">hadayattheno ca yo naro.</div> </td> </tr> </table> </div>
</div>
<div class="q" id="p_22J_3536"> <div class="divNumber">274.</div> <div class="p"> <table class="singleColumn"> <tr> <td> <div class="pN">3536</div> <div class="G">Guyhamatthaṁ asambuddhaṁ,</div> </td> </tr> <tr> <td> <div class="G">sambodhayati yo naro;</div> </td> </tr> <tr> <td> <div class="G">Mantabhedabhayā tassa,</div> </td> </tr> <tr> <td> <div class="G">dāsabhūto titikkhati.</div> </td> </tr> </table> </div>
</div>
<div class="q" id="p_22J_3537"> <div class="divNumber">275.</div> <div class="p"> <table class="singleColumn"> <tr> <td> <div class="pN">3537</div> <div class="G">Yāvanto purisassatthaṁ,</div> </td> </tr> <tr> <td> <div class="G">guyhaṁ jānanti mantinaṁ;</div> </td> </tr> <tr> <td> <div class="G">Tāvanto tassa ubbegā,</div> </td> </tr> <tr> <td> <div class="G">tasmā guyhaṁ na vissaje.</div> </td> </tr> </table> </div>
</div>
<div class="q" id="p_22J_3538"> <div class="divNumber">276.</div> <div class="p"> <table class="singleColumn"> <tr> <td> <div class="pN">3538</div> <div class="G">Vivicca bhāseyya divā rahassaṁ,</div> </td> </tr> <tr> <td> <div class="G">Rattiṁ giraṁ nātivelaṁ pamuñce;</div> </td> </tr> <tr> <td> <div class="G">Upassutikā hi suṇanti mantaṁ,</div> </td> </tr> <tr> <td> <div class="G">Tasmā manto khippamupeti bhedaṁ.</div> </td> </tr> </table> </div>
</div>
<div class="q" id="p_22J_3539"> <div class="divNumber">277.</div> <div class="p"> <table class="singleColumn"> <tr> <td> <div class="pN">3539</div> <div class="G">Yathāpi assa nagaraṁ mahantaṁ,</div> </td> </tr> <tr> <td> <div class="G">Advārakaṁ āyasaṁ bhaddasālaṁ;</div> </td> </tr> <tr> <td> <div class="G">Samantakhātāparikhāupetaṁ,</div> </td> </tr> <tr> <td> <div class="G">Evampi me te idha guyhamantā.</div> </td> </tr> </table> </div>
</div>
<div class="q" id="p_22J_3540"> <div class="divNumber">278.</div> <div class="p"> <table class="singleColumn"> <tr> <td> <div class="pN">3540</div> <div class="G">Ye guyhamantā avikiṇṇavācā,</div> </td> </tr> <tr> <td> <div class="G">Daḷhā sadatthesu narā dujivha;</div> </td> </tr> <tr> <td> <div class="G">Ārā amittā byavajanti tehi,</div> </td> </tr> <tr> <td> <div class="G">Āsīvisā vā riva sattusaṅghā”.</div> </td> </tr> </table> </div>
</div>
<div class="q" id="p_22J_3541"> <div class="divNumber">279.</div> <div class="p"> <table class="singleColumn"> <tr> <td> <div class="pN">3541</div> <div class="G">“Hitvā gharaṁ pabbajito acelo,</div> </td> </tr> <tr> <td> <div class="G">Naggo muṇḍo carati ghāsahetu;</div> </td> </tr> <tr> <td> <div class="G">Tamhi nu kho vivariṁ guyhamatthaṁ,</div> </td> </tr> <tr> <td> <div class="G">Atthā ca dhammā ca apaggatamhā.</div> </td> </tr> </table> </div>
</div>
<div class="q" id="p_22J_3542"> <div class="divNumber">280.</div> <div class="p"> <table class="singleColumn"> <tr> <td> <div class="pN">3542</div> <div class="G">Kathaṁkaro hoti supaṇṇarāja,</div> </td> </tr> <tr> <td> <div class="G">Kiṁsīlo kena vatena vattaṁ;</div> </td> </tr> <tr> <td> <div class="G">Samaṇo caraṁ hitvā mamāyitāni,</div> </td> </tr> <tr> <td> <div class="G">Kathaṁkaro saggamupeti ṭhānaṁ”.</div> </td> </tr> </table> </div>
</div>
<div class="q" id="p_22J_3543"> <div class="divNumber">281.</div> <div class="p"> <table class="singleColumn"> <tr> <td> <div class="pN">3543</div> <div class="G">“Hiriyā titikkhāya damenupeto,</div> </td> </tr> <tr> <td> <div class="G">Akkodhano pesuṇiyaṁ pahāya;</div> </td> </tr> <tr> <td> <div class="G">Samaṇo caraṁ hitvā mamāyitāni,</div> </td> </tr> <tr> <td> <div class="G">Evaṁkaro saggamupeti ṭhānaṁ”.</div> </td> </tr> </table> </div>
</div>
<div class="q" id="p_22J_3544"> <div class="divNumber">282.</div> <div class="p"> <table class="singleColumn"> <tr> <td> <div class="pN">3544</div> <div class="G">“Mātāva puttaṁ taruṇaṁ tanujjaṁ,</div> </td> </tr> <tr> <td> <div class="G">Samphassatā sabbagattaṁ phareti;</div> </td> </tr> <tr> <td> <div class="G">Evampi me tvaṁ pāturahu dijinda,</div> </td> </tr> <tr> <td> <div class="G">Mātāva puttaṁ anukampamāno”.</div> </td> </tr> </table> </div>
</div>
<div class="q" id="p_22J_3545"> <div class="divNumber">283.</div> <div class="p"> <table class="singleColumn"> <tr> <td> <div class="pN">3545</div> <div class="G">“Handajja tvaṁ muñca vadhā dujivha,</div> </td> </tr> <tr> <td> <div class="G">Tayo hi puttā na hi añño atthi;</div> </td> </tr> <tr> <td> <div class="G">Antevāsī dinnako atrajo ca,</div> </td> </tr> <tr> <td> <div class="G">Rajjassu puttaññataro me ahosi”.</div> </td> </tr> </table> </div>
</div>
<div class="q" id="p_22J_3546"> <div class="divNumber">284.</div> <div class="p"> <table class="singleColumn"> <tr> <td> <div class="pN">3546</div> <div class="G">Icceva vākyaṁ visajjī supaṇṇo,</div> </td> </tr> <tr> <td> <div class="G">Bhumyaṁ patiṭṭhāya dijo dujivhaṁ;</div> </td> </tr> <tr> <td> <div class="G">“Muttajja tvaṁ sabbabhayātivatto,</div> </td> </tr> <tr> <td> <div class="G">Thalūdake hohi mayābhigutto.</div> </td> </tr> </table> </div>
</div>
<div class="q" id="p_22J_3547"> <div class="divNumber">285.</div> <div class="p"> <table class="singleColumn"> <tr> <td> <div class="pN">3547</div> <div class="G">Ātaṅkinaṁ yathā kusalo bhisakko,</div> </td> </tr> <tr> <td> <div class="G">Pipāsitānaṁ rahadova sīto;</div> </td> </tr> <tr> <td> <div class="G">Vesmaṁ yathā himasītaṭṭitānaṁ,</div> </td> </tr> <tr> <td> <div class="G">Evampi te saraṇamahaṁ bhavāmi”.</div> </td> </tr> </table> </div>
</div>
<div class="q" id="p_22J_3548"> <div class="divNumber">286.</div> <div class="p"> <table class="singleColumn"> <tr> <td> <div class="pN">3548</div> <div class="G">“Sandhiṁ katvā amittena,</div> </td> </tr> <tr> <td> <div class="G">aṇḍajena jalābuja;</div> </td> </tr> <tr> <td> <div class="G">Vivariya dāṭhaṁ sesi,</div> </td> </tr> <tr> <td> <div class="G">kuto taṁ bhayamāgataṁ”.</div> </td> </tr> </table> </div>
</div>
<div class="q" id="p_22J_3549"> <div class="divNumber">287.</div> <div class="p"> <table class="singleColumn"> <tr> <td> <div class="pN">3549</div> <div class="G">“Saṅketheva amittasmiṁ,</div> </td> </tr> <tr> <td> <div class="G">mittasmimpi na vissase;</div> </td> </tr> <tr> <td> <div class="G">Abhayā bhayamuppannaṁ,</div> </td> </tr> <tr> <td> <div class="G">api mūlāni kantati.</div> </td> </tr> </table> </div>
</div>
<div class="q" id="p_22J_3550"> <div class="divNumber">288.</div> <div class="p"> <table class="singleColumn"> <tr> <td> <div class="pN">3550</div> <div class="G">Kathaṁ nu vissase tyamhi,</div> </td> </tr> <tr> <td> <div class="G">yenāsi kalaho kato;</div> </td> </tr> <tr> <td> <div class="G">Niccayattena ṭhātabbaṁ,</div> </td> </tr> <tr> <td> <div class="G">so disabbhi na rajjati.</div> </td> </tr> </table> </div>
</div>
<div class="q" id="p_22J_3551"> <div class="divNumber">289.</div> <div class="p"> <table class="singleColumn"> <tr> <td> <div class="pN">3551</div> <div class="G">Vissāsaye na ca taṁ vissayeyya,</div> </td> </tr> <tr> <td> <div class="G">Asaṅkito saṅkito ca bhaveyya;</div> </td> </tr> <tr> <td> <div class="G">Tathā tathā viññū parakkameyya,</div> </td> </tr> <tr> <td> <div class="G">Yathā yathā bhāvaṁ paro na jaññā”.</div> </td> </tr> </table> </div>
</div>
<div class="q" id="p_22J_3552"> <div class="divNumber">290.</div> <div class="p"> <table class="singleColumn"> <tr> <td> <div class="pN">3552</div> <div class="G">Te devavaṇṇā sukhumālarūpā,</div> </td> </tr> <tr> <td> <div class="G">Ubho samā sujayā puññakhandhā;</div> </td> </tr> <tr> <td> <div class="G">Upāgamuṁ karampiyaṁ acelaṁ,</div> </td> </tr> <tr> <td> <div class="G">Missībhūtā assavāhāva nāgā.</div> </td> </tr> </table> </div>
</div>
<div class="q" id="p_22J_3553"> <div class="divNumber">291.</div> <div class="p"> <table class="singleColumn"> <tr> <td> <div class="pN">3553</div> <div class="G">Tato have paṇḍarako acelaṁ,</div> </td> </tr> <tr> <td> <div class="G">Sayamevupāgamma idaṁ avoca;</div> </td> </tr> <tr> <td> <div class="G">“Muttajjahaṁ sabbabhayātivatto,</div> </td> </tr> <tr> <td> <div class="G">Na hi nūna tuyhaṁ manaso piyamhā”.</div> </td> </tr> </table> </div>
</div>
<div class="q" id="p_22J_3554"> <div class="divNumber">292.</div> <div class="p"> <table class="singleColumn"> <tr> <td> <div class="pN">3554</div> <div class="G">“Piyo hi me āsi supaṇṇarājā,</div> </td> </tr> <tr> <td> <div class="G">Asaṁsayaṁ paṇḍarakena saccaṁ;</div> </td> </tr> <tr> <td> <div class="G">So rāgarattova akāsimetaṁ,</div> </td> </tr> <tr> <td> <div class="G">Pāpakammaṁ sampajāno na mohā”.</div> </td> </tr> </table> </div>
</div>
<div class="q" id="p_22J_3555"> <div class="divNumber">293.</div> <div class="p"> <table class="singleColumn"> <tr> <td> <div class="pN">3555</div> <div class="G">“Na me piyaṁ appiyaṁ vāpi hoti,</div> </td> </tr> <tr> <td> <div class="G">Sampassato lokamimaṁ parañca;</div> </td> </tr> <tr> <td> <div class="G">Susaññatānañhi viyañjanena,</div> </td> </tr> <tr> <td> <div class="G">Asaññato lokamimaṁ carāsi.</div> </td> </tr> </table> </div>
</div>
<div class="q" id="p_22J_3556"> <div class="divNumber">294.</div> <div class="p"> <table class="singleColumn"> <tr> <td> <div class="pN">3556</div> <div class="G">Ariyāvakāsosi anariyovāsi,</div> </td> </tr> <tr> <td> <div class="G">Asaññato saññatasannikāso;</div> </td> </tr> <tr> <td> <div class="G">Kaṇhābhijātikosi anariyarūpo,</div> </td> </tr> <tr> <td> <div class="G">Pāpaṁ bahuṁ duccaritaṁ acāri.</div> </td> </tr> </table> </div>
</div>
<div class="q" id="p_22J_3557"> <div class="divNumber">295.</div> <div class="p"> <table class="singleColumn"> <tr> <td> <div class="pN">3557</div> <div class="G">Aduṭṭhassa tuvaṁ dubbhi,</div> </td> </tr> <tr> <td> <div class="G">dubbhī ca pisuṇo casi;</div> </td> </tr> <tr> <td> <div class="G">Etena saccavajjena,</div> </td> </tr> <tr> <td> <div class="G">muddhā te phalatu sattadhā”.</div> </td> </tr> </table> </div>
</div>
<div class="q" id="p_22J_3558"> <div class="divNumber">296.</div> <div class="p"> <table class="singleColumn"> <tr> <td> <div class="pN">3558</div> <div class="G">“Tasmā hi mittānaṁ na dubbhitabbaṁ,</div> </td> </tr> <tr> <td> <div class="G">Mittadubbhā pāpiyo natthi añño;</div> </td> </tr> <tr> <td> <div class="G">Āsittasatto nihato pathabyā,</div> </td> </tr> <tr> <td> <div class="G">Indassa vākyena hi saṁvaro hato”ti.</div> </td> </tr> </table> </div>
</div>
<div class="CENTER" id="p_22J_3559">
<span class="pN">3559</span>Paṇḍaranāgarājajātakaṁ aṭṭhamaṁ.</div>
</html>
