<html>
<div class="i">6.2.7 Sampayuttacatukka</div>
<div class="h">Paṭiccasamuppādavibhaṅga</div>
<div class="h">Abhidhammabhājanīya</div>
<div class="h">Sampayuttacatukka</div>
<div class="q" id="p_30Vbh_1064"> <div class="divNumber">264.</div> <div class="p">
<span class="pN">1064</span>Tasmiṁ samaye avijjāpaccayā saṅkhāro avijjāsampayutto, saṅkhārapaccayā viññāṇaṁ saṅkhārasampayuttaṁ, viññāṇapaccayā nāmaṁ viññāṇasampayuttaṁ, nāmapaccayā chaṭṭhāyatanaṁ nāmasampayuttaṁ, chaṭṭhāyatanapaccayā phasso chaṭṭhāyatanasampayutto, phassapaccayā vedanā phassasampayuttā, vedanāpaccayā taṇhā vedanāsampayuttā, taṇhāpaccayā upādānaṁ taṇhāsampayuttaṁ; upādānapaccayā bhavo, bhavapaccayā jāti, jātipaccayā jarāmaraṇaṁ. Evametassa kevalassa dukkhakkhandhassa samudayo hoti. </div>
</div>
<div class="q" id="p_30Vbh_1065"> <div class="divNumber">265.</div> <div class="p">
<span class="pN">1065</span>Tattha katamā avijjā? Yaṁ aññāṇaṁ adassanaṁ…pe…  avijjālaṅgī moho akusalamūlaṁ—  ayaṁ vuccati “avijjā”. </div>
</div>
<div class="q" id="p_30Vbh_1066"> <div class="p">
<span class="pN">1066</span>Tattha katamo avijjāpaccayā saṅkhāro avijjāsampayutto? Yā cetanā sañcetanā sañcetayitattaṁ—  ayaṁ vuccati “avijjāpaccayā saṅkhāro avijjāsampayutto”. </div>
</div>
<div class="q" id="p_30Vbh_1067"> <div class="p">
<span class="pN">1067</span>Tattha katamaṁ saṅkhārapaccayā viññāṇaṁ saṅkhārasampayuttaṁ? Yaṁ cittaṁ mano mānasaṁ…pe…  tajjāmanoviññāṇadhātu—  idaṁ vuccati “saṅkhārapaccayā viññāṇaṁ saṅkhārasampayuttaṁ”. </div>
</div>
<div class="q" id="p_30Vbh_1068"> <div class="p">
<span class="pN">1068</span>Tattha katamaṁ viññāṇapaccayā nāmaṁ viññāṇasampayuttaṁ? Vedanākkhandho, saññākkhandho, saṅkhārakkhandho—  idaṁ vuccati “viññāṇapaccayā nāmaṁ viññāṇasampayuttaṁ”. </div>
</div>
<div class="q" id="p_30Vbh_1069"> <div class="p">
<span class="pN">1069</span>Tattha katamaṁ nāmapaccayā chaṭṭhāyatanaṁ…pe…  nāmasampayuttaṁ? Yaṁ cittaṁ mano mānasaṁ…pe…  tajjāmanoviññāṇadhātu—  idaṁ vuccati “nāmapaccayā chaṭṭhāyatanaṁ nāmasampayuttaṁ”. </div>
</div>
<div class="q" id="p_30Vbh_1070"> <div class="p">
<span class="pN">1070</span>Tattha katamo chaṭṭhāyatanapaccayā phasso chaṭṭhāyatanasampayutto? Yo phasso phusanā samphusanā samphusitattaṁ—  ayaṁ vuccati “chaṭṭhāyatanapaccayā phasso chaṭṭhāyatanasampayutto”. </div>
</div>
<div class="q" id="p_30Vbh_1071"> <div class="p">
<span class="pN">1071</span>Tattha katamā phassapaccayā vedanā phassasampayuttā? Yaṁ cetasikaṁ sātaṁ cetasikaṁ sukhaṁ cetosamphassajaṁ sātaṁ sukhaṁ vedayitaṁ cetosamphassajā sātā sukhā vedanā—  ayaṁ vuccati “phassapaccayā vedanā phassasampayuttā”. </div>
</div>
<div class="q" id="p_30Vbh_1072"> <div class="p">
<span class="pN">1072</span>Tattha katamā vedanāpaccayā taṇhā vedanāsampayuttā? Yo rāgo sārāgo…pe…  cittassa sārāgo—  ayaṁ vuccati “vedanāpaccayā taṇhā vedanāsampayuttā”. </div>
</div>
<div class="q" id="p_30Vbh_1073"> <div class="p">
<span class="pN">1073</span>Tattha katamaṁ taṇhāpaccayā upādānaṁ taṇhāsampayuttaṁ? Yā diṭṭhi diṭṭhigataṁ…pe…  titthāyatanaṁ vipariyāsaggāho—  idaṁ vuccati “taṇhāpaccayā upādānaṁ taṇhāsampayuttaṁ”…pe…  tena vuccati “evametassa kevalassa dukkhakkhandhassa samudayo hotī”ti. (1:<span class="italic">9</span>) </div>
</div>
<div class="q" id="p_30Vbh_1074"> <div class="divNumber">266.</div> <div class="p">
<span class="pN">1074</span>Tasmiṁ samaye avijjāpaccayā saṅkhāro avijjāsampayutto, saṅkhārapaccayā viññāṇaṁ saṅkhārasampayuttaṁ, viññāṇapaccayā nāmaṁ viññāṇasampayuttaṁ, nāmapaccayā phasso nāmasampayutto, phassapaccayā vedanā phassasampayuttā, vedanāpaccayā taṇhā vedanāsampayuttā, taṇhāpaccayā upādānaṁ taṇhāsampayuttaṁ; upādānapaccayā bhavo, bhavapaccayā jāti, jātipaccayā jarāmaraṇaṁ. Evametassa kevalassa dukkhakkhandhassa samudayo hoti. </div>
</div>
<div class="q" id="p_30Vbh_1075"> <div class="divNumber">267.</div> <div class="p">
<span class="pN">1075</span>Tattha katamā avijjā? Yaṁ aññāṇaṁ adassanaṁ…pe…  avijjālaṅgī moho akusalamūlaṁ—  ayaṁ vuccati “avijjā”. </div>
</div>
<div class="q" id="p_30Vbh_1076"> <div class="p">
<span class="pN">1076</span>Tattha katamo avijjāpaccayā saṅkhāro avijjāsampayutto? Yā cetanā sañcetanā sañcetayitattaṁ—  ayaṁ vuccati “avijjāpaccayā saṅkhāro avijjāsampayutto”. </div>
</div>
<div class="q" id="p_30Vbh_1077"> <div class="p">
<span class="pN">1077</span>Tattha katamaṁ saṅkhārapaccayā viññāṇaṁ saṅkhārasampayuttaṁ? Yaṁ cittaṁ mano mānasaṁ…pe…  tajjāmanoviññāṇadhātu—  idaṁ vuccati “saṅkhārapaccayā viññāṇaṁ saṅkhārasampayuttaṁ”. </div>
</div>
<div class="q" id="p_30Vbh_1078"> <div class="p">
<span class="pN">1078</span>Tattha katamaṁ viññāṇapaccayā nāmaṁ viññāṇasampayuttaṁ? Vedanākkhandho, saññākkhandho, saṅkhārakkhandho—  idaṁ vuccati “viññāṇapaccayā nāmaṁ viññāṇasampayuttaṁ”. </div>
</div>
<div class="q" id="p_30Vbh_1079"> <div class="p">
<span class="pN">1079</span>Nāmapaccayā phasso nāmasampayuttoti. Tattha katamaṁ nāmaṁ? Ṭhapetvā phassaṁ, vedanākkhandho saññākkhandho saṅkhārakkhandho viññāṇakkhandho—  idaṁ vuccati “nāmaṁ”. </div>
</div>
<div class="q" id="p_30Vbh_1080"> <div class="p">
<span class="pN">1080</span>Tattha katamo nāmapaccayā phasso nāmasampayutto? Yo phasso phusanā samphusanā samphusitattaṁ—  ayaṁ vuccati “nāmapaccayā phasso nāmasampayutto” …pe…  tena vuccati “evametassa kevalassa dukkhakkhandhassa samudayo hotī”ti. (2:<span class="italic">10</span>) </div>
</div>
<div class="q" id="p_30Vbh_1081"> <div class="divNumber">268.</div> <div class="p">
<span class="pN">1081</span>Tasmiṁ samaye avijjāpaccayā saṅkhāro avijjāsampayutto, saṅkhārapaccayā viññāṇaṁ saṅkhārasampayuttaṁ, viññāṇapaccayā nāmarūpaṁ viññāṇasampayuttaṁ nāmaṁ, nāmarūpapaccayā chaṭṭhāyatanaṁ nāmasampayuttaṁ, chaṭṭhāyatanapaccayā phasso chaṭṭhāyatanasampayutto, phassapaccayā vedanā phassasampayuttā, vedanāpaccayā taṇhā vedanāsampayuttā, taṇhāpaccayā upādānaṁ taṇhāsampayuttaṁ; upādānapaccayā bhavo, bhavapaccayā jāti, jātipaccayā jarāmaraṇaṁ. Evametassa kevalassa dukkhakkhandhassa samudayo hoti. </div>
</div>
<div class="q" id="p_30Vbh_1082"> <div class="divNumber">269.</div> <div class="p">
<span class="pN">1082</span>Tattha katamā avijjā? Yaṁ aññāṇaṁ adassanaṁ…pe…  avijjālaṅgī moho akusalamūlaṁ—  ayaṁ vuccati “avijjā”. </div>
</div>
<div class="q" id="p_30Vbh_1083"> <div class="p">
<span class="pN">1083</span>Tattha katamo avijjāpaccayā saṅkhāro avijjāsampayutto? Yā cetanā sañcetanā sañcetayitattaṁ—  ayaṁ vuccati “avijjāpaccayā saṅkhāro avijjāsampayutto”. </div>
</div>
<div class="q" id="p_30Vbh_1084"> <div class="p">
<span class="pN">1084</span>Tattha katamaṁ saṅkhārapaccayā viññāṇaṁ saṅkhārasampayuttaṁ? Yaṁ cittaṁ mano mānasaṁ…pe…  tajjāmanoviññāṇadhātu—  idaṁ vuccati “saṅkhārapaccayā viññāṇaṁ saṅkhārasampayuttaṁ”. </div>
</div>
<div class="q" id="p_30Vbh_1085"> <div class="p">
<span class="pN">1085</span>Tattha katamaṁ viññāṇapaccayā nāmarūpaṁ viññāṇasampayuttaṁ nāmaṁ? Atthi nāmaṁ, atthi rūpaṁ. Tattha katamaṁ nāmaṁ? Vedanākkhandho, saññākkhandho, saṅkhārakkhandho—  idaṁ vuccati “nāmaṁ”. Tattha katamaṁ rūpaṁ? Cakkhāyatanassa upacayo, sotāyatanassa upacayo, ghānāyatanassa upacayo, jivhāyatanassa upacayo, kāyāyatanassa upacayo, yaṁ vā panaññampi atthi rūpaṁ cittajaṁ cittahetukaṁ cittasamuṭṭhānaṁ—  idaṁ vuccati “rūpaṁ”. Iti idañca nāmaṁ, idañca rūpaṁ. Idaṁ vuccati “viññāṇapaccayā nāmarūpaṁ viññāṇasampayuttaṁ nāmaṁ”. </div>
</div>
<div class="q" id="p_30Vbh_1086"> <div class="p">
<span class="pN">1086</span>Nāmarūpapaccayā chaṭṭhāyatanaṁ nāmasampayuttanti. Atthi nāmaṁ, atthi rūpaṁ. Tattha katamaṁ nāmaṁ? Vedanākkhandho, saññākkhandho, saṅkhārakkhandho—  idaṁ vuccati “nāmaṁ”. Tattha katamaṁ rūpaṁ? Yaṁ rūpaṁ nissāya manoviññāṇadhātu vattati—  idaṁ vuccati “rūpaṁ”. Iti idañca nāmaṁ, idañca rūpaṁ. Idaṁ vuccati “nāmarūpaṁ”. </div>
</div>
<div class="q" id="p_30Vbh_1087"> <div class="p">
<span class="pN">1087</span>Tattha katamaṁ nāmarūpapaccayā chaṭṭhāyatanaṁ nāmasampayuttaṁ? Yaṁ cittaṁ mano mānasaṁ…pe…  tajjāmanoviññāṇadhātu—  idaṁ vuccati “nāmarūpapaccayā chaṭṭhāyatanaṁ nāmasampayuttaṁ”. </div>
</div>
<div class="q" id="p_30Vbh_1088"> <div class="p">
<span class="pN">1088</span>Tattha katamo chaṭṭhāyatanapaccayā phasso chaṭṭhāyatanasampayutto? Yo phasso phusanā samphusanā samphusitattaṁ—  ayaṁ vuccati “chaṭṭhāyatanapaccayā phasso chaṭṭhāyatanasampayutto” …pe…  tena vuccati “evametassa kevalassa dukkhakkhandhassa samudayo hotī”ti. (3:<span class="italic">11</span>) </div>
</div>
<div class="q" id="p_30Vbh_1089"> <div class="divNumber">270.</div> <div class="p">
<span class="pN">1089</span>Tasmiṁ samaye avijjāpaccayā saṅkhāro avijjāsampayutto, saṅkhārapaccayā viññāṇaṁ saṅkhārasampayuttaṁ, viññāṇapaccayā nāmarūpaṁ viññāṇasampayuttaṁ nāmaṁ, nāmarūpapaccayā saḷāyatanaṁ nāmasampayuttaṁ chaṭṭhāyatanaṁ, chaṭṭhāyatanapaccayā phasso chaṭṭhāyatanasampayutto, phassapaccayā vedanā phassasampayuttā, vedanāpaccayā taṇhā vedanāsampayuttā, taṇhāpaccayā upādānaṁ taṇhāsampayuttaṁ; upādānapaccayā bhavo, bhavapaccayā jāti, jātipaccayā jarāmaraṇaṁ. Evametassa kevalassa dukkhakkhandhassa samudayo hoti. </div>
</div>
<div class="q" id="p_30Vbh_1090"> <div class="divNumber">271.</div> <div class="p">
<span class="pN">1090</span>Tattha katamā avijjā? Yaṁ aññāṇaṁ adassanaṁ…pe…  avijjālaṅgī moho akusalamūlaṁ—  ayaṁ vuccati “avijjā”. </div>
</div>
<div class="q" id="p_30Vbh_1091"> <div class="p">
<span class="pN">1091</span>Tattha katamo avijjāpaccayā saṅkhāro avijjāsampayutto? Yā cetanā sañcetanā sañcetayitattaṁ—  ayaṁ vuccati “avijjāpaccayā saṅkhāro avijjāsampayutto”. </div>
</div>
<div class="q" id="p_30Vbh_1092"> <div class="p">
<span class="pN">1092</span>Tattha katamaṁ saṅkhārapaccayā viññāṇaṁ saṅkhārasampayuttaṁ? Yaṁ cittaṁ mano mānasaṁ…pe…  tajjāmanoviññāṇadhātu—  idaṁ vuccati “saṅkhārapaccayā viññāṇaṁ saṅkhārasampayuttaṁ”. </div>
</div>
<div class="q" id="p_30Vbh_1093"> <div class="p">
<span class="pN">1093</span>Tattha katamaṁ viññāṇapaccayā nāmarūpaṁ viññāṇasampayuttaṁ nāmaṁ? Atthi nāmaṁ, atthi rūpaṁ. Tattha katamaṁ nāmaṁ? Vedanākkhandho, saññākkhandho, saṅkhārakkhandho—  idaṁ vuccati “nāmaṁ”. Tattha katamaṁ rūpaṁ? Cakkhāyatanassa upacayo, sotāyatanassa upacayo, ghānāyatanassa upacayo, jivhāyatanassa upacayo, kāyāyatanassa upacayo, yaṁ vā panaññampi atthi rūpaṁ cittajaṁ cittahetukaṁ cittasamuṭṭhānaṁ—  idaṁ vuccati “rūpaṁ”. Iti idañca nāmaṁ, idañca rūpaṁ. Idaṁ vuccati “viññāṇapaccayā nāmarūpaṁ viññāṇasampayuttaṁ nāmaṁ”. </div>
</div>
<div class="q" id="p_30Vbh_1094"> <div class="p">
<span class="pN">1094</span>Nāmarūpapaccayā saḷāyatanaṁ nāmasampayuttaṁ chaṭṭhāyatananti. Atthi nāmaṁ, atthi rūpaṁ. Tattha katamaṁ nāmaṁ? Vedanākkhandho, saññākkhandho, saṅkhārakkhandho—  idaṁ vuccati “nāmaṁ”. Tattha katamaṁ rūpaṁ? Cattāro ca mahābhūtā, yañca rūpaṁ nissāya manoviññāṇadhātu vattati—  idaṁ vuccati “rūpaṁ”. Iti idañca nāmaṁ, idañca rūpaṁ. Idaṁ vuccati “nāmarūpaṁ”. </div>
</div>
<div class="q" id="p_30Vbh_1095"> <div class="p">
<span class="pN">1095</span>Tattha katamaṁ nāmarūpapaccayā saḷāyatanaṁ nāmasampayuttaṁ chaṭṭhāyatanaṁ? Cakkhāyatanaṁ, sotāyatanaṁ, ghānāyatanaṁ, jivhāyatanaṁ, kāyāyatanaṁ, manāyatanaṁ—  idaṁ vuccati “nāmarūpapaccayā saḷāyatanaṁ nāmasampayuttaṁ chaṭṭhāyatanaṁ”. </div>
</div>
<div class="q" id="p_30Vbh_1096"> <div class="p">
<span class="pN">1096</span>Tattha katamo chaṭṭhāyatanapaccayā phasso chaṭṭhāyatanasampayutto? Yo phasso phusanā samphusanā samphusitattaṁ—  ayaṁ vuccati “chaṭṭhāyatanapaccayā phasso chaṭṭhāyatanasampayutto” …pe…  tena vuccati “evametassa kevalassa dukkhakkhandhassa samudayo hotī”ti. (4:<span class="italic">12</span>) </div>
</div>
<div class="CENTER" id="p_30Vbh_1097">
<span class="pN">1097</span>Sampayuttacatukkaṁ.</div>
</html>
