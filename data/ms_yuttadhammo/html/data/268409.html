<html>
<div class="i">2.1.7 Ātāpīsutta</div>
<div class="h">Dukanipāta</div>
<div class="h">Paṭhamavagga</div>
<div class="h">Ātāpīsutta</div>
<div class="q" id="p_18It_208"> <div class="divNumber">34.</div> <div class="p">
<span class="pN">208</span>Vuttañhetaṁ bhagavatā vuttamarahatāti me sutaṁ—  </div>
</div>
<div class="q" id="p_18It_209"> <div class="p">
<span class="pN">209</span>“Anātāpī, bhikkhave, bhikkhu anottāpī abhabbo sambodhāya, abhabbo nibbānāya, abhabbo anuttarassa yogakkhemassa adhigamāya. Ātāpī ca kho, bhikkhave, bhikkhu ottāpī bhabbo sambodhāya, bhabbo nibbānāya, bhabbo anuttarassa yogakkhemassa adhigamāyā”ti. Etamatthaṁ bhagavā avoca. Tatthetaṁ iti vuccati—  </div>
</div>
<div class="q" id="p_18It_210"> <div class="p"> <table class="singleColumn"> <tr> <td> <div class="pN">210</div> <div class="G">“Anātāpī anottāpī,</div> </td> </tr> <tr> <td> <div class="G">kusīto hīnavīriyo;</div> </td> </tr> <tr> <td> <div class="G">Yo thinamiddhabahulo,</div> </td> </tr> <tr> <td> <div class="G">ahirīko anādaro;</div> </td> </tr> <tr> <td> <div class="G">Abhabbo tādiso bhikkhu,</div> </td> </tr> <tr> <td> <div class="G">phuṭṭhuṁ sambodhimuttamaṁ.</div> </td> </tr> </table> </div>
</div>
<div class="q" id="p_18It_211"> <div class="p"> <table class="singleColumn"> <tr> <td> <div class="pN">211</div> <div class="G">Yo ca satimā nipako jhāyī,</div> </td> </tr> <tr> <td> <div class="G">Ātāpī ottāpī ca appamatto;</div> </td> </tr> <tr> <td> <div class="G">Saṁyojanaṁ jātijarāya chetvā,</div> </td> </tr> <tr> <td> <div class="G">Idheva sambodhimanuttaraṁ phuse”ti.</div> </td> </tr> </table> </div>
</div>
<div class="q" id="p_18It_212"> <div class="p">
<span class="pN">212</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_213">
<span class="pN">213</span>Sattamaṁ.</div>
</html>
