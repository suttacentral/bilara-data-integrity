<html>
<div class="i">12.1.7 Vitakkasutta</div>
<div class="h">Saccasaṁyutta</div>
<div class="h">Samādhivagga</div>
<div class="h">Vitakkasutta</div>
<div class="q" id="p_14S5_2188"> <div class="divNumber">1077.</div> <div class="p">
<span class="pN">2188</span>“Mā, bhikkhave, pāpake akusale vitakke vitakkeyyātha, seyyathidaṁ—  kāmavitakkaṁ, byāpādavitakkaṁ, vihiṁsāvitakkaṁ. Taṁ kissa hetu? Nete, bhikkhave, vitakkā atthasaṁhitā nādibrahmacariyakā na nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattanti. </div>
</div>
<div class="q" id="p_14S5_2189"> <div class="p">
<span class="pN">2189</span>Vitakkentā ca kho tumhe, bhikkhave, ‘idaṁ dukkhan’ti vitakkeyyātha, ‘ayaṁ dukkhasamudayo’ti vitakkeyyātha, ‘ayaṁ dukkhanirodho’ti vitakkeyyātha, ‘ayaṁ dukkhanirodhagāminī paṭipadā’ti vitakkeyyātha. Taṁ kissa hetu? Ete, bhikkhave, vitakkā atthasaṁhitā ete ādibrahmacariyakā ete nibbidāya virāgāya nirodhāya upasamāya abhiññāya sambodhāya nibbānāya saṁvattanti. </div>
</div>
<div class="q" id="p_14S5_2190"> <div class="p">
<span class="pN">2190</span>Tasmātiha, bhikkhave, ‘idaṁ dukkhan’ti yogo karaṇīyo…pe…  ‘ayaṁ dukkhanirodhagāminī paṭipadā’ti yogo karaṇīyo”ti. </div>
</div>
<div class="CENTER" id="p_14S5_2191">
<span class="pN">2191</span>Sattamaṁ.</div>
</html>
