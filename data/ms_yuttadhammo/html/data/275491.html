<html>
<div class="i">3.3.5 Hatthakasutta</div>
<div class="h">Tatiyapaṇṇāsaka</div>
<div class="h">Kusināravagga</div>
<div class="h">Hatthakasutta</div>
<div class="q" id="p_15A3_982"> <div class="divNumber">128.</div> <div class="p">
<span class="pN">982</span>Ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Atha kho hatthako devaputto abhikkantāya rattiyā abhikkantavaṇṇo kevalakappaṁ jetavanaṁ obhāsetvā yena bhagavā tenupasaṅkami; upasaṅkamitvā— “bhagavato purato ṭhassāmī”ti osīdatimeva saṁsīdatimeva, na sakkoti saṇṭhātuṁ. Seyyathāpi nāma sappi vā telaṁ vā vālukāya āsittaṁ osīdatimeva saṁsīdatimeva, na saṇṭhāti; evamevaṁ hatthako devaputto— “bhagavato purato ṭhassāmī”ti osīdatimeva saṁsīdatimeva, na sakkoti saṇṭhātuṁ. </div>
</div>
<div class="q" id="p_15A3_983"> <div class="p">
<span class="pN">983</span>Atha kho bhagavā hatthakaṁ devaputtaṁ etadavoca— “oḷārikaṁ, hatthaka, attabhāvaṁ abhinimmināhī”ti. “Evaṁ, bhante”ti, kho hatthako devaputto bhagavato paṭissutvā oḷārikaṁ attabhāvaṁ abhinimminitvā bhagavantaṁ abhivādetvā ekamantaṁ aṭṭhāsi. Ekamantaṁ ṭhitaṁ kho hatthakaṁ devaputtaṁ bhagavā etadavoca— </div>
</div>
<div class="q" id="p_15A3_984"> <div class="p">
<span class="pN">984</span>“Ye te, hatthaka, dhammā pubbe manussabhūtassa pavattino ahesuṁ, api nu te te dhammā etarahi pavattino”ti? “Ye ca me, bhante, dhammā pubbe manussabhūtassa pavattino ahesuṁ, te ca me dhammā etarahi pavattino; ye ca me, bhante, dhammā pubbe manussabhūtassa nappavattino ahesuṁ, te ca me dhammā etarahi pavattino. Seyyathāpi, bhante, bhagavā etarahi ākiṇṇo viharati bhikkhūhi bhikkhunīhi upāsakehi upāsikāhi rājūhi rājamahāmattehi titthiyehi titthiyasāvakehi; evamevaṁ kho ahaṁ, bhante, ākiṇṇo viharāmi devaputtehi. Dūratopi, bhante, devaputtā āgacchanti hatthakassa devaputtassa santike ‘dhammaṁ sossāmā’ti. Tiṇṇāhaṁ, bhante, dhammānaṁ atitto appaṭivāno kālaṅkato. Katamesaṁ tiṇṇaṁ? Bhagavato ahaṁ, bhante, dassanassa atitto appaṭivāno kālaṅkato; saddhammasavanassāhaṁ, bhante, atitto appaṭivāno kālaṅkato; saṁghassāhaṁ, bhante, upaṭṭhānassa atitto appaṭivāno kālaṅkato. Imesaṁ kho ahaṁ, bhante, tiṇṇaṁ dhammānaṁ atitto appaṭivāno kālaṅkatoti. </div>
</div>
<div class="q" id="p_15A3_985"> <div class="p"> <table class="singleColumn"> <tr> <td> <div class="pN">985</div> <div class="G">Nāhaṁ bhagavato dassanassa,</div> </td> </tr> <tr> <td> <div class="G">Tittimajjhagā kudācanaṁ;</div> </td> </tr> <tr> <td> <div class="G">Saṁghassa upaṭṭhānassa,</div> </td> </tr> <tr> <td> <div class="G">Saddhammasavanassa ca.</div> </td> </tr> </table> </div>
</div>
<div class="q" id="p_15A3_986"> <div class="p"> <table class="singleColumn"> <tr> <td> <div class="pN">986</div> <div class="G">Adhisīlaṁ sikkhamāno,</div> </td> </tr> <tr> <td> <div class="G">saddhammasavane rato;</div> </td> </tr> <tr> <td> <div class="G">Tiṇṇaṁ dhammānaṁ atitto,</div> </td> </tr> <tr> <td> <div class="G">hatthako avihaṁ gato”ti.</div> </td> </tr> </table> </div>
</div>
<div class="CENTER" id="p_15A3_987">
<span class="pN">987</span>Pañcamaṁ.</div>
</html>
