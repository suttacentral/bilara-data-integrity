<html>
<div class="i">4.2.8 Piṇḍasutta</div>
<div class="h">Mārasaṁyutta</div>
<div class="h">Dutiyavagga</div>
<div class="h">Piṇḍasutta</div>
<div class="q" id="p_12S1_858"> <div class="divNumber">154.</div> <div class="p">
<span class="pN">858</span>Ekaṁ samayaṁ bhagavā magadhesu viharati pañcasālāyaṁ brāhmaṇagāme. Tena kho pana samayena pañcasālāyaṁ brāhmaṇagāme kumārikānaṁ pāhunakāni bhavanti. Atha kho bhagavā pubbaṇhasamayaṁ nivāsetvā pattacīvaramādāya pañcasālaṁ brāhmaṇagāmaṁ piṇḍāya pāvisi. Tena kho pana samayena pañcasāleyyakā brāhmaṇagahapatikā mārena pāpimatā anvāviṭṭhā bhavanti—  “mā samaṇo gotamo piṇḍamalatthā”ti. </div>
</div>
<div class="q" id="p_12S1_859"> <div class="p">
<span class="pN">859</span>Atha kho bhagavā yathādhotena pattena pañcasālaṁ brāhmaṇagāmaṁ piṇḍāya pāvisi tathādhotena pattena paṭikkami. Atha kho māro pāpimā yena bhagavā tenupasaṅkami; upasaṅkamitvā bhagavantaṁ etadavoca—  “api tvaṁ, samaṇa, piṇḍamalatthā”ti? “Tathā nu tvaṁ, pāpima, akāsi yathāhaṁ piṇḍaṁ na labheyyan”ti. “Tena hi, bhante, bhagavā dutiyampi pañcasālaṁ brāhmaṇagāmaṁ piṇḍāya pavisatu. Tathāhaṁ karissāmi yathā bhagavā piṇḍaṁ lacchatī”ti. </div>
</div>
<div class="q" id="p_12S1_860"> <div class="p"> <table class="singleColumn"> <tr> <td> <div class="pN">860</div> <div class="G">“Apuññaṁ pasavi māro,</div> </td> </tr> <tr> <td> <div class="G">āsajja naṁ tathāgataṁ;</div> </td> </tr> <tr> <td> <div class="G">Kiṁ nu maññasi pāpima,</div> </td> </tr> <tr> <td> <div class="G">na me pāpaṁ vipaccati.</div> </td> </tr> </table> </div>
</div>
<div class="q" id="p_12S1_861"> <div class="p"> <table class="singleColumn"> <tr> <td> <div class="pN">861</div> <div class="G">Susukhaṁ vata jīvāma,</div> </td> </tr> <tr> <td> <div class="G">yesaṁ no natthi kiñcanaṁ;</div> </td> </tr> <tr> <td> <div class="G">Pītibhakkhā bhavissāma,</div> </td> </tr> <tr> <td> <div class="G">devā ābhassarā yathā”ti.</div> </td> </tr> </table> </div>
</div>
<div class="q" id="p_12S1_862"> <div class="p">
<span class="pN">862</span>Atha kho māro pāpimā “jānāti maṁ bhagavā, jānāti maṁ sugato”ti dukkhī dummano tatthevantaradhāyīti. </div>
</div>
</html>
