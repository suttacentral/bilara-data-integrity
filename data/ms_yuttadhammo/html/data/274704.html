<html>
<div class="i">3.2.6 Uttiyasutta</div>
<div class="h">Satipaṭṭhānasaṁyutta</div>
<div class="h">Nālandavagga</div>
<div class="h">Uttiyasutta</div>
<div class="q" id="p_14S5_838"> <div class="divNumber">382.</div> <div class="p">
<span class="pN">838</span>Sāvatthinidānaṁ. Atha kho āyasmā uttiyo yena bhagavā tenupasaṅkami…pe… ekamantaṁ nisinno kho āyasmā uttiyo bhagavantaṁ etadavoca— “sādhu me, bhante, bhagavā saṁkhittena dhammaṁ desetu, yamahaṁ bhagavato dhammaṁ sutvā eko vūpakaṭṭho appamatto ātāpī pahitatto vihareyyan”ti. “Tasmātiha tvaṁ, uttiya, ādimeva visodhehi kusalesu dhammesu. Ko cādi kusalānaṁ dhammānaṁ? Sīlañca suvisuddhaṁ, diṭṭhi ca ujukā. Yato ca kho te, uttiya, sīlañca suvisuddhaṁ bhavissati, diṭṭhi ca ujukā, tato tvaṁ, uttiya, sīlaṁ nissāya sīle patiṭṭhāya cattāro satipaṭṭhāne bhāveyyāsi. </div>
</div>
<div class="q" id="p_14S5_839"> <div class="p">
<span class="pN">839</span>Katame cattāro? Idha tvaṁ, uttiya, kāye kāyānupassī viharāhi ātāpī sampajāno satimā, vineyya loke abhijjhādomanassaṁ; vedanāsu…pe… citte…pe… dhammesu dhammānupassī viharāhi ātāpī sampajāno satimā, vineyya loke abhijjhādomanassaṁ. Yato kho tvaṁ, uttiya, sīlaṁ nissāya sīle patiṭṭhāya ime cattāro satipaṭṭhāne evaṁ bhāvessasi, tato tvaṁ, uttiya, gamissasi maccudheyyassa pāran”ti. </div>
</div>
<div class="q" id="p_14S5_840"> <div class="p">
<span class="pN">840</span>Atha kho āyasmā uttiyo bhagavato bhāsitaṁ abhinanditvā anumoditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi. Atha kho āyasmā uttiyo eko vūpakaṭṭho appamatto ātāpī pahitatto viharanto nacirasseva— yassatthāya kulaputtā sammadeva agārasmā anagāriyaṁ pabbajanti, tadanuttaraṁ— brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi. “Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti abbhaññāsi. Aññataro ca panāyasmā uttiyo arahataṁ ahosīti. </div>
</div>
<div class="CENTER" id="p_14S5_841">
<span class="pN">841</span>Chaṭṭhaṁ.</div>
</html>
