<html>
<div class="i">10.1.1 Kāḷudāyittheragāthā</div>
<div class="h">Dasakanipāta</div>
<div class="h">Paṭhamavagga</div>
<div class="h">Kāḷudāyittheragāthā</div>
<div class="q" id="p_19Th1_830"> <div class="divNumber">527.</div> <div class="p"> <table class="singleColumn"> <tr> <td> <div class="pN">830</div> <div class="G">“Aṅgārino dāni dumā bhadante,</div> </td> </tr> <tr> <td> <div class="G">Phalesino chadanaṁ vippahāya;</div> </td> </tr> <tr> <td> <div class="G">Te accimantova pabhāsayanti,</div> </td> </tr> <tr> <td> <div class="G">Samayo mahāvīra bhāgī rasānaṁ.</div> </td> </tr> </table> </div>
</div>
<div class="q" id="p_19Th1_831"> <div class="divNumber">528.</div> <div class="p"> <table class="singleColumn"> <tr> <td> <div class="pN">831</div> <div class="G">Dumāni phullāni manoramāni,</div> </td> </tr> <tr> <td> <div class="G">Samantato sabbadisā pavanti;</div> </td> </tr> <tr> <td> <div class="G">Pattaṁ pahāya phalamāsasānā,</div> </td> </tr> <tr> <td> <div class="G">Kālo ito pakkamanāya vīra.</div> </td> </tr> </table> </div>
</div>
<div class="q" id="p_19Th1_832"> <div class="divNumber">529.</div> <div class="p"> <table class="singleColumn"> <tr> <td> <div class="pN">832</div> <div class="G">Nevātisītaṁ na panātiuṇhaṁ,</div> </td> </tr> <tr> <td> <div class="G">Sukhā utu addhaniyā bhadante;</div> </td> </tr> <tr> <td> <div class="G">Passantu taṁ sākiyā koḷiyā ca,</div> </td> </tr> <tr> <td> <div class="G">Pacchāmukhaṁ rohiniyaṁ tarantaṁ.</div> </td> </tr> </table> </div>
</div>
<div class="q" id="p_19Th1_833"> <div class="divNumber">530.</div> <div class="p"> <table class="singleColumn"> <tr> <td> <div class="pN">833</div> <div class="G">Āsāya kasate khettaṁ,</div> </td> </tr> <tr> <td> <div class="G">bījaṁ āsāya vappati;</div> </td> </tr> <tr> <td> <div class="G">Āsāya vāṇijā yanti,</div> </td> </tr> <tr> <td> <div class="G">samuddaṁ dhanahārakā;</div> </td> </tr> <tr> <td> <div class="G">Yāya āsāya tiṭṭhāmi,</div> </td> </tr> <tr> <td> <div class="G">sā me āsā samijjhatu.</div> </td> </tr> </table> </div>
</div>
<div class="q" id="p_19Th1_834"> <div class="divNumber">531.</div> <div class="p"> <table class="singleColumn"> <tr> <td> <div class="pN">834</div> <div class="G">Punappunaṁ ceva vapanti bījaṁ,</div> </td> </tr> <tr> <td> <div class="G">Punappunaṁ vassati devarājā;</div> </td> </tr> <tr> <td> <div class="G">Punappunaṁ khettaṁ kasanti kassakā,</div> </td> </tr> <tr> <td> <div class="G">Punappunaṁ dhaññamupeti raṭṭhaṁ.</div> </td> </tr> </table> </div>
</div>
<div class="q" id="p_19Th1_835"> <div class="divNumber">532.</div> <div class="p"> <table class="singleColumn"> <tr> <td> <div class="pN">835</div> <div class="G">Punappunaṁ yācanakā caranti,</div> </td> </tr> <tr> <td> <div class="G">Punappunaṁ dānapatī dadanti;</div> </td> </tr> <tr> <td> <div class="G">Punappunaṁ dānapatī daditvā,</div> </td> </tr> <tr> <td> <div class="G">Punappunaṁ saggamupenti ṭhānaṁ.</div> </td> </tr> </table> </div>
</div>
<div class="q" id="p_19Th1_836"> <div class="divNumber">533.</div> <div class="p"> <table class="singleColumn"> <tr> <td> <div class="pN">836</div> <div class="G">Vīro have sattayugaṁ puneti,</div> </td> </tr> <tr> <td> <div class="G">Yasmiṁ kule jāyati bhūripañño;</div> </td> </tr> <tr> <td> <div class="G">Maññāmahaṁ sakkati devadevo,</div> </td> </tr> <tr> <td> <div class="G">Tayā hi jāto muni saccanāmo.</div> </td> </tr> </table> </div>
</div>
<div class="q" id="p_19Th1_837"> <div class="divNumber">534.</div> <div class="p"> <table class="singleColumn"> <tr> <td> <div class="pN">837</div> <div class="G">Suddhodano nāma pitā mahesino,</div> </td> </tr> <tr> <td> <div class="G">Buddhassa mātā pana māyanāmā;</div> </td> </tr> <tr> <td> <div class="G">Yā bodhisattaṁ parihariya kucchinā,</div> </td> </tr> <tr> <td> <div class="G">Kāyassa bhedā tidivamhi modati.</div> </td> </tr> </table> </div>
</div>
<div class="q" id="p_19Th1_838"> <div class="divNumber">535.</div> <div class="p"> <table class="singleColumn"> <tr> <td> <div class="pN">838</div> <div class="G">Sā gotamī kālakatā ito cutā,</div> </td> </tr> <tr> <td> <div class="G">Dibbehi kāmehi samaṅgibhūtā;</div> </td> </tr> <tr> <td> <div class="G">Sā modati kāmaguṇehi pañcahi,</div> </td> </tr> <tr> <td> <div class="G">Parivāritā devagaṇehi tehi”.</div> </td> </tr> </table> </div>
</div>
<div class="q" id="p_19Th1_839"> <div class="divNumber">536.</div> <div class="p"> <table class="singleColumn"> <tr> <td> <div class="pN">839</div> <div class="G">“Buddhassa puttomhi asayhasāhino,</div> </td> </tr> <tr> <td> <div class="G">Aṅgīrasassappaṭimassa tādino;</div> </td> </tr> <tr> <td> <div class="G">Pitupitā mayhaṁ tuvaṁsi sakka,</div> </td> </tr> <tr> <td> <div class="G">Dhammena me gotama ayyakosī”ti.</div> </td> </tr> </table> </div>
</div>
<div class="CENTER" id="p_19Th1_840">
<span class="pN">840</span>…  Kāḷudāyī thero… .</div>
</html>
