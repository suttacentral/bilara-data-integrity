<html>
<div class="i">6.2.4 Suvaṇṇakakkaṭajātaka</div>
<div class="h">Chakkanipāta</div>
<div class="h">Kharaputtavagga</div>
<div class="h">Suvaṇṇakakkaṭajātaka</div>
<div class="q" id="p_22J_1427"> <div class="divNumber">95.</div> <div class="p"> <table class="singleColumn"> <tr> <td> <div class="pN">1427</div> <div class="G">“Siṅgīmigo āyatacakkhunetto,</div> </td> </tr> <tr> <td> <div class="G">Aṭṭhittaco vārisayo alomo;</div> </td> </tr> <tr> <td> <div class="G">Tenābhibhūto kapaṇaṁ rudāmi,</div> </td> </tr> <tr> <td> <div class="G">Hare sakhā kissa nu maṁ jahāsi”.</div> </td> </tr> </table> </div>
</div>
<div class="q" id="p_22J_1428"> <div class="divNumber">96.</div> <div class="p"> <table class="singleColumn"> <tr> <td> <div class="pN">1428</div> <div class="G">So passasanto mahatā phaṇena,</div> </td> </tr> <tr> <td> <div class="G">Bhujaṅgamo kakkaṭamajjhapatto;</div> </td> </tr> <tr> <td> <div class="G">Sakhā sakhāraṁ paritāyamāno,</div> </td> </tr> <tr> <td> <div class="G">Bhujaṅgamaṁ kakkaṭako gahesi.</div> </td> </tr> </table> </div>
</div>
<div class="q" id="p_22J_1429"> <div class="divNumber">97.</div> <div class="p"> <table class="singleColumn"> <tr> <td> <div class="pN">1429</div> <div class="G">“Na vāyasaṁ no pana kaṇhasappaṁ,</div> </td> </tr> <tr> <td> <div class="G">Ghāsatthiko kakkaṭako adeyya;</div> </td> </tr> <tr> <td> <div class="G">Pucchāmi taṁ āyatacakkhunetta,</div> </td> </tr> <tr> <td> <div class="G">Atha kissa hetumha ubho gahītā”.</div> </td> </tr> </table> </div>
</div>
<div class="q" id="p_22J_1430"> <div class="divNumber">98.</div> <div class="p"> <table class="singleColumn"> <tr> <td> <div class="pN">1430</div> <div class="G">“Ayaṁ puriso mama atthakāmo,</div> </td> </tr> <tr> <td> <div class="G">Yo maṁ gahetvāna dakāya neti;</div> </td> </tr> <tr> <td> <div class="G">Tasmiṁ mate dukkhamanappakaṁ me,</div> </td> </tr> <tr> <td> <div class="G">Ahañca eso ca ubho na homa.</div> </td> </tr> </table> </div>
</div>
<div class="q" id="p_22J_1431"> <div class="divNumber">99.</div> <div class="p"> <table class="singleColumn"> <tr> <td> <div class="pN">1431</div> <div class="G">Mamañca disvāna pavaddhakāyaṁ,</div> </td> </tr> <tr> <td> <div class="G">Sabbo jano hiṁsitumeva micche;</div> </td> </tr> <tr> <td> <div class="G">Sāduñca thūlañca muduñca maṁsaṁ,</div> </td> </tr> <tr> <td> <div class="G">Kākāpi maṁ disvāna viheṭhayeyyuṁ”.</div> </td> </tr> </table> </div>
</div>
<div class="q" id="p_22J_1432"> <div class="divNumber">100.</div> <div class="p"> <table class="singleColumn"> <tr> <td> <div class="pN">1432</div> <div class="G">“Sacetassa hetumha ubho gahītā,</div> </td> </tr> <tr> <td> <div class="G">Uṭṭhātu poso visamāvamāmi;</div> </td> </tr> <tr> <td> <div class="G">Mamañca kākañca pamuñca khippaṁ,</div> </td> </tr> <tr> <td> <div class="G">Pure visaṁ gāḷhamupeti maccaṁ”.</div> </td> </tr> </table> </div>
</div>
<div class="q" id="p_22J_1433"> <div class="divNumber">101.</div> <div class="p"> <table class="singleColumn"> <tr> <td> <div class="pN">1433</div> <div class="G">“Sappaṁ pamokkhāmi na tāva kākaṁ,</div> </td> </tr> <tr> <td> <div class="G">Paṭibandhako hohiti tāva kāko;</div> </td> </tr> <tr> <td> <div class="G">Purisañca disvāna sukhiṁ arogaṁ,</div> </td> </tr> <tr> <td> <div class="G">Kākaṁ pamokkhāmi yatheva sappaṁ”.</div> </td> </tr> </table> </div>
</div>
<div class="q" id="p_22J_1434"> <div class="divNumber">102.</div> <div class="p"> <table class="singleColumn"> <tr> <td> <div class="pN">1434</div> <div class="G">“Kāko tadā devadatto ahosi,</div> </td> </tr> <tr> <td> <div class="G">Māro pana kaṇhasappo ahosi;</div> </td> </tr> <tr> <td> <div class="G">Ānandabhaddo kakkaṭako ahosi,</div> </td> </tr> <tr> <td> <div class="G">Ahaṁ tadā brāhmaṇo homi satthā”ti.</div> </td> </tr> </table> </div>
</div>
<div class="CENTER" id="p_22J_1435">
<span class="pN">1435</span>Suvaṇṇakakkaṭajātakaṁ catutthaṁ.</div>
</html>
