<html>
<div class="i">3.4.8 Andhakaraṇasutta</div>
<div class="h">Tikanipāta</div>
<div class="h">Catutthavagga</div>
<div class="h">Andhakaraṇasutta</div>
<div class="q" id="p_18It_603"> <div class="divNumber">87.</div> <div class="p">
<span class="pN">603</span>Vuttañhetaṁ bhagavatā vuttamarahatāti me sutaṁ— </div>
</div>
<div class="q" id="p_18It_604"> <div class="p">
<span class="pN">604</span>“Tayome, bhikkhave, akusalavitakkā andhakaraṇā acakkhukaraṇā aññāṇakaraṇā paññānirodhikā vighātapakkhikā anibbānasaṁvattanikā. Katame tayo? Kāmavitakko, bhikkhave, andhakaraṇo acakkhukaraṇo aññāṇakaraṇo paññānirodhiko vighātapakkhiko anibbānasaṁvattaniko. Byāpādavitakko, bhikkhave, andhakaraṇo acakkhukaraṇo aññāṇakaraṇo paññānirodhiko vighātapakkhiko anibbānasaṁvattaniko. Vihiṁsāvitakko, bhikkhave, andhakaraṇo acakkhukaraṇo aññāṇakaraṇo paññānirodhiko vighātapakkhiko anibbānasaṁvattaniko. Ime kho, bhikkhave, tayo akusalavitakkā andhakaraṇā acakkhukaraṇā aññāṇakaraṇā paññānirodhikā vighātapakkhikā anibbānasaṁvattanikā. </div>
</div>
<div class="q" id="p_18It_605"> <div class="p">
<span class="pN">605</span>Tayome, bhikkhave, kusalavitakkā anandhakaraṇā cakkhukaraṇā ñāṇakaraṇā paññāvuddhikā avighātapakkhikā nibbānasaṁvattanikā. Katame tayo? Nekkhammavitakko, bhikkhave, anandhakaraṇo cakkhukaraṇo ñāṇakaraṇo paññāvuddhiko avighātapakkhiko nibbānasaṁvattaniko. Abyāpādavitakko, bhikkhave, anandhakaraṇo cakkhukaraṇo ñāṇakaraṇo paññāvuddhiko avighātapakkhiko nibbānasaṁvattaniko. Avihiṁsāvitakko, bhikkhave, anandhakaraṇo cakkhukaraṇo ñāṇakaraṇo paññāvuddhiko avighātapakkhiko nibbānasaṁvattaniko. Ime kho, bhikkhave, tayo kusalavitakkā anandhakaraṇā cakkhukaraṇā ñāṇakaraṇā paññāvuddhikā avighātapakkhikā nibbānasaṁvattanikā”ti. Etamatthaṁ bhagavā avoca. Tatthetaṁ iti vuccati— </div>
</div>
<div class="q" id="p_18It_606"> <div class="p"> <table class="singleColumn"> <tr> <td> <div class="pN">606</div> <div class="G">“Tayo vitakke kusale vitakkaye,</div> </td> </tr> <tr> <td> <div class="G">Tayo pana akusale nirākare;</div> </td> </tr> <tr> <td> <div class="G">Sa ve vitakkāni vicāritāni,</div> </td> </tr> <tr> <td> <div class="G">Sameti vuṭṭhīva rajaṁ samūhataṁ;</div> </td> </tr> <tr> <td> <div class="G">Sa ve vitakkūpasamena cetasā,</div> </td> </tr> <tr> <td> <div class="G">Idheva so santipadaṁ samajjhagā”ti.</div> </td> </tr> </table> </div>
</div>
<div class="q" id="p_18It_607"> <div class="p">
<span class="pN">607</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_608">
<span class="pN">608</span>Aṭṭhamaṁ.</div>
</html>
