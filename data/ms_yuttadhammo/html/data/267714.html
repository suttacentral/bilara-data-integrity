<html>
<div class="i">2.9 Uppalavaṇṇātherīapadāna</div>
<div class="h">Ekūposathikavagga</div>
<div class="h">Uppalavaṇṇātherīapadāna</div>
<div class="q" id="p_20Ap2_558"> <div class="divNumber">384.</div> <div class="p"> <table class="singleColumn"> <tr> <td> <div class="pN">558</div> <div class="G">“Bhikkhunī uppalavaṇṇā,</div> </td> </tr> <tr> <td> <div class="G">iddhiyā pāramiṁ gatā;</div> </td> </tr> <tr> <td> <div class="G">Vanditvā satthuno pāde,</div> </td> </tr> <tr> <td> <div class="G">idaṁ vacanamabravi.</div> </td> </tr> </table> </div>
</div>
<div class="q" id="p_20Ap2_559"> <div class="divNumber">385.</div> <div class="p"> <table class="singleColumn"> <tr> <td> <div class="pN">559</div> <div class="G">‘Nitthiṇṇā jātisaṁsāraṁ,</div> </td> </tr> <tr> <td> <div class="G">pattāhaṁ acalaṁ padaṁ;</div> </td> </tr> <tr> <td> <div class="G">Sabbadukkhaṁ mayā khīṇaṁ,</div> </td> </tr> <tr> <td> <div class="G">ārocemi mahāmuni.</div> </td> </tr> </table> </div>
</div>
<div class="q" id="p_20Ap2_560"> <div class="divNumber">386.</div> <div class="p"> <table class="singleColumn"> <tr> <td> <div class="pN">560</div> <div class="G">Yāvatā parisā atthi,</div> </td> </tr> <tr> <td> <div class="G">pasannā jinasāsane;</div> </td> </tr> <tr> <td> <div class="G">Yassā ca meparādhotthi,</div> </td> </tr> <tr> <td> <div class="G">khamantu jinasammukhā.</div> </td> </tr> </table> </div>
</div>
<div class="q" id="p_20Ap2_561"> <div class="divNumber">387.</div> <div class="p"> <table class="singleColumn"> <tr> <td> <div class="pN">561</div> <div class="G">Saṁsāre saṁsarantiyā,</div> </td> </tr> <tr> <td> <div class="G">khalitaṁ me sace bhave;</div> </td> </tr> <tr> <td> <div class="G">Ārocemi mahāvīra,</div> </td> </tr> <tr> <td> <div class="G">aparādhaṁ khamassu taṁ’.</div> </td> </tr> </table> </div>
</div>
<div class="q" id="p_20Ap2_562"> <div class="divNumber">388.</div> <div class="p"> <table class="singleColumn"> <tr> <td> <div class="pN">562</div> <div class="G">‘Iddhiñcāpi nidassehi,</div> </td> </tr> <tr> <td> <div class="G">mama sāsanakārike;</div> </td> </tr> <tr> <td> <div class="G">Catasso parisā ajja,</div> </td> </tr> <tr> <td> <div class="G">kaṅkhaṁ chindāhi yāvatā’.</div> </td> </tr> </table> </div>
</div>
<div class="q" id="p_20Ap2_563"> <div class="divNumber">389.</div> <div class="p"> <table class="singleColumn"> <tr> <td> <div class="pN">563</div> <div class="G">‘Dhītā tuyhaṁ mahāvīra,</div> </td> </tr> <tr> <td> <div class="G">paññavanta jutindhara;</div> </td> </tr> <tr> <td> <div class="G">Bahuñca dukkaraṁ kammaṁ,</div> </td> </tr> <tr> <td> <div class="G">kataṁ me atidukkaraṁ.</div> </td> </tr> </table> </div>
</div>
<div class="q" id="p_20Ap2_564"> <div class="divNumber">390.</div> <div class="p"> <table class="singleColumn"> <tr> <td> <div class="pN">564</div> <div class="G">Uppalasseva me vaṇṇo,</div> </td> </tr> <tr> <td> <div class="G">nāmenuppalanāmikā;</div> </td> </tr> <tr> <td> <div class="G">Sāvikā te mahāvīra,</div> </td> </tr> <tr> <td> <div class="G">pāde vandāmi cakkhuma.</div> </td> </tr> </table> </div>
</div>
<div class="q" id="p_20Ap2_565"> <div class="divNumber">391.</div> <div class="p"> <table class="singleColumn"> <tr> <td> <div class="pN">565</div> <div class="G">Rāhulo ca ahañceva,</div> </td> </tr> <tr> <td> <div class="G">nekajātisate bahū;</div> </td> </tr> <tr> <td> <div class="G">Ekasmiṁ sambhave jātā,</div> </td> </tr> <tr> <td> <div class="G">samānachandamānasā.</div> </td> </tr> </table> </div>
</div>
<div class="q" id="p_20Ap2_566"> <div class="divNumber">392.</div> <div class="p"> <table class="singleColumn"> <tr> <td> <div class="pN">566</div> <div class="G">Nibbatti ekato hoti,</div> </td> </tr> <tr> <td> <div class="G">jātiyāpi ca ekato;</div> </td> </tr> <tr> <td> <div class="G">Pacchime bhave sampatte,</div> </td> </tr> <tr> <td> <div class="G">ubhopi nānāsambhavā.</div> </td> </tr> </table> </div>
</div>
<div class="q" id="p_20Ap2_567"> <div class="divNumber">393.</div> <div class="p"> <table class="singleColumn"> <tr> <td> <div class="pN">567</div> <div class="G">Putto ca rāhulo nāma,</div> </td> </tr> <tr> <td> <div class="G">dhītā uppalasavhayā;</div> </td> </tr> <tr> <td> <div class="G">Passa vīra mamaṁ iddhiṁ,</div> </td> </tr> <tr> <td> <div class="G">balaṁ dassemi satthuno’.</div> </td> </tr> </table> </div>
</div>
<div class="q" id="p_20Ap2_568"> <div class="divNumber">394.</div> <div class="p"> <table class="singleColumn"> <tr> <td> <div class="pN">568</div> <div class="G">Mahāsamudde caturo,</div> </td> </tr> <tr> <td> <div class="G">pakkhipi hatthapātiyaṁ;</div> </td> </tr> <tr> <td> <div class="G">Telaṁ hatthagatañceva,</div> </td> </tr> <tr> <td> <div class="G">khiḍḍo komārako yathā.</div> </td> </tr> </table> </div>
</div>
<div class="q" id="p_20Ap2_569"> <div class="divNumber">395.</div> <div class="p"> <table class="singleColumn"> <tr> <td> <div class="pN">569</div> <div class="G">Ubbattayitvā pathaviṁ,</div> </td> </tr> <tr> <td> <div class="G">pakkhipi hatthapātiyaṁ;</div> </td> </tr> <tr> <td> <div class="G">Cittaṁ muñjaṁ yathā nāma,</div> </td> </tr> <tr> <td> <div class="G">luñci komārako yuvā.</div> </td> </tr> </table> </div>
</div>
<div class="q" id="p_20Ap2_570"> <div class="divNumber">396.</div> <div class="p"> <table class="singleColumn"> <tr> <td> <div class="pN">570</div> <div class="G">Cakkavāḷasamaṁ pāṇiṁ,</div> </td> </tr> <tr> <td> <div class="G">chādayitvāna matthake;</div> </td> </tr> <tr> <td> <div class="G">Vassāpetvāna phusitaṁ,</div> </td> </tr> <tr> <td> <div class="G">nānāvaṇṇaṁ punappunaṁ.</div> </td> </tr> </table> </div>
</div>
<div class="q" id="p_20Ap2_571"> <div class="divNumber">397.</div> <div class="p"> <table class="singleColumn"> <tr> <td> <div class="pN">571</div> <div class="G">Bhūmiṁ udukkhalaṁ katvā,</div> </td> </tr> <tr> <td> <div class="G">dhaññaṁ katvāna sakkharaṁ;</div> </td> </tr> <tr> <td> <div class="G">Sineruṁ musalaṁ katvā,</div> </td> </tr> <tr> <td> <div class="G">maddi komārikā yathā.</div> </td> </tr> </table> </div>
</div>
<div class="q" id="p_20Ap2_572"> <div class="divNumber">398.</div> <div class="p"> <table class="singleColumn"> <tr> <td> <div class="pN">572</div> <div class="G">‘Dhītāhaṁ buddhaseṭṭhassa,</div> </td> </tr> <tr> <td> <div class="G">nāmenuppalasavhayā;</div> </td> </tr> <tr> <td> <div class="G">Abhiññāsu vasībhūtā,</div> </td> </tr> <tr> <td> <div class="G">tava sāsanakārikā.</div> </td> </tr> </table> </div>
</div>
<div class="q" id="p_20Ap2_573"> <div class="divNumber">399.</div> <div class="p"> <table class="singleColumn"> <tr> <td> <div class="pN">573</div> <div class="G">Nānāvikubbanaṁ katvā,</div> </td> </tr> <tr> <td> <div class="G">dassetvā lokanāyakaṁ;</div> </td> </tr> <tr> <td> <div class="G">Nāmagottañca sāvetvā,</div> </td> </tr> <tr> <td> <div class="G">pāde vandāmi cakkhuma.</div> </td> </tr> </table> </div>
</div>
<div class="q" id="p_20Ap2_574"> <div class="divNumber">400.</div> <div class="p"> <table class="singleColumn"> <tr> <td> <div class="pN">574</div> <div class="G">Iddhīsu ca vasī homi,</div> </td> </tr> <tr> <td> <div class="G">dibbāya sotadhātuyā;</div> </td> </tr> <tr> <td> <div class="G">Cetopariyañāṇassa,</div> </td> </tr> <tr> <td> <div class="G">vasī homi mahāmune.</div> </td> </tr> </table> </div>
</div>
<div class="q" id="p_20Ap2_575"> <div class="divNumber">401.</div> <div class="p"> <table class="singleColumn"> <tr> <td> <div class="pN">575</div> <div class="G">Pubbenivāsaṁ jānāmi,</div> </td> </tr> <tr> <td> <div class="G">dibbacakkhu visodhitaṁ;</div> </td> </tr> <tr> <td> <div class="G">Sabbāsavā parikkhīṇā,</div> </td> </tr> <tr> <td> <div class="G">natthi dāni punabbhavo.</div> </td> </tr> </table> </div>
</div>
<div class="q" id="p_20Ap2_576"> <div class="divNumber">402.</div> <div class="p"> <table class="singleColumn"> <tr> <td> <div class="pN">576</div> <div class="G">Atthadhammaniruttīsu,</div> </td> </tr> <tr> <td> <div class="G">Paṭibhāne tatheva ca;</div> </td> </tr> <tr> <td> <div class="G">Ñāṇaṁ me vimalaṁ suddhaṁ,</div> </td> </tr> <tr> <td> <div class="G">Sabhāvena mahesino.</div> </td> </tr> </table> </div>
</div>
<div class="q" id="p_20Ap2_577"> <div class="divNumber">403.</div> <div class="p"> <table class="singleColumn"> <tr> <td> <div class="pN">577</div> <div class="G">Purimānaṁ jinaggānaṁ,</div> </td> </tr> <tr> <td> <div class="G">saṅgamaṁ te nidassitaṁ;</div> </td> </tr> <tr> <td> <div class="G">Adhikāraṁ bahuṁ mayhaṁ,</div> </td> </tr> <tr> <td> <div class="G">tuyhatthāya mahāmuni.</div> </td> </tr> </table> </div>
</div>
<div class="q" id="p_20Ap2_578"> <div class="divNumber">404.</div> <div class="p"> <table class="singleColumn"> <tr> <td> <div class="pN">578</div> <div class="G">Yaṁ mayā pūritaṁ kammaṁ,</div> </td> </tr> <tr> <td> <div class="G">Kusalaṁ sara me muni;</div> </td> </tr> <tr> <td> <div class="G">Tavatthāya mahāvīra,</div> </td> </tr> <tr> <td> <div class="G">Puññaṁ upacitaṁ mayā.</div> </td> </tr> </table> </div>
</div>
<div class="q" id="p_20Ap2_579"> <div class="divNumber">405.</div> <div class="p"> <table class="singleColumn"> <tr> <td> <div class="pN">579</div> <div class="G">Abhabbaṭṭhāne vajjetvā,</div> </td> </tr> <tr> <td> <div class="G">vārayantī anācaraṁ;</div> </td> </tr> <tr> <td> <div class="G">Tavatthāya mahāvīra,</div> </td> </tr> <tr> <td> <div class="G">cattaṁ me jīvituttamaṁ.</div> </td> </tr> </table> </div>
</div>
<div class="q" id="p_20Ap2_580"> <div class="divNumber">406.</div> <div class="p"> <table class="singleColumn"> <tr> <td> <div class="pN">580</div> <div class="G">Dasakoṭisahassāni,</div> </td> </tr> <tr> <td> <div class="G">adāsiṁ mama jīvitaṁ;</div> </td> </tr> <tr> <td> <div class="G">Pariccattā ca me homi,</div> </td> </tr> <tr> <td> <div class="G">tavatthāya mahāmuni’.</div> </td> </tr> </table> </div>
</div>
<div class="q" id="p_20Ap2_581"> <div class="divNumber">407.</div> <div class="p"> <table class="singleColumn"> <tr> <td> <div class="pN">581</div> <div class="G">Tadātivimhitā sabbā,</div> </td> </tr> <tr> <td> <div class="G">sirasāva katañjalī;</div> </td> </tr> <tr> <td> <div class="G">‘Avocayye kathaṁ āsi,</div> </td> </tr> <tr> <td> <div class="G">atuliddhiparakkamā’.</div> </td> </tr> </table> </div>
</div>
<div class="q" id="p_20Ap2_582"> <div class="divNumber">408.</div> <div class="p"> <table class="singleColumn"> <tr> <td> <div class="pN">582</div> <div class="G">Satasahassito kappe,</div> </td> </tr> <tr> <td> <div class="G">nāgakaññā ahaṁ tadā;</div> </td> </tr> <tr> <td> <div class="G">Vimalā nāma nāmena,</div> </td> </tr> <tr> <td> <div class="G">kaññānaṁ sādhusammatā.</div> </td> </tr> </table> </div>
</div>
<div class="q" id="p_20Ap2_583"> <div class="divNumber">409.</div> <div class="p"> <table class="singleColumn"> <tr> <td> <div class="pN">583</div> <div class="G">Mahorago mahānāgo,</div> </td> </tr> <tr> <td> <div class="G">pasanno jinasāsane;</div> </td> </tr> <tr> <td> <div class="G">Padumuttaraṁ mahātejaṁ,</div> </td> </tr> <tr> <td> <div class="G">nimantesi sasāvakaṁ.</div> </td> </tr> </table> </div>
</div>
<div class="q" id="p_20Ap2_584"> <div class="divNumber">410.</div> <div class="p"> <table class="singleColumn"> <tr> <td> <div class="pN">584</div> <div class="G">Ratanamayaṁ maṇḍapaṁ,</div> </td> </tr> <tr> <td> <div class="G">pallaṅkaṁ ratanāmayaṁ;</div> </td> </tr> <tr> <td> <div class="G">Ratanaṁ vālukākiṇṇaṁ,</div> </td> </tr> <tr> <td> <div class="G">upabhogaṁ ratanāmayaṁ.</div> </td> </tr> </table> </div>
</div>
<div class="q" id="p_20Ap2_585"> <div class="divNumber">411.</div> <div class="p"> <table class="singleColumn"> <tr> <td> <div class="pN">585</div> <div class="G">Maggañca paṭiyādesi,</div> </td> </tr> <tr> <td> <div class="G">ratanaddhajabhūsitaṁ;</div> </td> </tr> <tr> <td> <div class="G">Paccuggantvāna sambuddhaṁ,</div> </td> </tr> <tr> <td> <div class="G">vajjanto tūriyehi so.</div> </td> </tr> </table> </div>
</div>
<div class="q" id="p_20Ap2_586"> <div class="divNumber">412.</div> <div class="p"> <table class="singleColumn"> <tr> <td> <div class="pN">586</div> <div class="G">Parisāhi ca catūhi,</div> </td> </tr> <tr> <td> <div class="G">parivuto lokanāyako;</div> </td> </tr> <tr> <td> <div class="G">Mahoragassa bhavane,</div> </td> </tr> <tr> <td> <div class="G">nisīdi paramāsane.</div> </td> </tr> </table> </div>
</div>
<div class="q" id="p_20Ap2_587"> <div class="divNumber">413.</div> <div class="p"> <table class="singleColumn"> <tr> <td> <div class="pN">587</div> <div class="G">Annaṁ pānaṁ khādanīyaṁ,</div> </td> </tr> <tr> <td> <div class="G">bhojanañca mahārahaṁ;</div> </td> </tr> <tr> <td> <div class="G">Varaṁ varañca pādāsi,</div> </td> </tr> <tr> <td> <div class="G">nāgarājā mahāyasaṁ.</div> </td> </tr> </table> </div>
</div>
<div class="q" id="p_20Ap2_588"> <div class="divNumber">414.</div> <div class="p"> <table class="singleColumn"> <tr> <td> <div class="pN">588</div> <div class="G">Bhuñjitvāna sambuddho,</div> </td> </tr> <tr> <td> <div class="G">pattaṁ dhovitvā yoniso;</div> </td> </tr> <tr> <td> <div class="G">Anumodanīyaṁkāsi,</div> </td> </tr> <tr> <td> <div class="G">nāgakaññā mahiddhikā.</div> </td> </tr> </table> </div>
</div>
<div class="q" id="p_20Ap2_589"> <div class="divNumber">415.</div> <div class="p"> <table class="singleColumn"> <tr> <td> <div class="pN">589</div> <div class="G">Sabbaññuṁ phullitaṁ disvā,</div> </td> </tr> <tr> <td> <div class="G">nāgakaññā mahāyasaṁ;</div> </td> </tr> <tr> <td> <div class="G">Pasannaṁ satthuno cittaṁ,</div> </td> </tr> <tr> <td> <div class="G">sunibandhañca mānasaṁ.</div> </td> </tr> </table> </div>
</div>
<div class="q" id="p_20Ap2_590"> <div class="divNumber">416.</div> <div class="p"> <table class="singleColumn"> <tr> <td> <div class="pN">590</div> <div class="G">Mamañca cittamaññāya,</div> </td> </tr> <tr> <td> <div class="G">jalajuttamanāmako;</div> </td> </tr> <tr> <td> <div class="G">Tasmiṁ khaṇe mahāvīro,</div> </td> </tr> <tr> <td> <div class="G">bhikkhuniṁ dassayiddhiyā.</div> </td> </tr> </table> </div>
</div>
<div class="q" id="p_20Ap2_591"> <div class="divNumber">417.</div> <div class="p"> <table class="singleColumn"> <tr> <td> <div class="pN">591</div> <div class="G">Iddhī anekā dassesi,</div> </td> </tr> <tr> <td> <div class="G">bhikkhunī sā visāradā;</div> </td> </tr> <tr> <td> <div class="G">Pamoditā vedajātā,</div> </td> </tr> <tr> <td> <div class="G">satthāraṁ idamabravi.</div> </td> </tr> </table> </div>
</div>
<div class="q" id="p_20Ap2_592"> <div class="divNumber">418.</div> <div class="p"> <table class="singleColumn"> <tr> <td> <div class="pN">592</div> <div class="G">‘Addasāhaṁ imaṁ iddhiṁ,</div> </td> </tr> <tr> <td> <div class="G">sumanaṁ itarāyapi;</div> </td> </tr> <tr> <td> <div class="G">Kathaṁ ahosi sā vīra,</div> </td> </tr> <tr> <td> <div class="G">iddhiyā suvisāradā’.</div> </td> </tr> </table> </div>
</div>
<div class="q" id="p_20Ap2_593"> <div class="divNumber">419.</div> <div class="p"> <table class="singleColumn"> <tr> <td> <div class="pN">593</div> <div class="G">‘Orasā mukhato jātā,</div> </td> </tr> <tr> <td> <div class="G">dhītā mama mahiddhikā;</div> </td> </tr> <tr> <td> <div class="G">Mamānusāsanikarā,</div> </td> </tr> <tr> <td> <div class="G">iddhiyā suvisāradā’.</div> </td> </tr> </table> </div>
</div>
<div class="q" id="p_20Ap2_594"> <div class="divNumber">420.</div> <div class="p"> <table class="singleColumn"> <tr> <td> <div class="pN">594</div> <div class="G">Buddhassa vacanaṁ sutvā,</div> </td> </tr> <tr> <td> <div class="G">evaṁ patthesahaṁ tadā;</div> </td> </tr> <tr> <td> <div class="G">‘Ahampi tādisā homi,</div> </td> </tr> <tr> <td> <div class="G">iddhiyā suvisāradā.</div> </td> </tr> </table> </div>
</div>
<div class="q" id="p_20Ap2_595"> <div class="divNumber">421.</div> <div class="p"> <table class="singleColumn"> <tr> <td> <div class="pN">595</div> <div class="G">Pamoditāhaṁ sumanā,</div> </td> </tr> <tr> <td> <div class="G">patthe uttamamānasā;</div> </td> </tr> <tr> <td> <div class="G">Anāgatamhi addhāne,</div> </td> </tr> <tr> <td> <div class="G">īdisā homi nāyaka’.</div> </td> </tr> </table> </div>
</div>
<div class="q" id="p_20Ap2_596"> <div class="divNumber">422.</div> <div class="p"> <table class="singleColumn"> <tr> <td> <div class="pN">596</div> <div class="G">Maṇimayamhi pallaṅke,</div> </td> </tr> <tr> <td> <div class="G">maṇḍapamhi pabhassare;</div> </td> </tr> <tr> <td> <div class="G">Annapānena tappetvā,</div> </td> </tr> <tr> <td> <div class="G">sasaṁghaṁ lokanāyakaṁ.</div> </td> </tr> </table> </div>
</div>
<div class="q" id="p_20Ap2_597"> <div class="divNumber">423.</div> <div class="p"> <table class="singleColumn"> <tr> <td> <div class="pN">597</div> <div class="G">Nāgānaṁ pavaraṁ pupphaṁ,</div> </td> </tr> <tr> <td> <div class="G">aruṇaṁ nāma uppalaṁ;</div> </td> </tr> <tr> <td> <div class="G">‘Vaṇṇaṁ me īdisaṁ hotu’,</div> </td> </tr> <tr> <td> <div class="G">pūjesiṁ lokanāyakaṁ.</div> </td> </tr> </table> </div>
</div>
<div class="q" id="p_20Ap2_598"> <div class="divNumber">424.</div> <div class="p"> <table class="singleColumn"> <tr> <td> <div class="pN">598</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṁ dehaṁ,</div> </td> </tr> <tr> <td> <div class="G">tāvatiṁsamagacchahaṁ.</div> </td> </tr> </table> </div>
</div>
<div class="q" id="p_20Ap2_599"> <div class="divNumber">425.</div> <div class="p"> <table class="singleColumn"> <tr> <td> <div class="pN">599</div> <div class="G">Tato cutāhaṁ manuje,</div> </td> </tr> <tr> <td> <div class="G">upapannā sayambhuno;</div> </td> </tr> <tr> <td> <div class="G">Uppalehi paṭicchannaṁ,</div> </td> </tr> <tr> <td> <div class="G">piṇḍapātamadāsahaṁ.</div> </td> </tr> </table> </div>
</div>
<div class="q" id="p_20Ap2_600"> <div class="divNumber">426.</div> <div class="p"> <table class="singleColumn"> <tr> <td> <div class="pN">600</div> <div class="G">Ekanavutito kappe,</div> </td> </tr> <tr> <td> <div class="G">vipassī nāma nāyako;</div> </td> </tr> <tr> <td> <div class="G">Uppajji cārudassano,</div> </td> </tr> <tr> <td> <div class="G">sabbadhammesu cakkhumā.</div> </td> </tr> </table> </div>
</div>
<div class="q" id="p_20Ap2_601"> <div class="divNumber">427.</div> <div class="p"> <table class="singleColumn"> <tr> <td> <div class="pN">601</div> <div class="G">Seṭṭhidhītā tadā hutvā,</div> </td> </tr> <tr> <td> <div class="G">bārāṇasipuruttame;</div> </td> </tr> <tr> <td> <div class="G">Nimantetvāna sambuddhaṁ,</div> </td> </tr> <tr> <td> <div class="G">sasaṁghaṁ lokanāyakaṁ.</div> </td> </tr> </table> </div>
</div>
<div class="q" id="p_20Ap2_602"> <div class="divNumber">428.</div> <div class="p"> <table class="singleColumn"> <tr> <td> <div class="pN">602</div> <div class="G">Mahādānaṁ daditvāna,</div> </td> </tr> <tr> <td> <div class="G">uppalehi vināyakaṁ;</div> </td> </tr> <tr> <td> <div class="G">Pūjayitvā cetasāva,</div> </td> </tr> <tr> <td> <div class="G">vaṇṇasobhaṁ apatthayiṁ.</div> </td> </tr> </table> </div>
</div>
<div class="q" id="p_20Ap2_603"> <div class="divNumber">429.</div> <div class="p"> <table class="singleColumn"> <tr> <td> <div class="pN">603</div> <div class="G">Imamhi bhaddake kappe,</div> </td> </tr> <tr> <td> <div class="G">brahmabandhu mahāyaso;</div> </td> </tr> <tr> <td> <div class="G">Kassapo nāma gottena,</div> </td> </tr> <tr> <td> <div class="G">uppajji vadataṁ varo.</div> </td> </tr> </table> </div>
</div>
<div class="q" id="p_20Ap2_604"> <div class="divNumber">430.</div> <div class="p"> <table class="singleColumn"> <tr> <td> <div class="pN">604</div> <div class="G">Upaṭṭhāko mahesissa,</div> </td> </tr> <tr> <td> <div class="G">tadā āsi narissaro;</div> </td> </tr> <tr> <td> <div class="G">Kāsirājā kikī nāma,</div> </td> </tr> <tr> <td> <div class="G">bārāṇasipuruttame.</div> </td> </tr> </table> </div>
</div>
<div class="q" id="p_20Ap2_605"> <div class="divNumber">431.</div> <div class="p"> <table class="singleColumn"> <tr> <td> <div class="pN">605</div> <div class="G">Tassāsiṁ dutiyā dhītā,</div> </td> </tr> <tr> <td> <div class="G">samaṇaguttasavhayā;</div> </td> </tr> <tr> <td> <div class="G">Dhammaṁ sutvā jinaggassa,</div> </td> </tr> <tr> <td> <div class="G">pabbajjaṁ samarocayiṁ.</div> </td> </tr> </table> </div>
</div>
<div class="q" id="p_20Ap2_606"> <div class="divNumber">432.</div> <div class="p"> <table class="singleColumn"> <tr> <td> <div class="pN">606</div> <div class="G">Anujāni na no tāto,</div> </td> </tr> <tr> <td> <div class="G">agāreva tadā mayaṁ;</div> </td> </tr> <tr> <td> <div class="G">Vīsavassasahassāni,</div> </td> </tr> <tr> <td> <div class="G">vicarimha atanditā.</div> </td> </tr> </table> </div>
</div>
<div class="q" id="p_20Ap2_607"> <div class="divNumber">433.</div> <div class="p"> <table class="singleColumn"> <tr> <td> <div class="pN">607</div> <div class="G">Komāribrahmacariyaṁ,</div> </td> </tr> <tr> <td> <div class="G">rājakaññā sukhedhitā;</div> </td> </tr> <tr> <td> <div class="G">Buddhopaṭṭhānaniratā,</div> </td> </tr> <tr> <td> <div class="G">muditā sattadhītaro.</div> </td> </tr> </table> </div>
</div>
<div class="q" id="p_20Ap2_608"> <div class="divNumber">434.</div> <div class="p"> <table class="singleColumn"> <tr> <td> <div class="pN">608</div> <div class="G">Samaṇī samaṇaguttā ca,</div> </td> </tr> <tr> <td> <div class="G">bhikkhunī bhikkhudāyikā;</div> </td> </tr> <tr> <td> <div class="G">Dhammā ceva sudhammā ca,</div> </td> </tr> <tr> <td> <div class="G">sattamī saṁghadāyikā.</div> </td> </tr> </table> </div>
</div>
<div class="q" id="p_20Ap2_609"> <div class="divNumber">435.</div> <div class="p"> <table class="singleColumn"> <tr> <td> <div class="pN">609</div> <div class="G">Ahaṁ khemā ca sappaññā,</div> </td> </tr> <tr> <td> <div class="G">paṭācārā ca kuṇḍalā;</div> </td> </tr> <tr> <td> <div class="G">Kisāgotamī dhammadinnā,</div> </td> </tr> <tr> <td> <div class="G">visākhā hoti sattamī.</div> </td> </tr> </table> </div>
</div>
<div class="q" id="p_20Ap2_610"> <div class="divNumber">436.</div> <div class="p"> <table class="singleColumn"> <tr> <td> <div class="pN">610</div> <div class="G">Tehi kammehi sukatehi,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṁ dehaṁ,</div> </td> </tr> <tr> <td> <div class="G">tāvatiṁsamagacchahaṁ.</div> </td> </tr> </table> </div>
</div>
<div class="q" id="p_20Ap2_611"> <div class="divNumber">437.</div> <div class="p"> <table class="singleColumn"> <tr> <td> <div class="pN">611</div> <div class="G">Tato cutā manussesu,</div> </td> </tr> <tr> <td> <div class="G">upapannā mahākule;</div> </td> </tr> <tr> <td> <div class="G">Pītaṁ maṭṭhaṁ varaṁ dussaṁ,</div> </td> </tr> <tr> <td> <div class="G">adaṁ arahato ahaṁ.</div> </td> </tr> </table> </div>
</div>
<div class="q" id="p_20Ap2_612"> <div class="divNumber">438.</div> <div class="p"> <table class="singleColumn"> <tr> <td> <div class="pN">612</div> <div class="G">Tato cutāriṭṭhapure,</div> </td> </tr> <tr> <td> <div class="G">jātā vippakule ahaṁ;</div> </td> </tr> <tr> <td> <div class="G">Dhītā tiriṭivacchassa,</div> </td> </tr> <tr> <td> <div class="G">ummādantī manoharā.</div> </td> </tr> </table> </div>
</div>
<div class="q" id="p_20Ap2_613"> <div class="divNumber">439.</div> <div class="p"> <table class="singleColumn"> <tr> <td> <div class="pN">613</div> <div class="G">Tato cutā janapade,</div> </td> </tr> <tr> <td> <div class="G">kule aññatare ahaṁ;</div> </td> </tr> <tr> <td> <div class="G">Pasūtā nātiphītamhi,</div> </td> </tr> <tr> <td> <div class="G">sāliṁ gopemahaṁ tadā.</div> </td> </tr> </table> </div>
</div>
<div class="q" id="p_20Ap2_614"> <div class="divNumber">440.</div> <div class="p"> <table class="singleColumn"> <tr> <td> <div class="pN">614</div> <div class="G">Disvā paccekasambuddhaṁ,</div> </td> </tr> <tr> <td> <div class="G">pañcalājāsatānihaṁ;</div> </td> </tr> <tr> <td> <div class="G">Datvā padumacchannāni,</div> </td> </tr> <tr> <td> <div class="G">pañca puttasatānihaṁ.</div> </td> </tr> </table> </div>
</div>
<div class="q" id="p_20Ap2_615"> <div class="divNumber">441.</div> <div class="p"> <table class="singleColumn"> <tr> <td> <div class="pN">615</div> <div class="G">Patthayiṁ tepi patthesuṁ,</div> </td> </tr> <tr> <td> <div class="G">madhuṁ datvā sayambhuno;</div> </td> </tr> <tr> <td> <div class="G">Tato cutā araññehaṁ,</div> </td> </tr> <tr> <td> <div class="G">ajāyiṁ padumodare.</div> </td> </tr> </table> </div>
</div>
<div class="q" id="p_20Ap2_616"> <div class="divNumber">442.</div> <div class="p"> <table class="singleColumn"> <tr> <td> <div class="pN">616</div> <div class="G">Kāsirañño mahesīhaṁ,</div> </td> </tr> <tr> <td> <div class="G">hutvā sakkatapūjitā;</div> </td> </tr> <tr> <td> <div class="G">Ajaniṁ rājaputtānaṁ,</div> </td> </tr> <tr> <td> <div class="G">anūnaṁ satapañcakaṁ.</div> </td> </tr> </table> </div>
</div>
<div class="q" id="p_20Ap2_617"> <div class="divNumber">443.</div> <div class="p"> <table class="singleColumn"> <tr> <td> <div class="pN">617</div> <div class="G">Yadā te yobbanappattā,</div> </td> </tr> <tr> <td> <div class="G">kīḷantā jalakīḷitaṁ;</div> </td> </tr> <tr> <td> <div class="G">Disvā opattapadumaṁ,</div> </td> </tr> <tr> <td> <div class="G">āsuṁ paccekanāyakā.</div> </td> </tr> </table> </div>
</div>
<div class="q" id="p_20Ap2_618"> <div class="divNumber">444.</div> <div class="p"> <table class="singleColumn"> <tr> <td> <div class="pN">618</div> <div class="G">Sāhaṁ tehi vinābhūtā,</div> </td> </tr> <tr> <td> <div class="G">sutavīrehi sokinī;</div> </td> </tr> <tr> <td> <div class="G">Cutā isigilipasse,</div> </td> </tr> <tr> <td> <div class="G">gāmakamhi ajāyihaṁ.</div> </td> </tr> </table> </div>
</div>
<div class="q" id="p_20Ap2_619"> <div class="divNumber">445.</div> <div class="p"> <table class="singleColumn"> <tr> <td> <div class="pN">619</div> <div class="G">Yadā buddhā sutamatī,</div> </td> </tr> <tr> <td> <div class="G">sutānaṁ bhattunopi ca;</div> </td> </tr> <tr> <td> <div class="G">Yāguṁ ādāya gacchantī,</div> </td> </tr> <tr> <td> <div class="G">aṭṭha paccekanāyake.</div> </td> </tr> </table> </div>
</div>
<div class="q" id="p_20Ap2_620"> <div class="divNumber">446.</div> <div class="p"> <table class="singleColumn"> <tr> <td> <div class="pN">620</div> <div class="G">Bhikkhāya gāmaṁ gacchante,</div> </td> </tr> <tr> <td> <div class="G">disvā putte anussariṁ;</div> </td> </tr> <tr> <td> <div class="G">Khīradhārā viniggacchi,</div> </td> </tr> <tr> <td> <div class="G">tadā me puttapemasā.</div> </td> </tr> </table> </div>
</div>
<div class="q" id="p_20Ap2_621"> <div class="divNumber">447.</div> <div class="p"> <table class="singleColumn"> <tr> <td> <div class="pN">621</div> <div class="G">Tato tesaṁ adaṁ yāguṁ,</div> </td> </tr> <tr> <td> <div class="G">pasannā sehi pāṇibhi;</div> </td> </tr> <tr> <td> <div class="G">Tato cutāhaṁ tidasaṁ,</div> </td> </tr> <tr> <td> <div class="G">nandanaṁ upapajjahaṁ.</div> </td> </tr> </table> </div>
</div>
<div class="q" id="p_20Ap2_622"> <div class="divNumber">448.</div> <div class="p"> <table class="singleColumn"> <tr> <td> <div class="pN">622</div> <div class="G">Anubhotvā sukhaṁ dukkhaṁ,</div> </td> </tr> <tr> <td> <div class="G">saṁsaritvā bhavābhave;</div> </td> </tr> <tr> <td> <div class="G">Tavatthāya mahāvīra,</div> </td> </tr> <tr> <td> <div class="G">pariccattañca jīvitaṁ.</div> </td> </tr> </table> </div>
</div>
<div class="q" id="p_20Ap2_623"> <div class="divNumber">449.</div> <div class="p"> <table class="singleColumn"> <tr> <td> <div class="pN">623</div> <div class="G">Evaṁ bahuvidhaṁ dukkhaṁ,</div> </td> </tr> <tr> <td> <div class="G">sampattī ca bahubbidhā;</div> </td> </tr> <tr> <td> <div class="G">Pacchime bhave sampatte,</div> </td> </tr> <tr> <td> <div class="G">jātā sāvatthiyaṁ pure.</div> </td> </tr> </table> </div>
</div>
<div class="q" id="p_20Ap2_624"> <div class="divNumber">450.</div> <div class="p"> <table class="singleColumn"> <tr> <td> <div class="pN">624</div> <div class="G">Mahādhanaseṭṭhikule,</div> </td> </tr> <tr> <td> <div class="G">sukhite sajjite tathā;</div> </td> </tr> <tr> <td> <div class="G">Nānāratanapajjote,</div> </td> </tr> <tr> <td> <div class="G">sabbakāmasamiddhine.</div> </td> </tr> </table> </div>
</div>
<div class="q" id="p_20Ap2_625"> <div class="divNumber">451.</div> <div class="p"> <table class="singleColumn"> <tr> <td> <div class="pN">625</div> <div class="G">Sakkatā pūjitā ceva,</div> </td> </tr> <tr> <td> <div class="G">mānitāpacitā tathā;</div> </td> </tr> <tr> <td> <div class="G">Rūpasobhaggasampannā,</div> </td> </tr> <tr> <td> <div class="G">kulesu atisakkatā.</div> </td> </tr> </table> </div>
</div>
<div class="q" id="p_20Ap2_626"> <div class="divNumber">452.</div> <div class="p"> <table class="singleColumn"> <tr> <td> <div class="pN">626</div> <div class="G">Atīva patthitā cāsiṁ,</div> </td> </tr> <tr> <td> <div class="G">rūpabhogasirīhi ca;</div> </td> </tr> <tr> <td> <div class="G">Patthitā seṭṭhiputtehi,</div> </td> </tr> <tr> <td> <div class="G">anekehi satehipi.</div> </td> </tr> </table> </div>
</div>
<div class="q" id="p_20Ap2_627"> <div class="divNumber">453.</div> <div class="p"> <table class="singleColumn"> <tr> <td> <div class="pN">627</div> <div class="G">Agāraṁ pajahitvāna,</div> </td> </tr> <tr> <td> <div class="G">pabbajiṁ anagāriyaṁ;</div> </td> </tr> <tr> <td> <div class="G">Aḍḍhamāse asampatte,</div> </td> </tr> <tr> <td> <div class="G">catusaccamapāpuṇiṁ.</div> </td> </tr> </table> </div>
</div>
<div class="q" id="p_20Ap2_628"> <div class="divNumber">454.</div> <div class="p"> <table class="singleColumn"> <tr> <td> <div class="pN">628</div> <div class="G">Iddhiyā abhinimmitvā,</div> </td> </tr> <tr> <td> <div class="G">caturassaṁ rathaṁ ahaṁ;</div> </td> </tr> <tr> <td> <div class="G">Buddhassa pāde vandissaṁ,</div> </td> </tr> <tr> <td> <div class="G">lokanāthassa tādino.</div> </td> </tr> </table> </div>
</div>
<div class="q" id="p_20Ap2_629"> <div class="divNumber">455.</div> <div class="p"> <table class="singleColumn"> <tr> <td> <div class="pN">629</div> <div class="G">‘Supupphitaggaṁ upagamma pādapaṁ,</div> </td> </tr> <tr> <td> <div class="G">Ekā tuvaṁ tiṭṭhasi sālamūle;</div> </td> </tr> <tr> <td> <div class="G">Na cāpi te dutiyo atthi koci,</div> </td> </tr> <tr> <td> <div class="G">Bāle na tvaṁ bhāyasi dhuttakānaṁ’.</div> </td> </tr> </table> </div>
</div>
<div class="q" id="p_20Ap2_630"> <div class="divNumber">456.</div> <div class="p"> <table class="singleColumn"> <tr> <td> <div class="pN">630</div> <div class="G">‘Sataṁ sahassānipi dhuttakānaṁ,</div> </td> </tr> <tr> <td> <div class="G">Samāgatā edisakā bhaveyyuṁ;</div> </td> </tr> <tr> <td> <div class="G">Lomaṁ na iñje na sampavedhe,</div> </td> </tr> <tr> <td> <div class="G">Kiṁ me tuvaṁ māra karissaseko.</div> </td> </tr> </table> </div>
</div>
<div class="q" id="p_20Ap2_631"> <div class="divNumber">457.</div> <div class="p"> <table class="singleColumn"> <tr> <td> <div class="pN">631</div> <div class="G">Esā antaradhāyāmi,</div> </td> </tr> <tr> <td> <div class="G">kucchiṁ vā pavisāmi te;</div> </td> </tr> <tr> <td> <div class="G">Bhamukantarikāyampi,</div> </td> </tr> <tr> <td> <div class="G">tiṭṭhantiṁ maṁ na dakkhasi.</div> </td> </tr> </table> </div>
</div>
<div class="q" id="p_20Ap2_632"> <div class="divNumber">458.</div> <div class="p"> <table class="singleColumn"> <tr> <td> <div class="pN">632</div> <div class="G">Cittasmiṁ vasībhūtāmhi,</div> </td> </tr> <tr> <td> <div class="G">iddhipādā subhāvitā;</div> </td> </tr> <tr> <td> <div class="G">Sabbabandhanamuttāmhi,</div> </td> </tr> <tr> <td> <div class="G">na taṁ bhāyāmi āvuso.</div> </td> </tr> </table> </div>
</div>
<div class="q" id="p_20Ap2_633"> <div class="divNumber">459.</div> <div class="p"> <table class="singleColumn"> <tr> <td> <div class="pN">633</div> <div class="G">Sattisūlūpamā kāmā,</div> </td> </tr> <tr> <td> <div class="G">khandhāsaṁ adhikuṭṭanā;</div> </td> </tr> <tr> <td> <div class="G">Yaṁ tvaṁ kāmaratiṁ brūsi,</div> </td> </tr> <tr> <td> <div class="G">aratī dāni sā mama.</div> </td> </tr> </table> </div>
</div>
<div class="q" id="p_20Ap2_634"> <div class="divNumber">460.</div> <div class="p"> <table class="singleColumn"> <tr> <td> <div class="pN">634</div> <div class="G">Sabbattha vihatā nandī,</div> </td> </tr> <tr> <td> <div class="G">tamokhandho padālito;</div> </td> </tr> <tr> <td> <div class="G">Evaṁ jānāhi pāpima,</div> </td> </tr> <tr> <td> <div class="G">nihato tvamasi antaka’.</div> </td> </tr> </table> </div>
</div>
<div class="q" id="p_20Ap2_635"> <div class="divNumber">461.</div> <div class="p"> <table class="singleColumn"> <tr> <td> <div class="pN">635</div> <div class="G">Jino tamhi guṇe tuṭṭho,</div> </td> </tr> <tr> <td> <div class="G">etadagge ṭhapesi maṁ;</div> </td> </tr> <tr> <td> <div class="G">Aggā iddhimatīnanti,</div> </td> </tr> <tr> <td> <div class="G">parisāsu vināyako.</div> </td> </tr> </table> </div>
</div>
<div class="q" id="p_20Ap2_636"> <div class="divNumber">462.</div> <div class="p"> <table class="singleColumn"> <tr> <td> <div class="pN">636</div> <div class="G">Pariciṇṇo mayā satthā,</div> </td> </tr> <tr> <td> <div class="G">kataṁ buddhassa sāsanaṁ;</div> </td> </tr> <tr> <td> <div class="G">Ohito garuko bhāro,</div> </td> </tr> <tr> <td> <div class="G">bhavanettisamūhatā.</div> </td> </tr> </table> </div>
</div>
<div class="q" id="p_20Ap2_637"> <div class="divNumber">463.</div> <div class="p"> <table class="singleColumn"> <tr> <td> <div class="pN">637</div> <div class="G">Yassatthāya pabbajitā,</div> </td> </tr> <tr> <td> <div class="G">agārasmānagāriyaṁ;</div> </td> </tr> <tr> <td> <div class="G">So me attho anuppatto,</div> </td> </tr> <tr> <td> <div class="G">sabbasaṁyojanakkhayo.</div> </td> </tr> </table> </div>
</div>
<div class="q" id="p_20Ap2_638"> <div class="divNumber">464.</div> <div class="p"> <table class="singleColumn"> <tr> <td> <div class="pN">638</div> <div class="G">Cīvaraṁ piṇḍapātañca,</div> </td> </tr> <tr> <td> <div class="G">paccayaṁ sayanāsanaṁ;</div> </td> </tr> <tr> <td> <div class="G">Khaṇena upanāmenti,</div> </td> </tr> <tr> <td> <div class="G">sahassāni samantato.</div> </td> </tr> </table> </div>
</div>
<div class="q" id="p_20Ap2_639"> <div class="divNumber">465.</div> <div class="p"> <table class="singleColumn"> <tr> <td> <div class="pN">639</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">viharāmi anāsavā.</div> </td> </tr> </table> </div>
</div>
<div class="q" id="p_20Ap2_640"> <div class="divNumber">466.</div> <div class="p"> <table class="singleColumn"> <tr> <td> <div class="pN">640</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap2_641"> <div class="divNumber">467.</div> <div class="p"> <table class="singleColumn"> <tr> <td> <div class="pN">641</div> <div class="G">Paṭisambhidā catasso,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap2_642"> <div class="p">
<span class="pN">642</span>Itthaṁ sudaṁ uppalavaṇṇā bhikkhunī imā gāthāyo abhāsitthāti. </div>
</div>
<div class="CENTER" id="p_20Ap2_643">
<span class="pN">643</span>Uppalavaṇṇātheriyāpadānaṁ navamaṁ.</div>
</html>
