<html>
<div class="i">11.4.7 Mahānāmasutta</div>
<div class="h">Sotāpattisaṁyutta</div>
<div class="h">Puññābhisandavagga</div>
<div class="h">Mahānāmasutta</div>
<div class="q" id="p_14S5_2022"> <div class="divNumber">1033.</div> <div class="p">
<span class="pN">2022</span>Ekaṁ samayaṁ bhagavā sakkesu viharati kapilavatthusmiṁ nigrodhārāme. Atha kho mahānāmo sakko yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho mahānāmo sakko bhagavantaṁ etadavoca—  </div>
</div>
<div class="q" id="p_14S5_2023"> <div class="p">
<span class="pN">2023</span>“Kittāvatā nu kho, bhante, upāsako hotī”ti? “Yato kho, mahānāma, buddhaṁ saraṇaṁ gato hoti, dhammaṁ saraṇaṁ gato hoti, saṁghaṁ saraṇaṁ gato hoti—  ettāvatā kho, mahānāma, upāsako hotī”ti. </div>
</div>
<div class="q" id="p_14S5_2024"> <div class="p">
<span class="pN">2024</span>“Kittāvatā pana, bhante, upāsako sīlasampanno hotī”ti? “Yato kho, mahānāma, upāsako pāṇātipātā paṭivirato hoti, adinnādānā paṭivirato hoti, kāmesumicchācārā paṭivirato hoti, musāvādā paṭivirato hoti, surāmerayamajjappamādaṭṭhānā paṭivirato hoti—  ettāvatā kho, mahānāma, upāsako sīlasampanno hotī”ti. </div>
</div>
<div class="q" id="p_14S5_2025"> <div class="p">
<span class="pN">2025</span>“Kittāvatā pana, bhante, upāsako saddhāsampanno hotī”ti? “Idha, mahānāma, upāsako saddho hoti, saddahati tathāgatassa bodhiṁ—  itipi so bhagavā…pe…  satthā devamanussānaṁ buddho bhagavāti. Ettāvatā kho, mahānāma, upāsako saddhāsampanno hotī”ti. </div>
</div>
<div class="q" id="p_14S5_2026"> <div class="p">
<span class="pN">2026</span>“Kittāvatā pana, bhante, upāsako cāgasampanno hotī”ti? “Idha, mahānāma, upāsako vigatamalamaccherena cetasā agāraṁ ajjhāvasati muttacāgo payatapāṇi vossaggarato yācayogo dānasaṁvibhāgarato—  ettāvatā kho, mahānāma, upāsako cāgasampanno hotī”ti. </div>
</div>
<div class="q" id="p_14S5_2027"> <div class="p">
<span class="pN">2027</span>“Kittāvatā pana, bhante, upāsako paññāsampanno hotī”ti? “Idha, mahānāma, upāsako paññavā hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā—  ettāvatā kho, mahānāma, upāsako paññāsampanno hotī”ti. </div>
</div>
<div class="CENTER" id="p_14S5_2028">
<span class="pN">2028</span>Sattamaṁ.</div>
</html>
