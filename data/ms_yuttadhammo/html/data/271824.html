<html>
<div class="i">1.13 Bimbisārasamāgamakathā</div>
<div class="h">Mahākhandhaka</div>
<div class="h">Bimbisārasamāgamakathā</div>
<div class="q" id="p_3V_202"> <div class="divNumber">55.</div> <div class="p">
<span class="pN">202</span>Atha kho bhagavā gayāsīse yathābhirantaṁ viharitvā yena rājagahaṁ tena cārikaṁ pakkāmi, mahatā bhikkhusaṁghena saddhiṁ bhikkhusahassena sabbeheva purāṇajaṭilehi. Atha kho bhagavā anupubbena cārikaṁ caramāno yena rājagahaṁ tadavasari. Tatra sudaṁ bhagavā rājagahe viharati laṭṭhivane suppatiṭṭhe cetiye. Assosi kho rājā māgadho seniyo bimbisāro—  “samaṇo khalu bho gotamo sakyaputto sakyakulā pabbajito rājagahaṁ anuppatto rājagahe viharati laṭṭhivane suppatiṭṭhe cetiye. Taṁ kho pana bhagavantaṁ gotamaṁ evaṁ kalyāṇo kittisaddo abbhuggato—  itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā. So imaṁ lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā sacchikatvā pavedeti. So dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāseti. Sādhu kho pana tathārūpānaṁ arahataṁ dassanaṁ hotī”ti. </div>
</div>
<div class="q" id="p_3V_203"> <div class="p">
<span class="pN">203</span>Atha kho rājā māgadho seniyo bimbisāro dvādasanahutehi māgadhikehi brāhmaṇagahapatikehi parivuto yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. Tepi kho dvādasanahutā māgadhikā brāhmaṇagahapatikā appekacce bhagavantaṁ abhivādetvā ekamantaṁ nisīdiṁsu, appekacce bhagavatā saddhiṁ sammodiṁsu, sammodanīyaṁ kathaṁ sāraṇīyaṁ vītisāretvā ekamantaṁ nisīdiṁsu, appekacce yena bhagavā tenañjaliṁ paṇāmetvā ekamantaṁ nisīdiṁsu, appekacce bhagavato santike nāmagottaṁ sāvetvā ekamantaṁ nisīdiṁsu, appekacce tuṇhībhūtā ekamantaṁ nisīdiṁsu. Atha kho tesaṁ dvādasanahutānaṁ māgadhikānaṁ brāhmaṇagahapatikānaṁ etadahosi—  “kiṁ nu kho mahāsamaṇo uruvelakassape brahmacariyaṁ carati, udāhu uruvelakassapo mahāsamaṇe brahmacariyaṁ caratī”ti? Atha kho bhagavā tesaṁ dvādasanahutānaṁ māgadhikānaṁ brāhmaṇagahapatikānaṁ cetasā cetoparivitakkamaññāya āyasmantaṁ uruvelakassapaṁ gāthāya ajjhabhāsi—  </div>
</div>
<div class="q" id="p_3V_204"> <div class="p"> <table class="singleColumn"> <tr> <td> <div class="pN">204</div> <div class="G">“Kimeva disvā uruvelavāsi,</div> </td> </tr> <tr> <td> <div class="G">Pahāsi aggiṁ kisakovadāno;</div> </td> </tr> <tr> <td> <div class="G">Pucchāmi taṁ kassapa etamatthaṁ,</div> </td> </tr> <tr> <td> <div class="G">Kathaṁ pahīnaṁ tava aggihuttan”ti.</div> </td> </tr> </table> </div>
</div>
<div class="q" id="p_3V_205"> <div class="p"> <table class="singleColumn"> <tr> <td> <div class="pN">205</div> <div class="G">“Rūpe ca sadde ca atho rase ca,</div> </td> </tr> <tr> <td> <div class="G">Kāmitthiyo cābhivadanti yaññā;</div> </td> </tr> <tr> <td> <div class="G">Etaṁ malanti upadhīsu ñatvā,</div> </td> </tr> <tr> <td> <div class="G">Tasmā na yiṭṭhe na hute arañjin”ti.</div> </td> </tr> </table> </div>
</div>
<div class="q" id="p_3V_206"> <div class="p"> <table class="singleColumn"> <tr> <td> <div class="pN">206</div> <div class="G">“Ettheva te mano na ramittha, <span class="gathaQuote">(kassapāti bhagavā)</span>
</div> </td> </tr> <tr> <td> <div class="G">Rūpesu saddesu atho rasesu;</div> </td> </tr> <tr> <td> <div class="G">Atha ko carahi devamanussaloke,</div> </td> </tr> <tr> <td> <div class="G">Rato mano kassapa brūhi metan”ti.</div> </td> </tr> </table> </div>
</div>
<div class="q" id="p_3V_207"> <div class="p"> <table class="singleColumn"> <tr> <td> <div class="pN">207</div> <div class="G">“Disvā padaṁ santamanūpadhīkaṁ,</div> </td> </tr> <tr> <td> <div class="G">Akiñcanaṁ kāmabhave asattaṁ;</div> </td> </tr> <tr> <td> <div class="G">Anaññathābhāvimanaññaneyyaṁ,</div> </td> </tr> <tr> <td> <div class="G">Tasmā na yiṭṭhe na hute arañjin”ti.</div> </td> </tr> </table> </div>
</div>
<div class="q" id="p_3V_208"> <div class="divNumber">56.</div> <div class="p">
<span class="pN">208</span>Atha kho āyasmā uruvelakassapo uṭṭhāyāsanā ekaṁsaṁ uttarāsaṅgaṁ karitvā bhagavato pādesu sirasā nipatitvā bhagavantaṁ etadavoca—  “satthā me, bhante, bhagavā, sāvakohamasmi; satthā me, bhante, bhagavā, sāvakohamasmī”ti. Atha kho tesaṁ dvādasanahutānaṁ māgadhikānaṁ brāhmaṇagahapatikānaṁ etadahosi—  “uruvelakassapo mahāsamaṇe brahmacariyaṁ caratī”ti. Atha kho bhagavā tesaṁ dvādasanahutānaṁ māgadhikānaṁ brāhmaṇagahapatikānaṁ cetasā cetoparivitakkamaññāya anupubbiṁ kathaṁ kathesi, seyyathidaṁ—  dānakathaṁ sīlakathaṁ saggakathaṁ kāmānaṁ ādīnavaṁ okāraṁ saṁkilesaṁ nekkhamme ānisaṁsaṁ pakāsesi. Yadā te bhagavā aññāsi kallacitte muducitte vinīvaraṇacitte udaggacitte pasannacitte, atha yā buddhānaṁ sāmukkaṁsikā dhammadesanā, taṁ pakāsesi—  dukkhaṁ, samudayaṁ, nirodhaṁ, maggaṁ. Seyyathāpi nāma suddhaṁ vatthaṁ apagatakāḷakaṁ sammadeva rajanaṁ paṭiggaṇheyya; evameva ekādasanahutānaṁ māgadhikānaṁ brāhmaṇagahapatikānaṁ bimbisārappamukhānaṁ tasmiṁyeva āsane virajaṁ vītamalaṁ dhammacakkhuṁ udapādi—  “yaṁ kiñci samudayadhammaṁ sabbaṁ taṁ nirodhadhamman”ti. Ekanahutaṁ upāsakattaṁ paṭivedesi. </div>
</div>
<div class="q" id="p_3V_209"> <div class="divNumber">57.</div> <div class="p">
<span class="pN">209</span>Atha kho rājā māgadho seniyo bimbisāro diṭṭhadhammo pattadhammo viditadhammo pariyogāḷhadhammo tiṇṇavicikiccho vigatakathaṁkatho vesārajjappatto aparappaccayo satthusāsane bhagavantaṁ etadavoca—  “pubbe me, bhante, kumārassa sato pañca assāsakā ahesuṁ, te me etarahi samiddhā. Pubbe me, bhante, kumārassa sato etadahosi—  ‘aho vata maṁ rajje abhisiñceyyun’ti, ayaṁ kho me, bhante, paṭhamo assāsako ahosi, so me etarahi samiddho. ‘Tassa ca me vijitaṁ arahaṁ sammāsambuddho okkameyyā’ti, ayaṁ kho me, bhante, dutiyo assāsako ahosi, so me etarahi samiddho. ‘Tañcāhaṁ bhagavantaṁ payirupāseyyan’ti, ayaṁ kho me, bhante, tatiyo assāsako ahosi, so me etarahi samiddho. ‘So ca me bhagavā dhammaṁ deseyyā’ti, ayaṁ kho me, bhante, catuttho assāsako ahosi, so me etarahi samiddho. ‘Tassa cāhaṁ bhagavato dhammaṁ ājāneyyan’ti, ayaṁ kho me, bhante, pañcamo assāsako ahosi, so me etarahi samiddho. Pubbe me, bhante, kumārassa sato ime pañca assāsakā ahesuṁ, te me etarahi samiddhā. Abhikkantaṁ, bhante, abhikkantaṁ, bhante. Seyyathāpi, bhante, nikkujjitaṁ vā ukkujjeyya, paṭicchannaṁ vā vivareyya, mūḷhassa vā maggaṁ ācikkheyya, andhakāre vā telapajjotaṁ dhāreyya—  ‘cakkhumanto rūpāni dakkhantī’ti; evamevaṁ bhagavatā anekapariyāyena dhammo pakāsito. Esāhaṁ, bhante, bhagavantaṁ saraṇaṁ gacchāmi, dhammañca, bhikkhusaṁghañca. Upāsakaṁ maṁ, bhagavā dhāretu ajjatagge pāṇupetaṁ saraṇaṁ gataṁ, adhivāsetu ca me, bhante, bhagavā, svātanāya bhattaṁ saddhiṁ bhikkhusaṁghenā”ti. Adhivāsesi bhagavā tuṇhībhāvena. Atha kho rājā māgadho seniyo bimbisāro bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi. Atha kho rājā māgadho seniyo bimbisāro tassā rattiyā accayena paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi—  “kālo, bhante, niṭṭhitaṁ bhattan”ti. </div>
</div>
<div class="q" id="p_3V_210"> <div class="divNumber">58.</div> <div class="p">
<span class="pN">210</span>Atha kho bhagavā pubbaṇhasamayaṁ nivāsetvā pattacīvaramādāya rājagahaṁ pāvisi mahatā bhikkhusaṁghena saddhiṁ bhikkhusahassena sabbeheva purāṇajaṭilehi. Tena kho pana samayena sakko devānamindo māṇavakavaṇṇaṁ abhinimminitvā buddhappamukhassa bhikkhusaṁghassa purato purato gacchati imā gāthāyo gāyamāno—  </div>
</div>
<div class="q" id="p_3V_211"> <div class="p"> <table class="singleColumn"> <tr> <td> <div class="pN">211</div> <div class="G">“Danto dantehi saha purāṇajaṭilehi,</div> </td> </tr> <tr> <td> <div class="G">Vippamutto vippamuttehi;</div> </td> </tr> <tr> <td> <div class="G">Siṅgīnikkhasavaṇṇo,</div> </td> </tr> <tr> <td> <div class="G">Rājagahaṁ pāvisi bhagavā.</div> </td> </tr> </table> </div>
</div>
<div class="q" id="p_3V_212"> <div class="p"> <table class="singleColumn"> <tr> <td> <div class="pN">212</div> <div class="G">Mutto muttehi saha purāṇajaṭilehi,</div> </td> </tr> <tr> <td> <div class="G">Vippamutto vippamuttehi;</div> </td> </tr> <tr> <td> <div class="G">Siṅgīnikkhasavaṇṇo,</div> </td> </tr> <tr> <td> <div class="G">Rājagahaṁ pāvisi bhagavā.</div> </td> </tr> </table> </div>
</div>
<div class="q" id="p_3V_213"> <div class="p"> <table class="singleColumn"> <tr> <td> <div class="pN">213</div> <div class="G">Tiṇṇo tiṇṇehi saha purāṇajaṭilehi,</div> </td> </tr> <tr> <td> <div class="G">Vippamutto vippamuttehi;</div> </td> </tr> <tr> <td> <div class="G">Siṅgīnikkhasavaṇṇo,</div> </td> </tr> <tr> <td> <div class="G">Rājagahaṁ pāvisi bhagavā.</div> </td> </tr> </table> </div>
</div>
<div class="q" id="p_3V_214"> <div class="p"> <table class="singleColumn"> <tr> <td> <div class="pN">214</div> <div class="G">Santo santehi saha purāṇajaṭilehi,</div> </td> </tr> <tr> <td> <div class="G">Vippamutto vippamuttehi;</div> </td> </tr> <tr> <td> <div class="G">Siṅgīnikkhasavaṇṇo,</div> </td> </tr> <tr> <td> <div class="G">Rājagahaṁ pāvisi bhagavā.</div> </td> </tr> </table> </div>
</div>
<div class="q" id="p_3V_215"> <div class="p"> <table class="singleColumn"> <tr> <td> <div class="pN">215</div> <div class="G">Dasavāso dasabalo,</div> </td> </tr> <tr> <td> <div class="G">Dasadhammavidū dasabhi cupeto;</div> </td> </tr> <tr> <td> <div class="G">So dasasataparivāro,</div> </td> </tr> <tr> <td> <div class="G">Rājagahaṁ pāvisi bhagavā”ti.</div> </td> </tr> </table> </div>
</div>
<div class="q" id="p_3V_216"> <div class="p">
<span class="pN">216</span>Manussā sakkaṁ devānamindaṁ passitvā evamāhaṁsu—  “abhirūpo vatāyaṁ māṇavako, dassanīyo vatāyaṁ māṇavako, pāsādiko vatāyaṁ māṇavako. Kassa nu kho ayaṁ māṇavako”ti? Evaṁ vutte, sakko devānamindo te manusse gāthāya ajjhabhāsi—  </div>
</div>
<div class="q" id="p_3V_217"> <div class="p"> <table class="singleColumn"> <tr> <td> <div class="pN">217</div> <div class="G">“Yo dhīro sabbadhi danto,</div> </td> </tr> <tr> <td> <div class="G">suddho appaṭipuggalo;</div> </td> </tr> <tr> <td> <div class="G">Arahaṁ sugato loke,</div> </td> </tr> <tr> <td> <div class="G">tassāhaṁ paricārako”ti.</div> </td> </tr> </table> </div>
</div>
<div class="q" id="p_3V_218"> <div class="divNumber">59.</div> <div class="p">
<span class="pN">218</span>Atha kho bhagavā yena rañño māgadhassa seniyassa bimbisārassa nivesanaṁ tenupasaṅkami, upasaṅkamitvā paññatte āsane nisīdi saddhiṁ bhikkhusaṁghena. Atha kho rājā māgadho seniyo bimbisāro buddhappamukhaṁ bhikkhusaṁghaṁ paṇītena khādanīyena bhojanīyena sahatthā santappetvā sampavāretvā bhagavantaṁ bhuttāviṁ onītapattapāṇiṁ ekamantaṁ nisīdi. Ekamantaṁ nisinnassa kho rañño māgadhassa seniyassa bimbisārassa etadahosi—  “kattha nu kho bhagavā vihareyya? Yaṁ assa gāmato neva atidūre na accāsanne, gamanāgamanasampannaṁ, atthikānaṁ atthikānaṁ manussānaṁ abhikkamanīyaṁ, divā appākiṇṇaṁ, rattiṁ appasaddaṁ appanigghosaṁ vijanavātaṁ, manussarāhasseyyakaṁ, paṭisallānasāruppan”ti. Atha kho rañño māgadhassa seniyassa bimbisārassa etadahosi—  “idaṁ kho amhākaṁ veḷuvanaṁ uyyānaṁ gāmato neva atidūre na accāsanne gamanāgamanasampannaṁ atthikānaṁ atthikānaṁ manussānaṁ abhikkamanīyaṁ divā appākiṇṇaṁ rattiṁ appasaddaṁ appanigghosaṁ vijanavātaṁ manussarāhasseyyakaṁ paṭisallānasāruppaṁ. Yannūnāhaṁ veḷuvanaṁ uyyānaṁ buddhappamukhassa bhikkhusaṁghassa dadeyyan”ti. Atha kho rājā māgadho seniyo bimbisāro sovaṇṇamayaṁ bhiṅkāraṁ gahetvā bhagavato oṇojesi—  “etāhaṁ, bhante, veḷuvanaṁ uyyānaṁ buddhappamukhassa bhikkhusaṁghassa dammī”ti. Paṭiggahesi bhagavā ārāmaṁ. Atha kho bhagavā rājānaṁ māgadhaṁ seniyaṁ bimbisāraṁ dhammiyā kathāya sandassetvā samādapetvā samuttejetvā sampahaṁsetvā uṭṭhāyāsanā pakkāmi. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—  “anujānāmi, bhikkhave, ārāman”ti. </div>
</div>
<div class="CENTER" id="p_3V_219">
<span class="pN">219</span>Bimbisārasamāgamakathā niṭṭhitā.</div>
</html>
