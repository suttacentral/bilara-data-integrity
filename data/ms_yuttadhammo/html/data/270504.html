<html>
<div class="i">22.1.9.5 Lakkhaṇakaṇḍa</div>
<div class="h">Mahānipāta</div>
<div class="h">Mūgapakkhavagga</div>
<div class="h">Vidhurajātaka</div>
<div class="h">Lakkhaṇakaṇḍa</div>
<div class="q" id="p_23J_2796"> <div class="divNumber">1458.</div> <div class="p"> <table class="singleColumn"> <tr> <td> <div class="pN">2796</div> <div class="G">“Ehi dāni gamissāma,</div> </td> </tr> <tr> <td> <div class="G">dinno no issarena me;</div> </td> </tr> <tr> <td> <div class="G">Mamevatthaṁ paṭipajja,</div> </td> </tr> <tr> <td> <div class="G">esa dhammo sanantano”.</div> </td> </tr> </table> </div>
</div>
<div class="q" id="p_23J_2797"> <div class="divNumber">1459.</div> <div class="p"> <table class="singleColumn"> <tr> <td> <div class="pN">2797</div> <div class="G">“Jānāmi māṇava tayāhamasmi,</div> </td> </tr> <tr> <td> <div class="G">Dinnohamasmi tava issarena;</div> </td> </tr> <tr> <td> <div class="G">Tīhañca taṁ vāsayemu agāre,</div> </td> </tr> <tr> <td> <div class="G">Yenaddhunā anusāsemu putte”.</div> </td> </tr> </table> </div>
</div>
<div class="q" id="p_23J_2798"> <div class="divNumber">1460.</div> <div class="p"> <table class="singleColumn"> <tr> <td> <div class="pN">2798</div> <div class="G">“Taṁ me tathā hotu vasemu tīhaṁ,</div> </td> </tr> <tr> <td> <div class="G">Kurutaṁ bhavajja gharesu kiccaṁ;</div> </td> </tr> <tr> <td> <div class="G">Anusāsataṁ puttadāre bhavajja,</div> </td> </tr> <tr> <td> <div class="G">Yathā tayī pecca sukhī bhaveyya”.</div> </td> </tr> </table> </div>
</div>
<div class="q" id="p_23J_2799"> <div class="divNumber">1461.</div> <div class="p"> <table class="singleColumn"> <tr> <td> <div class="pN">2799</div> <div class="G">“Sādhū”ti vatvāna pahūtakāmo,</div> </td> </tr> <tr> <td> <div class="G">Pakkāmi yakkho vidhurena saddhiṁ;</div> </td> </tr> <tr> <td> <div class="G">Taṁ kuñjarājaññahayānuciṇṇaṁ,</div> </td> </tr> <tr> <td> <div class="G">Pāvekkhi antepuramariyaseṭṭho.</div> </td> </tr> </table> </div>
</div>
<div class="q" id="p_23J_2800"> <div class="divNumber">1462.</div> <div class="p"> <table class="singleColumn"> <tr> <td> <div class="pN">2800</div> <div class="G">Koñcaṁ mayūrañca piyañca ketaṁ,</div> </td> </tr> <tr> <td> <div class="G">Upāgami tattha surammarūpaṁ;</div> </td> </tr> <tr> <td> <div class="G">Pahūtabhakkhaṁ bahuannapānaṁ,</div> </td> </tr> <tr> <td> <div class="G">Masakkasāraṁ viya vāsavassa.</div> </td> </tr> </table> </div>
</div>
<div class="q" id="p_23J_2801"> <div class="divNumber">1463.</div> <div class="p"> <table class="singleColumn"> <tr> <td> <div class="pN">2801</div> <div class="G">Tattha naccanti gāyanti,</div> </td> </tr> <tr> <td> <div class="G">avhāyanti varāvaraṁ;</div> </td> </tr> <tr> <td> <div class="G">Accharā viya devesu,</div> </td> </tr> <tr> <td> <div class="G">nāriyo samalaṅkatā.</div> </td> </tr> </table> </div>
</div>
<div class="q" id="p_23J_2802"> <div class="divNumber">1464.</div> <div class="p"> <table class="singleColumn"> <tr> <td> <div class="pN">2802</div> <div class="G">Samaṅgikatvā pamadāhi yakkhaṁ,</div> </td> </tr> <tr> <td> <div class="G">Annena pānena ca dhammapālo;</div> </td> </tr> <tr> <td> <div class="G">Atthattha mevānuvicintayanto,</div> </td> </tr> <tr> <td> <div class="G">Pāvekkhi bhariyāya tadā sakāse.</div> </td> </tr> </table> </div>
</div>
<div class="q" id="p_23J_2803"> <div class="divNumber">1465.</div> <div class="p"> <table class="singleColumn"> <tr> <td> <div class="pN">2803</div> <div class="G">Taṁ candanagandharasānulittaṁ,</div> </td> </tr> <tr> <td> <div class="G">Suvaṇṇajambonadanikkhasādisaṁ;</div> </td> </tr> <tr> <td> <div class="G">Bhariyaṁvacā “ehi suṇohi bhoti,</div> </td> </tr> <tr> <td> <div class="G">Puttāni āmantaya tambanette”.</div> </td> </tr> </table> </div>
</div>
<div class="q" id="p_23J_2804"> <div class="divNumber">1466.</div> <div class="p"> <table class="singleColumn"> <tr> <td> <div class="pN">2804</div> <div class="G">Sutvāna vākyaṁ patino anujjā,</div> </td> </tr> <tr> <td> <div class="G">Suṇisaṁvaca tambanakhiṁ sunettaṁ;</div> </td> </tr> <tr> <td> <div class="G">“Āmantaya vammadharāni cete,</div> </td> </tr> <tr> <td> <div class="G">Puttāni indīvarapupphasāme”.</div> </td> </tr> </table> </div>
</div>
<div class="q" id="p_23J_2805"> <div class="divNumber">1467.</div> <div class="p"> <table class="singleColumn"> <tr> <td> <div class="pN">2805</div> <div class="G">Te āgate muddhani dhammapālo,</div> </td> </tr> <tr> <td> <div class="G">Cumbitvā putte avikampamāno;</div> </td> </tr> <tr> <td> <div class="G">Āmantayitvāna avoca vākyaṁ,</div> </td> </tr> <tr> <td> <div class="G">“Dinnāhaṁ raññā idha māṇavassa.</div> </td> </tr> </table> </div>
</div>
<div class="q" id="p_23J_2806"> <div class="divNumber">1468.</div> <div class="p"> <table class="singleColumn"> <tr> <td> <div class="pN">2806</div> <div class="G">Tassajjahaṁ attasukhī vidheyyo,</div> </td> </tr> <tr> <td> <div class="G">Ādāya yenicchati tena gacchati;</div> </td> </tr> <tr> <td> <div class="G">Ahañca vo sāsitumāgatosmi,</div> </td> </tr> <tr> <td> <div class="G">Kathaṁ ahaṁ aparittāya gacche.</div> </td> </tr> </table> </div>
</div>
<div class="q" id="p_23J_2807"> <div class="divNumber">1469.</div> <div class="p"> <table class="singleColumn"> <tr> <td> <div class="pN">2807</div> <div class="G">Sace vo rājā kururaṭṭhavāsī,</div> </td> </tr> <tr> <td> <div class="G">Janasandho puccheyya pahūtakāmo;</div> </td> </tr> <tr> <td> <div class="G">Kimābhijānātha pure purāṇaṁ,</div> </td> </tr> <tr> <td> <div class="G">Kiṁ vo pitā anusāse puratthā.</div> </td> </tr> </table> </div>
</div>
<div class="q" id="p_23J_2808"> <div class="divNumber">1470.</div> <div class="p"> <table class="singleColumn"> <tr> <td> <div class="pN">2808</div> <div class="G">Samāsanā hotha mayāva sabbe,</div> </td> </tr> <tr> <td> <div class="G">Konīdha rañño abbhatiko manusso;</div> </td> </tr> <tr> <td> <div class="G">Tamañjaliṁ kariya vadetha evaṁ,</div> </td> </tr> <tr> <td> <div class="G">Mā hevaṁ deva na hi esa dhammo;</div> </td> </tr> <tr> <td> <div class="G">Viyaggharājassa nihīnajacco,</div> </td> </tr> <tr> <td> <div class="G">Samāsano deva kathaṁ bhaveyya”.</div> </td> </tr> </table> </div>
</div>
<div class="CENTER" id="p_23J_2809">
<span class="pN">2809</span>Lakkhaṇakaṇḍaṁ nāma.</div>
</html>
