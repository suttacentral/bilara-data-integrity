<html>
<div class="i">4.6.9 Paṭhamauppādasutta</div>
<div class="h">Indriyasaṁyutta</div>
<div class="h">Sūkarakhatavagga</div>
<div class="h">Paṭhamauppādasutta</div>
<div class="q" id="p_14S5_1222"> <div class="divNumber">529.</div> <div class="p">
<span class="pN">1222</span>Sāvatthinidānaṁ. “Pañcimāni, bhikkhave, indriyāni bhāvitāni bahulīkatāni anuppannāni uppajjanti, nāññatra tathāgatassa pātubhāvā arahato sammāsambuddhassa. Katamāni pañca? Saddhindriyaṁ, vīriyindriyaṁ, satindriyaṁ, samādhindriyaṁ, paññindriyaṁ— imāni kho, bhikkhave, pañcindriyāni bhāvitāni bahulīkatāni anuppannāni uppajjanti, nāññatra tathāgatassa pātubhāvā arahato sammāsambuddhassā”ti. </div>
</div>
<div class="CENTER" id="p_14S5_1223">
<span class="pN">1223</span>Navamaṁ.</div>
</html>
