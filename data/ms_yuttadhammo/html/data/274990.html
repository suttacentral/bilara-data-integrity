<html>
<div class="i">12.1.10 Tiracchānakathāsutta</div>
<div class="h">Saccasaṁyutta</div>
<div class="h">Samādhivagga</div>
<div class="h">Tiracchānakathāsutta</div>
<div class="q" id="p_14S5_2199"> <div class="divNumber">1080.</div> <div class="p">
<span class="pN">2199</span>“Mā, bhikkhave, anekavihitaṁ tiracchānakathaṁ katheyyātha, seyyathidaṁ—  rājakathaṁ corakathaṁ mahāmattakathaṁ senākathaṁ, bhayakathaṁ yuddhakathaṁ, annakathaṁ pānakathaṁ vatthakathaṁ sayanakathaṁ mālākathaṁ gandhakathaṁ, ñātikathaṁ yānakathaṁ gāmakathaṁ nigamakathaṁ nagarakathaṁ janapadakathaṁ itthikathaṁ sūrakathaṁ visikhākathaṁ kumbhaṭṭhānakathaṁ, pubbapetakathaṁ nānattakathaṁ, lokakkhāyikaṁ samuddakkhāyikaṁ itibhavābhavakathaṁ iti vā. Taṁ kissa hetu? Nesā, bhikkhave, kathā atthasaṁhitā nādibrahmacariyakā na nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattati. </div>
</div>
<div class="q" id="p_14S5_2200"> <div class="p">
<span class="pN">2200</span>Kathentā ca kho tumhe, bhikkhave, ‘idaṁ dukkhan’ti katheyyātha, ‘ayaṁ dukkhasamudayo’ti katheyyātha, ‘ayaṁ dukkhanirodho’ti katheyyātha, ‘ayaṁ dukkhanirodhagāminī paṭipadā’ti katheyyātha. Taṁ kissa hetu? Esā, bhikkhave, kathā atthasaṁhitā, esā ādibrahmacariyakā, esā nibbidāya virāgāya nirodhāya upasamāya abhiññāya sambodhāya nibbānāya saṁvattati. </div>
</div>
<div class="q" id="p_14S5_2201"> <div class="p">
<span class="pN">2201</span>Tasmātiha, bhikkhave, ‘idaṁ dukkhan’ti yogo karaṇīyo…pe…  ‘ayaṁ dukkhanirodhagāminī paṭipadā’ti yogo karaṇīyo”ti. </div>
</div>
<div class="CENTER" id="p_14S5_2202">
<span class="pN">2202</span>Dasamaṁ.</div>
<div class="CENTER" id="p_14S5_2203">
<span class="pN">2203</span>Samādhivaggo paṭhamo.</div>
<div class="SUMMARY" id="p_14S5_2204">
<span class="pN">2204</span><span class="firstLetter">T</span>assuddānaṁ</div>
<div class="q" id="p_14S5_2205"> <div class="p"> <table class="singleColumn"> <tr> <td> <div class="pN">2205</div> <div class="G">Samādhi paṭisallānā,</div> </td> </tr> <tr> <td> <div class="G">kulaputtā apare duve;</div> </td> </tr> <tr> <td> <div class="G">Samaṇabrāhmaṇā vitakkaṁ,</div> </td> </tr> <tr> <td> <div class="G">cintā viggāhikā kathāti.</div> </td> </tr> </table> </div>
</div>
</html>
