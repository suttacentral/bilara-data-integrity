<html>
<div class="i">3.4.7 Dhammānudhammapaṭipannasutta</div>
<div class="h">Tikanipāta</div>
<div class="h">Catutthavagga</div>
<div class="h">Dhammānudhammapaṭipannasutta</div>
<div class="q" id="p_18It_597"> <div class="divNumber">86.</div> <div class="p">
<span class="pN">597</span>Vuttañhetaṁ bhagavatā vuttamarahatāti me sutaṁ— </div>
</div>
<div class="q" id="p_18It_598"> <div class="p">
<span class="pN">598</span>“Dhammānudhammapaṭipannassa bhikkhuno ayamanudhammo hoti veyyākaraṇāya— dhammānudhammapaṭipannoyanti bhāsamāno dhammaññeva bhāsati no adhammaṁ, vitakkayamāno vā dhammavitakkaññeva vitakketi no adhammavitakkaṁ, tadubhayaṁ vā pana abhinivejjetvā upekkhako viharati sato sampajāno”ti. Etamatthaṁ bhagavā avoca. Tatthetaṁ iti vuccati— </div>
</div>
<div class="q" id="p_18It_599"> <div class="p"> <table class="singleColumn"> <tr> <td> <div class="pN">599</div> <div class="G">“Dhammārāmo dhammarato,</div> </td> </tr> <tr> <td> <div class="G">dhammaṁ anuvicintayaṁ;</div> </td> </tr> <tr> <td> <div class="G">Dhammaṁ anussaraṁ bhikkhu,</div> </td> </tr> <tr> <td> <div class="G">saddhammā na parihāyati.</div> </td> </tr> </table> </div>
</div>
<div class="q" id="p_18It_600"> <div class="p"> <table class="singleColumn"> <tr> <td> <div class="pN">600</div> <div class="G">Caraṁ vā yadi vā tiṭṭhaṁ,</div> </td> </tr> <tr> <td> <div class="G">nisinno uda vā sayaṁ;</div> </td> </tr> <tr> <td> <div class="G">Ajjhattaṁ samayaṁ cittaṁ,</div> </td> </tr> <tr> <td> <div class="G">santimevādhigacchatī”ti.</div> </td> </tr> </table> </div>
</div>
<div class="q" id="p_18It_601"> <div class="p">
<span class="pN">601</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_602">
<span class="pN">602</span>Sattamaṁ.</div>
</html>
