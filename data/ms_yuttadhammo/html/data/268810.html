<html>
<div class="i">10.1.6 Vaṅgantaputtaupasenattheragāthā</div>
<div class="h">Dasakanipāta</div>
<div class="h">Paṭhamavagga</div>
<div class="h">Vaṅgantaputtaupasenattheragāthā</div>
<div class="q" id="p_19Th1_885"> <div class="divNumber">577.</div> <div class="p"> <table class="singleColumn"> <tr> <td> <div class="pN">885</div> <div class="G">“Vivittaṁ appanigghosaṁ,</div> </td> </tr> <tr> <td> <div class="G">vāḷamiganisevitaṁ;</div> </td> </tr> <tr> <td> <div class="G">Seve senāsanaṁ bhikkhu,</div> </td> </tr> <tr> <td> <div class="G">paṭisallānakāraṇā.</div> </td> </tr> </table> </div>
</div>
<div class="q" id="p_19Th1_886"> <div class="divNumber">578.</div> <div class="p"> <table class="singleColumn"> <tr> <td> <div class="pN">886</div> <div class="G">Saṅkārapuñjā āhatvā,</div> </td> </tr> <tr> <td> <div class="G">susānā rathiyāhi ca;</div> </td> </tr> <tr> <td> <div class="G">Tato saṅghāṭikaṁ katvā,</div> </td> </tr> <tr> <td> <div class="G">lūkhaṁ dhāreyya cīvaraṁ.</div> </td> </tr> </table> </div>
</div>
<div class="q" id="p_19Th1_887"> <div class="divNumber">579.</div> <div class="p"> <table class="singleColumn"> <tr> <td> <div class="pN">887</div> <div class="G">Nīcaṁ manaṁ karitvāna,</div> </td> </tr> <tr> <td> <div class="G">sapadānaṁ kulā kulaṁ;</div> </td> </tr> <tr> <td> <div class="G">Piṇḍikāya care bhikkhu,</div> </td> </tr> <tr> <td> <div class="G">guttadvāro susaṁvuto.</div> </td> </tr> </table> </div>
</div>
<div class="q" id="p_19Th1_888"> <div class="divNumber">580.</div> <div class="p"> <table class="singleColumn"> <tr> <td> <div class="pN">888</div> <div class="G">Lūkhenapi vā santusse,</div> </td> </tr> <tr> <td> <div class="G">nāññaṁ patthe rasaṁ bahuṁ;</div> </td> </tr> <tr> <td> <div class="G">Rasesu anugiddhassa,</div> </td> </tr> <tr> <td> <div class="G">jhāne na ramatī mano.</div> </td> </tr> </table> </div>
</div>
<div class="q" id="p_19Th1_889"> <div class="divNumber">581.</div> <div class="p"> <table class="singleColumn"> <tr> <td> <div class="pN">889</div> <div class="G">Appiccho ceva santuṭṭho,</div> </td> </tr> <tr> <td> <div class="G">pavivitto vase muni;</div> </td> </tr> <tr> <td> <div class="G">Asaṁsaṭṭho gahaṭṭhehi,</div> </td> </tr> <tr> <td> <div class="G">anāgārehi cūbhayaṁ.</div> </td> </tr> </table> </div>
</div>
<div class="q" id="p_19Th1_890"> <div class="divNumber">582.</div> <div class="p"> <table class="singleColumn"> <tr> <td> <div class="pN">890</div> <div class="G">Yathā jaḷo va mūgo va,</div> </td> </tr> <tr> <td> <div class="G">attānaṁ dassaye tathā;</div> </td> </tr> <tr> <td> <div class="G">Nātivelaṁ sambhāseyya,</div> </td> </tr> <tr> <td> <div class="G">saṁghamajjhamhi paṇḍito.</div> </td> </tr> </table> </div>
</div>
<div class="q" id="p_19Th1_891"> <div class="divNumber">583.</div> <div class="p"> <table class="singleColumn"> <tr> <td> <div class="pN">891</div> <div class="G">Na so upavade kañci,</div> </td> </tr> <tr> <td> <div class="G">upaghātaṁ vivajjaye;</div> </td> </tr> <tr> <td> <div class="G">Saṁvuto pātimokkhasmiṁ,</div> </td> </tr> <tr> <td> <div class="G">mattaññū cassa bhojane.</div> </td> </tr> </table> </div>
</div>
<div class="q" id="p_19Th1_892"> <div class="divNumber">584.</div> <div class="p"> <table class="singleColumn"> <tr> <td> <div class="pN">892</div> <div class="G">Suggahītanimittassa,</div> </td> </tr> <tr> <td> <div class="G">cittassuppādakovido;</div> </td> </tr> <tr> <td> <div class="G">Samathaṁ anuyuñjeyya,</div> </td> </tr> <tr> <td> <div class="G">kālena ca vipassanaṁ.</div> </td> </tr> </table> </div>
</div>
<div class="q" id="p_19Th1_893"> <div class="divNumber">585.</div> <div class="p"> <table class="singleColumn"> <tr> <td> <div class="pN">893</div> <div class="G">Vīriyasātaccasampanno,</div> </td> </tr> <tr> <td> <div class="G">yuttayogo sadā siyā;</div> </td> </tr> <tr> <td> <div class="G">Na ca appatvā dukkhantaṁ,</div> </td> </tr> <tr> <td> <div class="G">vissāsaṁ eyya paṇḍito.</div> </td> </tr> </table> </div>
</div>
<div class="q" id="p_19Th1_894"> <div class="divNumber">586.</div> <div class="p"> <table class="singleColumn"> <tr> <td> <div class="pN">894</div> <div class="G">Evaṁ viharamānassa,</div> </td> </tr> <tr> <td> <div class="G">suddhikāmassa bhikkhuno;</div> </td> </tr> <tr> <td> <div class="G">Khīyanti āsavā sabbe,</div> </td> </tr> <tr> <td> <div class="G">nibbutiñcādhigacchatī”ti.</div> </td> </tr> </table> </div>
</div>
<div class="CENTER" id="p_19Th1_895">
<span class="pN">895</span>…  Upaseno vaṅgantaputto thero… .</div>
</html>
