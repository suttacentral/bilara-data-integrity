<html>
<div class="i">41.4.1 Setudānaānisaṁsa</div>
<div class="h">Metteyyavagga</div>
<div class="h">Dhotakattheraapadāna</div>
<div class="h">Setudānaānisaṁsa</div>
<div class="q" id="p_20Ap1_4938"> <div class="divNumber">86.</div> <div class="p"> <table class="singleColumn"> <tr> <td> <div class="pN">4938</div> <div class="G">Darito pabbatato vā,</div> </td> </tr> <tr> <td> <div class="G">rukkhato patitopiyaṁ;</div> </td> </tr> <tr> <td> <div class="G">Cutopi lacchatī ṭhānaṁ,</div> </td> </tr> <tr> <td> <div class="G">setudānassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_4939"> <div class="divNumber">87.</div> <div class="p"> <table class="singleColumn"> <tr> <td> <div class="pN">4939</div> <div class="G">Virūḷhamūlasantānaṁ,</div> </td> </tr> <tr> <td> <div class="G">nigrodhamiva māluto;</div> </td> </tr> <tr> <td> <div class="G">Amittā nappasahanti,</div> </td> </tr> <tr> <td> <div class="G">setudānassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_4940"> <div class="divNumber">88.</div> <div class="p"> <table class="singleColumn"> <tr> <td> <div class="pN">4940</div> <div class="G">Nāssa corā pasahanti,</div> </td> </tr> <tr> <td> <div class="G">nātimaññanti khattiyā;</div> </td> </tr> <tr> <td> <div class="G">Sabbe tarissatāmitte,</div> </td> </tr> <tr> <td> <div class="G">setudānassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_4941"> <div class="divNumber">89.</div> <div class="p"> <table class="singleColumn"> <tr> <td> <div class="pN">4941</div> <div class="G">Abbhokāsagataṁ santaṁ,</div> </td> </tr> <tr> <td> <div class="G">kaṭhinātapatāpitaṁ;</div> </td> </tr> <tr> <td> <div class="G">Puññakammena saṁyuttaṁ,</div> </td> </tr> <tr> <td> <div class="G">na bhavissati vedanā.</div> </td> </tr> </table> </div>
</div>
<div class="q" id="p_20Ap1_4942"> <div class="divNumber">90.</div> <div class="p"> <table class="singleColumn"> <tr> <td> <div class="pN">4942</div> <div class="G">Devaloke manusse vā,</div> </td> </tr> <tr> <td> <div class="G">hatthiyānaṁ sunimmitaṁ;</div> </td> </tr> <tr> <td> <div class="G">Tassa saṅkappamaññāya,</div> </td> </tr> <tr> <td> <div class="G">nibbattissati tāvade.</div> </td> </tr> </table> </div>
</div>
<div class="q" id="p_20Ap1_4943"> <div class="divNumber">91.</div> <div class="p"> <table class="singleColumn"> <tr> <td> <div class="pN">4943</div> <div class="G">Sahassassā vātajavā,</div> </td> </tr> <tr> <td> <div class="G">sindhavā sīghavāhanā;</div> </td> </tr> <tr> <td> <div class="G">Sāyaṁ pātaṁ upessanti,</div> </td> </tr> <tr> <td> <div class="G">setudānassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_4944"> <div class="divNumber">92.</div> <div class="p"> <table class="singleColumn"> <tr> <td> <div class="pN">4944</div> <div class="G">Āgantvāna manussattaṁ,</div> </td> </tr> <tr> <td> <div class="G">sukhitoyaṁ bhavissati;</div> </td> </tr> <tr> <td> <div class="G">Vehāsaṁ manujasseva,</div> </td> </tr> <tr> <td> <div class="G">hatthiyānaṁ bhavissati.</div> </td> </tr> </table> </div>
</div>
<div class="q" id="p_20Ap1_4945"> <div class="divNumber">93.</div> <div class="p"> <table class="singleColumn"> <tr> <td> <div class="pN">4945</div> <div class="G">Kappasatasahassamhi,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_4946"> <div class="divNumber">94.</div> <div class="p"> <table class="singleColumn"> <tr> <td> <div class="pN">4946</div> <div class="G">Tassa dhammesu dāyādo,</div> </td> </tr> <tr> <td> <div class="G">oraso dhammanimmito;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">nibbāyissatināsavo’.</div> </td> </tr> </table> </div>
</div>
<div class="q" id="p_20Ap1_4947"> <div class="divNumber">95.</div> <div class="p"> <table class="singleColumn"> <tr> <td> <div class="pN">4947</div> <div class="G">Aho me sukataṁ kammaṁ,</div> </td> </tr> <tr> <td> <div class="G">jalajuttamanāmake;</div> </td> </tr> <tr> <td> <div class="G">Tattha kāraṁ karitvāna,</div> </td> </tr> <tr> <td> <div class="G">pattohaṁ āsavakkhayaṁ.</div> </td> </tr> </table> </div>
</div>
<div class="q" id="p_20Ap1_4948"> <div class="divNumber">96.</div> <div class="p"> <table class="singleColumn"> <tr> <td> <div class="pN">4948</div> <div class="G">Padhānaṁ pahitattomhi,</div> </td> </tr> <tr> <td> <div class="G">upasanto nirūpadhi;</div> </td> </tr> <tr> <td> <div class="G">Nāgova bandhanaṁ chetvā,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_4949"> <div class="divNumber">97.</div> <div class="p"> <table class="singleColumn"> <tr> <td> <div class="pN">4949</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_4950"> <div class="divNumber">98.</div> <div class="p"> <table class="singleColumn"> <tr> <td> <div class="pN">4950</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_4951"> <div class="divNumber">99.</div> <div class="p"> <table class="singleColumn"> <tr> <td> <div class="pN">4951</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_4952"> <div class="p">
<span class="pN">4952</span>Itthaṁ sudaṁ āyasmā dhotako thero imā gāthāyo abhāsitthāti. </div>
</div>
<div class="CENTER" id="p_20Ap1_4953">
<span class="pN">4953</span>Dhotakattherassāpadānaṁ catutthaṁ.</div>
</html>
