<html>
<div class="i">1.2.1.3 Saṁyojanasamugghātasutta</div>
<div class="h">Saḷāyatanasaṁyutta</div>
<div class="h">Dutiyapaṇṇāsaka</div>
<div class="h">Avijjāvagga</div>
<div class="h">Saṁyojanasamugghātasutta</div>
<div class="q" id="p_13S4_169"> <div class="divNumber">55.</div> <div class="p">
<span class="pN">169</span>“Kathaṁ nu kho, bhante, jānato, kathaṁ passato saṁyojanā samugghātaṁ gacchantī”ti? “Cakkhuṁ kho, bhikkhu, anattato jānato passato saṁyojanā samugghātaṁ gacchanti. Rūpe anattato…  cakkhuviññāṇaṁ…  cakkhusamphassaṁ…  yampidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi anattato jānato passato saṁyojanā samugghātaṁ gacchanti. Sotaṁ…  ghānaṁ…  jivhaṁ…  kāyaṁ…  manaṁ…  dhamme…  manoviññāṇaṁ…  manosamphassaṁ…  yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi anattato jānato passato saṁyojanā samugghātaṁ gacchanti. Evaṁ kho, bhikkhu, jānato evaṁ passato saṁyojanā samugghātaṁ gacchantī”ti. </div>
</div>
<div class="CENTER" id="p_13S4_170">
<span class="pN">170</span>Tatiyaṁ.</div>
</html>
