<html>
<div class="i">6.1.8 Ārāmaparikkhepaanujānana</div>
<div class="h">Senāsanakkhandhaka</div>
<div class="h">Paṭhamabhāṇavāra</div>
<div class="h">Ārāmaparikkhepaanujānana</div>
<div class="q" id="p_4V_1305"> <div class="divNumber">303.</div> <div class="p">
<span class="pN">1305</span>Tena kho pana samayena ārāmo aparikkhitto hoti. Ajakāpi pasukāpi uparope viheṭhenti. Bhagavato etamatthaṁ ārocesuṁ. “Anujānāmi, bhikkhave, parikkhipituṁ tayo vāṭe—  veḷuvāṭaṁ, kaṇḍakavāṭaṁ, parikkhan”ti. Koṭṭhako na hoti. Tatheva ajakāpi pasukāpi uparope viheṭhenti…pe…  “anujānāmi, bhikkhave, koṭṭhakaṁ apesiṁ yamakakavāṭaṁ toraṇaṁ palighan”ti. Koṭṭhake tiṇacuṇṇaṁ paripatati…pe…  “anujānāmi, bhikkhave, ogumphetvā ullittāvalittaṁ kātuṁ—  setavaṇṇaṁ kāḷavaṇṇaṁ gerukaparikammaṁ mālākammaṁ latākammaṁ makaradantakaṁ pañcapaṭikan”ti. Ārāmo cikkhallo hoti…pe…  “anujānāmi, bhikkhave, marumbaṁ upakiritun”ti. Na pariyāpuṇanti…pe…  “anujānāmi, bhikkhave, padarasilaṁ nikkhipitun”ti. Udakaṁ santiṭṭhati…pe…  “anujānāmi, bhikkhave, udakaniddhamanan”ti. </div>
</div>
<div class="q" id="p_4V_1306"> <div class="p">
<span class="pN">1306</span>Tena kho pana samayena rājā māgadho seniyo bimbisāro saṁghassa atthāya sudhāmattikālepanaṁ pāsādaṁ kāretukāmo hoti. Atha kho bhikkhūnaṁ etadahosi—  “kiṁ nu kho bhagavatā chadanaṁ anuññātaṁ, kiṁ ananuññātan”ti. Bhagavato etamatthaṁ ārocesuṁ. “Anujānāmi, bhikkhave, pañca chadanāni—  iṭṭhakāchadanaṁ, silāchadanaṁ, sudhāchadanaṁ, tiṇacchadanaṁ, paṇṇacchadanan”ti. </div>
</div>
<div class="CENTER" id="p_4V_1307">
<span class="pN">1307</span>Paṭhamabhāṇavāro niṭṭhito.</div>
</html>
