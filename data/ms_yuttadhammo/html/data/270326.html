<html>
<div class="i">4.5.5 Maggakathā</div>
<div class="h">Niggahapaṇṇāsaka</div>
<div class="h">Vīsatimavagga</div>
<div class="h">Maggakathā</div>
<div class="q" id="p_32Kv_2680"> <div class="divNumber">872.</div> <div class="p">
<span class="pN">2680</span>๐ Pañcaṅgiko maggoti? Āmantā. Nanu aṭṭhaṅgiko maggo vutto bhagavatā, seyyathidaṁ—  sammādiṭṭhi…pe…  sammāsamādhīti? Āmantā. Hañci aṭṭhaṅgiko maggo vutto bhagavatā, seyyathidaṁ—  sammādiṭṭhi…pe…  sammāsamādhi, no ca vata re vattabbe—  “pañcaṅgiko maggo”ti. </div>
</div>
<div class="q" id="p_32Kv_2681"> <div class="p">
<span class="pN">2681</span>๐ Pañcaṅgiko maggoti? Āmantā. Nanu vuttaṁ bhagavatā—  </div>
</div>
<div class="q" id="p_32Kv_2682"> <div class="p"> <table class="singleColumn"> <tr> <td> <div class="pN">2682</div> <div class="G">“Maggānaṁ aṭṭhaṅgiko seṭṭho,</div> </td> </tr> <tr> <td> <div class="G">Saccānaṁ caturo padā;</div> </td> </tr> <tr> <td> <div class="G">Virāgo seṭṭho dhammānaṁ,</div> </td> </tr> <tr> <td> <div class="G">Dvipadānañca cakkhumā”ti.</div> </td> </tr> </table> </div>
</div>
<div class="q" id="p_32Kv_2683"> <div class="p">
<span class="pN">2683</span>Attheva suttantoti? Āmantā. Tena hi aṭṭhaṅgiko maggoti. </div>
</div>
<div class="q" id="p_32Kv_2684"> <div class="divNumber">873.</div> <div class="p">
<span class="pN">2684</span>๐ Sammāvācā maggaṅgaṁ, sā ca na maggoti? Āmantā. Sammādiṭṭhi maggaṅgaṁ, sā ca na maggoti? Na hevaṁ vattabbe…pe…  sammāvācā maggaṅgaṁ, sā ca na maggoti? Āmantā. Sammāsaṅkappo…pe…  sammāvāyāmo…pe…  sammāsati…pe…  sammāsamādhi maggaṅgaṁ, so ca na maggoti? Na hevaṁ vattabbe…pe… . </div>
</div>
<div class="q" id="p_32Kv_2685"> <div class="p">
<span class="pN">2685</span>๐ Sammākammanto…pe…  sammāājīvo maggaṅgaṁ, so ca na maggoti? Āmantā. Sammādiṭṭhi…pe…  sammāsamādhi maggaṅgaṁ, so ca na maggoti? Na hevaṁ vattabbe…pe… . </div>
</div>
<div class="q" id="p_32Kv_2686"> <div class="p">
<span class="pN">2686</span>๐ Sammādiṭṭhi maggaṅgaṁ, sā ca maggoti? Āmantā. Sammāvācā maggaṅgaṁ, sā ca maggoti? Na hevaṁ vattabbe…pe…  sammādiṭṭhi maggaṅgaṁ, sā ca maggoti? Āmantā. Sammākammanto…pe…  sammāājīvo maggaṅgaṁ, so ca maggoti? Na hevaṁ vattabbe…pe… . </div>
</div>
<div class="q" id="p_32Kv_2687"> <div class="p">
<span class="pN">2687</span>๐ Sammāsaṅkappo…pe…  sammāvāyāmo…pe…  sammāsati…pe…  sammāsamādhi maggaṅgaṁ, so ca maggoti? Āmantā. Sammāvācā…pe…  sammākammanto…pe…  sammāājīvo maggaṅgaṁ, so ca maggoti? Na hevaṁ vattabbe…pe… . </div>
</div>
<div class="q" id="p_32Kv_2688"> <div class="divNumber">874.</div> <div class="p">
<span class="pN">2688</span>× Ariyo aṭṭhaṅgiko maggoti? Āmantā. Nanu vuttaṁ bhagavatā—  “pubbeva kho panassa kāyakammaṁ vacīkammaṁ ājīvo suparisuddho hoti; evamassāyaṁ ariyo aṭṭhaṅgiko maggo bhāvanāpāripūriṁ gacchatī”ti. Attheva suttantoti? Āmantā. Tena hi pañcaṅgiko maggoti. </div>
</div>
<div class="q" id="p_32Kv_2689"> <div class="divNumber">875.</div> <div class="p">
<span class="pN">2689</span>๐ Pañcaṅgiko maggoti? Āmantā. Nanu vuttaṁ bhagavatā—  “yasmiṁ kho, subhadda, dhammavinaye ariyo aṭṭhaṅgiko maggo na upalabbhati, samaṇopi tattha na upalabbhati, dutiyopi tattha samaṇo na upalabbhati, tatiyopi tattha samaṇo na upalabbhati, catutthopi tattha samaṇo na upalabbhati. Yasmiñca kho, subhadda, dhammavinaye ariyo aṭṭhaṅgiko maggo upalabbhati, samaṇopi tattha upalabbhati, dutiyopi…pe…  tatiyopi…pe…  catutthopi tattha samaṇo upalabbhati. Imasmiṁ kho, subhadda, dhammavinaye ariyo aṭṭhaṅgiko maggo upalabbhati. Idheva, subhadda, samaṇo, idha dutiyo samaṇo, idha tatiyo samaṇo, idha catuttho samaṇo. Suññā parappavādā samaṇebhi aññehī”ti. Attheva suttantoti? Āmantā. Tena hi aṭṭhaṅgiko maggoti. </div>
</div>
<div class="CENTER" id="p_32Kv_2690">
<span class="pN">2690</span>Maggakathā niṭṭhitā.</div>
</html>
