<html>
<div class="i">6.1.12 Brahmadattattheragāthā</div>
<div class="h">Chakkanipāta</div>
<div class="h">Paṭhamavagga</div>
<div class="h">Brahmadattattheragāthā</div>
<div class="q" id="p_19Th1_720"> <div class="divNumber">441.</div> <div class="p"> <table class="singleColumn"> <tr> <td> <div class="pN">720</div> <div class="G">“Akkodhassa kuto kodho,</div> </td> </tr> <tr> <td> <div class="G">dantassa samajīvino;</div> </td> </tr> <tr> <td> <div class="G">Sammadaññāvimuttassa,</div> </td> </tr> <tr> <td> <div class="G">upasantassa tādino.</div> </td> </tr> </table> </div>
</div>
<div class="q" id="p_19Th1_721"> <div class="divNumber">442.</div> <div class="p"> <table class="singleColumn"> <tr> <td> <div class="pN">721</div> <div class="G">Tasseva tena pāpiyo,</div> </td> </tr> <tr> <td> <div class="G">yo kuddhaṁ paṭikujjhati;</div> </td> </tr> <tr> <td> <div class="G">Kuddhaṁ appaṭikujjhanto,</div> </td> </tr> <tr> <td> <div class="G">saṅgāmaṁ jeti dujjayaṁ.</div> </td> </tr> </table> </div>
</div>
<div class="q" id="p_19Th1_722"> <div class="divNumber">443.</div> <div class="p"> <table class="singleColumn"> <tr> <td> <div class="pN">722</div> <div class="G">Ubhinnamatthaṁ carati,</div> </td> </tr> <tr> <td> <div class="G">attano ca parassa ca;</div> </td> </tr> <tr> <td> <div class="G">Paraṁ saṅkupitaṁ ñatvā,</div> </td> </tr> <tr> <td> <div class="G">yo sato upasammati.</div> </td> </tr> </table> </div>
</div>
<div class="q" id="p_19Th1_723"> <div class="divNumber">444.</div> <div class="p"> <table class="singleColumn"> <tr> <td> <div class="pN">723</div> <div class="G">Ubhinnaṁ tikicchantaṁ taṁ,</div> </td> </tr> <tr> <td> <div class="G">attano ca parassa ca;</div> </td> </tr> <tr> <td> <div class="G">Janā maññanti bāloti,</div> </td> </tr> <tr> <td> <div class="G">ye dhammassa akovidā.</div> </td> </tr> </table> </div>
</div>
<div class="q" id="p_19Th1_724"> <div class="divNumber">445.</div> <div class="p"> <table class="singleColumn"> <tr> <td> <div class="pN">724</div> <div class="G">Uppajje te sace kodho,</div> </td> </tr> <tr> <td> <div class="G">āvajja kakacūpamaṁ;</div> </td> </tr> <tr> <td> <div class="G">Uppajje ce rase taṇhā,</div> </td> </tr> <tr> <td> <div class="G">puttamaṁsūpamaṁ sara.</div> </td> </tr> </table> </div>
</div>
<div class="q" id="p_19Th1_725"> <div class="divNumber">446.</div> <div class="p"> <table class="singleColumn"> <tr> <td> <div class="pN">725</div> <div class="G">Sace dhāvati cittaṁ te,</div> </td> </tr> <tr> <td> <div class="G">kāmesu ca bhavesu ca;</div> </td> </tr> <tr> <td> <div class="G">Khippaṁ niggaṇha satiyā,</div> </td> </tr> <tr> <td> <div class="G">kiṭṭhādaṁ viya duppasun”ti.</div> </td> </tr> </table> </div>
</div>
<div class="CENTER" id="p_19Th1_726">
<span class="pN">726</span>…  Brahmadatto thero… .</div>
</html>
