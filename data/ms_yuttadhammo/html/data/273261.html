<html>
<div class="i">2.1.5 Ubbhajāṇumaṇḍalikāsikkhāpada</div>
<div class="h">Bhikkhunivibhaṅga</div>
<div class="h">Pārājikakaṇḍa</div>
<div class="h">Ubbhajāṇumaṇḍalikāsikkhāpada</div>
<div class="q" id="p_2V_2100"> <div class="divNumber">656.</div> <div class="p">
<span class="pN">2100</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena sāḷho migāranattā bhikkhunisaṁghassa vihāraṁ kattukāmo hoti. Atha kho sāḷho migāranattā bhikkhuniyo upasaṅkamitvā etadavoca— “icchāmahaṁ, ayye, bhikkhunisaṁghassa vihāraṁ kātuṁ. Detha me navakammikaṁ bhikkhunin”ti. Tena kho pana samayena catasso bhaginiyo bhikkhunīsu pabbajitā honti— nandā, nandavatī, sundarīnandā, thullanandāti. Tāsu sundarīnandā bhikkhunī taruṇapabbajitā abhirūpā hoti dassanīyā pāsādikā paṇḍitā byattā medhāvinī dakkhā analasā, tatrupāyāya vīmaṁsāya samannāgatā, alaṁ kātuṁ alaṁ saṁvidhātuṁ. Atha kho bhikkhunisaṁgho sundarīnandaṁ bhikkhuniṁ sammannitvā sāḷhassa migāranattuno navakammikaṁ adāsi. Tena kho pana samayena sundarīnandā bhikkhunī sāḷhassa migāranattuno nivesanaṁ abhikkhaṇaṁ gacchati— “vāsiṁ detha, parasuṁ detha, kuṭhāriṁ detha, kudālaṁ detha, nikhādanaṁ dethā”ti. Sāḷhopi migāranattā bhikkhunupassayaṁ abhikkhaṇaṁ gacchati katākataṁ jānituṁ. Te abhiṇhadassanena paṭibaddhacittā ahesuṁ. </div>
</div>
<div class="q" id="p_2V_2101"> <div class="p">
<span class="pN">2101</span>Atha kho sāḷho migāranattā sundarīnandaṁ bhikkhuniṁ dūsetuṁ okāsaṁ alabhamāno etadevaatthāya bhikkhunisaṁghassa bhattaṁ akāsi. Atha kho sāḷho migāranattā bhattagge āsanaṁ paññapento “ettakā bhikkhuniyo ayyāya sundarīnandāya vuḍḍhatarā”ti— ekamantaṁ āsanaṁ paññapesi “ettakā navakatarā”ti— ekamantaṁ āsanaṁ paññapesi. Paṭicchanne okāse nikūṭe sundarīnandāya bhikkhuniyā āsanaṁ paññapesi, yathā therā bhikkhuniyo jāneyyuṁ— “navakānaṁ bhikkhunīnaṁ santike nisinnā”ti; navakāpi bhikkhuniyo jāneyyuṁ— “therānaṁ bhikkhunīnaṁ santike nisinnā”ti. Atha kho sāḷho migāranattā bhikkhunisaṁghassa kālaṁ ārocāpesi— “kālo, ayye, niṭṭhitaṁ bhattan”ti. Sundarīnandā bhikkhunī sallakkhetvā— “na bahukato sāḷho migāranattā bhikkhunisaṁghassa bhattaṁ akāsi; maṁ so dūsetukāmo. Sacāhaṁ gamissāmi vissaro me bhavissatī”ti, antevāsiniṁ bhikkhuniṁ āṇāpesi— “gaccha me piṇḍapātaṁ nīhara. Yo ce maṁ pucchati, ‘gilānā’ti paṭivedehī”ti. “Evaṁ, ayye”ti kho sā bhikkhunī sundarīnandāya bhikkhuniyā paccassosi. </div>
</div>
<div class="q" id="p_2V_2102"> <div class="p">
<span class="pN">2102</span>Tena kho pana samayena sāḷho migāranattā bahidvārakoṭṭhake ṭhito hoti sundarīnandaṁ bhikkhuniṁ paṭipucchanto— “kahaṁ, ayye, ayyā sundarīnandā? Kahaṁ, ayye, ayyā sundarīnandā”ti? Evaṁ vutte, sundarīnandāya bhikkhuniyā antevāsinī bhikkhunī sāḷhaṁ migāranattāraṁ etadavoca— “gilānāvuso; piṇḍapātaṁ nīharissāmī”ti. Atha kho sāḷho migāranattā— “yampāhaṁ atthāya bhikkhunisaṁghassa bhattaṁ akāsiṁ ayyāya sundarīnandāya kāraṇā”ti manusse āṇāpetvā— “bhikkhunisaṁghaṁ bhattena parivisathā”ti vatvā yena bhikkhunupassayo tenupasaṅkami. Tena kho pana samayena sundarīnandā bhikkhunī bahārāmakoṭṭhake ṭhitā hoti sāḷhaṁ migāranattāraṁ patimānentī. Addasā kho sundarīnandā bhikkhunī sāḷhaṁ migāranattāraṁ dūratova āgacchantaṁ. Disvāna upassayaṁ pavisitvā sasīsaṁ pārupitvā mañcake nipajji. Atha kho sāḷho migāranattā yena sundarīnandā bhikkhunī tenupasaṅkami; upasaṅkamitvā sundarīnandaṁ bhikkhuniṁ etadavoca— “kiṁ te, ayye, aphāsu, kissa nipannāsī”ti? “Evañhetaṁ, āvuso, hoti yā anicchantaṁ icchatī”ti. “Kyāhaṁ taṁ, ayye, na icchissāmi? Api cāhaṁ okāsaṁ na labhāmi taṁ dūsetun”ti. Avassuto avassutāya sundarīnandāya bhikkhuniyā kāyasaṁsaggaṁ samāpajji. </div>
</div>
<div class="q" id="p_2V_2103"> <div class="p">
<span class="pN">2103</span>Tena kho pana samayena aññatarā bhikkhunī jarādubbalā caraṇagilānā sundarīnandāya bhikkhuniyā avidūre nipannā hoti. Addasā kho sā bhikkhunī sāḷhaṁ migāranattāraṁ avassutaṁ avassutāya sundarīnandāya bhikkhuniyā kāyasaṁsaggaṁ samāpajjantaṁ. Disvāna ujjhāyati khiyyati vipāceti— “kathañhi nāma ayyā sundarīnandā avassutā avassutassa purisapuggalassa kāyasaṁsaggaṁ sādiyissatī”ti. Atha kho sā bhikkhunī bhikkhunīnaṁ etamatthaṁ ārocesi. Yā tā bhikkhuniyo appicchā santuṭṭhā lajjiniyo kukkuccikā sikkhākāmā tā ujjhāyanti khiyyanti vipācenti— “kathañhi nāma ayyā sundarīnandā avassutā avassutassa purisapuggalassa kāyasaṁsaggaṁ sādiyissatī”ti. Atha kho tā bhikkhuniyo bhikkhūnaṁ etamatthaṁ ārocesuṁ. Ye te bhikkhū appicchā santuṭṭhā lajjino kukkuccakā sikkhākāmā te ujjhāyanti khiyyanti vipācenti— “kathañhi nāma sundarīnandā bhikkhunī avassutā avassutassa purisapuggalassa kāyasaṁsaggaṁ sādiyissatī”ti. </div>
</div>
<div class="q" id="p_2V_2104"> <div class="p">
<span class="pN">2104</span>Atha kho te bhikkhū sundarīnandaṁ bhikkhuniṁ anekapariyāyena vigarahitvā bhagavato etamatthaṁ ārocesuṁ. Atha kho bhagavā etasmiṁ nidāne etasmiṁ pakaraṇe bhikkhusaṁghaṁ sannipātāpetvā bhikkhū paṭipucchi— “saccaṁ kira, bhikkhave, sundarīnandā bhikkhunī avassutā avassutassa purisapuggalassa kāyasaṁsaggaṁ sādiyatī”ti? “Saccaṁ, bhagavā”ti. Vigarahi buddho bhagavā— “ananucchavikaṁ, bhikkhave, sundarīnandāya bhikkhuniyā ananulomikaṁ appatirūpaṁ assāmaṇakaṁ akappiyaṁ akaraṇīyaṁ. Kathañhi nāma, bhikkhave, sundarīnandā bhikkhunī avassutā avassutassa purisapuggalassa kāyasaṁsaggaṁ sādiyissati. Netaṁ, bhikkhave, appasannānaṁ vā pasādāya pasannānaṁ vā bhiyyobhāvāya. Atha khvetaṁ, bhikkhave, appasannānañceva appasādāya pasannānañca ekaccānaṁ aññathattāyā”ti. Atha kho bhagavā sundarīnandaṁ bhikkhuniṁ anekapariyāyena vigarahitvā dubbharatāya dupposatāya mahicchatāya asantuṭṭhitāya saṅgaṇikāya kosajjassa avaṇṇaṁ bhāsitvā, anekapariyāyena subharatāya suposatāya appicchassa santuṭṭhassa sallekhassa dhutassa pāsādikassa apacayassa vīriyārambhassa vaṇṇaṁ bhāsitvā, bhikkhūnaṁ tadanucchavikaṁ tadanulomikaṁ dhammiṁ kathaṁ katvā bhikkhū āmantesi— “tena hi, bhikkhave, bhikkhunīnaṁ sikkhāpadaṁ paññapessāmi dasa atthavase paṭicca— saṁghasuṭṭhutāya, saṁghaphāsutāya, dummaṅkūnaṁ bhikkhunīnaṁ niggahāya, pesalānaṁ bhikkhunīnaṁ phāsuvihārāya, diṭṭhadhammikānaṁ āsavānaṁ saṁvarāya, samparāyikānaṁ āsavānaṁ paṭighātāya, appasannānaṁ pasādāya, pasannānaṁ bhiyyobhāvāya, saddhammaṭṭhitiyā vinayānuggahāya. Evañca pana, bhikkhave, bhikkhuniyo imaṁ sikkhāpadaṁ uddisantu— </div>
</div>
<div class="q" id="p_2V_2105"> <div class="divNumber">657.</div> <div class="p">
<span class="pN">2105</span><span class="bold">“Yā pana bhikkhunī avassutā avassutassa purisapuggalassa adhakkhakaṁ ubbhajāṇumaṇḍalaṁ āmasanaṁ vā parāmasanaṁ vā gahaṇaṁ vā chupanaṁ vā paṭipīḷanaṁ vā sādiyeyya, ayampi pārājikā hoti asaṁvāsā ubbhajāṇumaṇḍalikā”</span>ti. (<span class="italic">5</span>:<span class="bold">5</span>) </div>
</div>
<div class="q" id="p_2V_2106"> <div class="divNumber">658.</div> <div class="p">
<span class="pN">2106</span><span class="bold">Yā panā</span>ti yā yādisā yathāyuttā yathājaccā yathānāmā yathāgottā yathāsīlā yathāvihārinī yathāgocarā therā vā navā vā majjhimā vā, esā vuccati yā panāti. </div>
</div>
<div class="q" id="p_2V_2107"> <div class="p">
<span class="pN">2107</span><span class="bold">Bhikkhunī</span>ti bhikkhikāti bhikkhunī; bhikkhācariyaṁ ajjhupagatāti bhikkhunī; bhinnapaṭadharāti bhikkhunī; samaññāya bhikkhunī; paṭiññāya bhikkhunī; ehi bhikkhunīti bhikkhunī; tīhi saraṇagamanehi upasampannāti bhikkhunī; bhadrā bhikkhunī; sārā bhikkhunī; sekhā bhikkhunī; asekhā bhikkhunī; samaggena ubhatosaṁghena ñatticatutthena kammena akuppena ṭhānārahena upasampannāti bhikkhunī. Tatra yāyaṁ bhikkhunī samaggena ubhatosaṁghena ñatticatutthena kammena akuppena ṭhānārahena upasampannā, ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2108"> <div class="p">
<span class="pN">2108</span><span class="bold">Avassutā</span> nāma sārattā apekkhavatī paṭibaddhacittā. </div>
</div>
<div class="q" id="p_2V_2109"> <div class="p">
<span class="pN">2109</span><span class="bold">Avassuto</span> nāma sāratto apekkhavā paṭibaddhacitto. </div>
</div>
<div class="q" id="p_2V_2110"> <div class="p">
<span class="pN">2110</span><span class="bold">Purisapuggalo</span> nāma manussapuriso na yakkho na peto na tiracchānagato viññū paṭibalo kāyasaṁsaggaṁ samāpajjituṁ. </div>
</div>
<div class="q" id="p_2V_2111"> <div class="p">
<span class="pN">2111</span><span class="bold">Adhakkhakan</span>ti heṭṭhakkhakaṁ. </div>
</div>
<div class="q" id="p_2V_2112"> <div class="p">
<span class="pN">2112</span><span class="bold">Ubbhajāṇumaṇḍalan</span>ti uparijāṇumaṇḍalaṁ. </div>
</div>
<div class="q" id="p_2V_2113"> <div class="p">
<span class="pN">2113</span><span class="bold">Āmasanaṁ</span> nāma āmaṭṭhamattaṁ. </div>
</div>
<div class="q" id="p_2V_2114"> <div class="p">
<span class="pN">2114</span><span class="bold">Parāmasanaṁ</span> nāma itocito ca sañcopanaṁ. </div>
</div>
<div class="q" id="p_2V_2115"> <div class="p">
<span class="pN">2115</span><span class="bold">Gahaṇaṁ</span> nāma gahitamattaṁ. </div>
</div>
<div class="q" id="p_2V_2116"> <div class="p">
<span class="pN">2116</span><span class="bold">Chupanaṁ</span> nāma phuṭṭhamattaṁ. </div>
</div>
<div class="q" id="p_2V_2117"> <div class="p">
<span class="pN">2117</span><span class="bold">Paṭipīḷanaṁ vā sādiyeyyā</span>ti aṅgaṁ gahetvā nippīḷanaṁ sādiyati. </div>
</div>
<div class="q" id="p_2V_2118"> <div class="p">
<span class="pN">2118</span><span class="bold">Ayampī</span>ti purimāyo upādāya vuccati. </div>
</div>
<div class="q" id="p_2V_2119"> <div class="p">
<span class="pN">2119</span><span class="bold">Pārājikā hotī</span>ti seyyathāpi nāma puriso sīsacchinno abhabbo tena sarīrabandhanena jīvituṁ; evameva bhikkhunī avassutā avassutassa purisapuggalassa adhakkhakaṁ ubbhajāṇumaṇḍalaṁ āmasanaṁ vā parāmasanaṁ vā gahaṇaṁ vā chupanaṁ vā paṭipīḷanaṁ vā sādiyantī assamaṇī hoti asakyadhītā. Tena vuccati pārājikā hotīti. </div>
</div>
<div class="q" id="p_2V_2120"> <div class="p">
<span class="pN">2120</span><span class="bold">Asaṁvāsā</span>ti <span class="bold">saṁvāso</span> nāma ekakammaṁ ekuddeso samasikkhatā, eso saṁvāso nāma. So tāya saddhiṁ natthi, tena vuccati asaṁvāsāti. </div>
</div>
<div class="q" id="p_2V_2121"> <div class="divNumber">659.</div> <div class="p">
<span class="pN">2121</span>Ubhatoavassute adhakkhakaṁ ubbhajāṇumaṇḍalaṁ kāyena kāyaṁ āmasati, āpatti pārājikassa. Kāyena kāyapaṭibaddhaṁ āmasati, āpatti thullaccayassa. Kāyapaṭibaddhena kāyaṁ āmasati, āpatti thullaccayassa. Kāyapaṭibaddhena kāyapaṭibaddhaṁ āmasati, āpatti dukkaṭassa. </div>
</div>
<div class="q" id="p_2V_2122"> <div class="p">
<span class="pN">2122</span>Nissaggiyena kāyaṁ āmasati, āpatti dukkaṭassa. Nissaggiyena kāyapaṭibaddhaṁ āmasati, āpatti dukkaṭassa. Nissaggiyena nissaggiyaṁ āmasati, āpatti dukkaṭassa. </div>
</div>
<div class="q" id="p_2V_2123"> <div class="p">
<span class="pN">2123</span>Ubbhakkhakaṁ adhojāṇumaṇḍalaṁ kāyena kāyaṁ āmasati, āpatti thullaccayassa. Kāyena kāyapaṭibaddhaṁ āmasati, āpatti dukkaṭassa. Kāyapaṭibaddhena kāyaṁ āmasati, āpatti dukkaṭassa. Kāyapaṭibaddhena kāyapaṭibaddhaṁ āmasati, āpatti dukkaṭassa. </div>
</div>
<div class="q" id="p_2V_2124"> <div class="p">
<span class="pN">2124</span>Nissaggiyena kāyaṁ āmasati, āpatti dukkaṭassa. Nissaggiyena kāyapaṭibaddhaṁ āmasati, āpatti dukkaṭassa. Nissaggiyena nissaggiyaṁ āmasati, āpatti dukkaṭassa. </div>
</div>
<div class="q" id="p_2V_2125"> <div class="divNumber">660.</div> <div class="p">
<span class="pN">2125</span>Ekatoavassute adhakkhakaṁ ubbhajāṇumaṇḍalaṁ kāyena kāyaṁ āmasati, āpatti thullaccayassa. Kāyena kāyapaṭibaddhaṁ āmasati, āpatti dukkaṭassa. Kāyapaṭibaddhena kāyaṁ āmasati, āpatti dukkaṭassa. Kāyapaṭibaddhena kāyapaṭibaddhaṁ āmasati, āpatti dukkaṭassa. </div>
</div>
<div class="q" id="p_2V_2126"> <div class="p">
<span class="pN">2126</span>Nissaggiyena kāyaṁ āmasati, āpatti dukkaṭassa. Nissaggiyena kāyapaṭibaddhaṁ āmasati, āpatti dukkaṭassa. Nissaggiyena nissaggiyaṁ āmasati, āpatti dukkaṭassa. </div>
</div>
<div class="q" id="p_2V_2127"> <div class="p">
<span class="pN">2127</span>Ubbhakkhakaṁ adhojāṇumaṇḍalaṁ kāyena kāyaṁ āmasati, āpatti dukkaṭassa. Kāyena kāyapaṭibaddhaṁ āmasati, āpatti dukkaṭassa. Kāyapaṭibaddhena kāyaṁ āmasati, āpatti dukkaṭassa. Kāyapaṭibaddhena kāyapaṭibaddhaṁ āmasati, āpatti dukkaṭassa. </div>
</div>
<div class="q" id="p_2V_2128"> <div class="p">
<span class="pN">2128</span>Nissaggiyena kāyaṁ āmasati, āpatti dukkaṭassa. Nissaggiyena kāyapaṭibaddhaṁ āmasati, āpatti dukkaṭassa. Nissaggiyena nissaggiyaṁ āmasati, āpatti dukkaṭassa. </div>
</div>
<div class="q" id="p_2V_2129"> <div class="divNumber">661.</div> <div class="p">
<span class="pN">2129</span>Ubhatoavassute yakkhassa vā petassa vā paṇḍakassa vā tiracchānagatamanussaviggahassa vā adhakkhakaṁ ubbhajāṇumaṇḍalaṁ kāyena kāyaṁ āmasati, āpatti thullaccayassa. Kāyena kāyapaṭibaddhaṁ āmasati, āpatti dukkaṭassa. Kāyapaṭibaddhena kāyaṁ āmasati, āpatti dukkaṭassa. Kāyapaṭibaddhena kāyapaṭibaddhaṁ āmasati, āpatti dukkaṭassa. </div>
</div>
<div class="q" id="p_2V_2130"> <div class="p">
<span class="pN">2130</span>Nissaggiyena kāyaṁ āmasati, āpatti dukkaṭassa. Nissaggiyena kāyapaṭibaddhaṁ āmasati, āpatti dukkaṭassa. Nissaggiyena nissaggiyaṁ āmasati, āpatti dukkaṭassa. </div>
</div>
<div class="q" id="p_2V_2131"> <div class="p">
<span class="pN">2131</span>Ubbhakkhakaṁ adhojāṇumaṇḍalaṁ kāyena kāyaṁ āmasati, āpatti dukkaṭassa. Kāyena kāyapaṭibaddhaṁ āmasati, āpatti dukkaṭassa. Kāyapaṭibaddhena kāyaṁ āmasati, āpatti dukkaṭassa. Kāyapaṭibaddhena kāyapaṭibaddhaṁ āmasati, āpatti dukkaṭassa. </div>
</div>
<div class="q" id="p_2V_2132"> <div class="p">
<span class="pN">2132</span>Nissaggiyena kāyaṁ āmasati, āpatti dukkaṭassa. Nissaggiyena kāyapaṭibaddhaṁ āmasati, āpatti dukkaṭassa. Nissaggiyena nissaggiyaṁ āmasati, āpatti dukkaṭassa. </div>
</div>
<div class="q" id="p_2V_2133"> <div class="divNumber">662.</div> <div class="p">
<span class="pN">2133</span>Ekatoavassute adhakkhakaṁ ubbhajāṇumaṇḍalaṁ kāyena kāyaṁ āmasati, āpatti dukkaṭassa. Kāyena kāyapaṭibaddhaṁ āmasati, āpatti dukkaṭassa. Kāyapaṭibaddhena kāyaṁ āmasati, āpatti dukkaṭassa. Kāyapaṭibaddhena kāyapaṭibaddhaṁ āmasati, āpatti dukkaṭassa. </div>
</div>
<div class="q" id="p_2V_2134"> <div class="p">
<span class="pN">2134</span>Nissaggiyena kāyaṁ āmasati, āpatti dukkaṭassa. Nissaggiyena kāyapaṭibaddhaṁ āmasati, āpatti dukkaṭassa. Nissaggiyena nissaggiyaṁ āmasati, āpatti dukkaṭassa. </div>
</div>
<div class="q" id="p_2V_2135"> <div class="p">
<span class="pN">2135</span>Ubbhakkhakaṁ adhojāṇumaṇḍalaṁ kāyena kāyaṁ āmasati, āpatti dukkaṭassa. Kāyena kāyapaṭibaddhaṁ āmasati, āpatti dukkaṭassa. Kāyapaṭibaddhena kāyaṁ āmasati, āpatti dukkaṭassa. Kāyapaṭibaddhena kāyapaṭibaddhaṁ āmasati, āpatti dukkaṭassa. </div>
</div>
<div class="q" id="p_2V_2136"> <div class="p">
<span class="pN">2136</span>Nissaggiyena kāyaṁ āmasati, āpatti dukkaṭassa. Nissaggiyena kāyapaṭibaddhaṁ āmasati, āpatti dukkaṭassa. Nissaggiyena nissaggiyaṁ āmasati, āpatti dukkaṭassa. </div>
</div>
<div class="q" id="p_2V_2137"> <div class="divNumber">663.</div> <div class="p">
<span class="pN">2137</span>Anāpatti— asañcicca, assatiyā, ajānantiyā, asādiyantiyā, ummattikāya, khittacittāya, vedanāṭṭāya, ādikammikāyāti. </div>
</div>
<div class="CENTER" id="p_2V_2138">
<span class="pN">2138</span>Paṭhamapārājikaṁ samattaṁ.</div>
</html>
