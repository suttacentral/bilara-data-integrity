<html>
<div class="i">7.9 Udapānasutta</div>
<div class="h">Cūḷavagga</div>
<div class="h">Udapānasutta</div>
<div class="q" id="p_18Ud_644"> <div class="divNumber">69.</div> <div class="p">
<span class="pN">644</span>Evaṁ me sutaṁ— ekaṁ samayaṁ bhagavā mallesu cārikaṁ caramāno mahatā bhikkhusaṁghena saddhiṁ yena thūṇaṁ nāma mallānaṁ brāhmaṇagāmo tadavasari. Assosuṁ kho thūṇeyyakā brāhmaṇagahapatikā— “samaṇo khalu, bho, gotamo sakyaputto sakyakulā pabbajito mallesu cārikaṁ caramāno mahatā bhikkhusaṁghena saddhiṁ thūṇaṁ anuppatto”ti. ( ) Udapānaṁ tiṇassa ca bhusassa ca yāva mukhato pūresuṁ— “mā te muṇḍakā samaṇakā pānīyaṁ apaṁsū”ti. </div>
</div>
<div class="q" id="p_18Ud_645"> <div class="p">
<span class="pN">645</span>Atha kho bhagavā maggā okkamma yena rukkhamūlaṁ tenupasaṅkami; upasaṅkamitvā paññatte āsane nisīdi. Nisajja kho bhagavā āyasmantaṁ ānandaṁ āmantesi— “iṅgha me tvaṁ, ānanda, etamhā udapānā pānīyaṁ āharā”ti. </div>
</div>
<div class="q" id="p_18Ud_646"> <div class="p">
<span class="pN">646</span>Evaṁ vutte, āyasmā ānando bhagavantaṁ etadavoca— “idāni so, bhante, udapāno thūṇeyyakehi brāhmaṇagahapatikehi tiṇassa ca bhusassa ca yāva mukhato pūrito— ‘mā te muṇḍakā samaṇakā pānīyaṁ apaṁsū’”ti. </div>
</div>
<div class="q" id="p_18Ud_647"> <div class="p">
<span class="pN">647</span>Dutiyampi kho…pe… tatiyampi kho bhagavā āyasmantaṁ ānandaṁ āmantesi— “iṅgha me tvaṁ, ānanda, etamhā udapānā pānīyaṁ āharā”ti. “Evaṁ, bhante”ti kho āyasmā ānando bhagavato paṭissutvā pattaṁ gahetvā yena so udapāno tenupasaṅkami. Atha kho so udapāno āyasmante ānande upasaṅkamante sabbaṁ taṁ tiṇañca bhusañca mukhato ovamitvā acchassa udakassa anāvilassa vippasannassa yāva mukhato pūrito vissandanto maññe aṭṭhāsi. </div>
</div>
<div class="q" id="p_18Ud_648"> <div class="p">
<span class="pN">648</span>Atha kho āyasmato ānandassa etadahosi— “acchariyaṁ vata bho, abbhutaṁ vata bho, tathāgatassa mahiddhikatā mahānubhāvatā. Ayañhi so udapāno mayi upasaṅkamante sabbaṁ taṁ tiṇañca bhusañca mukhato ovamitvā acchassa udakassa anāvilassa vippasannassa yāva mukhato pūrito vissandanto maññe ṭhito”ti. Pattena pānīyaṁ ādāya yena bhagavā tenupasaṅkami; upasaṅkamitvā bhagavantaṁ etadavoca— “acchariyaṁ, bhante, abbhutaṁ, bhante, tathāgatassa mahiddhikatā mahānubhāvatā. Ayañhi so, bhante, udapāno mayi upasaṅkamante sabbaṁ taṁ tiṇañca bhusañca mukhato ovamitvā acchassa udakassa anāvilassa vippasannassa yāva mukhato pūrito vissandanto maññe aṭṭhāsi. Pivatu bhagavā pānīyaṁ, pivatu sugato pānīyan”ti. </div>
</div>
<div class="q" id="p_18Ud_649"> <div class="p">
<span class="pN">649</span>Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi— </div>
</div>
<div class="q" id="p_18Ud_650"> <div class="p"> <table class="singleColumn"> <tr> <td> <div class="pN">650</div> <div class="G">“Kiṁ kayirā udapānena,</div> </td> </tr> <tr> <td> <div class="G">Āpā ce sabbadā siyuṁ;</div> </td> </tr> <tr> <td> <div class="G">Taṇhāya mūlato chetvā,</div> </td> </tr> <tr> <td> <div class="G">Kissa pariyesanaṁ care”ti. (82)</div> </td> </tr> </table> </div>
</div>
<div class="CENTER" id="p_18Ud_651">
<span class="pN">651</span>Navamaṁ.</div>
</html>
