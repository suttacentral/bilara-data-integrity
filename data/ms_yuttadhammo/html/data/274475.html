<html>
<div class="i">9.2.33 Parāyanasutta</div>
<div class="h">Asaṅkhatasaṁyutta</div>
<div class="h">Dutiyavagga</div>
<div class="h">Parāyanasutta</div>
<div class="q" id="p_13S4_1741"> <div class="divNumber">409.</div> <div class="p">
<span class="pN">1741</span>“Parāyanañca vo, bhikkhave, desessāmi parāyanagāmiñca maggaṁ. Taṁ suṇātha. Katamañca, bhikkhave, parāyanaṁ? Yo, bhikkhave, rāgakkhayo dosakkhayo mohakkhayo—  idaṁ vuccati, bhikkhave, parāyanaṁ. Katamo ca, bhikkhave, parāyanagāmī maggo? Kāyagatāsati. Ayaṁ vuccati, bhikkhave, parāyanagāmimaggo. Iti kho, bhikkhave, desitaṁ vo mayā parāyanaṁ, desito parāyanagāmimaggo. Yaṁ, bhikkhave, satthārā karaṇīyaṁ sāvakānaṁ hitesinā anukampakena anukampaṁ upādāya, kataṁ vo taṁ mayā. Etāni, bhikkhave, rukkhamūlāni, etāni suññāgārāni. Jhāyatha, bhikkhave, mā pamādattha; mā pacchā vippaṭisārino ahuvattha. Ayaṁ vo amhākaṁ anusāsanī”ti. (Yathā asaṅkhataṁ tathā vitthāretabbaṁ.) (33) </div>
</div>
<div class="CENTER" id="p_13S4_1742">
<span class="pN">1742</span>Tettiṁsatimaṁ.</div>
<div class="CENTER" id="p_13S4_1743">
<span class="pN">1743</span>Dutiyo vaggo.</div>
<div class="SUMMARY" id="p_13S4_1744">
<span class="pN">1744</span><span class="firstLetter">T</span>assuddānaṁ</div>
<div class="q" id="p_13S4_1745"> <div class="p"> <table class="singleColumn"> <tr> <td> <div class="pN">1745</div> <div class="G">Asaṅkhataṁ anataṁ anāsavaṁ,</div> </td> </tr> <tr> <td> <div class="G">Saccañca pāraṁ nipuṇaṁ sududdasaṁ;</div> </td> </tr> <tr> <td> <div class="G">Ajajjaraṁ dhuvaṁ apalokitaṁ,</div> </td> </tr> <tr> <td> <div class="G">Anidassanaṁ nippapañca santaṁ.</div> </td> </tr> </table> </div>
</div>
<div class="q" id="p_13S4_1746"> <div class="p"> <table class="singleColumn"> <tr> <td> <div class="pN">1746</div> <div class="G">Amataṁ paṇītañca sivañca khemaṁ,</div> </td> </tr> <tr> <td> <div class="G">Taṇhākkhayo acchariyañca abbhutaṁ;</div> </td> </tr> <tr> <td> <div class="G">Anītikaṁ anītikadhammaṁ,</div> </td> </tr> <tr> <td> <div class="G">Nibbānametaṁ sugatena desitaṁ.</div> </td> </tr> </table> </div>
</div>
<div class="q" id="p_13S4_1747"> <div class="p"> <table class="singleColumn"> <tr> <td> <div class="pN">1747</div> <div class="G">Abyābajjho virāgo ca,</div> </td> </tr> <tr> <td> <div class="G">suddhi mutti anālayo;</div> </td> </tr> <tr> <td> <div class="G">Dīpo leṇañca tāṇañca,</div> </td> </tr> <tr> <td> <div class="G">saraṇañca parāyananti.</div> </td> </tr> </table> </div>
</div>
<div class="ENDH3" id="p_13S4_1748">
<span class="pN">1748</span>Asaṅkhatasaṁyuttaṁ samattaṁ.</div>
</html>
