<html>
<div class="i">11.3.1 Chetvāsutta</div>
<div class="h">Sakkasaṁyutta</div>
<div class="h">Tatiyavagga</div>
<div class="h">Chetvāsutta</div>
<div class="q" id="p_12S1_1683"> <div class="divNumber">267.</div> <div class="p">
<span class="pN">1683</span>Sāvatthiyaṁ jetavane. Atha kho sakko devānamindo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. Ekamantaṁ ṭhito kho sakko devānamindo bhagavantaṁ gāthāya ajjhabhāsi—  </div>
</div>
<div class="q" id="p_12S1_1684"> <div class="p"> <table class="singleColumn"> <tr> <td> <div class="pN">1684</div> <div class="G">“Kiṁsu chetvā sukhaṁ seti,</div> </td> </tr> <tr> <td> <div class="G">kiṁsu chetvā na socati;</div> </td> </tr> <tr> <td> <div class="G">Kissassu ekadhammassa,</div> </td> </tr> <tr> <td> <div class="G">vadhaṁ rocesi gotamā”ti.</div> </td> </tr> </table> </div>
</div>
<div class="q" id="p_12S1_1685"> <div class="p"> <table class="singleColumn"> <tr> <td> <div class="pN">1685</div> <div class="G">“Kodhaṁ chetvā sukhaṁ seti,</div> </td> </tr> <tr> <td> <div class="G">kodhaṁ chetvā na socati;</div> </td> </tr> <tr> <td> <div class="G">Kodhassa visamūlassa,</div> </td> </tr> <tr> <td> <div class="G">madhuraggassa vāsava;</div> </td> </tr> <tr> <td> <div class="G">Vadhaṁ ariyā pasaṁsanti,</div> </td> </tr> <tr> <td> <div class="G">tañhi chetvā na socatī”ti.</div> </td> </tr> </table> </div>
</div>
</html>
