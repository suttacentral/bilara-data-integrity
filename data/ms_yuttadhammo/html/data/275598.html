<html>
<div class="i">2.3.6 Kusinārasutta</div>
<div class="h">Dutiyapaṇṇāsaka</div>
<div class="h">Apaṇṇakavagga</div>
<div class="h">Kusinārasutta</div>
<div class="q" id="p_15A4_541"> <div class="divNumber">76.</div> <div class="p">
<span class="pN">541</span>Ekaṁ samayaṁ bhagavā kusinārāyaṁ viharati upavattane mallānaṁ sālavane antarena yamakasālānaṁ parinibbānasamaye. Tatra kho bhagavā bhikkhū āmantesi—  “bhikkhavo”ti. “Bhadante”ti te bhikkhū bhagavato paccassosuṁ. Bhagavā etadavoca—  </div>
</div>
<div class="q" id="p_15A4_542"> <div class="p">
<span class="pN">542</span>“Siyā kho pana, bhikkhave, ekabhikkhussapi kaṅkhā vā vimati vā buddhe vā dhamme vā saṁghe vā magge vā paṭipadāya vā, pucchatha, bhikkhave, mā pacchā vippaṭisārino ahuvattha—  ‘sammukhībhūto no satthā ahosi, nāsakkhimha bhagavantaṁ sammukhā paṭipucchitun’”ti. Evaṁ vutte, te bhikkhū tuṇhī ahesuṁ. </div>
</div>
<div class="q" id="p_15A4_543"> <div class="p">
<span class="pN">543</span>Dutiyampi kho bhagavā bhikkhū āmantesi—  “siyā kho pana, bhikkhave, ekabhikkhussapi kaṅkhā vā vimati vā buddhe vā dhamme vā saṁghe vā magge vā paṭipadāya vā, pucchatha, bhikkhave, mā pacchā vippaṭisārino ahuvattha—  ‘sammukhībhūto no satthā ahosi, nāsakkhimha bhagavantaṁ sammukhā paṭipucchitun’”ti. Dutiyampi kho te bhikkhū tuṇhī ahesuṁ. </div>
</div>
<div class="q" id="p_15A4_544"> <div class="p">
<span class="pN">544</span>Tatiyampi kho bhagavā bhikkhū āmantesi—  “siyā kho pana, bhikkhave, ekabhikkhussapi kaṅkhā vā vimati vā buddhe vā dhamme vā saṁghe vā magge vā paṭipadāya vā, pucchatha, bhikkhave, mā pacchā vippaṭisārino ahuvattha—  ‘sammukhībhūto no satthā ahosi, nāsakkhimha bhagavantaṁ sammukhā paṭipucchitun’”ti. Tatiyampi kho te bhikkhū tuṇhī ahesuṁ. </div>
</div>
<div class="q" id="p_15A4_545"> <div class="p">
<span class="pN">545</span>Atha kho bhagavā bhikkhū āmantesi—  “siyā kho pana, bhikkhave, satthugāravenapi na puccheyyātha, sahāyakopi, bhikkhave, sahāyakassa ārocetū”ti. Evaṁ vutte, te bhikkhū tuṇhī ahesuṁ. Atha kho āyasmā ānando bhagavantaṁ etadavoca—  “acchariyaṁ, bhante, abbhutaṁ, bhante. Evaṁ pasanno ahaṁ, bhante. Natthi imasmiṁ bhikkhusaṁghe ekabhikkhussapi kaṅkhā vā vimati vā buddhe vā dhamme vā saṁghe vā magge vā paṭipadāya vā”ti. </div>
</div>
<div class="q" id="p_15A4_546"> <div class="p">
<span class="pN">546</span>“Pasādā kho tvaṁ, ānanda, vadesi. Ñāṇameva hettha, ānanda, tathāgatassa—  ‘natthi imasmiṁ bhikkhusaṁghe ekabhikkhussapi kaṅkhā vā vimati vā buddhe vā dhamme vā saṁghe vā magge vā paṭipadāya vā’. Imesañhi, ānanda, pañcannaṁ bhikkhusatānaṁ yo pacchimako bhikkhu so sotāpanno avinipātadhammo niyato sambodhiparāyaṇo”ti. </div>
</div>
<div class="CENTER" id="p_15A4_547">
<span class="pN">547</span>Chaṭṭhaṁ.</div>
</html>
