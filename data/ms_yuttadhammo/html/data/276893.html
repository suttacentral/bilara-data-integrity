<html>
<div class="i">1.2.2.2 Saṁghādisesakaṇḍādi</div>
<div class="h">Bhikkhuvibhaṅga</div>
<div class="h">Dutiyabhāga</div>
<div class="h">Katāpattivāra</div>
<div class="h">Saṁghādisesakaṇḍādi</div>
<div class="q" id="p_5V_628"> <div class="divNumber">194.</div> <div class="p">
<span class="pN">628</span>Upakkamitvā asucimocanapaccayā kati āpattiyo āpajjati? Upakkamitvā asucimocanapaccayā tisso āpattiyo āpajjati— ceteti upakkamati muccati, āpatti saṁghādisesassa; ceteti upakkamati na muccati, āpatti thullaccayassa; payoge dukkaṭaṁ— upakkamitvā asucimocanapaccayā imā tisso āpattiyo āpajjati. (1) </div>
</div>
<div class="q" id="p_5V_629"> <div class="p">
<span class="pN">629</span>Kāyasaṁsaggaṁ samāpajjanapaccayā kati āpattiyo āpajjati? Kāyasaṁsaggaṁ samāpajjanapaccayā pañca āpattiyo āpajjati— avassutā bhikkhunī avassutassa purisapuggalassa adhakkhakaṁ ubbhajāṇumaṇḍalaṁ gahaṇaṁ sādiyati, āpatti pārājikassa; bhikkhu kāyena kāyaṁ āmasati, āpatti saṁghādisesassa; kāyena kāyapaṭibaddhaṁ āmasati, āpatti thullaccayassa; kāyapaṭibaddhena kāyapaṭibaddhaṁ āmasati, āpatti dukkaṭassa; aṅgulipatodake pācittiyaṁ— kāyasaṁsaggaṁ samāpajjanapaccayā imā pañca āpattiyo āpajjati. (2) </div>
</div>
<div class="q" id="p_5V_630"> <div class="p">
<span class="pN">630</span>Mātugāmaṁ duṭṭhullāhi vācāhi obhāsanapaccayā tisso āpattiyo āpajjati— vaccamaggaṁ passāvamaggaṁ ādissa vaṇṇampi bhaṇati avaṇṇampi bhaṇati, āpatti saṁghādisesassa; vaccamaggaṁ passāvamaggaṁ ṭhapetvā adhakkhakaṁ ubbhajāṇumaṇḍalaṁ ādissa vaṇṇampi bhaṇati avaṇṇampi bhaṇati, āpatti thullaccayassa; kāyapaṭibaddhaṁ ādissa vaṇṇampi bhaṇati avaṇṇampi bhaṇati, āpatti dukkaṭassa. (3) </div>
</div>
<div class="q" id="p_5V_631"> <div class="p">
<span class="pN">631</span>Attakāmapāricariyāya vaṇṇaṁ bhāsanapaccayā tisso āpattiyo āpajjati— mātugāmassa santike attakāmapāricariyāya vaṇṇaṁ bhāsati, āpatti saṁghādisesassa; paṇḍakassa santike attakāmapāricariyāya vaṇṇaṁ bhāsati, āpatti thullaccayassa; tiracchānagatassa santike attakāmapāricariyāya vaṇṇaṁ bhāsati, āpatti dukkaṭassa. (4) </div>
</div>
<div class="q" id="p_5V_632"> <div class="p">
<span class="pN">632</span>Sañcarittaṁ samāpajjanapaccayā tisso āpattiyo āpajjati— paṭiggaṇhāti vīmaṁsati paccāharati, āpatti saṁghādisesassa; paṭiggaṇhāti vīmaṁsati na paccāharati, āpatti thullaccayassa; paṭiggaṇhāti na vīmaṁsati na paccāharati, āpatti dukkaṭassa. (5) </div>
</div>
<div class="q" id="p_5V_633"> <div class="p">
<span class="pN">633</span>Saññācikāya kuṭiṁ kārāpanapaccayā tisso āpattiyo āpajjati— kārāpeti, payoge dukkaṭaṁ; ekaṁ piṇḍaṁ anāgate āpatti thullaccayassa; tasmiṁ piṇḍe āgate āpatti saṁghādisesassa. (6) </div>
</div>
<div class="q" id="p_5V_634"> <div class="p">
<span class="pN">634</span>Mahallakaṁ vihāraṁ kārāpanapaccayā tisso āpattiyo āpajjati— kārāpeti, payoge dukkaṭaṁ; ekaṁ piṇḍaṁ anāgate, āpatti thullaccayassa; tasmiṁ piṇḍe āgate āpatti saṁghādisesassa. (7) </div>
</div>
<div class="q" id="p_5V_635"> <div class="p">
<span class="pN">635</span>Bhikkhuṁ amūlakena pārājikena dhammena anuddhaṁsanapaccayā tisso āpattiyo āpajjati— anokāsaṁ kārāpetvā cāvanādhippāyo vadeti, āpatti saṁghādisesena dukkaṭassa; okāsaṁ kārāpetvā akkosādhippāyo vadeti, āpatti omasavādassa. (8) </div>
</div>
<div class="q" id="p_5V_636"> <div class="p">
<span class="pN">636</span>Bhikkhuṁ aññabhāgiyassa adhikaraṇassa kiñci desaṁ lesamattaṁ upādāya pārājikena dhammena anuddhaṁsanapaccayā tisso āpattiyo āpajjati— anokāsaṁ kārāpetvā cāvanādhippāyo vadeti, āpatti saṁghādisesena dukkaṭassa; okāsaṁ kārāpetvā akkosādhippāyo vadeti, āpatti omasavādassa. (9) </div>
</div>
<div class="q" id="p_5V_637"> <div class="p">
<span class="pN">637</span>Saṁghabhedako bhikkhu yāvatatiyaṁ samanubhāsanāya na paṭinissajjanapaccayā tisso āpattiyo āpajjati— ñattiyā dukkaṭaṁ; dvīhi kammavācāhi thullaccayā; kammavācāpariyosāne āpatti saṁghādisesassa. (10) </div>
</div>
<div class="q" id="p_5V_638"> <div class="p">
<span class="pN">638</span>Bhedakānuvattakā bhikkhū yāvatatiyaṁ samanubhāsanāya na paṭinissajjanapaccayā tisso āpattiyo āpajjanti— ñattiyā dukkaṭaṁ; dvīhi kammavācāhi thullaccayā; kammavācāpariyosāne āpatti saṁghādisesassa. (11) </div>
</div>
<div class="q" id="p_5V_639"> <div class="p">
<span class="pN">639</span>Dubbaco bhikkhu yāvatatiyaṁ samanubhāsanāya na paṭinissajjanapaccayā tisso āpattiyo āpajjati— ñattiyā dukkaṭaṁ; dvīhi kammavācāhi thullaccayā; kammavācāpariyosāne āpatti saṁghādisesassa. (12) </div>
</div>
<div class="q" id="p_5V_640"> <div class="p">
<span class="pN">640</span>Kuladūsako bhikkhu yāvatatiyaṁ samanubhāsanāya na paṭinissajjanapaccayā tisso āpattiyo āpajjati— ñattiyā dukkaṭaṁ; dvīhi kammavācāhi thullaccayā; kammavācāpariyosāne āpatti saṁghādisesassa…pe…. (13) </div>
</div>
<div class="q" id="p_5V_641"> <div class="p">
<span class="pN">641</span>Anādariyaṁ paṭicca udake uccāraṁ vā passāvaṁ vā kheḷaṁ vā karaṇapaccayā kati āpattiyo āpajjati? Anādariyaṁ paṭicca udake uccāraṁ vā passāvaṁ vā kheḷaṁ vā karaṇapaccayā ekaṁ āpattiṁ āpajjati. Dukkaṭaṁ— anādariyaṁ paṭicca udake uccāraṁ vā passāvaṁ vā kheḷaṁ vā karaṇapaccayā imaṁ ekaṁ āpattiṁ āpajjati. (14) </div>
</div>
<div class="CENTER" id="p_5V_642">
<span class="pN">642</span>Katāpattivāro niṭṭhito dutiyo.</div>
</html>
