<html>
<div class="i">4.1.3 Navaguyhamantavidhaṁsaka</div>
<div class="h">Meṇḍakapañhārambhakathā</div>
<div class="h">Upāsakaguṇavagga</div>
<div class="h">Navaguyhamantavidhaṁsaka</div>
<div class="q" id="p_28Mi_535"> <div class="divNumber">116.</div> <div class="p">
<span class="pN">535</span>“Bhante nāgasena, navime puggalā mantitaṁ guyhaṁ vivaranti na dhārenti. Katame nava? Rāgacarito dosacarito mohacarito bhīruko āmisagaruko itthī soṇḍo paṇḍako dārako”ti. </div>
</div>
<div class="q" id="p_28Mi_536"> <div class="p">
<span class="pN">536</span>Thero āha— “tesaṁ ko doso”ti? “Rāgacarito, bhante nāgasena, rāgavasena mantitaṁ guyhaṁ vivarati na dhāreti, dosacarito, bhante, dosavasena mantitaṁ guyhaṁ vivarati na dhāreti, mūḷho mohavasena mantitaṁ guyhaṁ vivarati na dhāreti, bhīruko bhayavasena mantitaṁ guyhaṁ vivarati na dhāreti, āmisagaruko āmisahetu mantitaṁ guyhaṁ vivarati na dhāreti, itthī paññāya ittaratāya mantitaṁ guyhaṁ vivarati na dhāreti, soṇḍiko surālolatāya mantitaṁ guyhaṁ vivarati na dhāreti, paṇḍako anekaṁsikatāya mantitaṁ guyhaṁ vivarati na dhāreti, dārako capalatāya mantitaṁ guyhaṁ vivarati na dhāreti. Bhavatīha— </div>
</div>
<div class="q" id="p_28Mi_537"> <div class="p"> <table class="singleColumn"> <tr> <td> <div class="pN">537</div> <div class="G">‘Ratto duṭṭho ca mūḷho ca,</div> </td> </tr> <tr> <td> <div class="G">bhīru āmisagaruko;</div> </td> </tr> <tr> <td> <div class="G">Itthī soṇḍo paṇḍako ca,</div> </td> </tr> <tr> <td> <div class="G">navamo bhavati dārako.</div> </td> </tr> </table> </div>
</div>
<div class="q" id="p_28Mi_538"> <div class="p"> <table class="singleColumn"> <tr> <td> <div class="pN">538</div> <div class="G">Navete puggalā loke,</div> </td> </tr> <tr> <td> <div class="G">ittarā calitā calā;</div> </td> </tr> <tr> <td> <div class="G">Etehi mantitaṁ guyhaṁ,</div> </td> </tr> <tr> <td> <div class="G">khippaṁ bhavati pākaṭan’”ti.</div> </td> </tr> </table> </div>
</div>
<div class="CENTER" id="p_28Mi_539">
<span class="pN">539</span>Nava guyhamantavidhaṁsakā puggalā.</div>
</html>
