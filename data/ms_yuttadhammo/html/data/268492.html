<html>
<div class="i">1.1.5 Kuñjaravimānavatthu</div>
<div class="h">Itthivimāna</div>
<div class="h">Pīṭhavagga</div>
<div class="h">Kuñjaravimānavatthu</div>
<div class="q" id="p_19Vv_36"> <div class="divNumber">31.</div> <div class="p"> <table class="singleColumn"> <tr> <td> <div class="pN">36</div> <div class="G">“Kuñjaro te varāroho,</div> </td> </tr> <tr> <td> <div class="G">Nānāratanakappano;</div> </td> </tr> <tr> <td> <div class="G">Ruciro thāmavā javasampanno,</div> </td> </tr> <tr> <td> <div class="G">Ākāsamhi samīhati.</div> </td> </tr> </table> </div>
</div>
<div class="q" id="p_19Vv_37"> <div class="divNumber">32.</div> <div class="p"> <table class="singleColumn"> <tr> <td> <div class="pN">37</div> <div class="G">Padumi padmapattakkhi,</div> </td> </tr> <tr> <td> <div class="G">padmuppalajutindharo;</div> </td> </tr> <tr> <td> <div class="G">Padmacuṇṇābhikiṇṇaṅgo,</div> </td> </tr> <tr> <td> <div class="G">soṇṇapokkharamāladhā.</div> </td> </tr> </table> </div>
</div>
<div class="q" id="p_19Vv_38"> <div class="divNumber">33.</div> <div class="p"> <table class="singleColumn"> <tr> <td> <div class="pN">38</div> <div class="G">Padumānusaṭaṁ maggaṁ,</div> </td> </tr> <tr> <td> <div class="G">padmapattavibhūsitaṁ;</div> </td> </tr> <tr> <td> <div class="G">Ṭhitaṁ vaggu manugghātī,</div> </td> </tr> <tr> <td> <div class="G">mitaṁ gacchati vāraṇo.</div> </td> </tr> </table> </div>
</div>
<div class="q" id="p_19Vv_39"> <div class="divNumber">34.</div> <div class="p"> <table class="singleColumn"> <tr> <td> <div class="pN">39</div> <div class="G">Tassa pakkamamānassa,</div> </td> </tr> <tr> <td> <div class="G">soṇṇakaṁsā ratissarā;</div> </td> </tr> <tr> <td> <div class="G">Tesaṁ suyyati nigghoso,</div> </td> </tr> <tr> <td> <div class="G">tūriye pañcaṅgike yathā.</div> </td> </tr> </table> </div>
</div>
<div class="q" id="p_19Vv_40"> <div class="divNumber">35.</div> <div class="p"> <table class="singleColumn"> <tr> <td> <div class="pN">40</div> <div class="G">Tassa nāgassa khandhamhi,</div> </td> </tr> <tr> <td> <div class="G">sucivatthā alaṅkatā;</div> </td> </tr> <tr> <td> <div class="G">Mahantaṁ accharāsaṅghaṁ,</div> </td> </tr> <tr> <td> <div class="G">vaṇṇena atirocasi.</div> </td> </tr> </table> </div>
</div>
<div class="q" id="p_19Vv_41"> <div class="divNumber">36.</div> <div class="p"> <table class="singleColumn"> <tr> <td> <div class="pN">41</div> <div class="G">Dānassa te idaṁ phalaṁ,</div> </td> </tr> <tr> <td> <div class="G">atho sīlassa vā pana;</div> </td> </tr> <tr> <td> <div class="G">Atho añjalikammassa,</div> </td> </tr> <tr> <td> <div class="G">taṁ me akkhāhi pucchitā”ti.</div> </td> </tr> </table> </div>
</div>
<div class="q" id="p_19Vv_42"> <div class="divNumber">37.</div> <div class="p"> <table class="singleColumn"> <tr> <td> <div class="pN">42</div> <div class="G">Sā devatā attamanā,</div> </td> </tr> <tr> <td> <div class="G">moggallānena pucchitā;</div> </td> </tr> <tr> <td> <div class="G">Pañhaṁ puṭṭhā viyākāsi,</div> </td> </tr> <tr> <td> <div class="G">yassa kammassidaṁ phalaṁ.</div> </td> </tr> </table> </div>
</div>
<div class="q" id="p_19Vv_43"> <div class="divNumber">38.</div> <div class="p"> <table class="singleColumn"> <tr> <td> <div class="pN">43</div> <div class="G">“Disvāna guṇasampannaṁ,</div> </td> </tr> <tr> <td> <div class="G">jhāyiṁ jhānarataṁ sataṁ;</div> </td> </tr> <tr> <td> <div class="G">Adāsiṁ pupphābhikiṇṇaṁ,</div> </td> </tr> <tr> <td> <div class="G">āsanaṁ dussasanthataṁ.</div> </td> </tr> </table> </div>
</div>
<div class="q" id="p_19Vv_44"> <div class="divNumber">39.</div> <div class="p"> <table class="singleColumn"> <tr> <td> <div class="pN">44</div> <div class="G">Upaḍḍhaṁ padmamālāhaṁ,</div> </td> </tr> <tr> <td> <div class="G">āsanassa samantato;</div> </td> </tr> <tr> <td> <div class="G">Abbhokirissaṁ pattehi,</div> </td> </tr> <tr> <td> <div class="G">pasannā sehi pāṇibhi.</div> </td> </tr> </table> </div>
</div>
<div class="q" id="p_19Vv_45"> <div class="divNumber">40.</div> <div class="p"> <table class="singleColumn"> <tr> <td> <div class="pN">45</div> <div class="G">Tassa kammakusalassa,</div> </td> </tr> <tr> <td> <div class="G">idaṁ me īdisaṁ phalaṁ;</div> </td> </tr> <tr> <td> <div class="G">Sakkāro garukāro ca,</div> </td> </tr> <tr> <td> <div class="G">devānaṁ apacitā ahaṁ.</div> </td> </tr> </table> </div>
</div>
<div class="q" id="p_19Vv_46"> <div class="divNumber">41.</div> <div class="p"> <table class="singleColumn"> <tr> <td> <div class="pN">46</div> <div class="G">Yo ve sammāvimuttānaṁ,</div> </td> </tr> <tr> <td> <div class="G">santānaṁ brahmacārinaṁ;</div> </td> </tr> <tr> <td> <div class="G">Pasanno āsanaṁ dajjā,</div> </td> </tr> <tr> <td> <div class="G">evaṁ nande yathā ahaṁ.</div> </td> </tr> </table> </div>
</div>
<div class="q" id="p_19Vv_47"> <div class="divNumber">42.</div> <div class="p"> <table class="singleColumn"> <tr> <td> <div class="pN">47</div> <div class="G">Tasmā hi attakāmena,</div> </td> </tr> <tr> <td> <div class="G">mahattamabhikaṅkhatā;</div> </td> </tr> <tr> <td> <div class="G">Āsanaṁ dātabbaṁ hoti,</div> </td> </tr> <tr> <td> <div class="G">sarīrantimadhārinan”ti.</div> </td> </tr> </table> </div>
</div>
<div class="CENTER" id="p_19Vv_48">
<span class="pN">48</span>Kuñjaravimānaṁ pañcamaṁ.</div>
</html>
