<html>
<div class="i">4.6 Piṇḍolasutta</div>
<div class="h">Meghiyavagga</div>
<div class="h">Piṇḍolasutta</div>
<div class="q" id="p_18Ud_308"> <div class="divNumber">36.</div> <div class="p">
<span class="pN">308</span>Evaṁ me sutaṁ—  ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena āyasmā piṇḍolabhāradvājo bhagavato avidūre nisinno hoti pallaṅkaṁ ābhujitvā ujuṁ kāyaṁ paṇidhāya āraññiko piṇḍapātiko paṁsukūliko tecīvariko appiccho santuṭṭho pavivitto asaṁsaṭṭho āraddhavīriyo dhutavādo adhicittamanuyutto. </div>
</div>
<div class="q" id="p_18Ud_309"> <div class="p">
<span class="pN">309</span>Addasā kho bhagavā āyasmantaṁ piṇḍolabhāradvājaṁ avidūre nisinnaṁ pallaṅkaṁ ābhujitvā ujuṁ kāyaṁ paṇidhāya āraññikaṁ piṇḍapātikaṁ paṁsukūlikaṁ tecīvarikaṁ appicchaṁ santuṭṭhaṁ pavivittaṁ asaṁsaṭṭhaṁ āraddhavīriyaṁ dhutavādaṁ adhicittamanuyuttaṁ. </div>
</div>
<div class="q" id="p_18Ud_310"> <div class="p">
<span class="pN">310</span>Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi—  </div>
</div>
<div class="q" id="p_18Ud_311"> <div class="p"> <table class="singleColumn"> <tr> <td> <div class="pN">311</div> <div class="G">“Anūpavādo anūpaghāto,</div> </td> </tr> <tr> <td> <div class="G">Pātimokkhe ca saṁvaro;</div> </td> </tr> <tr> <td> <div class="G">Mattaññutā ca bhattasmiṁ,</div> </td> </tr> <tr> <td> <div class="G">Pantañca sayanāsanaṁ;</div> </td> </tr> <tr> <td> <div class="G">Adhicitte ca āyogo,</div> </td> </tr> <tr> <td> <div class="G">Etaṁ buddhāna sāsanan”ti. (45)</div> </td> </tr> </table> </div>
</div>
<div class="CENTER" id="p_18Ud_312">
<span class="pN">312</span>Chaṭṭhaṁ.</div>
</html>
