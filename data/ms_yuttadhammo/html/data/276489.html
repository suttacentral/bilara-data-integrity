<html>
<div class="i">1.5.5.10 Uyyodhikasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Acelakavagga
</div>
<div class="h">
Uyyodhikasikkhāpada
</div>
<div class="q" id="p_2V_1005">
<div class="divNumber">
322.
</div>
<div class="p">
<span class="pN">1005</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena chabbaggiyā bhikkhū dirattatirattaṁ senāya vasamānā uyyodhikampi balaggampi senābyūhampi anīkadassanampi gacchanti. Aññataropi chabbaggiyo bhikkhu uyyodhikaṁ gantvā kaṇḍena paṭividdho hoti. Manussā taṁ bhikkhuṁ uppaṇḍesuṁ—  “kacci, bhante, suyuddhaṁ ahosi, kati te lakkhāni laddhānī”ti? So bhikkhu tehi manussehi uppaṇḍiyamāno maṅku ahosi. Manussā ujjhāyanti khiyyanti vipācenti—  “kathañhi nāma samaṇā sakyaputtiyā uyyodhikaṁ dassanāya āgacchissanti. Amhākampi alābhā, amhākampi dulladdhaṁ, ye mayaṁ ājīvassa hetu puttadārassa kāraṇā uyyodhikaṁ āgacchāmā”ti.
</div>
</div>
<div class="q" id="p_2V_1006">
<div class="p">
<span class="pN">1006</span>Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū uyyodhikaṁ dassanāya gacchissantī”ti…pe…  “saccaṁ kira tumhe, bhikkhave, uyyodhikaṁ dassanāya gacchathā”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, uyyodhikaṁ dassanāya gacchissatha. Netaṁ, moghapurisā, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_1007">
<div class="divNumber">
323.
</div>
<div class="p">
<span class="pN">1007</span><span class="bold">“Dirattatirattañce bhikkhu senāya vasamāno uyyodhikaṁ vā balaggaṁ vā senābyūhaṁ vā anīkadassanaṁ vā gaccheyya, pācittiyan”</span>ti. (<span class="italic">50</span>:<span class="bold">99</span>)
</div>
</div>
<div class="q" id="p_2V_1008">
<div class="divNumber">
324.
</div>
<div class="p">
<span class="pN">1008</span><span class="bold">Dirattatirattañce bhikkhu senāya vasamāno</span>ti dvetisso rattiyo vasamāno.
</div>
</div>
<div class="q" id="p_2V_1009">
<div class="p">
<span class="pN">1009</span><span class="bold">Uyyodhikaṁ</span> nāma yattha sampahāro dissati.
</div>
</div>
<div class="q" id="p_2V_1010">
<div class="p">
<span class="pN">1010</span><span class="bold">Balaggaṁ</span> nāma ettakā hatthī, ettakā assā, ettakā rathā, ettakā pattī.
</div>
</div>
<div class="q" id="p_2V_1011">
<div class="p">
<span class="pN">1011</span><span class="bold">Senābyūhaṁ</span> nāma ito hatthī hontu, ito assā hontu, ito rathā hontu, ito pattikā hontu.
</div>
</div>
<div class="q" id="p_2V_1012">
<div class="p">
<span class="pN">1012</span><span class="bold">Anīkaṁ</span> nāma hatthānīkaṁ, assānīkaṁ, rathānīkaṁ, pattānīkaṁ. Tayo hatthī pacchimaṁ hatthānīkaṁ, tayo assā pacchimaṁ assānīkaṁ, tayo rathā pacchimaṁ rathānīkaṁ, cattāro purisā sarahatthā pattī pacchimaṁ pattānīkaṁ. Dassanāya gacchati, āpatti dukkaṭassa. Yattha ṭhito passati, āpatti pācittiyassa. Dassanūpacāraṁ vijahitvā punappunaṁ passati, āpatti pācittiyassa.
</div>
</div>
<div class="q" id="p_2V_1013">
<div class="p">
<span class="pN">1013</span>Ekamekaṁ dassanāya gacchati, āpatti dukkaṭassa. Yattha ṭhito passati, āpatti dukkaṭassa. Dassanūpacāraṁ vijahitvā punappunaṁ passati, āpatti dukkaṭassa.
</div>
</div>
<div class="q" id="p_2V_1014">
<div class="divNumber">
325.
</div>
<div class="p">
<span class="pN">1014</span>Anāpatti—  ārāme ṭhito passati, bhikkhussa ṭhitokāsaṁ vā nisinnokāsaṁ vā nipannokāsaṁ vā āgantvā sampahāro dissati, paṭipathaṁ gacchanto passati, sati karaṇīye gantvā passati, āpadāsu, ummattakassa, ādikammikassāti.
</div>
</div>
<div class="CENTER" id="p_2V_1015">
<span class="pN">1015</span>Uyyodhikasikkhāpadaṁ niṭṭhitaṁ dasamaṁ.<br>
Acelakavaggo pañcamo.
</div>
<div class="SUMMARY" id="p_2V_1016">
<span class="pN">1016</span><span class="firstLetter">T</span>assuddānaṁ
</div>
<div class="q" id="p_2V_1017">
<div class="p">
<table class="singleColumn">
	<tbody>
		<tr>
			<td>
			<div class="pN">
			1017
			</div>
			<div class="G">
			Pūvaṁ kathopanandassa,
			</div>
			</td>
		</tr>
		<tr>
			<td>
			<div class="G">
			tayaṁpaṭṭhākameva ca;
			</div>
			</td>
		</tr>
		<tr>
			<td>
			<div class="G">
			Mahānāmo pasenadi,
			</div>
			</td>
		</tr>
		<tr>
			<td>
			<div class="G">
			senāviddho ime dasāti.
			</div>
			</td>
		</tr>
	</tbody>
</table>
</div>
</div>
</html>
