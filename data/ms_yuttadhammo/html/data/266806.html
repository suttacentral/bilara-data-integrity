<html>
<div class="i">1.5 Brāhmaṇasutta</div>
<div class="h">Bodhivagga</div>
<div class="h">Brāhmaṇasutta</div>
<div class="q" id="p_18Ud_23"> <div class="divNumber">5.</div> <div class="p">
<span class="pN">23</span>Evaṁ me sutaṁ—  ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena āyasmā ca sāriputto āyasmā ca mahāmoggallāno āyasmā ca mahākassapo āyasmā ca mahākaccāno āyasmā ca mahākoṭṭhiko āyasmā ca mahākappino āyasmā ca mahācundo āyasmā ca anuruddho āyasmā ca revato āyasmā ca nando yena bhagavā tenupasaṅkamiṁsu. </div>
</div>
<div class="q" id="p_18Ud_24"> <div class="p">
<span class="pN">24</span>Addasā kho bhagavā te āyasmante dūratova āgacchante; disvāna bhikkhū āmantesi—  “ete, bhikkhave, brāhmaṇā āgacchanti; ete, bhikkhave, brāhmaṇā āgacchantī”ti. Evaṁ vutte, aññataro brāhmaṇajātiko bhikkhu bhagavantaṁ etadavoca—  “kittāvatā nu kho, bhante, brāhmaṇo hoti, katame ca pana brāhmaṇakaraṇā dhammā”ti? </div>
</div>
<div class="q" id="p_18Ud_25"> <div class="p">
<span class="pN">25</span>Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi—  </div>
</div>
<div class="q" id="p_18Ud_26"> <div class="p"> <table class="singleColumn"> <tr> <td> <div class="pN">26</div> <div class="G">“Bāhitvā pāpake dhamme,</div> </td> </tr> <tr> <td> <div class="G">ye caranti sadā satā;</div> </td> </tr> <tr> <td> <div class="G">Khīṇasaṁyojanā buddhā,</div> </td> </tr> <tr> <td> <div class="G">te ve lokasmi brāhmaṇā”ti. (5)</div> </td> </tr> </table> </div>
</div>
<div class="CENTER" id="p_18Ud_27">
<span class="pN">27</span>Pañcamaṁ.</div>
</html>
