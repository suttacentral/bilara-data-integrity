<html>
<div class="i">1.1.5 Kimatthiyasutta</div>
<div class="h">Maggasaṁyutta</div>
<div class="h">Avijjāvagga</div>
<div class="h">Kimatthiyasutta</div>
<div class="q" id="p_14S5_28"> <div class="divNumber">5.</div> <div class="p">
<span class="pN">28</span>Sāvatthinidānaṁ. Atha kho sambahulā bhikkhū yena bhagavā tenupasaṅkamiṁsu…pe… ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ— </div>
</div>
<div class="q" id="p_14S5_29"> <div class="p">
<span class="pN">29</span>“Idha no, bhante, aññatitthiyā paribbājakā amhe evaṁ pucchanti— ‘kimatthiyaṁ, āvuso, samaṇe gotame brahmacariyaṁ vussatī’ti? Evaṁ puṭṭhā mayaṁ, bhante, tesaṁ aññatitthiyānaṁ paribbājakānaṁ evaṁ byākaroma— ‘dukkhassa kho, āvuso, pariññatthaṁ bhagavati brahmacariyaṁ vussatī’ti. Kacci mayaṁ, bhante, evaṁ puṭṭhā evaṁ byākaramānā vuttavādino ceva bhagavato homa, na ca bhagavantaṁ abhūtena abbhācikkhāma, dhammassa cānudhammaṁ byākaroma, na ca koci sahadhammiko vādānuvādo gārayhaṁ ṭhānaṁ āgacchatī”ti? </div>
</div>
<div class="q" id="p_14S5_30"> <div class="p">
<span class="pN">30</span>“Taggha tumhe, bhikkhave, evaṁ puṭṭhā evaṁ byākaramānā vuttavādino ceva me hotha, na ca maṁ abhūtena abbhācikkhatha, dhammassa cānudhammaṁ byākarotha, na ca koci sahadhammiko vādānuvādo gārayhaṁ ṭhānaṁ āgacchati. Dukkhassa hi pariññatthaṁ mayi brahmacariyaṁ vussati. Sace vo, bhikkhave, aññatitthiyā paribbājakā evaṁ puccheyyuṁ— ‘atthi panāvuso, maggo, atthi paṭipadā etassa dukkhassa pariññāyā’ti, evaṁ puṭṭhā tumhe, bhikkhave, tesaṁ aññatitthiyānaṁ paribbājakānaṁ evaṁ byākareyyātha— ‘atthi kho, āvuso, maggo, atthi paṭipadā etassa dukkhassa pariññāyā’ti. </div>
</div>
<div class="q" id="p_14S5_31"> <div class="p">
<span class="pN">31</span>Katamo ca, bhikkhave, maggo, katamā paṭipadā etassa dukkhassa pariññāyāti? Ayameva ariyo aṭṭhaṅgiko maggo, seyyathidaṁ— sammādiṭṭhi…pe… sammāsamādhi. Ayaṁ, bhikkhave, maggo, ayaṁ paṭipadā etassa dukkhassa pariññāyāti. Evaṁ puṭṭhā tumhe, bhikkhave, tesaṁ aññatitthiyānaṁ paribbājakānaṁ evaṁ byākareyyāthā”ti. </div>
</div>
<div class="CENTER" id="p_14S5_32">
<span class="pN">32</span>Pañcamaṁ.</div>
</html>
