<html>
<div class="i"> Katipucchāvāra</div>
<div class="h">Antarapeyyāla</div>
<div class="h">Katipucchāvāra</div>
<div class="q" id="p_5V_1152"> <div class="divNumber">271.</div> <div class="p">
<span class="pN">1152</span>Kati āpattiyo? Kati āpattikkhandhā? Kati vinītavatthūni? Kati agāravā? Kati gāravā? Kati vinītavatthūni? Kati vipattiyo? Kati āpattisamuṭṭhānā? Kati vivādamūlāni? Kati anuvādamūlāni? Kati sāraṇīyā dhammā? Kati bhedakaravatthūni? Kati adhikaraṇāni? Kati samathā? </div>
</div>
<div class="q" id="p_5V_1153"> <div class="p">
<span class="pN">1153</span>Pañca āpattiyo. Pañca āpattikkhandhā. Pañca vinītavatthūni. Satta āpattiyo. Satta āpattikkhandhā. Satta vinītavatthūni. Cha agāravā. Cha gāravā. Cha vinītavatthūni. Catasso vipattiyo. Cha āpattisamuṭṭhānā. Cha vivādamūlāni. Cha anuvādamūlāni. Cha sāraṇīyā dhammā. Aṭṭhārasa bhedakaravatthūni. Cattāri adhikaraṇāni. Satta samathā. </div>
</div>
<div class="q" id="p_5V_1154"> <div class="p">
<span class="pN">1154</span>Tattha katamā pañca āpattiyo? Pārājikāpatti, saṁghādisesāpatti, pācittiyāpatti, pāṭidesanīyāpatti, dukkaṭāpatti— imā pañca āpattiyo. (1) </div>
</div>
<div class="q" id="p_5V_1155"> <div class="p">
<span class="pN">1155</span>Tattha katame pañca āpattikkhandhā? Pārājikāpattikkhandho, saṁghādisesāpattikkhandho, pācittiyāpattikkhandho, pāṭidesanīyāpattikkhandho, dukkaṭāpattikkhandho— ime pañca āpattikkhandhā. (2) </div>
</div>
<div class="q" id="p_5V_1156"> <div class="p">
<span class="pN">1156</span>Tattha katamāni pañca vinītavatthūni? Pañcahi āpattikkhandhehi ārati virati paṭivirati veramaṇī akiriyā akaraṇaṁ anajjhāpatti velāanatikkamo setughāto— imāni pañca vinītavatthūni. (3) </div>
</div>
<div class="q" id="p_5V_1157"> <div class="p">
<span class="pN">1157</span>Tattha katamā satta āpattiyo? Pārājikāpatti, saṁghādisesāpatti, thullaccayāpatti, pācittiyāpatti, pāṭidesanīyāpatti, dukkaṭāpatti, dubbhāsitāpatti— imā satta āpattiyo. (4) </div>
</div>
<div class="q" id="p_5V_1158"> <div class="p">
<span class="pN">1158</span>Tattha katame satta āpattikkhandhā? Pārājikāpattikkhandho, saṁghādisesāpattikkhandho, thullaccayāpattikkhandho, pācittiyāpattikkhandho, pāṭidesanīyāpattikkhandho, dukkaṭāpattikkhandho, dubbhāsitāpattikkhandho— ime satta āpattikkhandhā. (5) </div>
</div>
<div class="q" id="p_5V_1159"> <div class="p">
<span class="pN">1159</span>Tattha katamāni satta vinītavatthūni? Sattahi āpattikkhandhehi ārati virati paṭivirati veramaṇī akiriyā akaraṇaṁ anajjhāpatti velāanatikkamo setughāto— imāni satta vinītavatthūni. (6) </div>
</div>
<div class="q" id="p_5V_1160"> <div class="p">
<span class="pN">1160</span>Tattha katame cha agāravā? Buddhe agāravo, dhamme agāravo, saṁghe agāravo, sikkhāya agāravo, appamāde agāravo, paṭisandhāre agāravo— ime cha agāravā. (7) </div>
</div>
<div class="q" id="p_5V_1161"> <div class="p">
<span class="pN">1161</span>Tattha katame cha gāravā? Buddhe gāravo, dhamme gāravo, saṁghe gāravo, sikkhāya gāravo, appamāde gāravo, paṭisandhāre gāravo— ime cha gāravā. (8) </div>
</div>
<div class="q" id="p_5V_1162"> <div class="p">
<span class="pN">1162</span>Tattha katamāni cha vinītavatthūni? Chahi agāravehi ārati virati paṭivirati veramaṇī akiriyā akaraṇaṁ anajjhāpatti velāanatikkamo setughāto— imāni cha vinītavatthūni. (9) </div>
</div>
<div class="q" id="p_5V_1163"> <div class="p">
<span class="pN">1163</span>Tattha katamā catasso vipattiyo? Sīlavipatti, ācāravipatti, diṭṭhivipatti, ājīvavipatti— imā catasso vipattiyo. (10) </div>
</div>
<div class="q" id="p_5V_1164"> <div class="p">
<span class="pN">1164</span>Tattha katame cha āpattisamuṭṭhānā? Atthāpatti kāyato samuṭṭhāti, na vācato na cittato; atthāpatti vācato samuṭṭhāti, na kāyato na cittato; atthāpatti kāyato ca vācato ca samuṭṭhāti, na cittato; atthāpatti kāyato ca cittato ca samuṭṭhāti, na vācato; atthāpatti vācato ca cittato ca samuṭṭhāti, na kāyato; atthāpatti kāyato ca vācato ca cittato ca samuṭṭhāti— ime cha āpattisamuṭṭhānā. (11) </div>
</div>
<div class="q" id="p_5V_1165"> <div class="divNumber">272.</div> <div class="p">
<span class="pN">1165</span>Tattha katamāni cha vivādamūlāni? Idha bhikkhu kodhano hoti upanāhī. Yo so bhikkhu kodhano hoti upanāhī so sattharipi agāravo viharati appatisso, dhammepi agāravo viharati appatisso, saṁghepi agāravo viharati appatisso, sikkhāyapi na paripūrakārī hoti. Yo so bhikkhu satthari agāravo viharati appatisso, dhamme…pe… saṁghe…pe… sikkhāya na paripūrakārī, so saṁghe vivādaṁ janeti. Yo hoti vivādo bahujanāhitāya bahujanāsukhāya bahuno janassa anatthāya ahitāya dukkhāya devamanussānaṁ. Evarūpañce tumhe vivādamūlaṁ ajjhattaṁ vā bahiddhā vā samanupasseyyātha tatra tumhe tasseva pāpakassa vivādamūlassa pahānāya vāyameyyātha. Evarūpañce tumhe vivādamūlaṁ ajjhattaṁ vā bahiddhā vā na samanupasseyyātha tatra tumhe tasseva pāpakassa vivādamūlassa āyatiṁ anavassavāya paṭipajjeyyātha. Evametassa pāpakassa vivādamūlassa pahānaṁ hoti. Evametassa pāpakassa vivādamūlassa āyatiṁ anavassavo hoti. </div>
</div>
<div class="q" id="p_5V_1166"> <div class="p">
<span class="pN">1166</span>Puna caparaṁ bhikkhu makkhī hoti paḷāsī…pe… issukī hoti maccharī, saṭho hoti māyāvī, pāpiccho hoti micchādiṭṭhi, sandiṭṭhiparāmāsī hoti ādhānaggāhī duppaṭinissaggī. Yo so bhikkhu sandiṭṭhiparāmāsī hoti ādhānaggāhī duppaṭinissaggī so sattharipi agāravo viharati appatisso, dhammepi agāravo viharati appatisso, saṁghepi agāravo viharati appatisso, sikkhāyapi na paripūrakārī hoti. Yo so bhikkhu satthari agāravo viharati appatisso dhamme…pe… saṁghe…pe… sikkhāya na paripūrakārī, so saṁghe vivādaṁ janeti. Yo so hoti vivādo bahujanāhitāya bahujanāsukhāya bahuno janassa anatthāya ahitāya dukkhāya devamanussānaṁ. Evarūpañce tumhe vivādamūlaṁ ajjhattaṁ vā bahiddhā vā samanupasseyyātha tatra tumhe tasseva pāpakassa vivādamūlassa pahānāya vāyameyyātha. Evarūpañce tumhe vivādamūlaṁ ajjhattaṁ vā bahiddhā vā na samanupasseyyātha tatra tumhe tasseva pāpakassa vivādamūlassa āyatiṁ anavassavāya paṭipajjeyyātha. Evametassa pāpakassa vivādamūlassa pahānaṁ hoti. Evametassa pāpakassa vivādamūlassa āyatiṁ anavassavo hoti. Imāni cha vivādamūlāni. (12) </div>
</div>
<div class="q" id="p_5V_1167"> <div class="divNumber">273.</div> <div class="p">
<span class="pN">1167</span>Tattha katamāni cha anuvādamūlāni? Idha bhikkhu kodhano hoti upanāhī. Yo so bhikkhu kodhano hoti upanāhī so sattharipi agāravo viharati appatisso, dhammepi agāravo viharati appatisso, saṁghepi agāravo viharati appatisso, sikkhāyapi na paripūrakārī hoti. Yo so bhikkhu satthari agāravo viharati appatisso dhamme…pe… saṁghe…pe… sikkhāya na paripūrakārī so saṁghe anuvādaṁ janeti. Yo hoti anuvādo bahujanāhitāya bahujanāsukhāya bahuno janassa anatthāya ahitāya dukkhāya devamanussānaṁ. Evarūpañce tumhe anuvādamūlaṁ ajjhattaṁ vā bahiddhā vā samanupasseyyātha tatra tumhe tasseva pāpakassa anuvādamūlassa pahānāya vāyameyyātha. Evarūpañce tumhe anuvādamūlaṁ ajjhattaṁ vā bahiddhā vā na samanupasseyyātha tatra tumhe tasseva pāpakassa anuvādamūlassa āyatiṁ anavassavāya paṭipajjeyyātha. Evametassa pāpakassa anuvādamūlassa pahānaṁ hoti. Evametassa pāpakassa anuvādamūlassa āyatiṁ anavassavo hoti. </div>
</div>
<div class="q" id="p_5V_1168"> <div class="p">
<span class="pN">1168</span>Puna caparaṁ bhikkhu makkhī hoti palāsī…pe… issukī hoti maccharī, saṭho hoti māyāvī, pāpiccho hoti micchādiṭṭhi, sandiṭṭhiparāmāsī hoti ādhānaggāhī duppaṭinissaggī. Yo so bhikkhu sandiṭṭhiparāmāsī hoti ādhānaggāhī duppaṭinissaggī so sattharipi agāravo viharati appatisso, dhammepi agāravo viharati appatisso, saṁghepi agāravo viharati appatisso, sikkhāyapi na paripūrakārī hoti. Yo so bhikkhu satthari agāravo viharati appatisso dhamme…pe… saṁghe…pe… sikkhāya na paripūrakārī so saṁghe anuvādaṁ janeti. Yo hoti anuvādo bahujanāhitāya bahujanāsukhāya bahuno janassa anatthāya ahitāya dukkhāya devamanussānaṁ. Evarūpañce tumhe anuvādamūlaṁ ajjhattaṁ vā bahiddhā vā samanupasseyyātha tatra tumhe tasseva pāpakassa anuvādamūlassa pahānāya vāyameyyātha. Evarūpañce tumhe anuvādamūlaṁ ajjhattaṁ vā bahiddhā vā na samanupasseyyātha tatra tumhe tasseva pāpakassa anuvādamūlassa āyatiṁ anavassavāya paṭipajjeyyātha. Evametassa pāpakassa anuvādamūlassa pahānaṁ hoti. Evametassa pāpakassa anuvādamūlassa āyatiṁ anavassavo hoti. Imāni cha anuvādamūlāni. (13) </div>
</div>
<div class="q" id="p_5V_1169"> <div class="divNumber">274.</div> <div class="p">
<span class="pN">1169</span>Tattha katame cha sāraṇīyā dhammā? Idha bhikkhuno mettaṁ kāyakammaṁ paccupaṭṭhitaṁ hoti sabrahmacārīsu āvi ceva raho ca. Ayampi dhammo sāraṇīyo piyakaraṇo garukaraṇo saṅgahāya avivādāya sāmaggiyā ekībhāvāya saṁvattati. </div>
</div>
<div class="q" id="p_5V_1170"> <div class="p">
<span class="pN">1170</span>Puna caparaṁ bhikkhuno mettaṁ vacīkammaṁ paccupaṭṭhitaṁ hoti sabrahmacārīsu āvi ceva raho ca. Ayampi dhammo sāraṇīyo piyakaraṇo garukaraṇo saṅgahāya avivādāya sāmaggiyā ekībhāvāya saṁvattati. </div>
</div>
<div class="q" id="p_5V_1171"> <div class="p">
<span class="pN">1171</span>Puna caparaṁ bhikkhuno mettaṁ manokammaṁ paccupaṭṭhitaṁ hoti sabrahmacārīsu āvi ceva raho ca. Ayampi dhammo sāraṇīyo piyakaraṇo garukaraṇo saṅgahāya avivādāya sāmaggiyā ekībhāvāya saṁvattati. </div>
</div>
<div class="q" id="p_5V_1172"> <div class="p">
<span class="pN">1172</span>Puna caparaṁ bhikkhu ye te lābhā dhammikā dhammaladdhā antamaso pattapariyāpannamattampi tathārūpehi lābhehi appaṭivibhattabhogī hoti sīlavantehi sabrahmacārīhi sādhāraṇabhogī. Ayampi dhammo sāraṇīyo piyakaraṇo garukaraṇo saṅgahāya avivādāya sāmaggiyā ekībhāvāya saṁvattati. </div>
</div>
<div class="q" id="p_5V_1173"> <div class="p">
<span class="pN">1173</span>Puna caparaṁ bhikkhu yāni tāni sīlāni akhaṇḍāni acchiddāni asabalāni akammāsāni bhujissāni viññupasatthāni aparāmaṭṭhāni samādhisaṁvattanikāni, tathārūpesu sīlesu sīlasāmaññagato viharati sabrahmacārīhi āvi ceva raho ca. Ayampi dhammo sāraṇīyo piyakaraṇo garukaraṇo saṅgahāya avivādāya sāmaggiyā ekībhāvāya saṁvattati. </div>
</div>
<div class="q" id="p_5V_1174"> <div class="p">
<span class="pN">1174</span>Puna caparaṁ bhikkhu yāyaṁ diṭṭhi ariyā niyyānikā niyyāti takkarassa sammā dukkhakkhayāya tathārūpāya diṭṭhiyā diṭṭhisāmaññagato viharati sabrahmacārīhi āvi ceva raho ca. Ayampi dhammo sāraṇīyo piyakaraṇo garukaraṇo saṅgahāya avivādāya sāmaggiyā ekībhāvāya saṁvattati. Ime cha sāraṇīyā dhammā. (14) </div>
</div>
<div class="q" id="p_5V_1175"> <div class="divNumber">275.</div> <div class="p">
<span class="pN">1175</span>Tattha katamāni aṭṭhārasa bhedakaravatthūni? Idha bhikkhu adhammaṁ “dhammo”ti dīpeti, dhammaṁ “adhammo”ti dīpeti, avinayaṁ “vinayo”ti dīpeti, vinayaṁ “avinayo”ti dīpeti, abhāsitaṁ alapitaṁ tathāgatena “bhāsitaṁ lapitaṁ tathāgatenā”ti dīpeti, bhāsitaṁ lapitaṁ tathāgatena “abhāsitaṁ alapitaṁ tathāgatenā”ti dīpeti, anāciṇṇaṁ tathāgatena “āciṇṇaṁ tathāgatenā”ti dīpeti, āciṇṇaṁ tathāgatena “anāciṇṇaṁ tathāgatenā”ti dīpeti, apaññattaṁ tathāgatena “paññattaṁ tathāgatenā”ti dīpeti, paññattaṁ tathāgatena “apaññattaṁ tathāgatenā”ti dīpeti, āpattiṁ “anāpattī”ti dīpeti, anāpattiṁ “āpattī”ti dīpeti, lahukaṁ āpattiṁ “garukā āpattī”ti dīpeti, garukaṁ āpattiṁ “lahukā āpattī”ti dīpeti, sāvasesaṁ āpattiṁ “anavasesā āpattī”ti dīpeti, anavasesaṁ āpattiṁ “sāvasesā āpattī”ti dīpeti, duṭṭhullaṁ āpattiṁ “aduṭṭhullā āpattī”ti dīpeti, aduṭṭhullaṁ āpattiṁ “duṭṭhullā āpattī”ti dīpeti. Imāni aṭṭhārasa bhedakaravatthūni. (15) </div>
</div>
<div class="q" id="p_5V_1176"> <div class="p">
<span class="pN">1176</span>Tattha katamāni cattāri adhikaraṇāni? Vivādādhikaraṇaṁ, anuvādādhikaraṇaṁ, āpattādhikaraṇaṁ, kiccādhikaraṇaṁ— imāni cattāri adhikaraṇāni. (16) </div>
</div>
<div class="q" id="p_5V_1177"> <div class="p">
<span class="pN">1177</span>Tattha katame satta samathā? Sammukhāvinayo, sativinayo, amūḷhavinayo, paṭiññātakaraṇaṁ, yebhuyyasikā, tassapāpiyasikā, tiṇavatthārako— ime satta samathā. (17) </div>
</div>
<div class="CENTER" id="p_5V_1178">
<span class="pN">1178</span>Katipucchāvāro niṭṭhito.</div>
<div class="SUMMARY" id="p_5V_1179">
<span class="pN">1179</span><span class="firstLetter">T</span>assuddānaṁ</div>
<div class="q" id="p_5V_1180"> <div class="p"> <table class="singleColumn"> <tr> <td> <div class="pN">1180</div> <div class="G">Āpatti āpattikkhandhā,</div> </td> </tr> <tr> <td> <div class="G">vinītā sattadhā puna;</div> </td> </tr> <tr> <td> <div class="G">Vinītāgāravā ceva,</div> </td> </tr> <tr> <td> <div class="G">gāravā mūlameva ca.</div> </td> </tr> </table> </div>
</div>
<div class="q" id="p_5V_1181"> <div class="p"> <table class="singleColumn"> <tr> <td> <div class="pN">1181</div> <div class="G">Puna vinītā vipatti,</div> </td> </tr> <tr> <td> <div class="G">samuṭṭhānā vivādanā;</div> </td> </tr> <tr> <td> <div class="G">Anuvādā sāraṇīyaṁ,</div> </td> </tr> <tr> <td> <div class="G">bhedādhikaraṇena ca;</div> </td> </tr> <tr> <td> <div class="G">Satteva samathā vuttā,</div> </td> </tr> <tr> <td> <div class="G">padā sattarasā imeti.</div> </td> </tr> </table> </div>
</div>
</html>
