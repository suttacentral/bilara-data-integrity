<html>
<div class="i">6.3.1 Avissajjiyavatthu</div>
<div class="h">Senāsanakkhandhaka</div>
<div class="h">Tatiyabhāṇavāra</div>
<div class="h">Avissajjiyavatthu</div>
<div class="q" id="p_4V_1384"> <div class="divNumber">321.</div> <div class="p">
<span class="pN">1384</span>Tena kho pana samayena sāvatthiyā avidūre aññatarasmiṁ gāmakāvāse āvāsikā bhikkhū upaddutā honti āgantukagamikānaṁ bhikkhūnaṁ senāsanaṁ paññapentā. Atha kho tesaṁ bhikkhūnaṁ etadahosi—  “etarahi kho mayaṁ, āvuso, upaddutā āgantukagamikānaṁ bhikkhūnaṁ senāsanaṁ paññapentā. Handa mayaṁ, āvuso, sabbaṁ saṁghikaṁ senāsanaṁ ekassa dema. Tassa santakaṁ paribhuñjissāmā”ti. Te sabbaṁ saṁghikaṁ senāsanaṁ ekassa adaṁsu. Āgantukā bhikkhū te bhikkhū etadavocuṁ—  “amhākaṁ, āvuso, senāsanaṁ paññapethā”ti. “Natthāvuso, saṁghikaṁ senāsanaṁ; sabbaṁ amhehi ekassa dinnan”ti. “Kiṁ pana tumhe, āvuso, saṁghikaṁ senāsanaṁ vissajjethā”ti? “Evamāvuso”ti. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma bhikkhū saṁghikaṁ senāsanaṁ vissajjessantī”ti. Atha kho te bhikkhū bhagavato etamatthaṁ ārocesuṁ…pe…  “saccaṁ kira, bhikkhave, bhikkhū saṁghikaṁ senāsanaṁ vissajjentī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma te, bhikkhave, moghapurisā saṁghikaṁ senāsanaṁ vissajjessanti? Netaṁ, bhikkhave, appasannānaṁ vā pasādāya…pe…  vigarahitvā…pe…  dhammiṁ kathaṁ katvā bhikkhū āmantesi—  </div>
</div>
<div class="q" id="p_4V_1385"> <div class="p">
<span class="pN">1385</span>“Pañcimāni, bhikkhave, avissajjiyāni, na vissajjetabbāni, saṁghena vā gaṇena vā puggalena vā. Vissajjitānipi avissajjitāni honti. Yo vissajjeyya, āpatti thullaccayassa. Katamāni pañca? Ārāmo, ārāmavatthu—  idaṁ paṭhamaṁ avissajjiyaṁ, na vissajjetabbaṁ, saṁghena vā gaṇena vā puggalena vā. Vissajjitampi avissajjitaṁ hoti. Yo vissajjeyya, āpatti thullaccayassa. </div>
</div>
<div class="q" id="p_4V_1386"> <div class="p">
<span class="pN">1386</span>Vihāro, vihāravatthu—  idaṁ dutiyaṁ avissajjiyaṁ, na vissajjetabbaṁ, saṁghena vā gaṇena vā puggalena vā. Vissajjitampi avissajjitaṁ hoti. Yo vissajjeyya, āpatti thullaccayassa. </div>
</div>
<div class="q" id="p_4V_1387"> <div class="p">
<span class="pN">1387</span>Mañco, pīṭhaṁ, bhisi, bibbohanaṁ—  idaṁ tatiyaṁ avissajjiyaṁ, na vissajjetabbaṁ, saṁghena vā gaṇena vā puggalena vā. Vissajjitampi avissajjitaṁ hoti. Yo vissajjeyya, āpatti thullaccayassa. </div>
</div>
<div class="q" id="p_4V_1388"> <div class="p">
<span class="pN">1388</span>Lohakumbhī, lohabhāṇakaṁ, lohavārako, lohakaṭāhaṁ, vāsi, parasu, kuṭhārī, kudālo, nikhādanaṁ—  idaṁ catutthaṁ avissajjiyaṁ, na vissajjetabbaṁ, saṁghena vā gaṇena vā puggalena vā. Vissajjitampi avissajjitaṁ hoti. Yo vissajjeyya, āpatti thullaccayassa. </div>
</div>
<div class="q" id="p_4V_1389"> <div class="p">
<span class="pN">1389</span>Valli, veḷu, muñjaṁ, pabbajaṁ, tiṇaṁ, mattikā, dārubhaṇḍaṁ, mattikābhaṇḍaṁ—  idaṁ pañcamaṁ avissajjiyaṁ, na vissajjetabbaṁ, saṁghena vā gaṇena vā puggalena vā. Vissajjitampi avissajjitaṁ hoti. Yo vissajjeyya, āpatti thullaccayassa. Imāni kho, bhikkhave, pañca avissajjiyāni, na vissajjetabbāni, saṁghena vā gaṇena vā puggalena vā. Vissajjitānipi avissajjitāni honti. Yo vissajjeyya, āpatti thullaccayassā”ti. </div>
</div>
</html>
