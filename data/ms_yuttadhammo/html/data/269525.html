<html>
<div class="i">1.2.5 Sassatadiṭṭhiniddesa</div>
<div class="h">Mahāvagga</div>
<div class="h">Diṭṭhikathā</div>
<div class="h">Sassatadiṭṭhiniddesa</div>
<div class="q" id="p_26Ps_780"> <div class="divNumber">138.</div> <div class="p">
<span class="pN">780</span>Sakkāyavatthukāya sassatadiṭṭhiyā katamehi pannarasahi ākārehi abhiniveso hoti? Idha assutavā puthujjano ariyānaṁ adassāvī ariyadhammassa akovido ariyadhamme avinīto sappurisānaṁ adassāvī sappurisadhammassa akovido sappurisadhamme avinīto rūpavantaṁ vā attānaṁ attani vā rūpaṁ rūpasmiṁ vā attānaṁ. Vedanāvantaṁ vā attānaṁ…pe…  saññāvantaṁ vā attānaṁ…  saṅkhāravantaṁ vā attānaṁ…  viññāṇavantaṁ vā attānaṁ attani vā viññāṇaṁ viññāṇasmiṁ vā attānaṁ. </div>
</div>
<div class="q" id="p_26Ps_781"> <div class="p">
<span class="pN">781</span>Kathaṁ <span class="bold">rūpavantaṁ attānaṁ samanupassati?</span> Idhekacco vedanaṁ…  saññaṁ…  saṅkhāre…  viññāṇaṁ attato samanupassati. Tassa evaṁ hoti—  “ayaṁ kho me attā. So kho pana me ayaṁ attā iminā rūpena rūpavā”ti. Rūpavantaṁ attānaṁ samanupassati. Seyyathāpi rukkho chāyāsampanno assa. Tamenaṁ puriso evaṁ vadeyya—  “ayaṁ rukkho, ayaṁ chāyā; añño rukkho, aññā chāyā. So kho panāyaṁ rukkho imāya chāyāya chāyāvā”ti. Chāyāvantaṁ rukkhaṁ samanupassati. Evamevaṁ idhekacco vedanaṁ…pe…  ayaṁ paṭhamā sakkāyavatthukā sassatadiṭṭhi. Sassatadiṭṭhi micchādiṭṭhi…pe…  imāni saññojanāni, na ca diṭṭhiyo. Evaṁ rūpavantaṁ attānaṁ samanupassati…pe…  sakkāyavatthukāya sassatadiṭṭhiyā imehi pannarasahi ākārehi abhiniveso hoti. </div>
</div>
<div class="CENTER" id="p_26Ps_782">
<span class="pN">782</span>Sassatadiṭṭhiniddeso pañcamo.</div>
</html>
