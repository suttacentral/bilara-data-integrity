<html>
<div class="i">9.22 Appaṭinissaggeukkhepanīyakammapaṭippassaddhikathā</div>
<div class="h">Campeyyakkhandhaka</div>
<div class="h">Appaṭinissaggeukkhepanīyakammapaṭippassaddhikathā</div>
<div class="q" id="p_3V_1873"> <div class="divNumber">428.</div> <div class="p">
<span class="pN">1873</span>Idha pana, bhikkhave, bhikkhu saṁghena pāpikāya diṭṭhiyā appaṭinissagge ukkhepanīyakammakato sammā vattati, lomaṁ pāteti, netthāraṁ vattati, pāpikāya diṭṭhiyā appaṭinissagge ukkhepanīyassa kammassa paṭippassaddhiṁ yācati. Tatra ce bhikkhūnaṁ evaṁ hoti—  ‘ayaṁ kho, āvuso, bhikkhu saṁghena pāpikāya diṭṭhiyā appaṭinissagge ukkhepanīyakammakato sammā vattati, lomaṁ pāteti, netthāraṁ vattati, pāpikāya diṭṭhiyā appaṭinissagge ukkhepanīyassa kammassa paṭippassaddhiṁ yācati. Handassa mayaṁ pāpikāya diṭṭhiyā appaṭinissagge ukkhepanīyakammaṁ paṭippassambhemā’ti. Te tassa pāpikāya diṭṭhiyā appaṭinissagge ukkhepanīyakammaṁ paṭippassambhenti—  adhammena vaggā. So tamhā āvāsā aññaṁ āvāsaṁ gacchati. Tatthapi bhikkhūnaṁ evaṁ hoti—  ‘imassa kho, āvuso, bhikkhuno saṁghena pāpikāya diṭṭhiyā appaṭinissagge ukkhepanīyakammaṁ paṭippassaddhaṁ—  adhammena vaggehi. Handassa mayaṁ pāpikāya diṭṭhiyā appaṭinissagge ukkhepanīyakammaṁ paṭippassambhemā’ti. Te tassa pāpikāya diṭṭhiyā appaṭinissagge ukkhepanīyakammaṁ paṭippassambhenti…  adhammena samaggā…pe…  dhammena vaggā…  dhammapatirūpakena vaggā…  dhammapatirūpakena samaggā…pe… . </div>
</div>
<div class="CENTER" id="p_3V_1874">
<span class="pN">1874</span>Cakkaṁ kātabbaṁ.</div>
</html>
