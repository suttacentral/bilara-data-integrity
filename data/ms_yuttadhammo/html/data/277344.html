<html>
<div class="i">1.1.2.5.9 Rājavagga</div>
<div class="h">Bhikkhuvibhaṅga</div>
<div class="h">Paṭhamabhāga</div>
<div class="h">Katāpattivāra</div>
<div class="h">Pācittiyakaṇḍa</div>
<div class="h">Rājavagga</div>
<div class="q" id="p_5V_475"> <div class="divNumber">173.</div> <div class="p">
<span class="pN">475</span>Pubbe appaṭisaṁvidito rañño antepuraṁ pavisanto dve āpattiyo āpajjati. Paṭhamaṁ pādaṁ ummāraṁ atikkāmeti, āpatti dukkaṭassa; dutiyaṁ pādaṁ atikkāmeti, āpatti pācittiyassa. (1) </div>
</div>
<div class="q" id="p_5V_476"> <div class="p">
<span class="pN">476</span>Ratanaṁ uggaṇhanto dve āpattiyo āpajjati. Gaṇhāti, payoge dukkaṭaṁ; gahite āpatti pācittiyassa. (2) </div>
</div>
<div class="q" id="p_5V_477"> <div class="p">
<span class="pN">477</span>Santaṁ bhikkhuṁ anāpucchā vikāle gāmaṁ pavisanto dve āpattiyo āpajjati. Paṭhamaṁ pādaṁ parikkhepaṁ atikkāmeti, āpatti dukkaṭassa; dutiyaṁ pādaṁ atikkāmeti, āpatti pācittiyassa. (3) </div>
</div>
<div class="q" id="p_5V_478"> <div class="p">
<span class="pN">478</span>Aṭṭhimayaṁ vā dantamayaṁ vā visāṇamayaṁ vā sūcigharaṁ kārāpento dve āpattiyo āpajjati. Kārāpeti, payoge dukkaṭaṁ; kārāpite āpatti pācittiyassa. (4) </div>
</div>
<div class="q" id="p_5V_479"> <div class="p">
<span class="pN">479</span>Pamāṇātikkantaṁ mañcaṁ vā pīṭhaṁ vā kārāpento dve āpattiyo āpajjati. Kārāpeti, payoge dukkaṭaṁ; kārāpite āpatti pācittiyassa. (5) </div>
</div>
<div class="q" id="p_5V_480"> <div class="p">
<span class="pN">480</span>Mañcaṁ vā pīṭhaṁ vā tūlonaddhaṁ kārāpento dve āpattiyo āpajjati. Kārāpeti, payoge dukkaṭaṁ; kārāpite āpatti pācittiyassa. (6) </div>
</div>
<div class="q" id="p_5V_481"> <div class="p">
<span class="pN">481</span>Pamāṇātikkantaṁ nisīdanaṁ kārāpento dve āpattiyo āpajjati. Kārāpeti, payoge dukkaṭaṁ; kārāpite āpatti pācittiyassa. (7) </div>
</div>
<div class="q" id="p_5V_482"> <div class="p">
<span class="pN">482</span>Pamāṇātikkantaṁ kaṇḍuppaṭicchādiṁ kārāpento dve āpattiyo āpajjati. Kārāpeti, payoge dukkaṭaṁ; kārāpite āpatti pācittiyassa. (8) </div>
</div>
<div class="q" id="p_5V_483"> <div class="p">
<span class="pN">483</span>Pamāṇātikkantaṁ vassikasāṭikaṁ kārāpento dve āpattiyo āpajjati. Kārāpeti, payoge dukkaṭaṁ; kārāpite āpatti pācittiyassa. (9) </div>
</div>
<div class="q" id="p_5V_484"> <div class="p">
<span class="pN">484</span>Sugatacīvarappamāṇaṁ cīvaraṁ kārāpento kati āpattiyo āpajjati? Sugatacīvarappamāṇaṁ cīvaraṁ kārāpento dve āpattiyo āpajjati. Kārāpeti, payoge dukkaṭaṁ; kārāpite āpatti pācittiyassa— sugatacīvarappamāṇaṁ cīvaraṁ kārāpento imā dve āpattiyo āpajjati. (10) </div>
</div>
<div class="CENTER" id="p_5V_485">
<span class="pN">485</span>Rājavaggo navamo.<br> Khuddakā niṭṭhitā.</div>
</html>
