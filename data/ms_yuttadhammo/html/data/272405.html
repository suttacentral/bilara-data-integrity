<html>
<div class="i">6.5 Govindabrāhmaṇavatthu</div>
<div class="h">Mahāgovindasutta</div>
<div class="h">Govindabrāhmaṇavatthu</div>
<div class="q" id="p_7D_684"> <div class="divNumber">304.</div> <div class="p">
<span class="pN">684</span>‘Taṁ kiṁ maññanti, bhonto devā tāvatiṁsā, yāva dīgharattaṁ mahāpaññova so bhagavā ahosi. </div>
</div>
<div class="q" id="p_7D_685"> <div class="p">
<span class="pN">685</span>Bhūtapubbaṁ, bho, rājā disampati nāma ahosi. Disampatissa rañño govindo nāma brāhmaṇo purohito ahosi. Disampatissa rañño reṇu nāma kumāro putto ahosi. Govindassa brāhmaṇassa jotipālo nāma māṇavo putto ahosi. Iti reṇu ca rājaputto jotipālo ca māṇavo aññe ca cha khattiyā iccete aṭṭha sahāyā ahesuṁ. Atha kho, bho, ahorattānaṁ accayena govindo brāhmaṇo kālamakāsi. Govinde brāhmaṇe kālaṅkate rājā disampati paridevesi—  <span class="smallFont">“</span>yasmiṁ vata, bho, mayaṁ samaye govinde brāhmaṇe sabbakiccāni sammā vossajjitvā pañcahi kāmaguṇehi samappitā samaṅgībhūtā paricārema, tasmiṁ no samaye govindo brāhmaṇo kālaṅkato<span class="smallFont">”</span>ti. Evaṁ vutte, bho, reṇu rājaputto rājānaṁ disampatiṁ etadavoca—  <span class="smallFont">“</span>mā kho tvaṁ, deva, govinde brāhmaṇe kālaṅkate atibāḷhaṁ paridevesi. Atthi, deva, govindassa brāhmaṇassa jotipālo nāma māṇavo putto paṇḍitataro ceva pitarā, alamatthadasataro ceva pitarā; yepissa pitā atthe anusāsi, tepi jotipālasseva māṇavassa anusāsaniyā<span class="smallFont">”</span>ti. <span class="smallFont">“</span>Evaṁ, kumārā<span class="smallFont">”</span>ti? <span class="smallFont">“</span>Evaṁ, devā<span class="smallFont">”</span>ti. </div>
</div>
</html>
