<html>
<div class="i">14.1.11 Sādhinajātaka</div>
<div class="h">Pakiṇṇakanipāta</div>
<div class="h">Sālikedāravagga</div>
<div class="h">Sādhinajātaka</div>
<div class="q" id="p_22J_2759"> <div class="divNumber">202.</div> <div class="p"> <table class="singleColumn"> <tr> <td> <div class="pN">2759</div> <div class="G">“Abbhuto vata lokasmiṁ,</div> </td> </tr> <tr> <td> <div class="G">uppajji lomahaṁsano;</div> </td> </tr> <tr> <td> <div class="G">Dibbo ratho pāturahu,</div> </td> </tr> <tr> <td> <div class="G">vedehassa yasassino”.</div> </td> </tr> </table> </div>
</div>
<div class="q" id="p_22J_2760"> <div class="divNumber">203.</div> <div class="p"> <table class="singleColumn"> <tr> <td> <div class="pN">2760</div> <div class="G">Devaputto mahiddhiko,</div> </td> </tr> <tr> <td> <div class="G">mātali devasārathi;</div> </td> </tr> <tr> <td> <div class="G">Nimantayittha rājānaṁ,</div> </td> </tr> <tr> <td> <div class="G">vedehaṁ mithilaggahaṁ.</div> </td> </tr> </table> </div>
</div>
<div class="q" id="p_22J_2761"> <div class="divNumber">204.</div> <div class="p"> <table class="singleColumn"> <tr> <td> <div class="pN">2761</div> <div class="G">“Ehimaṁ rathamāruyha,</div> </td> </tr> <tr> <td> <div class="G">rājaseṭṭha disampati;</div> </td> </tr> <tr> <td> <div class="G">Devā dassanakāmā te,</div> </td> </tr> <tr> <td> <div class="G">tāvatiṁsā saindakā;</div> </td> </tr> <tr> <td> <div class="G">Saramānā hi te devā,</div> </td> </tr> <tr> <td> <div class="G">sudhammāyaṁ samacchare”.</div> </td> </tr> </table> </div>
</div>
<div class="q" id="p_22J_2762"> <div class="divNumber">205.</div> <div class="p"> <table class="singleColumn"> <tr> <td> <div class="pN">2762</div> <div class="G">Tato ca rājā sādhino,</div> </td> </tr> <tr> <td> <div class="G">vedeho mithilaggaho;</div> </td> </tr> <tr> <td> <div class="G">Sahassayuttamāruyha,</div> </td> </tr> <tr> <td> <div class="G">agā devāna santike;</div> </td> </tr> <tr> <td> <div class="G">Taṁ devā paṭinandiṁsu,</div> </td> </tr> <tr> <td> <div class="G">disvā rājānamāgataṁ.</div> </td> </tr> </table> </div>
</div>
<div class="q" id="p_22J_2763"> <div class="divNumber">206.</div> <div class="p"> <table class="singleColumn"> <tr> <td> <div class="pN">2763</div> <div class="G">“Svāgataṁ te mahārāja,</div> </td> </tr> <tr> <td> <div class="G">atho te adurāgataṁ;</div> </td> </tr> <tr> <td> <div class="G">Nisīda dāni rājīsi,</div> </td> </tr> <tr> <td> <div class="G">devarājassa santike”.</div> </td> </tr> </table> </div>
</div>
<div class="q" id="p_22J_2764"> <div class="divNumber">207.</div> <div class="p"> <table class="singleColumn"> <tr> <td> <div class="pN">2764</div> <div class="G">Sakkopi paṭinandittha,</div> </td> </tr> <tr> <td> <div class="G">vedehaṁ mithilaggahaṁ;</div> </td> </tr> <tr> <td> <div class="G">Nimantayittha kāmehi,</div> </td> </tr> <tr> <td> <div class="G">āsanena ca vāsavo.</div> </td> </tr> </table> </div>
</div>
<div class="q" id="p_22J_2765"> <div class="divNumber">208.</div> <div class="p"> <table class="singleColumn"> <tr> <td> <div class="pN">2765</div> <div class="G">“Sādhu khosi anuppatto,</div> </td> </tr> <tr> <td> <div class="G">āvāsaṁ vasavattinaṁ;</div> </td> </tr> <tr> <td> <div class="G">Vasa devesu rājīsi,</div> </td> </tr> <tr> <td> <div class="G">sabbakāmasamiddhisu;</div> </td> </tr> <tr> <td> <div class="G">Tāvatiṁsesu devesu,</div> </td> </tr> <tr> <td> <div class="G">bhuñja kāme amānuse”.</div> </td> </tr> </table> </div>
</div>
<div class="q" id="p_22J_2766"> <div class="divNumber">209.</div> <div class="p"> <table class="singleColumn"> <tr> <td> <div class="pN">2766</div> <div class="G">“Ahaṁ pure saggagato ramāmi,</div> </td> </tr> <tr> <td> <div class="G">Naccehi gītehi ca vāditehi;</div> </td> </tr> <tr> <td> <div class="G">So dāni ajja na ramāmi sagge,</div> </td> </tr> <tr> <td> <div class="G">Āyuṁ nu khīṇo maraṇaṁ nu santike;</div> </td> </tr> <tr> <td> <div class="G">Udāhu mūḷhosmi janindaseṭṭha”.</div> </td> </tr> </table> </div>
</div>
<div class="q" id="p_22J_2767"> <div class="divNumber">210.</div> <div class="p"> <table class="singleColumn"> <tr> <td> <div class="pN">2767</div> <div class="G">“Na tāyu khīṇaṁ maraṇañca dūre,</div> </td> </tr> <tr> <td> <div class="G">Na cāpi mūḷho naravīraseṭṭha;</div> </td> </tr> <tr> <td> <div class="G">Tuyhañca puññāni parittakāni,</div> </td> </tr> <tr> <td> <div class="G">Yesaṁ vipākaṁ idha vedayittho.</div> </td> </tr> </table> </div>
</div>
<div class="q" id="p_22J_2768"> <div class="divNumber">211.</div> <div class="p"> <table class="singleColumn"> <tr> <td> <div class="pN">2768</div> <div class="G">Vasa devānubhāvena,</div> </td> </tr> <tr> <td> <div class="G">rājaseṭṭha disampati;</div> </td> </tr> <tr> <td> <div class="G">Tāvatiṁsesu devesu,</div> </td> </tr> <tr> <td> <div class="G">bhuñja kāme amānuse”.</div> </td> </tr> </table> </div>
</div>
<div class="q" id="p_22J_2769"> <div class="divNumber">212.</div> <div class="p"> <table class="singleColumn"> <tr> <td> <div class="pN">2769</div> <div class="G">“Yathā yācitakaṁ yānaṁ,</div> </td> </tr> <tr> <td> <div class="G">yathā yācitakaṁ dhanaṁ;</div> </td> </tr> <tr> <td> <div class="G">Evaṁsampadamevetaṁ,</div> </td> </tr> <tr> <td> <div class="G">yaṁ parato dānapaccayā.</div> </td> </tr> </table> </div>
</div>
<div class="q" id="p_22J_2770"> <div class="divNumber">213.</div> <div class="p"> <table class="singleColumn"> <tr> <td> <div class="pN">2770</div> <div class="G">Na cāhametamicchāmi,</div> </td> </tr> <tr> <td> <div class="G">yaṁ parato dānapaccayā;</div> </td> </tr> <tr> <td> <div class="G">Sayaṁkatāni puññāni,</div> </td> </tr> <tr> <td> <div class="G">taṁ me āveṇikaṁ dhanaṁ.</div> </td> </tr> </table> </div>
</div>
<div class="q" id="p_22J_2771"> <div class="divNumber">214.</div> <div class="p"> <table class="singleColumn"> <tr> <td> <div class="pN">2771</div> <div class="G">Sohaṁ gantvā manussesu,</div> </td> </tr> <tr> <td> <div class="G">kāhāmi kusalaṁ bahuṁ;</div> </td> </tr> <tr> <td> <div class="G">Dānena samacariyāya,</div> </td> </tr> <tr> <td> <div class="G">saṁyamena damena ca;</div> </td> </tr> <tr> <td> <div class="G">Yaṁ katvā sukhito hoti,</div> </td> </tr> <tr> <td> <div class="G">na ca pacchānutappati.</div> </td> </tr> </table> </div>
</div>
<div class="q" id="p_22J_2772"> <div class="divNumber">215.</div> <div class="p"> <table class="singleColumn"> <tr> <td> <div class="pN">2772</div> <div class="G">Imāni tāni khettāni,</div> </td> </tr> <tr> <td> <div class="G">imaṁ nikkhaṁ sukuṇḍalaṁ;</div> </td> </tr> <tr> <td> <div class="G">Imā tā haritānūpā,</div> </td> </tr> <tr> <td> <div class="G">imā najjo savantiyo.</div> </td> </tr> </table> </div>
</div>
<div class="q" id="p_22J_2773"> <div class="divNumber">216.</div> <div class="p"> <table class="singleColumn"> <tr> <td> <div class="pN">2773</div> <div class="G">Imā tā pokkharaṇī rammā,</div> </td> </tr> <tr> <td> <div class="G">cakkavākapakūjitā;</div> </td> </tr> <tr> <td> <div class="G">Mandālakehi sañchannā,</div> </td> </tr> <tr> <td> <div class="G">padumuppalakehi ca;</div> </td> </tr> <tr> <td> <div class="G">Yassimāni mamāyiṁsu,</div> </td> </tr> <tr> <td> <div class="G">kiṁ nu te disataṁ gatā.</div> </td> </tr> </table> </div>
</div>
<div class="q" id="p_22J_2774"> <div class="divNumber">217.</div> <div class="p"> <table class="singleColumn"> <tr> <td> <div class="pN">2774</div> <div class="G">Tānīdha khettāni so bhūmibhāgo,</div> </td> </tr> <tr> <td> <div class="G">Teyeva ārāmavanūpacārā;</div> </td> </tr> <tr> <td> <div class="G">Tameva mayhaṁ janataṁ apassato,</div> </td> </tr> <tr> <td> <div class="G">Suññaṁva me nārada khāyate disā”.</div> </td> </tr> </table> </div>
</div>
<div class="q" id="p_22J_2775"> <div class="divNumber">218.</div> <div class="p"> <table class="singleColumn"> <tr> <td> <div class="pN">2775</div> <div class="G">“Diṭṭhā mayā vimānāni,</div> </td> </tr> <tr> <td> <div class="G">obhāsentā catuddisā;</div> </td> </tr> <tr> <td> <div class="G">Sammukhā devarājassa,</div> </td> </tr> <tr> <td> <div class="G">tidasānañca sammukhā.</div> </td> </tr> </table> </div>
</div>
<div class="q" id="p_22J_2776"> <div class="divNumber">219.</div> <div class="p"> <table class="singleColumn"> <tr> <td> <div class="pN">2776</div> <div class="G">Vutthaṁ me bhavanaṁ dibyaṁ,</div> </td> </tr> <tr> <td> <div class="G">Bhuttā kāmā amānusā;</div> </td> </tr> <tr> <td> <div class="G">Tāvatiṁsesu devesu,</div> </td> </tr> <tr> <td> <div class="G">Sabbakāmasamiddhisu.</div> </td> </tr> </table> </div>
</div>
<div class="q" id="p_22J_2777"> <div class="divNumber">220.</div> <div class="p"> <table class="singleColumn"> <tr> <td> <div class="pN">2777</div> <div class="G">Sohaṁ etādisaṁ hitvā,</div> </td> </tr> <tr> <td> <div class="G">puññāyamhi idhāgato;</div> </td> </tr> <tr> <td> <div class="G">Dhammameva carissāmi,</div> </td> </tr> <tr> <td> <div class="G">nāhaṁ rajjena atthiko.</div> </td> </tr> </table> </div>
</div>
<div class="q" id="p_22J_2778"> <div class="divNumber">221.</div> <div class="p"> <table class="singleColumn"> <tr> <td> <div class="pN">2778</div> <div class="G">Adaṇḍāvacaraṁ maggaṁ,</div> </td> </tr> <tr> <td> <div class="G">sammāsambuddhadesitaṁ;</div> </td> </tr> <tr> <td> <div class="G">Taṁ maggaṁ paṭipajjissaṁ,</div> </td> </tr> <tr> <td> <div class="G">yena gacchanti subbatā”ti.</div> </td> </tr> </table> </div>
</div>
<div class="CENTER" id="p_22J_2779">
<span class="pN">2779</span>Sādhinajātakaṁ ekādasamaṁ.</div>
</html>
