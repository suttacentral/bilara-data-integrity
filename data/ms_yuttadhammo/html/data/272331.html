<html>
<div class="i">1.11 Bodhisattaabhinivesa</div>
<div class="h">Mahāpadānasutta</div>
<div class="h">Bodhisattaabhinivesa</div>
<div class="q" id="p_7D_112"> <div class="divNumber">57.</div> <div class="p">
<span class="pN">112</span>Atha kho, bhikkhave, vipassissa bodhisattassa vāsūpagatassa rahogatassa paṭisallīnassa evaṁ cetaso parivitakko udapādi— ‘kicchaṁ vatāyaṁ loko āpanno, jāyati ca jīyati ca mīyati ca cavati ca upapajjati ca, atha ca panimassa dukkhassa nissaraṇaṁ nappajānāti jarāmaraṇassa, kudāssu nāma imassa dukkhassa nissaraṇaṁ paññāyissati jarāmaraṇassā’ti? </div>
</div>
<div class="q" id="p_7D_113"> <div class="p">
<span class="pN">113</span>Atha kho, bhikkhave, vipassissa bodhisattassa etadahosi— ‘kimhi nu kho sati jarāmaraṇaṁ hoti, kiṁpaccayā jarāmaraṇan’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo— ‘jātiyā kho sati jarāmaraṇaṁ hoti, jātipaccayā jarāmaraṇan’ti. </div>
</div>
<div class="q" id="p_7D_114"> <div class="p">
<span class="pN">114</span>Atha kho, bhikkhave, vipassissa bodhisattassa etadahosi— ‘kimhi nu kho sati jāti hoti, kiṁpaccayā jātī’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo— ‘bhave kho sati jāti hoti, bhavapaccayā jātī’ti. </div>
</div>
<div class="q" id="p_7D_115"> <div class="p">
<span class="pN">115</span>Atha kho, bhikkhave, vipassissa bodhisattassa etadahosi— ‘kimhi nu kho sati bhavo hoti, kiṁpaccayā bhavo’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo— ‘upādāne kho sati bhavo hoti, upādānapaccayā bhavo’ti. </div>
</div>
<div class="q" id="p_7D_116"> <div class="p">
<span class="pN">116</span>Atha kho, bhikkhave, vipassissa bodhisattassa etadahosi— ‘kimhi nu kho sati upādānaṁ hoti, kiṁpaccayā upādānan’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo— ‘taṇhāya kho sati upādānaṁ hoti, taṇhāpaccayā upādānan’ti. </div>
</div>
<div class="q" id="p_7D_117"> <div class="p">
<span class="pN">117</span>Atha kho, bhikkhave, vipassissa bodhisattassa etadahosi— ‘kimhi nu kho sati taṇhā hoti, kiṁpaccayā taṇhā’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo— ‘vedanāya kho sati taṇhā hoti, vedanāpaccayā taṇhā’ti. </div>
</div>
<div class="q" id="p_7D_118"> <div class="p">
<span class="pN">118</span>Atha kho, bhikkhave, vipassissa bodhisattassa etadahosi— ‘kimhi nu kho sati vedanā hoti, kiṁpaccayā vedanā’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo— ‘phasse kho sati vedanā hoti, phassapaccayā vedanā’ti. </div>
</div>
<div class="q" id="p_7D_119"> <div class="p">
<span class="pN">119</span>Atha kho, bhikkhave, vipassissa bodhisattassa etadahosi— ‘kimhi nu kho sati phasso hoti, kiṁpaccayā phasso’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo— ‘saḷāyatane kho sati phasso hoti, saḷāyatanapaccayā phasso’ti. </div>
</div>
<div class="q" id="p_7D_120"> <div class="p">
<span class="pN">120</span>Atha kho, bhikkhave, vipassissa bodhisattassa etadahosi— ‘kimhi nu kho sati saḷāyatanaṁ hoti, kiṁpaccayā saḷāyatanan’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo— ‘nāmarūpe kho sati saḷāyatanaṁ hoti, nāmarūpapaccayā saḷāyatanan’ti. </div>
</div>
<div class="q" id="p_7D_121"> <div class="p">
<span class="pN">121</span>Atha kho, bhikkhave, vipassissa bodhisattassa etadahosi— ‘kimhi nu kho sati nāmarūpaṁ hoti, kiṁpaccayā nāmarūpan’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo— ‘viññāṇe kho sati nāmarūpaṁ hoti, viññāṇapaccayā nāmarūpan’ti. </div>
</div>
<div class="q" id="p_7D_122"> <div class="p">
<span class="pN">122</span>Atha kho, bhikkhave, vipassissa bodhisattassa etadahosi— ‘kimhi nu kho sati viññāṇaṁ hoti, kiṁpaccayā viññāṇan’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo— ‘nāmarūpe kho sati viññāṇaṁ hoti, nāmarūpapaccayā viññāṇan’ti. </div>
</div>
<div class="q" id="p_7D_123"> <div class="divNumber">58.</div> <div class="p">
<span class="pN">123</span>Atha kho, bhikkhave, vipassissa bodhisattassa etadahosi— ‘paccudāvattati kho idaṁ viññāṇaṁ nāmarūpamhā, nāparaṁ gacchati. Ettāvatā jāyetha vā jiyyetha vā miyyetha vā cavetha vā upapajjetha vā, yadidaṁ nāmarūpapaccayā viññāṇaṁ, viññāṇapaccayā nāmarūpaṁ, nāmarūpapaccayā saḷāyatanaṁ, saḷāyatanapaccayā phasso, phassapaccayā vedanā, vedanāpaccayā taṇhā, taṇhāpaccayā upādānaṁ, upādānapaccayā bhavo, bhavapaccayā jāti, jātipaccayā jarāmaraṇaṁ sokaparidevadukkhadomanassupāyāsā sambhavanti. Evametassa kevalassa dukkhakkhandhassa samudayo hoti’. </div>
</div>
<div class="q" id="p_7D_124"> <div class="divNumber">59.</div> <div class="p">
<span class="pN">124</span>‘Samudayo samudayo’ti kho, bhikkhave, vipassissa bodhisattassa pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi. </div>
</div>
<div class="q" id="p_7D_125"> <div class="divNumber">60.</div> <div class="p">
<span class="pN">125</span>Atha kho, bhikkhave, vipassissa bodhisattassa etadahosi— ‘kimhi nu kho asati jarāmaraṇaṁ na hoti, kissa nirodhā jarāmaraṇanirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo— ‘jātiyā kho asati jarāmaraṇaṁ na hoti, jātinirodhā jarāmaraṇanirodho’ti. </div>
</div>
<div class="q" id="p_7D_126"> <div class="p">
<span class="pN">126</span>Atha kho, bhikkhave, vipassissa bodhisattassa etadahosi— ‘kimhi nu kho asati jāti na hoti, kissa nirodhā jātinirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo— ‘bhave kho asati jāti na hoti, bhavanirodhā jātinirodho’ti. </div>
</div>
<div class="q" id="p_7D_127"> <div class="p">
<span class="pN">127</span>Atha kho, bhikkhave, vipassissa bodhisattassa etadahosi— ‘kimhi nu kho asati bhavo na hoti, kissa nirodhā bhavanirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo— ‘upādāne kho asati bhavo na hoti, upādānanirodhā bhavanirodho’ti. </div>
</div>
<div class="q" id="p_7D_128"> <div class="p">
<span class="pN">128</span>Atha kho, bhikkhave, vipassissa bodhisattassa etadahosi— ‘kimhi nu kho asati upādānaṁ na hoti, kissa nirodhā upādānanirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo— ‘taṇhāya kho asati upādānaṁ na hoti, taṇhānirodhā upādānanirodho’ti. </div>
</div>
<div class="q" id="p_7D_129"> <div class="p">
<span class="pN">129</span>Atha kho, bhikkhave, vipassissa bodhisattassa etadahosi— ‘kimhi nu kho asati taṇhā na hoti, kissa nirodhā taṇhānirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo— ‘vedanāya kho asati taṇhā na hoti, vedanānirodhā taṇhānirodho’ti. </div>
</div>
<div class="q" id="p_7D_130"> <div class="p">
<span class="pN">130</span>Atha kho, bhikkhave, vipassissa bodhisattassa etadahosi— ‘kimhi nu kho asati vedanā na hoti, kissa nirodhā vedanānirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo— ‘phasse kho asati vedanā na hoti, phassanirodhā vedanānirodho’ti. </div>
</div>
<div class="q" id="p_7D_131"> <div class="p">
<span class="pN">131</span>Atha kho, bhikkhave, vipassissa bodhisattassa etadahosi— ‘kimhi nu kho asati phasso na hoti, kissa nirodhā phassanirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo— ‘saḷāyatane kho asati phasso na hoti, saḷāyatananirodhā phassanirodho’ti. </div>
</div>
<div class="q" id="p_7D_132"> <div class="p">
<span class="pN">132</span>Atha kho, bhikkhave, vipassissa bodhisattassa etadahosi— ‘kimhi nu kho asati saḷāyatanaṁ na hoti, kissa nirodhā saḷāyatananirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo— ‘nāmarūpe kho asati saḷāyatanaṁ na hoti, nāmarūpanirodhā saḷāyatananirodho’ti. </div>
</div>
<div class="q" id="p_7D_133"> <div class="p">
<span class="pN">133</span>Atha kho, bhikkhave, vipassissa bodhisattassa etadahosi— ‘kimhi nu kho asati nāmarūpaṁ na hoti, kissa nirodhā nāmarūpanirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo— ‘viññāṇe kho asati nāmarūpaṁ na hoti, viññāṇanirodhā nāmarūpanirodho’ti. </div>
</div>
<div class="q" id="p_7D_134"> <div class="p">
<span class="pN">134</span>Atha kho, bhikkhave, vipassissa bodhisattassa etadahosi— ‘kimhi nu kho asati viññāṇaṁ na hoti, kissa nirodhā viññāṇanirodho’ti? Atha kho, bhikkhave, vipassissa bodhisattassa yoniso manasikārā ahu paññāya abhisamayo— ‘nāmarūpe kho asati viññāṇaṁ na hoti, nāmarūpanirodhā viññāṇanirodho’ti. </div>
</div>
<div class="q" id="p_7D_135"> <div class="divNumber">61.</div> <div class="p">
<span class="pN">135</span>Atha kho, bhikkhave, vipassissa bodhisattassa etadahosi— ‘adhigato kho myāyaṁ maggo sambodhāya yadidaṁ— nāmarūpanirodhā viññāṇanirodho, viññāṇanirodhā nāmarūpanirodho, nāmarūpanirodhā saḷāyatananirodho, saḷāyatananirodhā phassanirodho, phassanirodhā vedanānirodho, vedanānirodhā taṇhānirodho, taṇhānirodhā upādānanirodho, upādānanirodhā bhavanirodho, bhavanirodhā jātinirodho, jātinirodhā jarāmaraṇaṁ sokaparidevadukkhadomanassupāyāsā nirujjhanti. Evametassa kevalassa dukkhakkhandhassa nirodho hoti’. </div>
</div>
<div class="q" id="p_7D_136"> <div class="divNumber">62.</div> <div class="p">
<span class="pN">136</span>‘Nirodho nirodho’ti kho, bhikkhave, vipassissa bodhisattassa pubbe ananussutesu dhammesu cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi. </div>
</div>
<div class="q" id="p_7D_137"> <div class="divNumber">63.</div> <div class="p">
<span class="pN">137</span>Atha kho, bhikkhave, vipassī bodhisatto aparena samayena pañcasu upādānakkhandhesu udayabbayānupassī vihāsi— ‘iti rūpaṁ, iti rūpassa samudayo, iti rūpassa atthaṅgamo; iti vedanā, iti vedanāya samudayo, iti vedanāya atthaṅgamo; iti saññā, iti saññāya samudayo, iti saññāya atthaṅgamo; iti saṅkhārā, iti saṅkhārānaṁ samudayo, iti saṅkhārānaṁ atthaṅgamo; iti viññāṇaṁ, iti viññāṇassa samudayo, iti viññāṇassa atthaṅgamo’ti, tassa pañcasu upādānakkhandhesu udayabbayānupassino viharato na cirasseva anupādāya āsavehi cittaṁ vimuccīti. </div>
</div>
<div class="CENTER" id="p_7D_138">
<span class="pN">138</span>Dutiyabhāṇavāro.</div>
</html>
