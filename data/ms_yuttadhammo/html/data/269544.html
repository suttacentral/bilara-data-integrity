<html>
<div class="i">1.4.3 Tatiyasuttantaniddesa</div> <div class="h">Mahāvagga</div>
<div class="h">Indriyakathā</div>
<div class="h">Tatiyasuttantaniddesa</div>
<div class="q" id="p_26Ps_1050"> <div class="divNumber">194.</div> <div class="p">
<span class="pN">1050</span>Sāvatthinidānaṁ. “Pañcimāni, bhikkhave, indriyāni. Katamāni pañca? Saddhindriyaṁ, vīriyindriyaṁ, satindriyaṁ, samādhindriyaṁ, paññindriyaṁ. Kattha ca, bhikkhave, saddhindriyaṁ daṭṭhabbaṁ? Catūsu sotāpattiyaṅgesu—  ettha saddhindriyaṁ daṭṭhabbaṁ. Kattha ca, bhikkhave, vīriyindriyaṁ daṭṭhabbaṁ? Catūsu sammappadhānesu—  ettha vīriyindriyaṁ daṭṭhabbaṁ. Kattha ca, bhikkhave, satindriyaṁ daṭṭhabbaṁ? Catūsu satipaṭṭhānesu—  ettha satindriyaṁ daṭṭhabbaṁ. Kattha ca, bhikkhave, samādhindriyaṁ daṭṭhabbaṁ? Catūsu jhānesu—  ettha samādhindriyaṁ daṭṭhabbaṁ. Kattha ca, bhikkhave, paññindriyaṁ daṭṭhabbaṁ? Catūsu ariyasaccesu—  ettha paññindriyaṁ daṭṭhabbaṁ”. </div>
</div>
<div class="h">Mahāvagga</div>
<div class="h">Indriyakathā</div>
<div class="h">Tatiyasuttantaniddesa</div>
<div class="q" id="p_26Ps_1051"> <div class="p">
<span class="pN">1051</span>Catūsu sotāpattiyaṅgesu saddhindriyassa vasena katihākārehi pañcindriyāni daṭṭhabbāni? Catūsu sammappadhānesu vīriyindriyassa vasena katihākārehi pañcindriyāni daṭṭhabbāni? Catūsu satipaṭṭhānesu satindriyassa vasena katihākārehi pañcindriyāni daṭṭhabbāni? Catūsu jhānesu samādhindriyassa vasena katihākārehi pañcindriyāni daṭṭhabbāni? Catūsu ariyasaccesu paññindriyassa vasena katihākārehi pañcindriyāni daṭṭhabbāni? </div>
</div>
<div class="h">Mahāvagga</div>
<div class="h">Indriyakathā</div>
<div class="h">Tatiyasuttantaniddesa</div>
<div class="q" id="p_26Ps_1052"> <div class="p">
<span class="pN">1052</span>Catūsu sotāpattiyaṅgesu saddhindriyassa vasena vīsatiyā ākārehi pañcindriyāni daṭṭhabbāni. Catūsu sammappadhānesu vīriyindriyassa vasena vīsatiyā ākārehi pañcindriyāni daṭṭhabbāni. Catūsu satipaṭṭhānesu satindriyassa vasena vīsatiyā ākārehi pañcindriyāni daṭṭhabbāni. Catūsu jhānesu samādhindriyassa vasena vīsatiyā ākārehi pañcindriyāni daṭṭhabbāni. Catūsu ariyasaccesu paññindriyassa vasena vīsatiyā ākārehi pañcindriyāni daṭṭhabbāni. </div>
</div>
</html>
