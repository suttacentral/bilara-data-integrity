<html>
<div class="i">2.1.12 Bhadrāvudhamāṇavapucchāniddesa</div>
<div class="h">Pārāyanavagganiddesa</div>
<div class="h">Pucchāniddesa</div>
<div class="h">Bhadrāvudhamāṇavapucchāniddesa</div>
<div class="q" id="p_25Cn_793"> <div class="divNumber">70.</div> <div class="p"> <table class="singleColumn"> <tr> <td> <div class="pN">793</div> <div class="G"><span class="bold">Okañjahaṁ taṇhacchidaṁ anejaṁ, <span class="gathaQuote">(iccāyasmā bhadrāvudho)</span></span></div> </td> </tr> <tr> <td> <div class="G"><span class="bold">Nandiñjahaṁ oghatiṇṇaṁ vimuttaṁ;</span></div> </td> </tr> <tr> <td> <div class="G"><span class="bold">Kappañjahaṁ abhiyāce sumedhaṁ,</span></div> </td> </tr> <tr> <td> <div class="G">
<span class="bold">Sutvāna nāgassa apanamissanti ito.</span> (1) </div> </td> </tr> </table> </div>
</div>
<div class="q" id="p_25Cn_794"> <div class="p">
<span class="pN">794</span><span class="bold">Okañjahaṁ taṇhacchidaṁ anejan</span>ti. <span class="bold">Okañjahan</span>ti rūpadhātuyā yo chando yo rāgo yā nandī yā taṇhā ye upayupādānā cetaso adhiṭṭhānābhinivesānusayā, te buddhassa bhagavato pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. Tasmā buddho okañjaho. Vedanādhātuyā…pe… saññādhātuyā… saṅkhāradhātuyā… viññāṇadhātuyā yo chando yo rāgo yā nandī yā taṇhā ye upayupādānā cetaso adhiṭṭhānābhinivesānusayā, te buddhassa bhagavato pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. Tasmā buddho okañjaho. </div>
</div>
<div class="q" id="p_25Cn_795"> <div class="p">
<span class="pN">795</span><span class="bold">Taṇhacchidan</span>ti. <span class="bold">Taṇhā</span>ti rūpataṇhā…pe… dhammataṇhā. Sā taṇhā buddhassa bhagavato chinnā ucchinnā samucchinnā vūpasantā paṭippassaddhā abhabbuppattikā ñāṇagginā daḍḍhā. Tasmā buddho taṇhacchido. <span class="bold">Anejo</span>ti <span class="bold">ejā</span> vuccati taṇhā. Yo rāgo sārāgo…pe… abhijjhā lobho akusalamūlaṁ. Sā ejā taṇhā buddhassa bhagavato pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. Tasmā buddho anejo. Ejāya pahīnattā anejo bhagavā lābhepi na iñjati, alābhepi na iñjati, yasepi na iñjati, ayasepi na iñjati, pasaṁsāyapi na iñjati, nindāyapi na iñjati, sukhepi na iñjati, dukkhepi na iñjati na calati na vedhati na pavedhati na sampavedhatīti. Tasmā buddho anejoti— okañjahaṁ taṇhacchidaṁ anejaṁ. <span class="bold">Iccāyasmā bhadrāvudho</span>ti. <span class="bold">Iccā</span>ti padasandhi…pe… <span class="bold">āyasmā</span>ti, piyavacanaṁ…pe… <span class="bold">bhadrāvudho</span>ti tassa brāhmaṇassa nāmaṁ…pe… abhilāpoti— iccāyasmā bhadrāvudho. </div>
</div>
<div class="q" id="p_25Cn_796"> <div class="p">
<span class="pN">796</span><span class="bold">Nandiñjahaṁ oghatiṇṇaṁ vimuttan</span>ti nandī vuccati taṇhā. Yo rāgo sārāgo…pe… abhijjhā lobho akusalamūlaṁ. Sā nandī sā taṇhā buddhassa bhagavato pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. Tasmā buddho nandiñjaho. <span class="bold">Oghatiṇṇan</span>ti bhagavā kāmoghaṁ tiṇṇo bhavoghaṁ tiṇṇo diṭṭhoghaṁ tiṇṇo avijjoghaṁ tiṇṇo sabbasaṁsārapathaṁ tiṇṇo uttiṇṇo nitthiṇṇo atikkanto samatikkanto vītivatto. So vutthavāso ciṇṇacaraṇo…pe… jātimaraṇasaṁsāro natthi tassa punabbhavoti— nandiñjahaṁ oghatiṇṇaṁ. <span class="bold">Vimuttan</span>ti bhagavato rāgā cittaṁ muttaṁ vimuttaṁ suvimuttaṁ, dosā cittaṁ… mohā cittaṁ…pe… sabbākusalābhisaṅkhārehi cittaṁ muttaṁ vimuttaṁ suvimuttanti— nandiñjahaṁ oghatiṇṇaṁ vimuttaṁ. </div>
</div>
<div class="q" id="p_25Cn_797"> <div class="p">
<span class="pN">797</span><span class="bold">Kappañjahaṁ abhiyāce sumedhan</span>ti. <span class="bold">Kappā</span>ti dve kappā— taṇhākappo ca diṭṭhikappo ca…pe… ayaṁ taṇhākappo…pe… ayaṁ diṭṭhikappo. Buddhassa bhagavato taṇhākappo pahīno diṭṭhikappo paṭinissaṭṭho. Taṇhākappassa pahīnattā diṭṭhikappassa paṭinissaṭṭhattā tasmā buddho kappañjaho. <span class="bold">Abhiyāce</span>ti yācāmi abhiyācāmi ajjhesāmi sādiyāmi patthayāmi pihayāmi jappāmi abhijappāmi. <span class="bold">Sumedhā</span> vuccati paññā. Yā paññā pajānanā…pe… amoho dhammavicayo sammādiṭṭhi. Bhagavā imāya medhāya paññāya upeto samupeto upāgato samupāgato upapanno samupapanno samannāgato. Tasmā buddho sumedhoti— kappañjahaṁ abhiyāce sumedhaṁ. </div>
</div>
<div class="q" id="p_25Cn_798"> <div class="p">
<span class="pN">798</span><span class="bold">Sutvāna nāgassa apanamissanti ito</span>ti. <span class="bold">Nāgassā</span>ti nāgo. Bhagavā āguṁ na karotīti nāgo, na gacchatīti nāgo, na āgacchatīti nāgo…pe… evaṁ bhagavā na gacchatīti nāgo. <span class="bold">Sutvāna nāgassa apanamissanti ito</span>ti tuyhaṁ vacanaṁ byappathaṁ desanaṁ anusāsanaṁ anusiṭṭhaṁ sutvā suṇitvā uggahetvā upadhārayitvā upalakkhayitvā ito apanamissanti vajissanti pakkamissanti disāvidisaṁ gamissantīti— sutvāna nāgassa apanamissanti ito. Tenāha so brāhmaṇo— </div>
</div>
<div class="q" id="p_25Cn_799"> <div class="p"> <table class="singleColumn"> <tr> <td> <div class="pN">799</div> <div class="G">“Okañjahaṁ taṇhacchidaṁ anejaṁ, <span class="gathaQuote">(iccāyasmā bhadrāvudho)</span>
</div> </td> </tr> <tr> <td> <div class="G">Nandiñjahaṁ oghatiṇṇaṁ vimuttaṁ;</div> </td> </tr> <tr> <td> <div class="G">Kappañjahaṁ abhiyāce sumedhaṁ,</div> </td> </tr> <tr> <td> <div class="G">Sutvāna nāgassa apanamissanti ito”ti.</div> </td> </tr> </table> </div>
</div>
<div class="q" id="p_25Cn_800"> <div class="divNumber">71.</div> <div class="p"> <table class="singleColumn"> <tr> <td> <div class="pN">800</div> <div class="G"><span class="bold">Nānājanā janapadehi saṅgatā,</span></div> </td> </tr> <tr> <td> <div class="G"><span class="bold">Tava vīra vākyaṁ abhikaṅkhamānā;</span></div> </td> </tr> <tr> <td> <div class="G"><span class="bold">Tesaṁ tuvaṁ sādhu viyākarohi,</span></div> </td> </tr> <tr> <td> <div class="G">
<span class="bold">Tathā hi te vidito esa dhammo.</span> (2) </div> </td> </tr> </table> </div>
</div>
<div class="q" id="p_25Cn_801"> <div class="p">
<span class="pN">801</span><span class="bold">Nānājanā janapadehi saṅgatā</span>ti. <span class="bold">Nānājanā</span>ti khattiyā ca brāhmaṇā ca vessā ca suddā ca gahaṭṭhā ca pabbajitā ca devā ca manussā ca. <span class="bold">Janapadehi saṅgatā</span>ti aṅgā ca magadhā ca kaliṅgā ca kāsiyā ca kosalā ca vajjiyā ca mallā ca cetiyamhā ca vaṁsā ca kurumhā ca pañcālā ca macchā ca surasenā ca assakā ca avantiyā ca yonā ca kambojā ca. <span class="bold">Saṅgatā</span>ti saṅgatā samāgatā samohitā sannipatitāti— nānājanā janapadehi saṅgatā. </div>
</div>
<div class="q" id="p_25Cn_802"> <div class="p">
<span class="pN">802</span><span class="bold">Tava vīra vākyaṁ abhikaṅkhamānā</span>ti. <span class="bold">Vīrā</span>ti vīro. Bhagavā vīriyavāti vīro, pahūti vīro, visavīti vīro, alamattoti vīro, vigatalomahaṁsotipi vīro. </div>
</div>
<div class="q" id="p_25Cn_803"> <div class="p"> <table class="singleColumn"> <tr> <td> <div class="pN">803</div> <div class="G">Virato idha sabbapāpakehi,</div> </td> </tr> <tr> <td> <div class="G">Nirayadukkhaṁ aticca vīriyavāso;</div> </td> </tr> <tr> <td> <div class="G">So vīriyavā padhānavā,</div> </td> </tr> <tr> <td> <div class="G">Vīro tādi pavuccate tathattāti.</div> </td> </tr> </table> </div>
</div>
<div class="q" id="p_25Cn_804"> <div class="p">
<span class="pN">804</span><span class="bold">Tava vīra vākyaṁ abhikaṅkhamānā</span>ti tuyhaṁ vacanaṁ byappathaṁ desanaṁ anusāsanaṁ anusiṭṭhaṁ. <span class="bold">Abhikaṅkhamānā</span>ti abhikaṅkhamānā icchamānā sādiyamānā patthayamānā pihayamānā abhijappamānāti— tava vīra vākyaṁ abhikaṅkhamānā. </div>
</div>
<div class="q" id="p_25Cn_805"> <div class="p">
<span class="pN">805</span><span class="bold">Tesaṁ tuvaṁ sādhu viyākarohī</span>ti. <span class="bold">Tesan</span>ti tesaṁ khattiyānaṁ brāhmaṇānaṁ vessānaṁ suddānaṁ gahaṭṭhānaṁ pabbajitānaṁ devānaṁ manussānaṁ. <span class="bold">Tuvan</span>ti bhagavantaṁ bhaṇati. <span class="bold">Sādhu viyākarohī</span>ti sādhu ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti— tesaṁ tuvaṁ sādhu viyākarohi. </div>
</div>
<div class="q" id="p_25Cn_806"> <div class="p">
<span class="pN">806</span><span class="bold">Tathā hi te vidito esa dhammo</span>ti tathā hi te vidito tulito tīrito vibhūto vibhāvito esa dhammoti— tathā hi te vidito esa dhammo. Tenāha so brāhmaṇo— </div>
</div>
<div class="q" id="p_25Cn_807"> <div class="p"> <table class="singleColumn"> <tr> <td> <div class="pN">807</div> <div class="G">“Nānājanā janapadehi saṅgatā,</div> </td> </tr> <tr> <td> <div class="G">Tava vīra vākyaṁ abhikaṅkhamānā;</div> </td> </tr> <tr> <td> <div class="G">Tesaṁ tuvaṁ sādhu viyākarohi,</div> </td> </tr> <tr> <td> <div class="G">Tathā hi te vidito esa dhammo”ti.</div> </td> </tr> </table> </div>
</div>
<div class="q" id="p_25Cn_808"> <div class="divNumber">72.</div> <div class="p"> <table class="singleColumn"> <tr> <td> <div class="pN">808</div> <div class="G"><span class="bold">Ādānataṇhaṁ vinayetha sabbaṁ, <span class="gathaQuote">(bhadrāvudhāti bhagavā)</span></span></div> </td> </tr> <tr> <td> <div class="G"><span class="bold">Uddhaṁ adho tiriyañcāpi majjhe;</span></div> </td> </tr> <tr> <td> <div class="G"><span class="bold">Yaṁ yañhi lokasmimupādiyanti,</span></div> </td> </tr> <tr> <td> <div class="G">
<span class="bold">Teneva māro anveti jantuṁ.</span> (3) </div> </td> </tr> </table> </div>
</div>
<div class="q" id="p_25Cn_809"> <div class="p">
<span class="pN">809</span><span class="bold">Ādānataṇhaṁ vinayetha sabban</span>ti ādānataṇhaṁ vuccati rūpataṇhā…pe… ādānataṇhāti kiṁkāraṇā vuccati ādānataṇhā? Tāya taṇhāya rūpaṁ ādiyanti upādiyanti gaṇhanti parāmasanti abhinivisanti. Vedanaṁ…pe… saññaṁ… saṅkhāre… viññāṇaṁ… gatiṁ… upapattiṁ… paṭisandhiṁ… bhavaṁ… saṁsāraṁ… vaṭṭaṁ ādiyanti upādiyanti gaṇhanti parāmasanti abhinivisanti. Taṁkāraṇā vuccati ādānataṇhā. <span class="bold">Ādānataṇhaṁ vinayetha sabban</span>ti sabbaṁ ādānataṇhaṁ vinayeyya paṭivinayeyya pajaheyya vinodeyya byantīkareyya anabhāvaṁ gameyyāti— ādānataṇhaṁ vinayetha sabbaṁ. <span class="bold">Bhadrāvudhāti bhagavā</span>ti. <span class="bold">Bhadrāvudhā</span>ti bhagavā taṁ brāhmaṇaṁ nāmena ālapati. <span class="bold">Bhagavā</span>ti gāravādhivacanametaṁ…pe… sacchikā paññatti, yadidaṁ bhagavāti— bhadrāvudhāti bhagavā. </div>
</div>
<div class="q" id="p_25Cn_810"> <div class="p">
<span class="pN">810</span><span class="bold">Uddhaṁ adho tiriyañcāpi majjhe</span>ti. <span class="bold">Uddhan</span>ti anāgataṁ; <span class="bold">adho</span>ti atītaṁ; <span class="bold">tiriyañcāpi majjhe</span>ti paccuppannaṁ. <span class="bold">Uddhan</span>ti devaloko; <span class="bold">adho</span>ti nirayaloko; <span class="bold">tiriyañcāpi majjhe</span>ti manussaloko. Atha vā <span class="bold">uddhan</span>ti kusalā dhammā; <span class="bold">adho</span>ti akusalā dhammā; <span class="bold">tiriyañcāpi majjhe</span>ti abyākatā dhammā. <span class="bold">Uddhan</span>ti arūpadhātu; <span class="bold">adho</span>ti kāmadhātu; <span class="bold">tiriyañcāpi majjhe</span>ti rūpadhātu. <span class="bold">Uddhan</span>ti sukhā vedanā; <span class="bold">adho</span>ti dukkhā vedanā; <span class="bold">tiriyañcāpi majjhe</span>ti adukkhamasukhā vedanā. <span class="bold">Uddhan</span>ti uddhaṁ pādatalā; <span class="bold">adho</span>ti adho kesamatthakā; <span class="bold">tiriyañcāpi majjhe</span>ti vemajjheti— uddhaṁ adho tiriyañcāpi majjhe. </div>
</div>
<div class="q" id="p_25Cn_811"> <div class="p">
<span class="pN">811</span><span class="bold">Yaṁ yañhi lokasmimupādiyantī</span>ti yaṁ yaṁ rūpagataṁ vedanāgataṁ saññāgataṁ saṅkhāragataṁ viññāṇagataṁ ādiyanti upādiyanti gaṇhanti parāmasanti abhinivisanti. <span class="bold">Lokasmin</span>ti apāyaloke…pe… āyatanaloketi— yaṁ yañhi lokasmimupādiyanti. </div>
</div>
<div class="q" id="p_25Cn_812"> <div class="p">
<span class="pN">812</span><span class="bold">Teneva māro anveti jantun</span>ti teneva kammābhisaṅkhāravasena paṭisandhiko khandhamāro dhātumāro āyatanamāro gatimāro upapattimāro paṭisandhimāro bhavamāro saṁsāramāro vaṭṭamāro anveti anugacchati anvāyiko hoti. <span class="bold">Jantun</span>ti sattaṁ janaṁ naraṁ mānavaṁ posaṁ puggalaṁ jīvaṁ jāguṁ jantuṁ indaguṁ manujanti— teneva māro anveti jantuṁ. Tenāha bhagavā— </div>
</div>
<div class="q" id="p_25Cn_813"> <div class="p"> <table class="singleColumn"> <tr> <td> <div class="pN">813</div> <div class="G">“Ādānataṇhaṁ vinayetha sabbaṁ, <span class="gathaQuote">(bhadrāvudhāti bhagavā)</span>
</div> </td> </tr> <tr> <td> <div class="G">Uddhaṁ adho tiriyañcāpi majjhe;</div> </td> </tr> <tr> <td> <div class="G">Yaṁ yañhi lokasmimupādiyanti,</div> </td> </tr> <tr> <td> <div class="G">Teneva māro anveti jantun”ti.</div> </td> </tr> </table> </div>
</div>
<div class="q" id="p_25Cn_814"> <div class="divNumber">73.</div> <div class="p"> <table class="singleColumn"> <tr> <td> <div class="pN">814</div> <div class="G"><span class="bold">Tasmā pajānaṁ na upādiyetha,</span></div> </td> </tr> <tr> <td> <div class="G"><span class="bold">Bhikkhu sato kiñcanaṁ sabbaloke;</span></div> </td> </tr> <tr> <td> <div class="G"><span class="bold">Ādānasatte iti pekkhamāno,</span></div> </td> </tr> <tr> <td> <div class="G">
<span class="bold">Pajaṁ imaṁ maccudheyye visattaṁ.</span> (4) </div> </td> </tr> </table> </div>
</div>
<div class="q" id="p_25Cn_815"> <div class="p">
<span class="pN">815</span><span class="bold">Tasmā pajānaṁ na upādiyethā</span>ti. <span class="bold">Tasmā</span>ti tasmā taṁkāraṇā taṁhetu tappaccayā taṁnidānā, etaṁ ādīnavaṁ sampassamāno ādānataṇhāyāti— tasmā. <span class="bold">Pajānan</span>ti jānanto pajānanto ājānanto vijānanto paṭivijānanto paṭivijjhanto “sabbe saṅkhārā aniccā”ti…pe… “yaṁ kiñci samudayadhammaṁ sabbaṁ taṁ nirodhadhamman”ti jānanto pajānanto ājānanto vijānanto paṭivijānanto paṭivijjhanto. <span class="bold">Na upādiyethā</span>ti rūpaṁ nādiyeyya na upādiyeyya na gaṇheyya na parāmaseyya nābhiniviseyya; vedanaṁ…pe… saññaṁ… saṅkhāre… viññāṇaṁ… gatiṁ… upapattiṁ… paṭisandhiṁ… bhavaṁ… saṁsāraṁ… vaṭṭaṁ nādiyeyya na upādiyeyya na gaṇheyya na parāmaseyya nābhiniviseyyāti— tasmā pajānaṁ na upādiyetha. </div>
</div>
<div class="q" id="p_25Cn_816"> <div class="p">
<span class="pN">816</span><span class="bold">Bhikkhu sato kiñcanaṁ sabbaloke</span>ti. <span class="bold">Bhikkhū</span>ti puthujjanakalyāṇako vā bhikkhu, sekkho vā bhikkhu. <span class="bold">Sato</span>ti catūhi kāraṇehi sato— kāye kāyānupassanāsatipaṭṭhānaṁ bhāvento sato…pe… so vuccati satoti— bhikkhu sato. <span class="bold">Kiñcanan</span>ti kiñci rūpagataṁ vedanāgataṁ saññāgataṁ saṅkhāragataṁ viññāṇagataṁ. <span class="bold">Sabbaloke</span>ti sabbaapāyaloke sabbamanussaloke sabbadevaloke sabbakhandhaloke sabbadhātuloke sabbaāyatanaloketi— bhikkhu sato kiñcanaṁ sabbaloke. </div>
</div>
<div class="q" id="p_25Cn_817"> <div class="p">
<span class="pN">817</span><span class="bold">Ādānasatte iti pekkhamāno</span>ti ādānasattā vuccanti ye rūpaṁ ādiyanti upādiyanti gaṇhanti parāmasanti abhinivisanti; vedanaṁ…pe… saññaṁ… saṅkhāre… viññāṇaṁ… gatiṁ… upapattiṁ… paṭisandhiṁ… bhavaṁ… saṁsāraṁ… vaṭṭaṁ ādiyanti upādiyanti gaṇhanti parāmasanti abhinivisanti. <span class="bold">Itī</span>ti padasandhi…pe… padānupubbatāpetaṁ itīti. <span class="bold">Pekkhamāno</span>ti pekkhamāno dakkhamāno dissamāno passamāno olokayamāno nijjhāyamāno upaparikkhamānoti— ādānasatte iti pekkhamāno. </div>
</div>
<div class="q" id="p_25Cn_818"> <div class="p">
<span class="pN">818</span><span class="bold">Pajaṁ imaṁ maccudheyye visattan</span>ti. <span class="bold">Pajā</span>ti sattādhivacanaṁ maccudheyyā vuccanti kilesā ca khandhā ca abhisaṅkhārā ca. Pajā maccudheyye māradheyye maraṇadheyye sattā visattā āsattā laggā laggitā palibuddhā. Yathā bhittikhile vā nāgadante vā bhaṇḍaṁ sattaṁ visattaṁ āsattaṁ laggaṁ laggitaṁ palibuddhaṁ, evameva pajā maccudheyye māradheyye maraṇadheyye sattā visattā āsattā laggā laggitā palibuddhāti— pajaṁ imaṁ maccudheyye visattaṁ. Tenāha bhagavā— </div>
</div>
<div class="q" id="p_25Cn_819"> <div class="p"> <table class="singleColumn"> <tr> <td> <div class="pN">819</div> <div class="G">“Tasmā pajānaṁ na upādiyetha,</div> </td> </tr> <tr> <td> <div class="G">Bhikkhu sato kiñcanaṁ sabbaloke;</div> </td> </tr> <tr> <td> <div class="G">Ādānasatte iti pekkhamāno,</div> </td> </tr> <tr> <td> <div class="G">Pajaṁ imaṁ maccudheyye visattan”ti.</div> </td> </tr> </table> </div>
</div>
<div class="q" id="p_25Cn_820"> <div class="p">
<span class="pN">820</span>Saha gāthāpariyosānā…pe… satthā me bhante bhagavā, sāvakohamasmīti. </div>
</div>
<div class="CENTER" id="p_25Cn_821">
<span class="pN">821</span>Bhadrāvudhamāṇavapucchāniddeso dvādasamo.</div>
</html>
