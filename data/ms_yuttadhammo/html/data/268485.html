<html>
<div class="i">4.1.11 Carasutta</div>
<div class="h">Catukkanipāta</div>
<div class="h">Brāhmaṇadhammayāgavagga</div>
<div class="h">Carasutta</div>
<div class="q" id="p_18It_806"> <div class="divNumber">110.</div> <div class="p">
<span class="pN">806</span>Vuttañhetaṁ bhagavatā vuttamarahatāti me sutaṁ—  </div>
</div>
<div class="q" id="p_18It_807"> <div class="p">
<span class="pN">807</span>“Carato cepi, bhikkhave, bhikkhuno uppajjati kāmavitakko vā byāpādavitakko vā vihiṁsāvitakko vā. Tañce, bhikkhave, bhikkhu adhivāseti nappajahati na vinodeti na byantīkaroti na anabhāvaṁ gameti. Carampi, bhikkhave, bhikkhu evaṁbhūto anātāpī anottāpī satataṁ samitaṁ kusīto hīnavīriyoti vuccati. </div>
</div>
<div class="q" id="p_18It_808"> <div class="p">
<span class="pN">808</span>Ṭhitassa cepi, bhikkhave, bhikkhuno uppajjati kāmavitakko vā byāpādavitakko vā vihiṁsāvitakko vā. Tañce, bhikkhave, bhikkhu adhivāseti nappajahati na vinodeti na byantīkaroti na anabhāvaṁ gameti. Ṭhitopi, bhikkhave, bhikkhu evaṁbhūto anātāpī anottāpī satataṁ samitaṁ kusīto hīnavīriyoti vuccati. </div>
</div>
<div class="q" id="p_18It_809"> <div class="p">
<span class="pN">809</span>Nisinnassa cepi, bhikkhave, bhikkhuno uppajjati kāmavitakko vā byāpādavitakko vā vihiṁsāvitakko vā. Tañce, bhikkhave, bhikkhu adhivāseti nappajahati na vinodeti na byantīkaroti na anabhāvaṁ gameti. Nisinnopi, bhikkhave, bhikkhu evaṁbhūto anātāpī anottāpī satataṁ samitaṁ kusīto hīnavīriyoti vuccati. </div>
</div>
<div class="q" id="p_18It_810"> <div class="p">
<span class="pN">810</span>Sayānassa cepi, bhikkhave, bhikkhuno jāgarassa uppajjati kāmavitakko vā byāpādavitakko vā vihiṁsāvitakko vā. Tañce, bhikkhave, bhikkhu adhivāseti nappajahati na vinodeti na byantīkaroti na anabhāvaṁ gameti. Sayānopi, bhikkhave, bhikkhu jāgaro evaṁbhūto anātāpī anottāpī satataṁ samitaṁ kusīto hīnavīriyoti vuccati. </div>
</div>
<div class="q" id="p_18It_811"> <div class="p">
<span class="pN">811</span>Carato cepi, bhikkhave, bhikkhuno uppajjati kāmavitakko vā byāpādavitakko vā vihiṁsāvitakko vā. Tañce, bhikkhave, bhikkhu nādhivāseti pajahati vinodeti byantīkaroti anabhāvaṁ gameti. Carampi, bhikkhave, bhikkhu evaṁbhūto ātāpī ottāpī satataṁ samitaṁ āraddhavīriyo pahitattoti vuccati. </div>
</div>
<div class="q" id="p_18It_812"> <div class="p">
<span class="pN">812</span>Ṭhitassa cepi, bhikkhave, bhikkhuno uppajjati kāmavitakko vā byāpādavitakko vā vihiṁsāvitakko vā. Tañce, bhikkhave, bhikkhu nādhivāseti pajahati vinodeti byantīkaroti anabhāvaṁ gameti. Ṭhitopi, bhikkhave, bhikkhu evaṁbhūto ātāpī ottāpī satataṁ samitaṁ āraddhavīriyo pahitattoti vuccati. </div>
</div>
<div class="q" id="p_18It_813"> <div class="p">
<span class="pN">813</span>Nisinnassa cepi, bhikkhave, bhikkhuno uppajjati kāmavitakko vā byāpādavitakko vā vihiṁsāvitakko vā. Tañce, bhikkhave, bhikkhu nādhivāseti pajahati vinodeti byantīkaroti anabhāvaṁ gameti. Nisinnopi, bhikkhave, bhikkhu evaṁbhūto ātāpī ottāpī satataṁ samitaṁ āraddhavīriyo pahitattoti vuccati. </div>
</div>
<div class="q" id="p_18It_814"> <div class="p">
<span class="pN">814</span>Sayānassa cepi, bhikkhave, bhikkhuno jāgarassa uppajjati kāmavitakko vā byāpādavitakko vā vihiṁsāvitakko vā. Tañce, bhikkhave, bhikkhu nādhivāseti pajahati vinodeti byantīkaroti anabhāvaṁ gameti. Sayānopi, bhikkhave, bhikkhu jāgaro evaṁbhūto ātāpī ottāpī satataṁ samitaṁ āraddhavīriyo pahitattoti vuccatī”ti. Etamatthaṁ bhagavā avoca. Tatthetaṁ iti vuccati—  </div>
</div>
<div class="q" id="p_18It_815"> <div class="p"> <table class="singleColumn"> <tr> <td> <div class="pN">815</div> <div class="G">“Caraṁ vā yadi vā tiṭṭhaṁ,</div> </td> </tr> <tr> <td> <div class="G">nisinno uda vā sayaṁ;</div> </td> </tr> <tr> <td> <div class="G">Yo vitakkaṁ vitakketi,</div> </td> </tr> <tr> <td> <div class="G">pāpakaṁ gehanissitaṁ.</div> </td> </tr> </table> </div>
</div>
<div class="q" id="p_18It_816"> <div class="p"> <table class="singleColumn"> <tr> <td> <div class="pN">816</div> <div class="G">Kummaggaṁ paṭipanno so,</div> </td> </tr> <tr> <td> <div class="G">mohaneyyesu mucchito;</div> </td> </tr> <tr> <td> <div class="G">Abhabbo tādiso bhikkhu,</div> </td> </tr> <tr> <td> <div class="G">phuṭṭhuṁ sambodhimuttamaṁ.</div> </td> </tr> </table> </div>
</div>
<div class="q" id="p_18It_817"> <div class="p"> <table class="singleColumn"> <tr> <td> <div class="pN">817</div> <div class="G">Yo ca caraṁ vā tiṭṭhaṁ vā,</div> </td> </tr> <tr> <td> <div class="G">Nisinno uda vā sayaṁ;</div> </td> </tr> <tr> <td> <div class="G">Vitakkaṁ samayitvāna,</div> </td> </tr> <tr> <td> <div class="G">Vitakkūpasame rato;</div> </td> </tr> <tr> <td> <div class="G">Bhabbo so tādiso bhikkhu,</div> </td> </tr> <tr> <td> <div class="G">Phuṭṭhuṁ sambodhimuttaman”ti.</div> </td> </tr> </table> </div>
</div>
<div class="q" id="p_18It_818"> <div class="p">
<span class="pN">818</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_819">
<span class="pN">819</span>Ekādasamaṁ.</div>
</html>
