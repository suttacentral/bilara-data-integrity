<html>
<div class="i">41.5 Upasivattheraapadāna</div>
<div class="h">Metteyyavagga</div>
<div class="h">Upasivattheraapadāna</div>
<div class="q" id="p_20Ap1_4954"> <div class="divNumber">100.</div> <div class="p"> <table class="singleColumn"> <tr> <td> <div class="pN">4954</div> <div class="G">“Himavantassāvidūre,</div> </td> </tr> <tr> <td> <div class="G">anomo nāma pabbato;</div> </td> </tr> <tr> <td> <div class="G">Assamo sukato mayhaṁ,</div> </td> </tr> <tr> <td> <div class="G">paṇṇasālā sumāpitā.</div> </td> </tr> </table> </div>
</div>
<div class="q" id="p_20Ap1_4955"> <div class="divNumber">101.</div> <div class="p"> <table class="singleColumn"> <tr> <td> <div class="pN">4955</div> <div class="G">Nadī ca sandatī tattha,</div> </td> </tr> <tr> <td> <div class="G">supatitthā manoramā;</div> </td> </tr> <tr> <td> <div class="G">Anūpatitthe jāyanti,</div> </td> </tr> <tr> <td> <div class="G">padumuppalakā bahū.</div> </td> </tr> </table> </div>
</div>
<div class="q" id="p_20Ap1_4956"> <div class="divNumber">102.</div> <div class="p"> <table class="singleColumn"> <tr> <td> <div class="pN">4956</div> <div class="G">Pāṭhīnā pāvusā macchā,</div> </td> </tr> <tr> <td> <div class="G">balajā muñjarohitā;</div> </td> </tr> <tr> <td> <div class="G">Macchakacchapasañchannā,</div> </td> </tr> <tr> <td> <div class="G">nadikā sandate tadā.</div> </td> </tr> </table> </div>
</div>
<div class="q" id="p_20Ap1_4957"> <div class="divNumber">103.</div> <div class="p"> <table class="singleColumn"> <tr> <td> <div class="pN">4957</div> <div class="G">Timirā pupphitā tattha,</div> </td> </tr> <tr> <td> <div class="G">asokā khuddamālakā;</div> </td> </tr> <tr> <td> <div class="G">Punnāgā giripunnāgā,</div> </td> </tr> <tr> <td> <div class="G">sampavanti mamassamaṁ.</div> </td> </tr> </table> </div>
</div>
<div class="q" id="p_20Ap1_4958"> <div class="divNumber">104.</div> <div class="p"> <table class="singleColumn"> <tr> <td> <div class="pN">4958</div> <div class="G">Kuṭajā pupphitā tattha,</div> </td> </tr> <tr> <td> <div class="G">tiṇasūlavanāni ca;</div> </td> </tr> <tr> <td> <div class="G">Sālā ca saḷalā tattha,</div> </td> </tr> <tr> <td> <div class="G">campakā pupphitā bahū.</div> </td> </tr> </table> </div>
</div>
<div class="q" id="p_20Ap1_4959"> <div class="divNumber">105.</div> <div class="p"> <table class="singleColumn"> <tr> <td> <div class="pN">4959</div> <div class="G">Ajjunā atimuttā ca,</div> </td> </tr> <tr> <td> <div class="G">mahānāmā ca pupphitā;</div> </td> </tr> <tr> <td> <div class="G">Asanā madhugandhī ca,</div> </td> </tr> <tr> <td> <div class="G">pupphitā te mamassame.</div> </td> </tr> </table> </div>
</div>
<div class="q" id="p_20Ap1_4960"> <div class="divNumber">106.</div> <div class="p"> <table class="singleColumn"> <tr> <td> <div class="pN">4960</div> <div class="G">Uddālakā pāṭalikā,</div> </td> </tr> <tr> <td> <div class="G">yūthikā ca piyaṅgukā;</div> </td> </tr> <tr> <td> <div class="G">Bimbijālakasañchannā,</div> </td> </tr> <tr> <td> <div class="G">samantā aḍḍhayojanaṁ.</div> </td> </tr> </table> </div>
</div>
<div class="q" id="p_20Ap1_4961"> <div class="divNumber">107.</div> <div class="p"> <table class="singleColumn"> <tr> <td> <div class="pN">4961</div> <div class="G">Mātaggārā sattaliyo,</div> </td> </tr> <tr> <td> <div class="G">pāṭalī sinduvārakā;</div> </td> </tr> <tr> <td> <div class="G">Aṅkolakā bahū tattha,</div> </td> </tr> <tr> <td> <div class="G">tālakuṭṭhi ca pupphitā;</div> </td> </tr> <tr> <td> <div class="G">Seleyyakā bahū tattha,</div> </td> </tr> <tr> <td> <div class="G">pupphitā mama assame.</div> </td> </tr> </table> </div>
</div>
<div class="q" id="p_20Ap1_4962"> <div class="divNumber">108.</div> <div class="p"> <table class="singleColumn"> <tr> <td> <div class="pN">4962</div> <div class="G">Etesu pupphajātesu,</div> </td> </tr> <tr> <td> <div class="G">sobhanti pādapā bahū;</div> </td> </tr> <tr> <td> <div class="G">Samantā tena gandhena,</div> </td> </tr> <tr> <td> <div class="G">vāyate mama assamo.</div> </td> </tr> </table> </div>
</div>
<div class="q" id="p_20Ap1_4963"> <div class="divNumber">109.</div> <div class="p"> <table class="singleColumn"> <tr> <td> <div class="pN">4963</div> <div class="G">Harītakā āmalakā,</div> </td> </tr> <tr> <td> <div class="G">ambajambuvibhītakā;</div> </td> </tr> <tr> <td> <div class="G">Kolā bhallātakā billā,</div> </td> </tr> <tr> <td> <div class="G">phārusakaphalāni ca.</div> </td> </tr> </table> </div>
</div>
<div class="q" id="p_20Ap1_4964"> <div class="divNumber">110.</div> <div class="p"> <table class="singleColumn"> <tr> <td> <div class="pN">4964</div> <div class="G">Tindukā ca piyālā ca,</div> </td> </tr> <tr> <td> <div class="G">madhukā kāsumārayo;</div> </td> </tr> <tr> <td> <div class="G">Labujā panasā tattha,</div> </td> </tr> <tr> <td> <div class="G">kadalī badarīphalā.</div> </td> </tr> </table> </div>
</div>
<div class="q" id="p_20Ap1_4965"> <div class="divNumber">111.</div> <div class="p"> <table class="singleColumn"> <tr> <td> <div class="pN">4965</div> <div class="G">Ambāṭakā bahū tattha,</div> </td> </tr> <tr> <td> <div class="G">vallikāraphalāni ca;</div> </td> </tr> <tr> <td> <div class="G">Bījapūrasapāriyo,</div> </td> </tr> <tr> <td> <div class="G">phalitā mama assame.</div> </td> </tr> </table> </div>
</div>
<div class="q" id="p_20Ap1_4966"> <div class="divNumber">112.</div> <div class="p"> <table class="singleColumn"> <tr> <td> <div class="pN">4966</div> <div class="G">Āḷakā isimuggā ca,</div> </td> </tr> <tr> <td> <div class="G">tato modaphalā bahū;</div> </td> </tr> <tr> <td> <div class="G">Avaṭā pakkabharitā,</div> </td> </tr> <tr> <td> <div class="G">pilakkhudumbarāni ca.</div> </td> </tr> </table> </div>
</div>
<div class="q" id="p_20Ap1_4967"> <div class="divNumber">113.</div> <div class="p"> <table class="singleColumn"> <tr> <td> <div class="pN">4967</div> <div class="G">Pipphalī marīcā tattha,</div> </td> </tr> <tr> <td> <div class="G">nigrodhā ca kapitthanā;</div> </td> </tr> <tr> <td> <div class="G">Udumbarakā bahavo,</div> </td> </tr> <tr> <td> <div class="G">kaṇḍupaṇṇā ca hariyo.</div> </td> </tr> </table> </div>
</div>
<div class="q" id="p_20Ap1_4968"> <div class="divNumber">114.</div> <div class="p"> <table class="singleColumn"> <tr> <td> <div class="pN">4968</div> <div class="G">Ete caññe ca bahavo,</div> </td> </tr> <tr> <td> <div class="G">phalitā assame mama;</div> </td> </tr> <tr> <td> <div class="G">Puppharukkhāpi bahavo,</div> </td> </tr> <tr> <td> <div class="G">pupphitā mama assame.</div> </td> </tr> </table> </div>
</div>
<div class="q" id="p_20Ap1_4969"> <div class="divNumber">115.</div> <div class="p"> <table class="singleColumn"> <tr> <td> <div class="pN">4969</div> <div class="G">Āluvā ca kaḷambā ca,</div> </td> </tr> <tr> <td> <div class="G">biḷālī takkalāni ca;</div> </td> </tr> <tr> <td> <div class="G">Ālakā tālakā ceva,</div> </td> </tr> <tr> <td> <div class="G">vijjanti assame mama.</div> </td> </tr> </table> </div>
</div>
<div class="q" id="p_20Ap1_4970"> <div class="divNumber">116.</div> <div class="p"> <table class="singleColumn"> <tr> <td> <div class="pN">4970</div> <div class="G">Assamassāvidūre me,</div> </td> </tr> <tr> <td> <div class="G">mahājātassaro ahu;</div> </td> </tr> <tr> <td> <div class="G">Acchodako sītajalo,</div> </td> </tr> <tr> <td> <div class="G">supatittho manoramo.</div> </td> </tr> </table> </div>
</div>
<div class="q" id="p_20Ap1_4971"> <div class="divNumber">117.</div> <div class="p"> <table class="singleColumn"> <tr> <td> <div class="pN">4971</div> <div class="G">Padumuppalā bahū tattha,</div> </td> </tr> <tr> <td> <div class="G">puṇḍarīkasamāyutā;</div> </td> </tr> <tr> <td> <div class="G">Mandālakehi sañchannā,</div> </td> </tr> <tr> <td> <div class="G">nānāgandhasameritā.</div> </td> </tr> </table> </div>
</div>
<div class="q" id="p_20Ap1_4972"> <div class="divNumber">118.</div> <div class="p"> <table class="singleColumn"> <tr> <td> <div class="pN">4972</div> <div class="G">Gabbhaṁ gaṇhanti padumā,</div> </td> </tr> <tr> <td> <div class="G">aññe pupphanti kesarī;</div> </td> </tr> <tr> <td> <div class="G">Opupphapattā tiṭṭhanti,</div> </td> </tr> <tr> <td> <div class="G">padumākaṇṇikā bahū.</div> </td> </tr> </table> </div>
</div>
<div class="q" id="p_20Ap1_4973"> <div class="divNumber">119.</div> <div class="p"> <table class="singleColumn"> <tr> <td> <div class="pN">4973</div> <div class="G">Madhu bhisamhā savati,</div> </td> </tr> <tr> <td> <div class="G">khīraṁ sappi mulāḷibhi;</div> </td> </tr> <tr> <td> <div class="G">Samantā tena gandhena,</div> </td> </tr> <tr> <td> <div class="G">nānāgandhasameritā.</div> </td> </tr> </table> </div>
</div>
<div class="q" id="p_20Ap1_4974"> <div class="divNumber">120.</div> <div class="p"> <table class="singleColumn"> <tr> <td> <div class="pN">4974</div> <div class="G">Kumudā ambagandhi ca,</div> </td> </tr> <tr> <td> <div class="G">nayitā dissare bahū;</div> </td> </tr> <tr> <td> <div class="G">Jātassarassānukūlaṁ,</div> </td> </tr> <tr> <td> <div class="G">ketakā pupphitā bahū.</div> </td> </tr> </table> </div>
</div>
<div class="q" id="p_20Ap1_4975"> <div class="divNumber">121.</div> <div class="p"> <table class="singleColumn"> <tr> <td> <div class="pN">4975</div> <div class="G">Suphullā bandhujīvā ca,</div> </td> </tr> <tr> <td> <div class="G">setavārī sugandhikā;</div> </td> </tr> <tr> <td> <div class="G">Kumbhilā susumārā ca,</div> </td> </tr> <tr> <td> <div class="G">gahakā tattha jāyare.</div> </td> </tr> </table> </div>
</div>
<div class="q" id="p_20Ap1_4976"> <div class="divNumber">122.</div> <div class="p"> <table class="singleColumn"> <tr> <td> <div class="pN">4976</div> <div class="G">Uggāhakā ajagarā,</div> </td> </tr> <tr> <td> <div class="G">tattha jātassare bahū;</div> </td> </tr> <tr> <td> <div class="G">Pāṭhīnā pāvusā macchā,</div> </td> </tr> <tr> <td> <div class="G">balajā muñjarohitā.</div> </td> </tr> </table> </div>
</div>
<div class="q" id="p_20Ap1_4977"> <div class="divNumber">123.</div> <div class="p"> <table class="singleColumn"> <tr> <td> <div class="pN">4977</div> <div class="G">Macchakacchapasañchannā,</div> </td> </tr> <tr> <td> <div class="G">atho papaṭakāhi ca;</div> </td> </tr> <tr> <td> <div class="G">Pārevatā ravihaṁsā,</div> </td> </tr> <tr> <td> <div class="G">kukutthā ca nadīcarā.</div> </td> </tr> </table> </div>
</div>
<div class="q" id="p_20Ap1_4978"> <div class="divNumber">124.</div> <div class="p"> <table class="singleColumn"> <tr> <td> <div class="pN">4978</div> <div class="G">Dindibhā cakkavākā ca,</div> </td> </tr> <tr> <td> <div class="G">pampakā jīvajīvakā;</div> </td> </tr> <tr> <td> <div class="G">Kalandakā ukkusā ca,</div> </td> </tr> <tr> <td> <div class="G">senakā uddharā bahū.</div> </td> </tr> </table> </div>
</div>
<div class="q" id="p_20Ap1_4979"> <div class="divNumber">125.</div> <div class="p"> <table class="singleColumn"> <tr> <td> <div class="pN">4979</div> <div class="G">Koṭṭhakā sukapotā ca,</div> </td> </tr> <tr> <td> <div class="G">tuliyā camarā bahū;</div> </td> </tr> <tr> <td> <div class="G">Kāreniyo ca tilakā,</div> </td> </tr> <tr> <td> <div class="G">upajīvanti taṁ saraṁ.</div> </td> </tr> </table> </div>
</div>
<div class="q" id="p_20Ap1_4980"> <div class="divNumber">126.</div> <div class="p"> <table class="singleColumn"> <tr> <td> <div class="pN">4980</div> <div class="G">Sīhā byagghā ca dīpī ca,</div> </td> </tr> <tr> <td> <div class="G">acchakokataracchakā;</div> </td> </tr> <tr> <td> <div class="G">Vānarā kinnarā ceva,</div> </td> </tr> <tr> <td> <div class="G">dissanti mama assame.</div> </td> </tr> </table> </div>
</div>
<div class="q" id="p_20Ap1_4981"> <div class="divNumber">127.</div> <div class="p"> <table class="singleColumn"> <tr> <td> <div class="pN">4981</div> <div class="G">Tāni gandhāni ghāyanto,</div> </td> </tr> <tr> <td> <div class="G">bhakkhayanto phalānahaṁ;</div> </td> </tr> <tr> <td> <div class="G">Gandhodakaṁ pivanto ca,</div> </td> </tr> <tr> <td> <div class="G">vasāmi mama assame.</div> </td> </tr> </table> </div>
</div>
<div class="q" id="p_20Ap1_4982"> <div class="divNumber">128.</div> <div class="p"> <table class="singleColumn"> <tr> <td> <div class="pN">4982</div> <div class="G">Eṇīmigā varāhā ca,</div> </td> </tr> <tr> <td> <div class="G">pasadā khuddarūpakā;</div> </td> </tr> <tr> <td> <div class="G">Aggikā jotikā ceva,</div> </td> </tr> <tr> <td> <div class="G">vasanti mama assame.</div> </td> </tr> </table> </div>
</div>
<div class="q" id="p_20Ap1_4983"> <div class="divNumber">129.</div> <div class="p"> <table class="singleColumn"> <tr> <td> <div class="pN">4983</div> <div class="G">Haṁsā koñcā mayūrā ca,</div> </td> </tr> <tr> <td> <div class="G">sālikāpi ca kokilā;</div> </td> </tr> <tr> <td> <div class="G">Majjārikā bahū tattha,</div> </td> </tr> <tr> <td> <div class="G">kosikā poṭṭhasīsakā.</div> </td> </tr> </table> </div>
</div>
<div class="q" id="p_20Ap1_4984"> <div class="divNumber">130.</div> <div class="p"> <table class="singleColumn"> <tr> <td> <div class="pN">4984</div> <div class="G">Pisācā dānavā ceva,</div> </td> </tr> <tr> <td> <div class="G">kumbhaṇḍā rakkhasā bahū;</div> </td> </tr> <tr> <td> <div class="G">Garuḷā pannagā ceva,</div> </td> </tr> <tr> <td> <div class="G">vasanti mama assame.</div> </td> </tr> </table> </div>
</div>
<div class="q" id="p_20Ap1_4985"> <div class="divNumber">131.</div> <div class="p"> <table class="singleColumn"> <tr> <td> <div class="pN">4985</div> <div class="G">Mahānubhāvā isayo,</div> </td> </tr> <tr> <td> <div class="G">santacittā samāhitā;</div> </td> </tr> <tr> <td> <div class="G">Kamaṇḍaludharā sabbe,</div> </td> </tr> <tr> <td> <div class="G">ajinuttaravāsanā;</div> </td> </tr> <tr> <td> <div class="G">Jaṭābhārabharitāva,</div> </td> </tr> <tr> <td> <div class="G">vasanti mama assame.</div> </td> </tr> </table> </div>
</div>
<div class="q" id="p_20Ap1_4986"> <div class="divNumber">132.</div> <div class="p"> <table class="singleColumn"> <tr> <td> <div class="pN">4986</div> <div class="G">Yugamattañca pekkhantā,</div> </td> </tr> <tr> <td> <div class="G">nipakā santavuttino;</div> </td> </tr> <tr> <td> <div class="G">Lābhālābhena santuṭṭhā,</div> </td> </tr> <tr> <td> <div class="G">vasanti mama assame.</div> </td> </tr> </table> </div>
</div>
<div class="q" id="p_20Ap1_4987"> <div class="divNumber">133.</div> <div class="p"> <table class="singleColumn"> <tr> <td> <div class="pN">4987</div> <div class="G">Vākacīraṁ dhunantā te,</div> </td> </tr> <tr> <td> <div class="G">phoṭentājinacammakaṁ;</div> </td> </tr> <tr> <td> <div class="G">Sabalehi upatthaddhā,</div> </td> </tr> <tr> <td> <div class="G">gacchanti ambare tadā.</div> </td> </tr> </table> </div>
</div>
<div class="q" id="p_20Ap1_4988"> <div class="divNumber">134.</div> <div class="p"> <table class="singleColumn"> <tr> <td> <div class="pN">4988</div> <div class="G">Na te dakaṁ āharanti,</div> </td> </tr> <tr> <td> <div class="G">kaṭṭhaṁ vā aggidārukaṁ;</div> </td> </tr> <tr> <td> <div class="G">Sayañca upasampannā,</div> </td> </tr> <tr> <td> <div class="G">pāṭihīrassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_4989"> <div class="divNumber">135.</div> <div class="p"> <table class="singleColumn"> <tr> <td> <div class="pN">4989</div> <div class="G">Lohadoṇiṁ gahetvāna,</div> </td> </tr> <tr> <td> <div class="G">vanamajjhe vasanti te;</div> </td> </tr> <tr> <td> <div class="G">Kuñjarāva mahānāgā,</div> </td> </tr> <tr> <td> <div class="G">asambhītāva kesarī.</div> </td> </tr> </table> </div>
</div>
<div class="q" id="p_20Ap1_4990"> <div class="divNumber">136.</div> <div class="p"> <table class="singleColumn"> <tr> <td> <div class="pN">4990</div> <div class="G">Aññe gacchanti goyānaṁ,</div> </td> </tr> <tr> <td> <div class="G">aññe pubbavidehakaṁ;</div> </td> </tr> <tr> <td> <div class="G">Aññe ca uttarakuruṁ,</div> </td> </tr> <tr> <td> <div class="G">sakaṁ balamavassitā.</div> </td> </tr> </table> </div>
</div>
<div class="q" id="p_20Ap1_4991"> <div class="divNumber">137.</div> <div class="p"> <table class="singleColumn"> <tr> <td> <div class="pN">4991</div> <div class="G">Tato piṇḍaṁ āharitvā,</div> </td> </tr> <tr> <td> <div class="G">paribhuñjanti ekato;</div> </td> </tr> <tr> <td> <div class="G">Sabbesaṁ pakkamantānaṁ,</div> </td> </tr> <tr> <td> <div class="G">uggatejāna tādinaṁ.</div> </td> </tr> </table> </div>
</div>
<div class="q" id="p_20Ap1_4992"> <div class="divNumber">138.</div> <div class="p"> <table class="singleColumn"> <tr> <td> <div class="pN">4992</div> <div class="G">Ajinacammasaddena,</div> </td> </tr> <tr> <td> <div class="G">vanaṁ saddāyate tadā;</div> </td> </tr> <tr> <td> <div class="G">Edisā te mahāvīra,</div> </td> </tr> <tr> <td> <div class="G">sissā uggatapā mama.</div> </td> </tr> </table> </div>
</div>
<div class="q" id="p_20Ap1_4993"> <div class="divNumber">139.</div> <div class="p"> <table class="singleColumn"> <tr> <td> <div class="pN">4993</div> <div class="G">Parivuto ahaṁ tehi,</div> </td> </tr> <tr> <td> <div class="G">vasāmi mama assame;</div> </td> </tr> <tr> <td> <div class="G">Tositā sakakammena,</div> </td> </tr> <tr> <td> <div class="G">vinītāpi samāgatā.</div> </td> </tr> </table> </div>
</div>
<div class="q" id="p_20Ap1_4994"> <div class="divNumber">140.</div> <div class="p"> <table class="singleColumn"> <tr> <td> <div class="pN">4994</div> <div class="G">Ārādhayiṁsu maṁ ete,</div> </td> </tr> <tr> <td> <div class="G">sakakammābhilāsino;</div> </td> </tr> <tr> <td> <div class="G">Sīlavanto ca nipakā,</div> </td> </tr> <tr> <td> <div class="G">appamaññāsu kovidā.</div> </td> </tr> </table> </div>
</div>
<div class="q" id="p_20Ap1_4995"> <div class="divNumber">141.</div> <div class="p"> <table class="singleColumn"> <tr> <td> <div class="pN">4995</div> <div class="G">Padumuttaro lokavidū,</div> </td> </tr> <tr> <td> <div class="G">āhutīnaṁ paṭiggaho;</div> </td> </tr> <tr> <td> <div class="G">Samayaṁ saṁviditvāna,</div> </td> </tr> <tr> <td> <div class="G">upagacchi vināyako.</div> </td> </tr> </table> </div>
</div>
<div class="q" id="p_20Ap1_4996"> <div class="divNumber">142.</div> <div class="p"> <table class="singleColumn"> <tr> <td> <div class="pN">4996</div> <div class="G">Upagantvāna sambuddho,</div> </td> </tr> <tr> <td> <div class="G">ātāpī nipako muni;</div> </td> </tr> <tr> <td> <div class="G">Pattaṁ paggayha sambuddho,</div> </td> </tr> <tr> <td> <div class="G">bhikkhāya mamupāgami.</div> </td> </tr> </table> </div>
</div>
<div class="q" id="p_20Ap1_4997"> <div class="divNumber">143.</div> <div class="p"> <table class="singleColumn"> <tr> <td> <div class="pN">4997</div> <div class="G">Upāgataṁ mahāvīraṁ,</div> </td> </tr> <tr> <td> <div class="G">jalajuttamanāyakaṁ;</div> </td> </tr> <tr> <td> <div class="G">Tiṇasantharaṁ paññāpetvā,</div> </td> </tr> <tr> <td> <div class="G">sālapupphehi okiriṁ.</div> </td> </tr> </table> </div>
</div>
<div class="q" id="p_20Ap1_4998"> <div class="divNumber">144.</div> <div class="p"> <table class="singleColumn"> <tr> <td> <div class="pN">4998</div> <div class="G">Nisādetvāna sambuddhaṁ,</div> </td> </tr> <tr> <td> <div class="G">haṭṭho saṁviggamānaso;</div> </td> </tr> <tr> <td> <div class="G">Khippaṁ pabbatamāruyha,</div> </td> </tr> <tr> <td> <div class="G">agaḷuṁ aggahiṁ ahaṁ.</div> </td> </tr> </table> </div>
</div>
<div class="q" id="p_20Ap1_4999"> <div class="divNumber">145.</div> <div class="p"> <table class="singleColumn"> <tr> <td> <div class="pN">4999</div> <div class="G">Kumbhamattaṁ gahetvāna,</div> </td> </tr> <tr> <td> <div class="G">panasaṁ devagandhikaṁ;</div> </td> </tr> <tr> <td> <div class="G">Khandhe āropayitvāna,</div> </td> </tr> <tr> <td> <div class="G">upagacchiṁ vināyakaṁ.</div> </td> </tr> </table> </div>
</div>
<div class="q" id="p_20Ap1_5000"> <div class="divNumber">146.</div> <div class="p"> <table class="singleColumn"> <tr> <td> <div class="pN">5000</div> <div class="G">Phalaṁ buddhassa datvāna,</div> </td> </tr> <tr> <td> <div class="G">agaḷuṁ anulimpahaṁ;</div> </td> </tr> <tr> <td> <div class="G">Pasannacitto sumano,</div> </td> </tr> <tr> <td> <div class="G">buddhaseṭṭhaṁ avandihaṁ.</div> </td> </tr> </table> </div>
</div>
<div class="q" id="p_20Ap1_5001"> <div class="divNumber">147.</div> <div class="p"> <table class="singleColumn"> <tr> <td> <div class="pN">5001</div> <div class="G">Padumuttaro lokavidū,</div> </td> </tr> <tr> <td> <div class="G">āhutīnaṁ paṭiggaho;</div> </td> </tr> <tr> <td> <div class="G">Isimajjhe nisīditvā,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_20Ap1_5002"> <div class="divNumber">148.</div> <div class="p"> <table class="singleColumn"> <tr> <td> <div class="pN">5002</div> <div class="G">‘Yo me phalañca agaḷuṁ,</div> </td> </tr> <tr> <td> <div class="G">āsanañca adāsi me;</div> </td> </tr> <tr> <td> <div class="G">Tamahaṁ kittayissāmi,</div> </td> </tr> <tr> <td> <div class="G">suṇātha mama bhāsato.</div> </td> </tr> </table> </div>
</div>
<div class="q" id="p_20Ap1_5003"> <div class="divNumber">149.</div> <div class="p"> <table class="singleColumn"> <tr> <td> <div class="pN">5003</div> <div class="G">Gāme vā yadi vāraññe,</div> </td> </tr> <tr> <td> <div class="G">pabbhāresu guhāsu vā;</div> </td> </tr> <tr> <td> <div class="G">Imassa cittamaññāya,</div> </td> </tr> <tr> <td> <div class="G">nibbattissati bhojanaṁ.</div> </td> </tr> </table> </div>
</div>
<div class="q" id="p_20Ap1_5004"> <div class="divNumber">150.</div> <div class="p"> <table class="singleColumn"> <tr> <td> <div class="pN">5004</div> <div class="G">Devaloke manusse vā,</div> </td> </tr> <tr> <td> <div class="G">upapanno ayaṁ naro;</div> </td> </tr> <tr> <td> <div class="G">Bhojanehi ca vatthehi,</div> </td> </tr> <tr> <td> <div class="G">parisaṁ tappayissati.</div> </td> </tr> </table> </div>
</div>
<div class="q" id="p_20Ap1_5005"> <div class="divNumber">151.</div> <div class="p"> <table class="singleColumn"> <tr> <td> <div class="pN">5005</div> <div class="G">Upapajjati yaṁ yoniṁ,</div> </td> </tr> <tr> <td> <div class="G">devattaṁ atha mānusaṁ;</div> </td> </tr> <tr> <td> <div class="G">Akkhobhabhogo hutvāna,</div> </td> </tr> <tr> <td> <div class="G">saṁsarissatiyaṁ naro.</div> </td> </tr> </table> </div>
</div>
<div class="q" id="p_20Ap1_5006"> <div class="divNumber">152.</div> <div class="p"> <table class="singleColumn"> <tr> <td> <div class="pN">5006</div> <div class="G">Tiṁsakappasahassāni,</div> </td> </tr> <tr> <td> <div class="G">devaloke ramissati;</div> </td> </tr> <tr> <td> <div class="G">Sahassakkhattuṁ rājā ca,</div> </td> </tr> <tr> <td> <div class="G">cakkavattī bhavissati.</div> </td> </tr> </table> </div>
</div>
<div class="q" id="p_20Ap1_5007"> <div class="divNumber">153.</div> <div class="p"> <table class="singleColumn"> <tr> <td> <div class="pN">5007</div> <div class="G">Ekasattatikkhattuñca,</div> </td> </tr> <tr> <td> <div class="G">devarajjaṁ karissati;</div> </td> </tr> <tr> <td> <div class="G">Padesarajjaṁ vipulaṁ,</div> </td> </tr> <tr> <td> <div class="G">gaṇanāto asaṅkhiyaṁ.</div> </td> </tr> </table> </div>
</div>
<div class="q" id="p_20Ap1_5008"> <div class="divNumber">154.</div> <div class="p"> <table class="singleColumn"> <tr> <td> <div class="pN">5008</div> <div class="G">Kappasatasahassamhi,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_5009"> <div class="divNumber">155.</div> <div class="p"> <table class="singleColumn"> <tr> <td> <div class="pN">5009</div> <div class="G">Tassa dhammesu dāyādo,</div> </td> </tr> <tr> <td> <div class="G">oraso dhammanimmito; ( )</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">viharissatināsavo’.</div> </td> </tr> </table> </div>
</div>
<div class="q" id="p_20Ap1_5010"> <div class="divNumber">156.</div> <div class="p"> <table class="singleColumn"> <tr> <td> <div class="pN">5010</div> <div class="G">Suladdhalābho laddho me,</div> </td> </tr> <tr> <td> <div class="G">yohaṁ addakkhiṁ nāyakaṁ;</div> </td> </tr> <tr> <td> <div class="G">Tisso vijjā anuppattā,</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_5011"> <div class="divNumber">157.</div> <div class="p"> <table class="singleColumn"> <tr> <td> <div class="pN">5011</div> <div class="G">Gāme vā yadi vāraññe,</div> </td> </tr> <tr> <td> <div class="G">pabbhāresu guhāsu vā;</div> </td> </tr> <tr> <td> <div class="G">Mama saṅkappamaññāya,</div> </td> </tr> <tr> <td> <div class="G">bhojanaṁ hoti me sadā.</div> </td> </tr> </table> </div>
</div>
<div class="q" id="p_20Ap1_5012"> <div class="divNumber">158.</div> <div class="p"> <table class="singleColumn"> <tr> <td> <div class="pN">5012</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_5013"> <div class="divNumber">159.</div> <div class="p"> <table class="singleColumn"> <tr> <td> <div class="pN">5013</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_5014"> <div class="divNumber">160.</div> <div class="p"> <table class="singleColumn"> <tr> <td> <div class="pN">5014</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_5015"> <div class="p">
<span class="pN">5015</span>Itthaṁ sudaṁ āyasmā upasivo thero imā gāthāyo abhāsitthāti. </div>
</div>
<div class="CENTER" id="p_20Ap1_5016">
<span class="pN">5016</span>Upasivattherassāpadānaṁ pañcamaṁ.</div>
</html>
