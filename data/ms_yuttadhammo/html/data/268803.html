<html>
<div class="i">8.1.3 Mahāpanthakattheragāthā</div>
<div class="h">Aṭṭhakanipāta</div>
<div class="h">Paṭhamavagga</div>
<div class="h">Mahāpanthakattheragāthā</div>
<div class="q" id="p_19Th1_805"> <div class="divNumber">510.</div> <div class="p"> <table class="singleColumn"> <tr> <td> <div class="pN">805</div> <div class="G">“Yadā paṭhamamaddakkhiṁ,</div> </td> </tr> <tr> <td> <div class="G">satthāramakutobhayaṁ;</div> </td> </tr> <tr> <td> <div class="G">Tato me ahu saṁvego,</div> </td> </tr> <tr> <td> <div class="G">passitvā purisuttamaṁ.</div> </td> </tr> </table> </div>
</div>
<div class="q" id="p_19Th1_806"> <div class="divNumber">511.</div> <div class="p"> <table class="singleColumn"> <tr> <td> <div class="pN">806</div> <div class="G">Siriṁ hatthehi pādehi,</div> </td> </tr> <tr> <td> <div class="G">yo paṇāmeyya āgataṁ;</div> </td> </tr> <tr> <td> <div class="G">Etādisaṁ so satthāraṁ,</div> </td> </tr> <tr> <td> <div class="G">ārādhetvā virādhaye.</div> </td> </tr> </table> </div>
</div>
<div class="q" id="p_19Th1_807"> <div class="divNumber">512.</div> <div class="p"> <table class="singleColumn"> <tr> <td> <div class="pN">807</div> <div class="G">Tadāhaṁ puttadārañca,</div> </td> </tr> <tr> <td> <div class="G">dhanadhaññañca chaḍḍayiṁ;</div> </td> </tr> <tr> <td> <div class="G">Kesamassūni chedetvā,</div> </td> </tr> <tr> <td> <div class="G">pabbajiṁ anagāriyaṁ.</div> </td> </tr> </table> </div>
</div>
<div class="q" id="p_19Th1_808"> <div class="divNumber">513.</div> <div class="p"> <table class="singleColumn"> <tr> <td> <div class="pN">808</div> <div class="G">Sikkhāsājīvasampanno,</div> </td> </tr> <tr> <td> <div class="G">indriyesu susaṁvuto;</div> </td> </tr> <tr> <td> <div class="G">Namassamāno sambuddhaṁ,</div> </td> </tr> <tr> <td> <div class="G">vihāsiṁ aparājito.</div> </td> </tr> </table> </div>
</div>
<div class="q" id="p_19Th1_809"> <div class="divNumber">514.</div> <div class="p"> <table class="singleColumn"> <tr> <td> <div class="pN">809</div> <div class="G">Tato me paṇidhī āsi,</div> </td> </tr> <tr> <td> <div class="G">cetaso abhipatthito;</div> </td> </tr> <tr> <td> <div class="G">Na nisīde muhuttampi,</div> </td> </tr> <tr> <td> <div class="G">taṇhāsalle anūhate.</div> </td> </tr> </table> </div>
</div>
<div class="q" id="p_19Th1_810"> <div class="divNumber">515.</div> <div class="p"> <table class="singleColumn"> <tr> <td> <div class="pN">810</div> <div class="G">Tassa mevaṁ viharato,</div> </td> </tr> <tr> <td> <div class="G">passa vīriyaparakkamaṁ;</div> </td> </tr> <tr> <td> <div class="G">Tisso vijjā anuppattā,</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_19Th1_811"> <div class="divNumber">516.</div> <div class="p"> <table class="singleColumn"> <tr> <td> <div class="pN">811</div> <div class="G">Pubbenivāsaṁ jānāmi,</div> </td> </tr> <tr> <td> <div class="G">dibbacakkhu visodhitaṁ;</div> </td> </tr> <tr> <td> <div class="G">Arahā dakkhiṇeyyomhi,</div> </td> </tr> <tr> <td> <div class="G">vippamutto nirūpadhi.</div> </td> </tr> </table> </div>
</div>
<div class="q" id="p_19Th1_812"> <div class="divNumber">517.</div> <div class="p"> <table class="singleColumn"> <tr> <td> <div class="pN">812</div> <div class="G">Tato ratyā vivasāne,</div> </td> </tr> <tr> <td> <div class="G">sūriyuggamanaṁ pati;</div> </td> </tr> <tr> <td> <div class="G">Sabbaṁ taṇhaṁ visosetvā,</div> </td> </tr> <tr> <td> <div class="G">pallaṅkena upāvisin”ti.</div> </td> </tr> </table> </div>
</div>
<div class="CENTER" id="p_19Th1_813">
<span class="pN">813</span>… Mahāpanthako thero….</div>
<div class="ENDH3" id="p_19Th1_814">
<span class="pN">814</span>Aṭṭhakanipāto niṭṭhito.</div>
<div class="SUMMARY" id="p_19Th1_815">
<span class="pN">815</span><span class="firstLetter">T</span>atruddānaṁ</div>
<div class="q" id="p_19Th1_816"> <div class="p"> <table class="singleColumn"> <tr> <td> <div class="pN">816</div> <div class="G">Mahākaccāyano thero,</div> </td> </tr> <tr> <td> <div class="G">sirimitto mahāpanthako;</div> </td> </tr> <tr> <td> <div class="G">Ete aṭṭhanipātamhi,</div> </td> </tr> <tr> <td> <div class="G">gāthāyo catuvīsatīti.</div> </td> </tr> </table> </div>
</div>
</html>
