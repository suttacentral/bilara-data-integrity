<html>
<div class="i">2.4.4.4 Naupaṭṭhāpanasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Tuvaṭṭavagga</div>
<div class="h">Naupaṭṭhāpanasikkhāpada</div>
<div class="q" id="p_2V_2912"> <div class="divNumber">946.</div> <div class="p">
<span class="pN">2912</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena thullanandā bhikkhunī dukkhitaṁ sahajīviniṁ neva upaṭṭheti na upaṭṭhāpanāya ussukkaṁ karoti. </div>
</div>
<div class="q" id="p_2V_2913"> <div class="p">
<span class="pN">2913</span>Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā dukkhitaṁ sahajīviniṁ neva upaṭṭhessati na upaṭṭhāpanāya ussukkaṁ karissatī”ti…pe…  “saccaṁ kira, bhikkhave, thullanandā bhikkhunī dukkhitaṁ sahajīviniṁ neva upaṭṭheti na upaṭṭhāpanāya ussukkaṁ karotī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī dukkhitaṁ sahajīviniṁ neva upaṭṭhessati na upaṭṭhāpanāya ussukkaṁ karissati. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_2914"> <div class="divNumber">947.</div> <div class="p">
<span class="pN">2914</span><span class="bold">“Yā pana bhikkhunī dukkhitaṁ sahajīviniṁ neva upaṭṭheyya na upaṭṭhāpanāya ussukkaṁ kareyya, pācittiyan”</span>ti. (<span class="italic">34</span>:<span class="bold">89</span>) </div>
</div>
<div class="q" id="p_2V_2915"> <div class="divNumber">948.</div> <div class="p">
<span class="pN">2915</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2916"> <div class="p">
<span class="pN">2916</span><span class="bold">Dukkhitā</span> nāma gilānā vuccati. </div>
</div>
<div class="q" id="p_2V_2917"> <div class="p">
<span class="pN">2917</span><span class="bold">Sahajīvinī</span> nāma saddhivihārinī vuccati. </div>
</div>
<div class="q" id="p_2V_2918"> <div class="p">
<span class="pN">2918</span><span class="bold">Neva upaṭṭheyyā</span>ti na sayaṁ upaṭṭheyya. </div>
</div>
<div class="q" id="p_2V_2919"> <div class="p">
<span class="pN">2919</span><span class="bold">Na upaṭṭhāpanāya ussukkaṁ kareyyā</span>ti na aññaṁ āṇāpeyya. </div>
</div>
<div class="q" id="p_2V_2920"> <div class="p">
<span class="pN">2920</span>“Neva upaṭṭhessāmi, na upaṭṭhāpanāya ussukkaṁ karissāmī”ti dhuraṁ nikkhittamatte āpatti pācittiyassa. Antevāsiniṁ vā anupasampannaṁ vā neva upaṭṭheti, na upaṭṭhāpanāya ussukkaṁ karoti, āpatti dukkaṭassa. </div>
</div>
<div class="q" id="p_2V_2921"> <div class="divNumber">949.</div> <div class="p">
<span class="pN">2921</span>Anāpatti—  sati antarāye, pariyesitvā na labhati, gilānāya, āpadāsu, ummattikāya, ādikammikāyāti. </div>
</div>
<div class="CENTER" id="p_2V_2922">
<span class="pN">2922</span>Catutthasikkhāpadaṁ niṭṭhitaṁ.</div>
</html>
