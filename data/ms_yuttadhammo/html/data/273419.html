<html>
<div class="i">6.3.2 Avebhaṅgiyavatthu</div>
<div class="h">Senāsanakkhandhaka</div>
<div class="h">Tatiyabhāṇavāra</div>
<div class="h">Avebhaṅgiyavatthu</div>
<div class="q" id="p_4V_1390"> <div class="divNumber">322.</div> <div class="p">
<span class="pN">1390</span>Atha kho bhagavā sāvatthiyaṁ yathābhirantaṁ viharitvā yena kīṭāgiri tena cārikaṁ pakkāmi mahatā bhikkhusaṁghena saddhiṁ pañcamattehi bhikkhusatehi sāriputtamoggallānehi ca. Assosuṁ kho assajipunabbasukā bhikkhū— “bhagavā kira kīṭāgiriṁ āgacchati mahatā bhikkhusaṁghena saddhiṁ pañcamattehi bhikkhusatehi sāriputtamoggallānehi ca. Handa mayaṁ, āvuso, sabbaṁ saṁghikaṁ senāsanaṁ bhājema. Pāpicchā sāriputtamoggallānā, pāpikānaṁ icchānaṁ vasaṁ gatā; na mayaṁ tesaṁ senāsanaṁ paññapessāmā”ti, te sabbaṁ saṁghikaṁ senāsanaṁ bhājesuṁ. </div>
</div>
<div class="q" id="p_4V_1391"> <div class="p">
<span class="pN">1391</span>Atha kho bhagavā anupubbena cārikaṁ caramāno yena kīṭāgiri tadavasari. Atha kho bhagavā sambahule bhikkhū āmantesi— “gacchatha tumhe, bhikkhave; assajipunabbasuke bhikkhū upasaṅkamitvā evaṁ vadetha— ‘bhagavā, āvuso, āgacchati mahatā bhikkhusaṁghena saddhiṁ pañcamattehi bhikkhusatehi sāriputtamoggallānehi ca. Bhagavato ca, āvuso, senāsanaṁ paññapetha, bhikkhusaṁghassa ca, sāriputtamoggallānānañcā’”ti. “Evaṁ, bhante”ti kho te bhikkhū bhagavato paṭissutvā yena assajipunabbasukā bhikkhū tenupasaṅkamiṁsu, upasaṅkamitvā assajipunabbasuke bhikkhū etadavocuṁ— “bhagavā, āvuso, āgacchati mahatā bhikkhusaṁghena saddhiṁ pañcamattehi bhikkhusatehi sāriputtamoggallānehi ca. Bhagavato ca, āvuso, senāsanaṁ paññapetha, bhikkhusaṁghassa ca, sāriputtamoggallānānañcā”ti. “Natthāvuso, saṁghikaṁ senāsanaṁ. Sabbaṁ amhehi bhājitaṁ. Svāgataṁ, āvuso, bhagavato. Yasmiṁ vihāre bhagavā icchissati tasmiṁ vihāre vasissati. Pāpicchā sāriputtamoggallānā, pāpikānaṁ icchānaṁ vasaṁ gatā. Na mayaṁ tesaṁ senāsanaṁ paññapessāmā”ti. “Kiṁ pana tumhe, āvuso, saṁghikaṁ senāsanaṁ bhājitthā”ti? “Evamāvuso”ti. </div>
</div>
<div class="q" id="p_4V_1392"> <div class="p">
<span class="pN">1392</span>Ye te bhikkhū appicchā…pe… te ujjhāyanti khiyyanti vipācenti— “kathañhi nāma assajipunabbasukā bhikkhū saṁghikaṁ senāsanaṁ bhājessantī”ti. Atha kho te bhikkhū bhagavato etamatthaṁ ārocesuṁ…pe… “saccaṁ kira, bhikkhave…pe… “saccaṁ, bhagavā”ti. Vigarahi buddho bhagavā…pe… kathañhi nāma te, bhikkhave, moghapurisā saṁghikaṁ senāsanaṁ bhājessanti? Netaṁ, bhikkhave, appasannānaṁ vā pasādāya…pe… vigarahitvā…pe… dhammiṁ kathaṁ katvā bhikkhū āmantesi— </div>
</div>
<div class="q" id="p_4V_1393"> <div class="p">
<span class="pN">1393</span>“Pañcimāni, bhikkhave, avebhaṅgiyāni, na vibhajitabbāni, saṁghena vā gaṇena vā puggalena vā. Vibhattānipi avibhattāni honti. Yo vibhajeyya, āpatti thullaccayassa. </div>
</div>
<div class="q" id="p_4V_1394"> <div class="p">
<span class="pN">1394</span>Katamāni pañca? Ārāmo, ārāmavatthu— idaṁ paṭhamaṁ avebhaṅgiyaṁ, na vibhajitabbaṁ, saṁghena vā gaṇena vā puggalena vā. Vibhattampi avibhattaṁ hoti. Yo vibhajeyya, āpatti thullaccayassa. </div>
</div>
<div class="q" id="p_4V_1395"> <div class="p">
<span class="pN">1395</span>Vihāro, vihāravatthu— idaṁ dutiyaṁ avebhaṅgiyaṁ, na vibhajitabbaṁ, saṁghena vā gaṇena vā puggalena vā. Vibhattampi avibhattaṁ hoti. Yo vibhajeyya, āpatti thullaccayassa. </div>
</div>
<div class="q" id="p_4V_1396"> <div class="p">
<span class="pN">1396</span>Mañco, pīṭhaṁ, bhisi, bibbohanaṁ— idaṁ tatiyaṁ avebhaṅgiyaṁ, na vibhajitabbaṁ, saṁghena vā gaṇena vā puggalena vā. Vibhattampi avibhattaṁ hoti. Yo vibhajeyya, āpatti thullaccayassa. </div>
</div>
<div class="q" id="p_4V_1397"> <div class="p">
<span class="pN">1397</span>Lohakumbhī, lohabhāṇakaṁ, lohavārako, lohakaṭāhaṁ, vāsī, parasu, kuṭhārī, kudālo, nikhādanaṁ— idaṁ catutthaṁ avebhaṅgiyaṁ, na vibhajitabbaṁ, saṁghena vā gaṇena vā puggalena vā. Vibhattampi avibhattaṁ hoti. Yo vibhajeyya, āpatti thullaccayassa. </div>
</div>
<div class="q" id="p_4V_1398"> <div class="p">
<span class="pN">1398</span>Vallī, veḷu, muñjaṁ, pabbajaṁ, tiṇaṁ, mattikā, dārubhaṇḍaṁ, mattikābhaṇḍaṁ— idaṁ pañcamaṁ avebhaṅgiyaṁ, na vibhajitabbaṁ, saṁghena vā gaṇena vā puggalena vā. Vibhattampi avibhattaṁ hoti. Yo vibhajeyya, āpatti thullaccayassa. Imāni kho, bhikkhave, pañca avebhaṅgiyāni, na vibhajitabbāni, saṁghena vā gaṇena vā puggalena vā. Vibhattānipi avibhattāni honti. Yo vibhajeyya, āpatti thullaccayassā”ti. </div>
</div>
</html>
