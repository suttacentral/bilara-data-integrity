<html>
<div class="i">8.10 Tipadumiyattheraapadāna</div>
<div class="h">Nāgasamālavagga</div>
<div class="h">Tipadumiyattheraapadāna</div>
<div class="q" id="p_20Ap1_1654"> <div class="divNumber">48.</div> <div class="p"> <table class="singleColumn"> <tr> <td> <div class="pN">1654</div> <div class="G">“Padumuttaro nāma jino,</div> </td> </tr> <tr> <td> <div class="G">sabbadhammāna pāragū;</div> </td> </tr> <tr> <td> <div class="G">Danto dantaparivuto,</div> </td> </tr> <tr> <td> <div class="G">nagarā nikkhamī tadā.</div> </td> </tr> </table> </div>
</div>
<div class="q" id="p_20Ap1_1655"> <div class="divNumber">49.</div> <div class="p"> <table class="singleColumn"> <tr> <td> <div class="pN">1655</div> <div class="G">Nagare haṁsavatiyaṁ,</div> </td> </tr> <tr> <td> <div class="G">ahosiṁ māliko tadā;</div> </td> </tr> <tr> <td> <div class="G">Yaṁ tattha uttamaṁ tīṇi,</div> </td> </tr> <tr> <td> <div class="G">padmapupphāni aggahiṁ.</div> </td> </tr> </table> </div>
</div>
<div class="q" id="p_20Ap1_1656"> <div class="divNumber">50.</div> <div class="p"> <table class="singleColumn"> <tr> <td> <div class="pN">1656</div> <div class="G">‘Addasaṁ virajaṁ buddhaṁ,</div> </td> </tr> <tr> <td> <div class="G">paṭimaggantarāpaṇe;</div> </td> </tr> <tr> <td> <div class="G">Saha disvāna sambuddhaṁ,</div> </td> </tr> <tr> <td> <div class="G">evaṁ cintesahaṁ tadā.</div> </td> </tr> </table> </div>
</div>
<div class="q" id="p_20Ap1_1657"> <div class="divNumber">51.</div> <div class="p"> <table class="singleColumn"> <tr> <td> <div class="pN">1657</div> <div class="G">Kiṁ me imehi pupphehi,</div> </td> </tr> <tr> <td> <div class="G">rañño upanitehi me;</div> </td> </tr> <tr> <td> <div class="G">Gāmaṁ vā gāmakhettaṁ vā,</div> </td> </tr> <tr> <td> <div class="G">sahassaṁ vā labheyyahaṁ.</div> </td> </tr> </table> </div>
</div>
<div class="q" id="p_20Ap1_1658"> <div class="divNumber">52.</div> <div class="p"> <table class="singleColumn"> <tr> <td> <div class="pN">1658</div> <div class="G">Adantadamanaṁ vīraṁ,</div> </td> </tr> <tr> <td> <div class="G">sabbasattasukhāvahaṁ;</div> </td> </tr> <tr> <td> <div class="G">Lokanāthaṁ pūjayitvā,</div> </td> </tr> <tr> <td> <div class="G">lacchāmi amataṁ dhanaṁ’.</div> </td> </tr> </table> </div>
</div>
<div class="q" id="p_20Ap1_1659"> <div class="divNumber">53.</div> <div class="p"> <table class="singleColumn"> <tr> <td> <div class="pN">1659</div> <div class="G">Evāhaṁ cintayitvāna,</div> </td> </tr> <tr> <td> <div class="G">sakaṁ cittaṁ pasādayiṁ;</div> </td> </tr> <tr> <td> <div class="G">Tīṇi lohitake gayha,</div> </td> </tr> <tr> <td> <div class="G">ākāse ukkhipiṁ tadā.</div> </td> </tr> </table> </div>
</div>
<div class="q" id="p_20Ap1_1660"> <div class="divNumber">54.</div> <div class="p"> <table class="singleColumn"> <tr> <td> <div class="pN">1660</div> <div class="G">Mayā ukkhittamattamhi,</div> </td> </tr> <tr> <td> <div class="G">ākāse patthariṁsu te;</div> </td> </tr> <tr> <td> <div class="G">Dhāriṁsu matthake tattha,</div> </td> </tr> <tr> <td> <div class="G">uddhaṁvaṇṭā adhomukhā.</div> </td> </tr> </table> </div>
</div>
<div class="q" id="p_20Ap1_1661"> <div class="divNumber">55.</div> <div class="p"> <table class="singleColumn"> <tr> <td> <div class="pN">1661</div> <div class="G">Ye keci manujā disvā,</div> </td> </tr> <tr> <td> <div class="G">ukkuṭṭhiṁ sampavattayuṁ;</div> </td> </tr> <tr> <td> <div class="G">Devatā antalikkhamhi,</div> </td> </tr> <tr> <td> <div class="G">sādhukāraṁ pavattayuṁ.</div> </td> </tr> </table> </div>
</div>
<div class="q" id="p_20Ap1_1662"> <div class="divNumber">56.</div> <div class="p"> <table class="singleColumn"> <tr> <td> <div class="pN">1662</div> <div class="G">Accheraṁ loke uppannaṁ,</div> </td> </tr> <tr> <td> <div class="G">buddhaseṭṭhassa vāhasā;</div> </td> </tr> <tr> <td> <div class="G">Sabbe dhammaṁ suṇissāma,</div> </td> </tr> <tr> <td> <div class="G">pupphānaṁ vāhasā mayaṁ.</div> </td> </tr> </table> </div>
</div>
<div class="q" id="p_20Ap1_1663"> <div class="divNumber">57.</div> <div class="p"> <table class="singleColumn"> <tr> <td> <div class="pN">1663</div> <div class="G">Padumuttaro lokavidū,</div> </td> </tr> <tr> <td> <div class="G">āhutīnaṁ paṭiggaho;</div> </td> </tr> <tr> <td> <div class="G">Vīthiyañhi ṭhito santo,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_20Ap1_1664"> <div class="divNumber">58.</div> <div class="p"> <table class="singleColumn"> <tr> <td> <div class="pN">1664</div> <div class="G">‘Yo so buddhaṁ apūjesi,</div> </td> </tr> <tr> <td> <div class="G">rattapadmehi māṇavo;</div> </td> </tr> <tr> <td> <div class="G">Tamahaṁ kittayissāmi,</div> </td> </tr> <tr> <td> <div class="G">suṇātha mama bhāsato.</div> </td> </tr> </table> </div>
</div>
<div class="q" id="p_20Ap1_1665"> <div class="divNumber">59.</div> <div class="p"> <table class="singleColumn"> <tr> <td> <div class="pN">1665</div> <div class="G">Tiṁsakappasahassāni,</div> </td> </tr> <tr> <td> <div class="G">devaloke ramissati;</div> </td> </tr> <tr> <td> <div class="G">Tiṁsakappāni devindo,</div> </td> </tr> <tr> <td> <div class="G">devarajjaṁ karissati.</div> </td> </tr> </table> </div>
</div>
<div class="q" id="p_20Ap1_1666"> <div class="divNumber">60.</div> <div class="p"> <table class="singleColumn"> <tr> <td> <div class="pN">1666</div> <div class="G">Mahāvitthārikaṁ nāma,</div> </td> </tr> <tr> <td> <div class="G">byamhaṁ hessati tāvade;</div> </td> </tr> <tr> <td> <div class="G">Tiyojanasatubbiddhaṁ,</div> </td> </tr> <tr> <td> <div class="G">diyaḍḍhasatavitthataṁ.</div> </td> </tr> </table> </div>
</div>
<div class="q" id="p_20Ap1_1667"> <div class="divNumber">61.</div> <div class="p"> <table class="singleColumn"> <tr> <td> <div class="pN">1667</div> <div class="G">Cattārisatasahassāni,</div> </td> </tr> <tr> <td> <div class="G">niyyūhā ca sumāpitā;</div> </td> </tr> <tr> <td> <div class="G">Kūṭāgāravarūpetā,</div> </td> </tr> <tr> <td> <div class="G">mahāsayanamaṇḍitā.</div> </td> </tr> </table> </div>
</div>
<div class="q" id="p_20Ap1_1668"> <div class="divNumber">62.</div> <div class="p"> <table class="singleColumn"> <tr> <td> <div class="pN">1668</div> <div class="G">Koṭisatasahassiyo,</div> </td> </tr> <tr> <td> <div class="G">parivāressanti accharā;</div> </td> </tr> <tr> <td> <div class="G">Kusalā naccagītassa,</div> </td> </tr> <tr> <td> <div class="G">vāditepi padakkhiṇā.</div> </td> </tr> </table> </div>
</div>
<div class="q" id="p_20Ap1_1669"> <div class="divNumber">63.</div> <div class="p"> <table class="singleColumn"> <tr> <td> <div class="pN">1669</div> <div class="G">Etādise byamhavare,</div> </td> </tr> <tr> <td> <div class="G">nārīgaṇasamākule;</div> </td> </tr> <tr> <td> <div class="G">Vassissati pupphavasso,</div> </td> </tr> <tr> <td> <div class="G">dibbo lohitako sadā.</div> </td> </tr> </table> </div>
</div>
<div class="q" id="p_20Ap1_1670"> <div class="divNumber">64.</div> <div class="p"> <table class="singleColumn"> <tr> <td> <div class="pN">1670</div> <div class="G">Bhittikhīle nāgadante,</div> </td> </tr> <tr> <td> <div class="G">dvārabāhāya toraṇe;</div> </td> </tr> <tr> <td> <div class="G">Cakkamattā lohitakā,</div> </td> </tr> <tr> <td> <div class="G">olambissanti tāvade.</div> </td> </tr> </table> </div>
</div>
<div class="q" id="p_20Ap1_1671"> <div class="divNumber">65.</div> <div class="p"> <table class="singleColumn"> <tr> <td> <div class="pN">1671</div> <div class="G">Pattena pattasañchanne,</div> </td> </tr> <tr> <td> <div class="G">antobyamhavare imaṁ;</div> </td> </tr> <tr> <td> <div class="G">Attharitvā pārupitvā,</div> </td> </tr> <tr> <td> <div class="G">tuvaṭṭissanti tāvade.</div> </td> </tr> </table> </div>
</div>
<div class="q" id="p_20Ap1_1672"> <div class="divNumber">66.</div> <div class="p"> <table class="singleColumn"> <tr> <td> <div class="pN">1672</div> <div class="G">Bhavanaṁ parivāretvā,</div> </td> </tr> <tr> <td> <div class="G">samantā satayojane;</div> </td> </tr> <tr> <td> <div class="G">Tepi padmā lohitakā,</div> </td> </tr> <tr> <td> <div class="G">dibbagandhaṁ pavāyare.</div> </td> </tr> </table> </div>
</div>
<div class="q" id="p_20Ap1_1673"> <div class="divNumber">67.</div> <div class="p"> <table class="singleColumn"> <tr> <td> <div class="pN">1673</div> <div class="G">Pañcasattatikkhattuñca,</div> </td> </tr> <tr> <td> <div class="G">cakkavattī bhavissati;</div> </td> </tr> <tr> <td> <div class="G">Padesarajjaṁ vipulaṁ,</div> </td> </tr> <tr> <td> <div class="G">gaṇanāto asaṅkhiyaṁ.</div> </td> </tr> </table> </div>
</div>
<div class="q" id="p_20Ap1_1674"> <div class="divNumber">68.</div> <div class="p"> <table class="singleColumn"> <tr> <td> <div class="pN">1674</div> <div class="G">Sampattiyo duve bhutvā,</div> </td> </tr> <tr> <td> <div class="G">anīti anupaddavo;</div> </td> </tr> <tr> <td> <div class="G">Sampatte pariyosāne,</div> </td> </tr> <tr> <td> <div class="G">nibbānaṁ pāpuṇissati’.</div> </td> </tr> </table> </div>
</div>
<div class="q" id="p_20Ap1_1675"> <div class="divNumber">69.</div> <div class="p"> <table class="singleColumn"> <tr> <td> <div class="pN">1675</div> <div class="G">Sudiṭṭho vata me buddho,</div> </td> </tr> <tr> <td> <div class="G">vāṇijjaṁ supayojitaṁ;</div> </td> </tr> <tr> <td> <div class="G">Padmāni tīṇi pūjetvā,</div> </td> </tr> <tr> <td> <div class="G">anubhosiṁ tisampadā.</div> </td> </tr> </table> </div>
</div>
<div class="q" id="p_20Ap1_1676"> <div class="divNumber">70.</div> <div class="p"> <table class="singleColumn"> <tr> <td> <div class="pN">1676</div> <div class="G">Ajja me dhammappattassa,</div> </td> </tr> <tr> <td> <div class="G">vippamuttassa sabbaso;</div> </td> </tr> <tr> <td> <div class="G">Supupphitaṁ lohitakaṁ,</div> </td> </tr> <tr> <td> <div class="G">dhārayissati matthake.</div> </td> </tr> </table> </div>
</div>
<div class="q" id="p_20Ap1_1677"> <div class="divNumber">71.</div> <div class="p"> <table class="singleColumn"> <tr> <td> <div class="pN">1677</div> <div class="G">Mama kammaṁ kathentassa,</div> </td> </tr> <tr> <td> <div class="G">padumuttarasatthuno;</div> </td> </tr> <tr> <td> <div class="G">Satapāṇasahassānaṁ,</div> </td> </tr> <tr> <td> <div class="G">dhammābhisamayo ahu.</div> </td> </tr> </table> </div>
</div>
<div class="q" id="p_20Ap1_1678"> <div class="divNumber">72.</div> <div class="p"> <table class="singleColumn"> <tr> <td> <div class="pN">1678</div> <div class="G">Satasahassito kappe,</div> </td> </tr> <tr> <td> <div class="G">yaṁ buddhamabhipūjayiṁ;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">tipadumānidaṁ phalaṁ.</div> </td> </tr> </table> </div>
</div>
<div class="q" id="p_20Ap1_1679"> <div class="divNumber">73.</div> <div class="p"> <table class="singleColumn"> <tr> <td> <div class="pN">1679</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">bhavā sabbe samūhatā;</div> </td> </tr> <tr> <td> <div class="G">Sabbāsavā parikkhīṇā,</div> </td> </tr> <tr> <td> <div class="G">natthi dāni punabbhavo.</div> </td> </tr> </table> </div>
</div>
<div class="q" id="p_20Ap1_1680"> <div class="divNumber">74.</div> <div class="p"> <table class="singleColumn"> <tr> <td> <div class="pN">1680</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”. (1486)</div> </td> </tr> </table> </div>
</div>
<div class="q" id="p_20Ap1_1681"> <div class="p">
<span class="pN">1681</span>Itthaṁ sudaṁ āyasmā tipadumiyo thero imā gāthāyo abhāsitthāti. </div>
</div>
<div class="CENTER" id="p_20Ap1_1682">
<span class="pN">1682</span>Tipadumiyattherassāpadānaṁ dasamaṁ.</div>
<div class="ENDH3" id="p_20Ap1_1683">
<span class="pN">1683</span>Nāgasamālavaggo aṭṭhamo.</div>
<div class="SUMMARY" id="p_20Ap1_1684">
<span class="pN">1684</span><span class="firstLetter">T</span>assuddānaṁ</div>
<div class="q" id="p_20Ap1_1685"> <div class="p"> <table class="singleColumn"> <tr> <td> <div class="pN">1685</div> <div class="G">Nāgasamālo padasaññī,</div> </td> </tr> <tr> <td> <div class="G">saññakāluvadāyako;</div> </td> </tr> <tr> <td> <div class="G">Ekasaññī tiṇasanthāro,</div> </td> </tr> <tr> <td> <div class="G">sūcipāṭalipupphiyo;</div> </td> </tr> <tr> <td> <div class="G">Ṭhitañjalī tipadumī,</div> </td> </tr> <tr> <td> <div class="G">gāthāyo pañcasattati.</div> </td> </tr> </table> </div>
</div>
</html>
