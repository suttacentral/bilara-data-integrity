<html>
<div class="i">17.1 Supāricariyattheraapadāna</div>
<div class="h">Supāricariyavagga</div>
<div class="h">Supāricariyattheraapadāna</div>
<div class="q" id="p_20Ap1_2433"> <div class="divNumber">1.</div> <div class="p"> <table class="singleColumn"> <tr> <td> <div class="pN">2433</div> <div class="G">“Padumo nāma nāmena,</div> </td> </tr> <tr> <td> <div class="G">dvipadindo narāsabho;</div> </td> </tr> <tr> <td> <div class="G">Pavanā abhinikkhamma,</div> </td> </tr> <tr> <td> <div class="G">dhammaṁ deseti cakkhumā.</div> </td> </tr> </table> </div>
</div>
<div class="q" id="p_20Ap1_2434"> <div class="divNumber">2.</div> <div class="p"> <table class="singleColumn"> <tr> <td> <div class="pN">2434</div> <div class="G">Yakkhānaṁ samayo āsi,</div> </td> </tr> <tr> <td> <div class="G">avidūre mahesino;</div> </td> </tr> <tr> <td> <div class="G">Yena kiccena sampattā,</div> </td> </tr> <tr> <td> <div class="G">ajjhāpekkhiṁsu tāvade.</div> </td> </tr> </table> </div>
</div>
<div class="q" id="p_20Ap1_2435"> <div class="divNumber">3.</div> <div class="p"> <table class="singleColumn"> <tr> <td> <div class="pN">2435</div> <div class="G">Buddhassa giramaññāya,</div> </td> </tr> <tr> <td> <div class="G">amatassa ca desanaṁ;</div> </td> </tr> <tr> <td> <div class="G">Pasannacitto sumano,</div> </td> </tr> <tr> <td> <div class="G">apphoṭetvā upaṭṭhahiṁ.</div> </td> </tr> </table> </div>
</div>
<div class="q" id="p_20Ap1_2436"> <div class="divNumber">4.</div> <div class="p"> <table class="singleColumn"> <tr> <td> <div class="pN">2436</div> <div class="G">Suciṇṇassa phalaṁ passa,</div> </td> </tr> <tr> <td> <div class="G">upaṭṭhānassa satthuno;</div> </td> </tr> <tr> <td> <div class="G">Tiṁsakappasahassesu,</div> </td> </tr> <tr> <td> <div class="G">duggatiṁ nupapajjahaṁ.</div> </td> </tr> </table> </div>
</div>
<div class="q" id="p_20Ap1_2437"> <div class="divNumber">5.</div> <div class="p"> <table class="singleColumn"> <tr> <td> <div class="pN">2437</div> <div class="G">Ūnatiṁse kappasate,</div> </td> </tr> <tr> <td> <div class="G">samalaṅkatanāmako;</div> </td> </tr> <tr> <td> <div class="G">Sattaratanasampanno,</div> </td> </tr> <tr> <td> <div class="G">cakkavattī mahabbalo.</div> </td> </tr> </table> </div>
</div>
<div class="q" id="p_20Ap1_2438"> <div class="divNumber">6.</div> <div class="p"> <table class="singleColumn"> <tr> <td> <div class="pN">2438</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_2439"> <div class="p">
<span class="pN">2439</span>Itthaṁ sudaṁ āyasmā supāricariyo thero imā gāthāyo abhāsitthāti. </div>
</div>
<div class="CENTER" id="p_20Ap1_2440">
<span class="pN">2440</span>Supāricariyattherassāpadānaṁ paṭhamaṁ.</div>
</html>
