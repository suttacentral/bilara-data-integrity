<html>
<div class="i">2.1.13 Udayamāṇavapucchāniddesa</div>
<div class="h">Pārāyanavagganiddesa</div>
<div class="h">Pucchāniddesa</div>
<div class="h">Udayamāṇavapucchāniddesa</div>
<div class="q" id="p_25Cn_822"> <div class="divNumber">74.</div> <div class="p"> <table class="singleColumn"> <tr> <td> <div class="pN">822</div> <div class="G"><span class="bold">Jhāyiṁ virajamāsīnaṁ, <span class="gathaQuote">(iccāyasmā udayo)</span></span></div> </td> </tr> <tr> <td> <div class="G"><span class="bold">Katakiccaṁ anāsavaṁ;</span></div> </td> </tr> <tr> <td> <div class="G"><span class="bold">Pāraguṁ sabbadhammānaṁ,</span></div> </td> </tr> <tr> <td> <div class="G"><span class="bold">Atthi pañhena āgamaṁ;</span></div> </td> </tr> <tr> <td> <div class="G">
<span class="bold">Aññāvimokkhaṁ pabrūhi</span>, </div> </td> </tr> <tr> <td> <div class="G">
<span class="bold">Avijjāya pabhedanaṁ.</span> (1) </div> </td> </tr> </table> </div>
</div>
<div class="q" id="p_25Cn_823"> <div class="p">
<span class="pN">823</span><span class="bold">Jhāyiṁ virajamāsīnan</span>ti. <span class="bold">Jhāyin</span>ti jhāyī bhagavā. Paṭhamenapi jhānena jhāyī, dutiyenapi jhānena jhāyī, tatiyenapi jhānena jhāyī, catutthenapi jhānena jhāyī, savitakkasavicārenapi jhānena jhāyī, avitakkavicāramattenapi jhānena jhāyī, avitakkaavicārenapi jhānena jhāyī, sappītikenapi jhānena jhāyī, nippītikenapi jhānena jhāyī, sātasahagatenapi jhānena jhāyī, upekkhāsahagatenapi jhānena jhāyī, suññatenapi jhānena jhāyī, animittenapi jhānena jhāyī, appaṇihitenapi jhānena jhāyī, lokiyenapi jhānena jhāyī, lokuttarenapi jhānena jhāyī jhānarato ekattamanuyutto sadatthagarukoti— jhāyiṁ. <span class="bold">Virajan</span>ti rāgo rajo, doso rajo, moho rajo, kodho rajo, upanāho rajo…pe… sabbākusalābhisaṅkhārā rajā. Te rajā buddhassa bhagavato pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. Tasmā buddho arajo virajo nirajo rajāpagato rajavippahīno rajavippayutto sabbarajavītivatto. </div>
</div>
<div class="q" id="p_25Cn_824"> <div class="p"> <table class="singleColumn"> <tr> <td> <div class="pN">824</div> <div class="G">Rāgo rajo na ca pana reṇu vuccati,</div> </td> </tr> <tr> <td> <div class="G">Rāgassetaṁ adhivacanaṁ rajoti;</div> </td> </tr> <tr> <td> <div class="G">Etaṁ rajaṁ vippajahitvā cakkhumā,</div> </td> </tr> <tr> <td> <div class="G">Tasmā jino vigatarajoti vuccati.</div> </td> </tr> </table> </div>
</div>
<div class="q" id="p_25Cn_825"> <div class="p"> <table class="singleColumn"> <tr> <td> <div class="pN">825</div> <div class="G">Doso rajo na ca pana reṇu vuccati,</div> </td> </tr> <tr> <td> <div class="G">Dosassetaṁ adhivacanaṁ rajoti;</div> </td> </tr> <tr> <td> <div class="G">Etaṁ rajaṁ vippajahitvā cakkhumā,</div> </td> </tr> <tr> <td> <div class="G">Tasmā jino vigatarajoti vuccati.</div> </td> </tr> </table> </div>
</div>
<div class="q" id="p_25Cn_826"> <div class="p"> <table class="singleColumn"> <tr> <td> <div class="pN">826</div> <div class="G">Moho rajo na ca pana reṇu vuccati,</div> </td> </tr> <tr> <td> <div class="G">Mohassetaṁ adhivacanaṁ rajoti;</div> </td> </tr> <tr> <td> <div class="G">Etaṁ rajaṁ vippajahitvā cakkhumā,</div> </td> </tr> <tr> <td> <div class="G">Tasmā jino vigatarajoti vuccatīti.—</div> </td> </tr> </table> </div>
</div>
<div class="q" id="p_25Cn_827"> <div class="p">
<span class="pN">827</span>Virajaṁ…pe…. <span class="bold">Āsīnan</span>ti nisinno bhagavā pāsāṇake cetiyeti— āsīno. </div>
</div>
<div class="q" id="p_25Cn_828"> <div class="p"> <table class="singleColumn"> <tr> <td> <div class="pN">828</div> <div class="G">Nagassa passe āsīnaṁ,</div> </td> </tr> <tr> <td> <div class="G">muniṁ dukkhassa pāraguṁ;</div> </td> </tr> <tr> <td> <div class="G">Sāvakā payirupāsanti,</div> </td> </tr> <tr> <td> <div class="G">tevijjā maccuhāyinoti.</div> </td> </tr> </table> </div>
</div>
<div class="q" id="p_25Cn_829"> <div class="p">
<span class="pN">829</span>Evampi bhagavā āsīno. Atha vā bhagavā sabbossukkapaṭippassaddhattā āsīno vutthavāso ciṇṇacaraṇo…pe… jātimaraṇasaṁsāro natthi tassa punabbhavoti. Evampi bhagavā āsīnoti— jhāyiṁ virajamāsīnaṁ. </div>
</div>
<div class="q" id="p_25Cn_830"> <div class="p">
<span class="pN">830</span><span class="bold">Iccāyasmā udayo</span>ti. <span class="bold">Iccā</span>ti padasandhi…pe… <span class="bold">āyasmā</span>ti piyavacanaṁ…pe… <span class="bold">udayo</span>ti tassa brāhmaṇassa nāmaṁ…pe… abhilāpoti— iccāyasmā udayo. </div>
</div>
<div class="q" id="p_25Cn_831"> <div class="p">
<span class="pN">831</span><span class="bold">Katakiccaṁ anāsavan</span>ti buddhassa bhagavato kiccākiccaṁ karaṇīyākaraṇīyaṁ pahīnaṁ ucchinnamūlaṁ tālāvatthukataṁ anabhāvaṁkataṁ āyatiṁ anuppādadhammaṁ. Tasmā buddho katakicco. </div>
</div>
<div class="q" id="p_25Cn_832"> <div class="p"> <table class="singleColumn"> <tr> <td> <div class="pN">832</div> <div class="G">Yassa ca visatā natthi,</div> </td> </tr> <tr> <td> <div class="G">chinnasotassa bhikkhuno;</div> </td> </tr> <tr> <td> <div class="G">Kiccākiccappahīnassa,</div> </td> </tr> <tr> <td> <div class="G">pariḷāho na vijjatīti.</div> </td> </tr> </table> </div>
</div>
<div class="q" id="p_25Cn_833"> <div class="p">
<span class="pN">833</span><span class="bold">Katakiccaṁ anāsavan</span>ti. <span class="bold">Āsavā</span>ti cattāro āsavā— kāmāsavo, bhavāsavo, diṭṭhāsavo, avijjāsavo. Te āsavā buddhassa bhagavato pahīnā ucchinnamūlā tālāvatthukatā anabhāvaṁkatā āyatiṁ anuppādadhammā. Tasmā buddho anāsavoti— katakiccaṁ anāsavaṁ. </div>
</div>
<div class="q" id="p_25Cn_834"> <div class="p">
<span class="pN">834</span><span class="bold">Pāraguṁ sabbadhammānan</span>ti bhagavā sabbadhammānaṁ abhiññāpāragū pariññāpāragū pahānapāragū bhāvanāpāragū sacchikiriyāpāragū samāpattipāragū. Abhiññāpāragū sabbadhammānaṁ, pariññāpāragū sabbadukkhānaṁ, pahānapāragū sabbakilesānaṁ, bhāvanāpāragū catunnaṁ maggānaṁ, sacchikiriyāpāragū nirodhassa, samāpattipāragū sabbasamāpattīnaṁ. So vasippatto pāramippatto ariyasmiṁ sīlasmiṁ; vasippatto pāramippatto ariyasmiṁ samādhismiṁ; vasippatto pāramippatto ariyāya paññāya; vasippatto pāramippatto ariyāya vimuttiyā. So pāragato pārappatto antagato antappatto koṭigato koṭippatto pariyantagato pariyantappatto vosānagato vosānappatto tāṇagato tāṇappatto leṇagato leṇappatto saraṇagato saraṇappatto abhayagato abhayappatto accutagato accutappatto amatagato amatappatto nibbānagato nibbānappatto. So vuttavāso ciṇṇacaraṇo…pe… jātimaraṇasaṁsāro natthi tassa punabbhavoti— pāraguṁ sabbadhammānaṁ. </div>
</div>
<div class="q" id="p_25Cn_835"> <div class="p">
<span class="pN">835</span><span class="bold">Atthi pañhena āgaman</span>ti pañhena atthiko āgatomhi, pañhaṁ pucchitukāmo āgatomhi, pañhaṁ sotukāmo āgatomhīti, evampi atthi pañhena āgamaṁ. Atha vā pañhatthikānaṁ pañhaṁ pucchitukāmānaṁ pañhaṁ sotukāmānaṁ āgamanaṁ abhikkamanaṁ upasaṅkamanaṁ payirupāsanaṁ atthīti, evampi atthi pañhena āgamaṁ. Atha vā pañhāgamo tuyhaṁ atthi, tvampi pahu tvamasi alamatto mayā pucchitaṁ kathetuṁ visajjetuṁ, vahassetaṁ bhāranti, evampi atthi pañhena āgamaṁ. </div>
</div>
<div class="q" id="p_25Cn_836"> <div class="p">
<span class="pN">836</span><span class="bold">Aññāvimokkhaṁ pabrūhī</span>ti aññāvimokkho vuccati arahattavimokkho. Arahattavimokkhaṁ pabrūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti— aññāvimokkhaṁ pabrūhi. </div>
</div>
<div class="q" id="p_25Cn_837"> <div class="p">
<span class="pN">837</span><span class="bold">Avijjāya pabhedanan</span>ti avijjāya bhedanaṁ pabhedanaṁ pahānaṁ vūpasamaṁ paṭinissaggaṁ paṭippassaddhaṁ amataṁ nibbānanti— avijjāya pabhedanaṁ. Tenāha so brāhmaṇo— </div>
</div>
<div class="q" id="p_25Cn_838"> <div class="p"> <table class="singleColumn"> <tr> <td> <div class="pN">838</div> <div class="G">“Jhāyiṁ virajamāsīnaṁ, <span class="gathaQuote">(iccāyasmā udayo)</span>
</div> </td> </tr> <tr> <td> <div class="G">Katakiccaṁ anāsavaṁ;</div> </td> </tr> <tr> <td> <div class="G">Pāraguṁ sabbadhammānaṁ,</div> </td> </tr> <tr> <td> <div class="G">Atthi pañhena āgamaṁ;</div> </td> </tr> <tr> <td> <div class="G">Aññāvimokkhaṁ pabrūhi,</div> </td> </tr> <tr> <td> <div class="G">Avijjāya pabhedanan”ti.</div> </td> </tr> </table> </div>
</div>
<div class="q" id="p_25Cn_839"> <div class="divNumber">75.</div> <div class="p"> <table class="singleColumn"> <tr> <td> <div class="pN">839</div> <div class="G"><span class="bold">Pahānaṁ kāmacchandānaṁ, <span class="gathaQuote">(udayāti bhagavā)</span></span></div> </td> </tr> <tr> <td> <div class="G"><span class="bold">Domanassāna cūbhayaṁ;</span></div> </td> </tr> <tr> <td> <div class="G"><span class="bold">Thinassa ca panūdanaṁ,</span></div> </td> </tr> <tr> <td> <div class="G">
<span class="bold">Kukkuccānaṁ nivāraṇaṁ.</span> (2) </div> </td> </tr> </table> </div>
</div>
<div class="q" id="p_25Cn_840"> <div class="p">
<span class="pN">840</span><span class="bold">Pahānaṁ kāmacchandānan</span>ti. <span class="bold">Chando</span>ti yo kāmesu kāmacchando kāmarāgo kāmanandī kāmataṇhā kāmasineho kāmapipāsā kāmapariḷāho kāmamucchā kāmajjhosānaṁ kāmogho kāmayogo kāmupādānaṁ kāmacchandanīvaraṇaṁ. <span class="bold">Pahānaṁ kāmacchandānan</span>ti kāmacchandānaṁ pahānaṁ vūpasamaṁ paṭinissaggaṁ paṭippassaddhiṁ amataṁ nibbānanti— pahānaṁ kāmacchandānaṁ. <span class="bold">Udayāti bhagavā</span>ti. <span class="bold">Udayā</span>ti bhagavā taṁ brāhmaṇaṁ nāmena ālapati. <span class="bold">Bhagavā</span>ti gāravādhivacanametaṁ…pe… sacchikā paññatti, yadidaṁ bhagavāti— udayāti bhagavā. </div>
</div>
<div class="q" id="p_25Cn_841"> <div class="p">
<span class="pN">841</span><span class="bold">Domanassāna cūbhayan</span>ti. <span class="bold">Domanassā</span>ti yaṁ cetasikaṁ asātaṁ cetasikaṁ dukkhaṁ cetosamphassajaṁ asātaṁ dukkhaṁ vedayitaṁ, cetosamphassajā asātā dukkhā vedanā. <span class="bold">Domanassāna cūbhayan</span>ti kāmacchandassa ca domanassassa ca ubhinnaṁ pahānaṁ vūpasamaṁ paṭinissaggaṁ paṭippassaddhiṁ amataṁ nibbānanti— domanassāna cūbhayaṁ. </div>
</div>
<div class="q" id="p_25Cn_842"> <div class="p">
<span class="pN">842</span><span class="bold">Thinassa ca panūdanan</span>ti. <span class="bold">Thinan</span>ti yā cittassa akalyatā akammaññatā olīyanā sallīyanā līnā līyanā līyitattaṁ thinaṁ thiyanā thiyitattaṁ cittassa. <span class="bold">Panūdanan</span>ti thinassa ca panūdanaṁ pahānaṁ vūpasamaṁ paṭinissaggaṁ paṭippassaddhiṁ amataṁ nibbānanti— thinassa ca panūdanaṁ. </div>
</div>
<div class="q" id="p_25Cn_843"> <div class="p">
<span class="pN">843</span><span class="bold">Kukkuccānaṁ nivāraṇan</span>ti. <span class="bold">Kukkuccan</span>ti hatthakukkuccampi kukkuccaṁ, pādakukkuccampi kukkuccaṁ, hatthapādakukkuccampi kukkuccaṁ. Akappiye kappiyasaññitā, kappiye akappiyasaññitā…pe… avajje vajjasaññitā, vajje avajjasaññitā. Yaṁ evarūpaṁ kukkuccaṁ kukkuccāyanā kukkuccāyitattaṁ cetaso vippaṭisāro manovilekho, idaṁ vuccati kukkuccaṁ. Api ca dvīhi kāraṇehi uppajjati kukkuccaṁ cetaso vippaṭisāro manovilekho— katattā ca akatattā ca. Kathaṁ katattā ca akatattā ca uppajjati kukkuccaṁ cetaso vippaṭisāro manovilekho? “Kataṁ me kāyaduccaritaṁ, akataṁ me kāyasucaritan”ti uppajjati kukkuccaṁ cetaso vippaṭisāro manovilekho. “Kataṁ me vacīduccaritaṁ, akataṁ me vacīsucaritan”ti…pe… “kataṁ me manoduccaritaṁ, akataṁ me manosucaritan”ti…pe… “kato me pāṇātipāto, akatā me pāṇātipātā veramaṇī”ti…pe… “kataṁ me adinnādānaṁ, akatā me adinnādānā veramaṇī”ti…pe… “kato me kāmesumicchācāro, akatā me kāmesumicchācārā veramaṇī”ti…pe… “kato me musāvādo, akatā me musāvādā veramaṇī”ti…pe… “katā me pisuṇā vācā, akatā me pisuṇāya vācāya veramaṇī”ti…pe… “katā me pharusā vācā, akatā me pharusāya vācāya veramaṇī”ti…pe… “kato me samphappalāpo, akatā me samphappalāpā veramaṇī”ti…pe… “katā me abhijjhā, akatā me anabhijjhā”ti…pe… “kato me byāpādo, akato me abyāpādo”ti…pe… “katā me micchādiṭṭhi, akatā me sammādiṭṭhī”ti, uppajjati kukkuccaṁ cetaso vippaṭisāro manovilekho. Evaṁ katattā ca akatattā ca uppajjati kukkuccaṁ cetaso vippaṭisāro manovilekho. </div>
</div>
<div class="q" id="p_25Cn_844"> <div class="p">
<span class="pN">844</span>Atha vā “sīlesumhi aparipūrakārī”ti uppajjati kukkuccaṁ cetaso vippaṭisāro manovilekho; “indriyesumhi aguttadvāro”ti…pe… “bhojane amattaññumhī”ti… “jāgariyaṁ ananuyuttomhī”ti… “na satisampajaññena samannāgatomhī”ti… “abhāvitā me cattāro satipaṭṭhānāti, cattāro sammappadhānāti cattāro iddhipādāti, pañcindriyānīti, pañca balānīti, satta bojjhaṅgāti, ariyo aṭṭhaṅgiko maggo”ti… “dukkhaṁ me apariññātaṁ, samudayo me appahīno, maggo me abhāvito, nirodho me asacchikato”ti uppajjati kukkuccaṁ cetaso vippaṭisāro manovilekho. </div>
</div>
<div class="q" id="p_25Cn_845"> <div class="p">
<span class="pN">845</span><span class="bold">Kukkuccānaṁ nivāraṇan</span>ti kukkuccānaṁ āvaraṇaṁ nīvaraṇaṁ pahānaṁ upasamaṁ vūpasamaṁ paṭinissaggaṁ paṭippassaddhiṁ amataṁ nibbānanti— kukkuccānaṁ nivāraṇaṁ. Tenāha bhagavā— </div>
</div>
<div class="q" id="p_25Cn_846"> <div class="p"> <table class="singleColumn"> <tr> <td> <div class="pN">846</div> <div class="G">“Pahānaṁ kāmacchandānaṁ, <span class="gathaQuote">(udayāti bhagavā)</span>
</div> </td> </tr> <tr> <td> <div class="G">Domanassāna cūbhayaṁ;</div> </td> </tr> <tr> <td> <div class="G">Thinassa ca panūdanaṁ,</div> </td> </tr> <tr> <td> <div class="G">Kukkuccānaṁ nivāraṇan”ti.</div> </td> </tr> </table> </div>
</div>
<div class="q" id="p_25Cn_847"> <div class="divNumber">76.</div> <div class="p"> <table class="singleColumn"> <tr> <td> <div class="pN">847</div> <div class="G">
<span class="bold">Upekkhāsatisaṁsuddhaṁ</span>, </div> </td> </tr> <tr> <td> <div class="G"><span class="bold">dhammatakkapurejavaṁ;</span></div> </td> </tr> <tr> <td> <div class="G"><span class="bold">Aññāvimokkhaṁ pabrūmi,</span></div> </td> </tr> <tr> <td> <div class="G">
<span class="bold">avijjāya pabhedanaṁ.</span> (3) </div> </td> </tr> </table> </div>
</div>
<div class="q" id="p_25Cn_848"> <div class="p">
<span class="pN">848</span><span class="bold">Upekkhāsatisaṁsuddhan</span>ti. <span class="bold">Upekkhā</span>ti yā catutthe jhāne upekkhā upekkhanā ajjhupekkhanā cittasamatā cittappassaddhatā majjhattatā cittassa. <span class="bold">Satī</span>ti yā catutthe jhāne upekkhaṁ ārabbha sati anussati…pe… sammāsati. <span class="bold">Upekkhāsatisaṁsuddhan</span>ti catutthe jhāne upekkhā ca sati ca suddhā honti visuddhā saṁsuddhā parisuddhā pariyodātā anaṅgaṇā vigatūpakkilesā mudubhūtā kammaniyā ṭhitā āneñjappattāti— upekkhāsatisaṁsuddhaṁ. </div>
</div>
<div class="q" id="p_25Cn_849"> <div class="p">
<span class="pN">849</span><span class="bold">Dhammatakkapurejavan</span>ti dhammatakko vuccati sammāsaṅkappo. So ādito hoti, purato hoti, pubbaṅgamo hoti aññāvimokkhassāti, evampi dhammatakkapurejavaṁ. Atha vā dhammatakko vuccati sammādiṭṭhi. Sā ādito hoti, purato hoti, pubbaṅgamo hoti aññāvimokkhassāti, evampi dhammatakkapurejavaṁ. Atha vā dhammatakko vuccati catunnaṁ maggānaṁ pubbabhāgavipassanā. Sā ādito hoti, purato hoti, pubbaṅgamo hoti aññāvimokkhassāti— evampi dhammatakkapurejavaṁ. </div>
</div>
<div class="q" id="p_25Cn_850"> <div class="p">
<span class="pN">850</span><span class="bold">Aññāvimokkhaṁ pabrūmī</span>ti aññāvimokkho vuccati arahattavimokkho. Arahattavimokkhaṁ pabrūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti— aññāvimokkhaṁ pabrūmi. </div>
</div>
<div class="q" id="p_25Cn_851"> <div class="p">
<span class="pN">851</span><span class="bold">Avijjāya pabhedanan</span>ti. <span class="bold">Avijjā</span>ti dukkhe aññāṇaṁ…pe… avijjā moho akusalamūlaṁ. <span class="bold">Pabhedanan</span>ti avijjāya pabhedanaṁ pahānaṁ vūpasamaṁ paṭinissaggaṁ paṭippassaddhiṁ amataṁ nibbānanti— avijjāya pabhedanaṁ. Tenāha bhagavā— </div>
</div>
<div class="q" id="p_25Cn_852"> <div class="p"> <table class="singleColumn"> <tr> <td> <div class="pN">852</div> <div class="G">“Upekkhāsatisaṁsuddhaṁ,</div> </td> </tr> <tr> <td> <div class="G">dhammatakkapurejavaṁ;</div> </td> </tr> <tr> <td> <div class="G">Aññāvimokkhaṁ pabrūmi,</div> </td> </tr> <tr> <td> <div class="G">avijjāya pabhedanan”ti.</div> </td> </tr> </table> </div>
</div>
<div class="q" id="p_25Cn_853"> <div class="divNumber">77.</div> <div class="p"> <table class="singleColumn"> <tr> <td> <div class="pN">853</div> <div class="G"><span class="bold">Kiṁsu saṁyojano loko,</span></div> </td> </tr> <tr> <td> <div class="G"><span class="bold">kiṁsu tassa vicāraṇaṁ;</span></div> </td> </tr> <tr> <td> <div class="G"><span class="bold">Kissassa vippahānena,</span></div> </td> </tr> <tr> <td> <div class="G">
<span class="bold">nibbānaṁ iti vuccati.</span> (4) </div> </td> </tr> </table> </div>
</div>
<div class="q" id="p_25Cn_854"> <div class="p">
<span class="pN">854</span><span class="bold">Kiṁsu saṁyojano loko</span>ti lokassa saṁyojanaṁ lagganaṁ bandhanaṁ upakkileso. Kena loko yutto payutto āyutto samāyutto laggo laggito palibuddhoti— kiṁsu saṁyojano loko. </div>
</div>
<div class="q" id="p_25Cn_855"> <div class="p">
<span class="pN">855</span><span class="bold">Kiṁsu tassa vicāraṇan</span>ti kiṁsu tassa cāraṇaṁ vicāraṇaṁ paṭivicāraṇaṁ. Kena loko carati vicarati paṭivicaratīti— kiṁsu tassa vicāraṇaṁ. <span class="bold">Kissassa vippahānena nibbānaṁ iti vuccatī</span>ti kissassa vippahānena vūpasamena paṭinissaggena paṭippassaddhiyā nibbānaṁ iti vuccati pavuccati kathīyati bhaṇīyati dīpīyati voharīyatīti— kissassa vippahānena nibbānaṁ iti vuccati. Tenāha so brāhmaṇo— </div>
</div>
<div class="q" id="p_25Cn_856"> <div class="p"> <table class="singleColumn"> <tr> <td> <div class="pN">856</div> <div class="G">“Kiṁsu saṁyojano loko,</div> </td> </tr> <tr> <td> <div class="G">kiṁsu tassa vicāraṇaṁ;</div> </td> </tr> <tr> <td> <div class="G">Kissassa vippahānena,</div> </td> </tr> <tr> <td> <div class="G">nibbānaṁ iti vuccatī”ti.</div> </td> </tr> </table> </div>
</div>
<div class="q" id="p_25Cn_857"> <div class="divNumber">78.</div> <div class="p"> <table class="singleColumn"> <tr> <td> <div class="pN">857</div> <div class="G"><span class="bold">Nandisaṁyojano loko,</span></div> </td> </tr> <tr> <td> <div class="G"><span class="bold">vitakkassa vicāraṇaṁ;</span></div> </td> </tr> <tr> <td> <div class="G"><span class="bold">Taṇhāya vippahānena,</span></div> </td> </tr> <tr> <td> <div class="G">
<span class="bold">nibbānaṁ iti vuccati.</span> (5) </div> </td> </tr> </table> </div>
</div>
<div class="q" id="p_25Cn_858"> <div class="p">
<span class="pN">858</span><span class="bold">Nandisaṁyojano loko</span>ti nandī vuccati taṇhā. Yo rāgo sārāgo…pe… abhijjhā lobho akusalamūlaṁ, ayaṁ vuccati nandī. Yā nandī lokassa saṁyojanaṁ lagganaṁ bandhanaṁ upakkileso, imāya nandiyā loko yutto payutto āyutto samāyutto laggo laggito palibuddhoti— nandisaṁyojano loko. </div>
</div>
<div class="q" id="p_25Cn_859"> <div class="p">
<span class="pN">859</span><span class="bold">Vitakkassa vicāraṇan</span>ti. <span class="bold">Vitakkā</span>ti nava vitakkā— kāmavitakko, byāpādavitakko, vihiṁsāvitakko, ñātivitakko janapadavitakko, amarāvitakko, parānudayatāpaṭisaṁyutto vitakko, lābhasakkārasilokapaṭisaṁyutto vitakko, anavaññattipaṭisaṁyutto vitakko. Ime vuccanti nava vitakkā. Ime nava vitakkā lokassa cāraṇā vicāraṇā paṭivicāraṇā. Imehi navahi vitakkehi loko carati vicarati paṭivicaratīti— vitakkassa vicāraṇaṁ. </div>
</div>
<div class="q" id="p_25Cn_860"> <div class="p">
<span class="pN">860</span><span class="bold">Taṇhāya vippahānena nibbānaṁ iti vuccatī</span>ti. <span class="bold">Taṇhā</span>ti rūpataṇhā…pe… dhammataṇhā. <span class="bold">Taṇhāya vippahānena nibbānaṁ iti vuccatī</span>ti taṇhāya vippahānena vūpasamena paṭinissaggena paṭippassaddhiyā nibbānaṁ iti vuccati pavuccati kathīyati bhaṇīyati dīpīyati voharīyatīti— taṇhāya vippahānena nibbānaṁ iti vuccati. Tenāha bhagavā— </div>
</div>
<div class="q" id="p_25Cn_861"> <div class="p"> <table class="singleColumn"> <tr> <td> <div class="pN">861</div> <div class="G">“Nandisaṁyojano loko,</div> </td> </tr> <tr> <td> <div class="G">vitakkassa vicāraṇaṁ;</div> </td> </tr> <tr> <td> <div class="G">Taṇhāya vippahānena,</div> </td> </tr> <tr> <td> <div class="G">nibbānaṁ iti vuccatī”ti.</div> </td> </tr> </table> </div>
</div>
<div class="q" id="p_25Cn_862"> <div class="divNumber">79.</div> <div class="p"> <table class="singleColumn"> <tr> <td> <div class="pN">862</div> <div class="G"><span class="bold">Kathaṁ satassa carato,</span></div> </td> </tr> <tr> <td> <div class="G"><span class="bold">Viññāṇaṁ uparujjhati;</span></div> </td> </tr> <tr> <td> <div class="G"><span class="bold">Bhagavantaṁ puṭṭhumāgamā,</span></div> </td> </tr> <tr> <td> <div class="G">
<span class="bold">Taṁ suṇoma vaco tava.</span> (6) </div> </td> </tr> </table> </div>
</div>
<div class="q" id="p_25Cn_863"> <div class="p">
<span class="pN">863</span><span class="bold">Kathaṁ satassa carato</span>ti kathaṁ satassa sampajānassa carato viharato iriyato vattayato pālayato yapayato yāpayatoti— kathaṁ satassa carato. </div>
</div>
<div class="q" id="p_25Cn_864"> <div class="p">
<span class="pN">864</span><span class="bold">Viññāṇaṁ uparujjhatī</span>ti viññāṇaṁ nirujjhati vūpasammati atthaṁ gacchati paṭippassambhatīti— viññāṇaṁ uparujjhati. </div>
</div>
<div class="q" id="p_25Cn_865"> <div class="p">
<span class="pN">865</span><span class="bold">Bhagavantaṁ puṭṭhumāgamā</span>ti buddhaṁ bhagavantaṁ puṭṭhuṁ pucchituṁ yācituṁ ajjhesituṁ pasādetuṁ āgamhā āgatamhā upāgatamhā sampattamhā, “tayā saddhiṁ samāgatamhā”ti— bhagavantaṁ puṭṭhumāgamā. </div>
</div>
<div class="q" id="p_25Cn_866"> <div class="p">
<span class="pN">866</span><span class="bold">Taṁ suṇoma vaco tavā</span>ti. <span class="bold">Tan</span>ti tuyhaṁ vacanaṁ byappathaṁ desanaṁ anusāsanaṁ anusiṭṭhaṁ suṇoma uggaṇhāma dhārema upadhārema upalakkhemāti— taṁ suṇoma vaco tava. Tenāha so brāhmaṇo— </div>
</div>
<div class="q" id="p_25Cn_867"> <div class="p"> <table class="singleColumn"> <tr> <td> <div class="pN">867</div> <div class="G">“Kathaṁ satassa carato,</div> </td> </tr> <tr> <td> <div class="G">viññāṇaṁ uparujjhati;</div> </td> </tr> <tr> <td> <div class="G">Bhagavantaṁ puṭṭhumāgamā,</div> </td> </tr> <tr> <td> <div class="G">taṁ suṇoma vaco tavā”ti.</div> </td> </tr> </table> </div>
</div>
<div class="q" id="p_25Cn_868"> <div class="divNumber">80.</div> <div class="p"> <table class="singleColumn"> <tr> <td> <div class="pN">868</div> <div class="G"><span class="bold">Ajjhattañca bahiddhā ca,</span></div> </td> </tr> <tr> <td> <div class="G"><span class="bold">vedanaṁ nābhinandato;</span></div> </td> </tr> <tr> <td> <div class="G"><span class="bold">Evaṁ satassa carato,</span></div> </td> </tr> <tr> <td> <div class="G">
<span class="bold">viññāṇaṁ uparujjhati.</span> (7) </div> </td> </tr> </table> </div>
</div>
<div class="q" id="p_25Cn_869"> <div class="p">
<span class="pN">869</span><span class="bold">Ajjhattañca bahiddhā ca vedanaṁ nābhinandato</span>ti ajjhattaṁ vedanāsu vedanānupassī viharanto vedanaṁ nābhinandati nābhivadati na ajjhoseti, abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahati vinodeti byantīkaroti anabhāvaṁ gameti; bahiddhā vedanāsu vedanānupassī viharanto vedanaṁ nābhinandati nābhivadati na ajjhoseti, abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahati vinodeti byantīkaroti anabhāvaṁ gameti; ajjhattabahiddhā vedanāsu vedanānupassī viharanto vedanaṁ nābhinandati nābhivadati na ajjhoseti, abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahati vinodeti byantīkaroti anabhāvaṁ gameti. </div>
</div>
<div class="q" id="p_25Cn_870"> <div class="p">
<span class="pN">870</span>Ajjhattaṁ samudayadhammānupassī vedanāsu vedanānupassī viharanto vedanaṁ nābhinandati nābhivadati na ajjhoseti, abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahati vinodeti byantīkaroti anabhāvaṁ gameti; ajjhattaṁ vayadhammānupassī vedanāsu vedanānupassī viharanto…pe… ajjhattaṁ samudayavayadhammānupassī vedanāsu vedanānupassī viharanto…pe… bahiddhā samudayadhammānupassī vedanāsu vedanānupassī viharanto vedanaṁ nābhinandati nābhivadati na ajjhoseti, abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahati vinodeti byantīkaroti anabhāvaṁ gameti; bahiddhā vayadhammānupassī vedanāsu vedanānupassī viharanto…pe… bahiddhā samudayavayadhammānupassī vedanāsu vedanānupassī viharanto…pe… ajjhattabahiddhā samudayadhammānupassī vedanāsu vedanānupassī viharanto…pe… ajjhattabahiddhā vayadhammānupassī vedanāsu vedanānupassī viharanto…pe… ajjhattabahiddhā samudayavayadhammānupassī vedanāsu vedanānupassī viharanto vedanaṁ nābhinandati nābhivadati na ajjhoseti, abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahati vinodeti byantīkaroti anabhāvaṁ gameti. Imehi dvādasahi ākārehi vedanāsu vedanānupassī viharanto…pe… anabhāvaṁ gameti. </div>
</div>
<div class="q" id="p_25Cn_871"> <div class="p">
<span class="pN">871</span>Atha vā vedanaṁ aniccato passanto vedanaṁ nābhinandati nābhivadati na ajjhoseti, abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahati vinodeti byantīkaroti anabhāvaṁ gameti. Vedanaṁ dukkhato rogato gaṇḍato sallato aghato ābādhato…pe… nissaraṇato passanto vedanaṁ nābhinandati nābhivadati na ajjhoseti, abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahati vinodeti byantīkaroti anabhāvaṁ gameti. Imehi cattālīsāya ākārehi vedanāsu vedanānupassī viharanto vedanaṁ nābhinandati nābhivadati na ajjhoseti, abhinandanaṁ abhivadanaṁ ajjhosānaṁ gāhaṁ parāmāsaṁ abhinivesaṁ pajahati vinodeti byantīkaroti anabhāvaṁ gametīti— ajjhattañca bahiddhā ca vedanaṁ nābhinandato. </div>
</div>
<div class="q" id="p_25Cn_872"> <div class="p">
<span class="pN">872</span><span class="bold">Evaṁ satassa carato</span>ti evaṁ satassa sampajānassa carato viharato iriyato vattayato pālayato yapayato yāpayatoti— evaṁ satassa carato. </div>
</div>
<div class="q" id="p_25Cn_873"> <div class="p">
<span class="pN">873</span><span class="bold">Viññāṇaṁ uparujjhatī</span>ti puññābhisaṅkhārasahagataṁ viññāṇaṁ apuññābhisaṅkhārasahagataṁ viññāṇaṁ āneñjābhisaṅkhārasahagataṁ viññāṇaṁ nirujjhati vūpasammati atthaṁ gacchati paṭippassambhatīti— viññāṇaṁ uparujjhati. Tenāha bhagavā— </div>
</div>
<div class="q" id="p_25Cn_874"> <div class="p"> <table class="singleColumn"> <tr> <td> <div class="pN">874</div> <div class="G">“Ajjhattañca bahiddhā ca,</div> </td> </tr> <tr> <td> <div class="G">vedanaṁ nābhinandato;</div> </td> </tr> <tr> <td> <div class="G">Evaṁ satassa carato,</div> </td> </tr> <tr> <td> <div class="G">viññāṇaṁ uparujjhatī”ti.</div> </td> </tr> </table> </div>
</div>
<div class="q" id="p_25Cn_875"> <div class="p">
<span class="pN">875</span>Saha gāthāpariyosānā…pe… satthā me, bhante bhagavā, sāvakohamasmīti. </div>
</div>
<div class="CENTER" id="p_25Cn_876">
<span class="pN">876</span>Udayamāṇavapucchāniddeso terasamo.</div>
</html>
