<html>
<div class="i">3.4.10 Nibbānasukhajānanapañha</div>
<div class="h">Milindapañha</div>
<div class="h">Nibbānavagga</div>
<div class="h">Nibbānasukhajānanapañha</div>
<div class="q" id="p_28Mi_355"> <div class="divNumber">72.</div> <div class="p">
<span class="pN">355</span>Rājā āha— “bhante nāgasena, yo na labhati nibbānaṁ, jānāti so ‘sukhaṁ nibbānan’”ti? “Āma, mahārāja, yo na labhati nibbānaṁ, jānāti so ‘sukhaṁ nibbānan’”ti. “Kathaṁ, bhante nāgasena, alabhanto jānāti ‘sukhaṁ nibbānan’”ti? “Taṁ kiṁ maññasi, mahārāja, yesaṁ nacchinnā hatthapādā, jāneyyuṁ te, mahārāja, ‘dukkhaṁ hatthapādacchedanan’”ti? “Āma, bhante, jāneyyun”ti. “Kathaṁ jāneyyun”ti? “Aññesaṁ, bhante, chinnahatthapādānaṁ paridevitasaddaṁ sutvā jānanti ‘dukkhaṁ hatthapādacchedanan’”ti. “Evameva kho, mahārāja, yesaṁ diṭṭhaṁ nibbānaṁ, tesaṁ saddaṁ sutvā jānāti ‘sukhaṁ nibbānan’”ti. </div>
</div>
<div class="q" id="p_28Mi_356"> <div class="p">
<span class="pN">356</span>“Kallosi, bhante nāgasenā”ti. </div>
</div>
<div class="CENTER" id="p_28Mi_357">
<span class="pN">357</span>Nibbānasukhajānanapañho dasamo.</div>
<div class="ENDH3" id="p_28Mi_358">
<span class="pN">358</span>Nibbānavaggo catuttho.</div>
<div class="CENTER" id="p_28Mi_359">
<span class="pN">359</span>Imasmiṁ vagge dasa pañhā.</div>
</html>
