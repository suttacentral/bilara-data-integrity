<html>
<div class="i">2.3.2 Aṭṭhasatasutta</div>
<div class="h">Vedanāsaṁyutta</div>
<div class="h">Aṭṭhasatapariyāyavagga</div>
<div class="h">Aṭṭhasatasutta</div>
<div class="q" id="p_13S4_1202"> <div class="divNumber">270.</div> <div class="p">
<span class="pN">1202</span>“Aṭṭhasatapariyāyaṁ vo, bhikkhave, dhammapariyāyaṁ desessāmi. Taṁ suṇātha. Katamo ca, bhikkhave, aṭṭhasatapariyāyo, dhammapariyāyo? Dvepi mayā, bhikkhave, vedanā vuttā pariyāyena; tissopi mayā vedanā vuttā pariyāyena; pañcapi mayā vedanā vuttā pariyāyena; chapi mayā vedanā vuttā pariyāyena; aṭṭhārasāpi mayā vedanā vuttā pariyāyena; chattiṁsāpi mayā vedanā vuttā pariyāyena; aṭṭhasatampi mayā vedanā vuttā pariyāyena. </div>
</div>
<div class="q" id="p_13S4_1203"> <div class="p">
<span class="pN">1203</span>Katamā ca, bhikkhave, dve vedanā? Kāyikā ca cetasikā ca— imā vuccanti, bhikkhave, dve vedanā. Katamā ca, bhikkhave, tisso vedanā? Sukhā vedanā, dukkhā vedanā, adukkhamasukhā vedanā— imā vuccanti, bhikkhave, tisso vedanā. Katamā ca, bhikkhave, pañca vedanā? Sukhindriyaṁ, dukkhindriyaṁ, somanassindriyaṁ, domanassindriyaṁ, upekkhindriyaṁ— imā vuccanti, bhikkhave, pañca vedanā. Katamā ca, bhikkhave, cha vedanā? Cakkhusamphassajā vedanā…pe… manosamphassajā vedanā— imā vuccanti, bhikkhave, cha vedanā. Katamā ca, bhikkhave, aṭṭhārasa vedanā? Cha somanassūpavicārā, cha domanassūpavicārā, cha upekkhūpavicārā— imā vuccanti, bhikkhave, aṭṭhārasa vedanā. Katamā ca, bhikkhave, chattiṁsa vedanā? Cha gehasitāni somanassāni, cha nekkhammasitāni somanassāni, cha gehasitāni domanassāni, cha nekkhammasitāni domanassāni, cha gehasitā upekkhā, cha nekkhammasitā upekkhā— imā vuccanti, bhikkhave, chattiṁsa vedanā. Katamañca, bhikkhave, aṭṭhasataṁ vedanā? Atītā chattiṁsa vedanā, anāgatā chattiṁsa vedanā, paccuppannā chattiṁsa vedanā— imā vuccanti, bhikkhave, aṭṭhasataṁ vedanā. Ayaṁ, bhikkhave, aṭṭhasatapariyāyo dhammapariyāyo”ti. </div>
</div>
<div class="CENTER" id="p_13S4_1204">
<span class="pN">1204</span>Dutiyaṁ.</div>
</html>
