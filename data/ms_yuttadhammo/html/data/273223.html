<html>
<div class="i">1.2.12 Dubbacasikkhāpada</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Dubbacasikkhāpada
</div>
<div class="q" id="p_1V_1729">
<div class="divNumber">
424.
</div>
<div class="p">
<span class="pN">1729</span>Tena samayena buddho bhagavā kosambiyaṁ viharati ghositārāme. Tena kho pana samayena āyasmā channo anācāraṁ ācarati. Bhikkhū evamāhaṁsu— “māvuso channa, evarūpaṁ akāsi. Netaṁ kappatī”ti. So evaṁ vadeti— “kiṁ nu kho nāma tumhe, āvuso, maṁ vattabbaṁ maññatha? Ahaṁ kho nāma tumhe vadeyyaṁ. Amhākaṁ buddho amhākaṁ dhammo amhākaṁ ayyaputtena dhammo abhisamito. Seyyathāpi nāma mahāvāto vāyanto tiṇakaṭṭhapaṇṇasaṭaṁ ekato ussāreyya, seyyathā vā pana nadī pabbateyyā saṅkhasevālapaṇakaṁ ekato ussāreyya; evameva tumhe nānānāmā nānāgottā nānājaccā nānākulā pabbajitā ekato ussāritā. Kiṁ nu kho nāma tumhe, āvuso, maṁ vattabbaṁ maññatha? Ahaṁ kho nāma tumhe vadeyyaṁ. Amhākaṁ buddho amhākaṁ dhammo amhākaṁ ayyaputtena dhammo abhisamito”ti. Ye te bhikkhū appicchā…pe… te ujjhāyanti khiyyanti vipācenti— “kathañhi nāma āyasmā channo bhikkhūhi sahadhammikaṁ vuccamāno attānaṁ avacanīyaṁ karissatī”ti.
</div>
</div>
<div class="q" id="p_1V_1730">
<div class="p">
<span class="pN">1730</span>Atha kho te bhikkhū āyasmantaṁ channaṁ anekapariyāyena vigarahitvā bhagavato etamatthaṁ ārocesuṁ…pe… “saccaṁ kira tvaṁ, channa, bhikkhūhi sahadhammikaṁ vuccamāno attānaṁ avacanīyaṁ karosī”ti? “Saccaṁ, bhagavā”ti. Vigarahi buddho bhagavā…pe… kathañhi nāma tvaṁ, moghapurisa, bhikkhūhi sahadhammikaṁ vuccamāno attānaṁ avacanīyaṁ karissasi. Netaṁ, moghapurisa, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_1V_1731">
<div class="divNumber">
425.
</div>
<div class="p">
<span class="pN">1731</span><span class="bold">“Bhikkhu paneva dubbacajātiko hoti uddesapariyāpannesu sikkhāpadesu bhikkhūhi sahadhammikaṁ vuccamāno attānaṁ avacanīyaṁ karoti— ‘mā maṁ āyasmanto kiñci avacuttha kalyāṇaṁ vā pāpakaṁ vā, ahampāyasmante na kiñci vakkhāmi kalyāṇaṁ vā pāpakaṁ vā, viramathāyasmanto mama vacanāyā’ti, so bhikkhu bhikkhūhi evamassa vacanīyo— ‘māyasmā attānaṁ avacanīyaṁ akāsi, vacanīyamevāyasmā attānaṁ karotu, āyasmāpi bhikkhū vadetu sahadhammena, bhikkhūpi āyasmantaṁ vakkhanti sahadhammena. Evaṁ saṁvaddhā hi tassa bhagavato parisā yadidaṁ aññamaññavacanena aññamaññavuṭṭhāpanenā’ti. Evañca so bhikkhu bhikkhūhi vuccamāno tatheva paggaṇheyya, so bhikkhu bhikkhūhi yāvatatiyaṁ samanubhāsitabbo tassa paṭinissaggāya. Yāvatatiyañce samanubhāsiyamāno taṁ paṭinissajjeyya, iccetaṁ kusalaṁ; no ce paṭinissajjeyya, saṁghādiseso”</span>ti. (<span class="italic">12</span>:<span class="bold">16</span>)
</div>
</div>
<div class="q" id="p_1V_1732">
<div class="divNumber">
426.
</div>
<div class="p">
<span class="pN">1732</span><span class="bold">Bhikkhū paneva dubbacajātiko hotī</span>ti dubbaco hoti dovacassakaraṇehi dhammehi samannāgato akkhamo appadakkhiṇaggāhī anusāsaniṁ.
</div>
</div>
<div class="q" id="p_1V_1733">
<div class="p">
<span class="pN">1733</span><span class="bold">Uddesapariyāpannesu sikkhāpadesū</span>ti pātimokkhapariyāpannesu sikkhāpadesu.
</div>
</div>
<div class="q" id="p_1V_1734">
<div class="p">
<span class="pN">1734</span><span class="bold">Bhikkhūhī</span>ti aññehi bhikkhūhi.
</div>
</div>
<div class="q" id="p_1V_1735">
<div class="p">
<span class="pN">1735</span><span class="bold">Sahadhammikaṁ</span> nāma yaṁ bhagavatā paññattaṁ sikkhāpadaṁ, etaṁ sahadhammikaṁ nāma.
</div>
</div>
<div class="q" id="p_1V_1736">
<div class="p">
<span class="pN">1736</span>Tena vuccamāno attānaṁ avacanīyaṁ karoti— “mā maṁ āyasmanto kiñci avacuttha kalyāṇaṁ vā pāpakaṁ vā, ahampāyasmante na kiñci vakkhāmi kalyāṇaṁ vā pāpakaṁ vā. Viramathāyasmanto mama vacanāyā”ti.
</div>
</div>
<div class="q" id="p_1V_1737">
<div class="p">
<span class="pN">1737</span><span class="bold">So bhikkhū</span>ti yo so dubbacajātiko bhikkhu.
</div>
</div>
<div class="q" id="p_1V_1738">
<div class="p">
<span class="pN">1738</span><span class="bold">Bhikkhūhī</span>ti aññehi bhikkhūhi. Ye passanti ye suṇanti tehi vattabbo— “māyasmā attānaṁ avacanīyaṁ akāsi. Vacanīyameva āyasmā attānaṁ karotu. Āyasmāpi bhikkhū vadetu sahadhammena, bhikkhūpi āyasmantaṁ vakkhanti sahadhammena. Evaṁ saṁvaddhā hi tassa bhagavato parisā yadidaṁ aññamaññavacanena aññamaññavuṭṭhāpanenā”ti. Dutiyampi vattabbo. Tatiyampi vattabbo. Sace paṭinissajjati, iccetaṁ kusalaṁ; no ce paṭinissajjati, āpatti dukkaṭassa. Sutvā na vadanti, āpatti dukkaṭassa. So bhikkhu saṁghamajjhampi ākaḍḍhitvā vattabbo— “māyasmā attānaṁ avacanīyaṁ akāsi…pe… aññamaññavuṭṭhāpanenā”ti. Dutiyampi vattabbo. Tatiyampi vattabbo. Sace paṭinissajjati, iccetaṁ kusalaṁ; no ce paṭinissajjati, āpatti dukkaṭassa. So bhikkhu samanubhāsitabbo. “Evañca pana, bhikkhave, samanubhāsitabbo. Byattena bhikkhunā paṭibalena saṁgho ñāpetabbo—
</div>
</div>
<div class="q" id="p_1V_1739">
<div class="divNumber">
427.
</div>
<div class="p">
<span class="pN">1739</span>‘Suṇātu me, bhante, saṁgho. Ayaṁ itthannāmo bhikkhu bhikkhūhi sahadhammikaṁ vuccamāno attānaṁ avacanīyaṁ karoti. So taṁ vatthuṁ na paṭinissajjati. Yadi saṁghassa pattakallaṁ, saṁgho itthannāmaṁ bhikkhuṁ samanubhāseyya tassa vatthussa paṭinissaggāya. Esā ñatti.
</div>
</div>
<div class="q" id="p_1V_1740">
<div class="p">
<span class="pN">1740</span>Suṇātu me, bhante, saṁgho. Ayaṁ itthannāmo bhikkhu bhikkhūhi sahadhammikaṁ vuccamāno attānaṁ avacanīyaṁ karoti. So taṁ vatthuṁ na paṭinissajjati. Saṁgho itthannāmaṁ bhikkhuṁ samanubhāsati tassa vatthussa paṭinissaggāya. Yassāyasmato khamati itthannāmassa bhikkhuno samanubhāsanā tassa vatthussa paṭinissaggāya, so tuṇhassa; yassa nakkhamati, so bhāseyya.
</div>
</div>
<div class="q" id="p_1V_1741">
<div class="p">
<span class="pN">1741</span>Dutiyampi etamatthaṁ vadāmi…pe… tatiyampi etamatthaṁ vadāmi— suṇātu me, bhante, saṁgho. Ayaṁ itthannāmo bhikkhu bhikkhūhi sahadhammikaṁ vuccamāno attānaṁ avacanīyaṁ karoti. So taṁ vatthuṁ na paṭinissajjati. Saṁgho itthannāmaṁ bhikkhuṁ samanubhāsati tassa vatthussa paṭinissaggāya. Yassāyasmato khamati itthannāmassa bhikkhuno samanubhāsanā tassa vatthussa paṭinissaggāya, so tuṇhassa; yassa nakkhamati, so bhāseyya.
</div>
</div>
<div class="q" id="p_1V_1742">
<div class="p">
<span class="pN">1742</span>Samanubhaṭṭho saṁghena itthannāmo bhikkhu tassa vatthussa paṭinissaggāya. Khamati saṁghassa, tasmā tuṇhī, evametaṁ dhārayāmī’”ti.
</div>
</div>
<div class="q" id="p_1V_1743">
<div class="divNumber">
428.
</div>
<div class="p">
<span class="pN">1743</span>Ñattiyā dukkaṭaṁ, dvīhi kammavācāhi thullaccayā, kammavācāpariyosāne āpatti saṁghādisesassa. Saṁghādisesaṁ ajjhāpajjantassa ñattiyā dukkaṭaṁ, dvīhi kammavācāhi thullaccayā paṭippassambhanti.
</div>
</div>
<div class="q" id="p_1V_1744">
<div class="p">
<span class="pN">1744</span><span class="bold">Saṁghādiseso</span>ti…pe… tenapi vuccati “saṁghādiseso”ti.
</div>
</div>
<div class="q" id="p_1V_1745">
<div class="divNumber">
429.
</div>
<div class="p">
<span class="pN">1745</span>Dhammakamme dhammakammasaññī na paṭinissajjati, āpatti saṁghādisesassa.
</div>
</div>
<div class="q" id="p_1V_1746">
<div class="p">
<span class="pN">1746</span>Dhammakamme vematiko na paṭinissajjati, āpatti saṁghādisesassa.
</div>
</div>
<div class="q" id="p_1V_1747">
<div class="p">
<span class="pN">1747</span>Dhammakamme adhammakammasaññī na paṭinissajjati, āpatti saṁghādisesassa.
</div>
</div>
<div class="q" id="p_1V_1748">
<div class="p">
<span class="pN">1748</span>Adhammakamme dhammakammasaññī, āpatti dukkaṭassa.
</div>
</div>
<div class="q" id="p_1V_1749">
<div class="p">
<span class="pN">1749</span>Adhammakamme vematiko, āpatti dukkaṭassa.
</div>
</div>
<div class="q" id="p_1V_1750">
<div class="p">
<span class="pN">1750</span>Adhammakamme adhammakammasaññī, āpatti dukkaṭassa.
</div>
</div>
<div class="q" id="p_1V_1751">
<div class="divNumber">
430.
</div>
<div class="p">
<span class="pN">1751</span>Anāpatti— asamanubhāsantassa, paṭinissajjantassa, ummattakassa, ādikammikassāti.
</div>
</div>
<div class="CENTER" id="p_1V_1752">
<span class="pN">1752</span>Dubbacasikkhāpadaṁ niṭṭhitaṁ dvādasamaṁ.
</div>
</html>
