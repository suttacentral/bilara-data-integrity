<html>
<div class="i">3.2.5 Suddhantaparivāsa</div>
<div class="h">Samuccayakkhandhaka</div>
<div class="h">Parivāsa</div>
<div class="h">Suddhantaparivāsa</div>
<div class="q" id="p_4V_657"> <div class="divNumber">156.</div> <div class="p">
<span class="pN">657</span>Tena kho pana samayena aññataro bhikkhu sambahulā saṁghādisesā āpattiyo āpanno hoti. So āpattipariyantaṁ na jānāti; rattipariyantaṁ na jānāti; āpattipariyantaṁ nassarati, rattipariyantaṁ nassarati; āpattipariyante vematiko, rattipariyante vematiko. So bhikkhūnaṁ ārocesi—  “ahaṁ, āvuso, sambahulā saṁghādisesā āpattiyo āpajjiṁ; āpattipariyantaṁ na jānāmi, rattipariyantaṁ na jānāmi; āpattipariyantaṁ nassarāmi, rattipariyantaṁ nassarāmi; āpattipariyante vematiko, rattipariyante vematiko. Kathaṁ nu kho mayā paṭipajjitabban”ti? Bhagavato etamatthaṁ ārocesuṁ. “Tena hi, bhikkhave, saṁgho tassa bhikkhuno tāsaṁ āpattīnaṁ suddhantaparivāsaṁ detu. Evañca pana, bhikkhave, dātabbo—  </div>
</div>
<div class="q" id="p_4V_658"> <div class="p">
<span class="pN">658</span>Tena, bhikkhave, bhikkhunā saṁghaṁ upasaṅkamitvā…pe…  evamassa vacanīyo—  ‘ahaṁ, bhante, sambahulā saṁghādisesā āpattiyo āpajjiṁ. Āpattipariyantaṁ na jānāmi, rattipariyantaṁ na jānāmi; āpattipariyantaṁ nassarāmi, rattipariyantaṁ nassarāmi; āpattipariyante vematiko, rattipariyante vematiko. Sohaṁ, bhante, saṁghaṁ tāsaṁ āpattīnaṁ suddhantaparivāsaṁ yācāmī’ti. Dutiyampi yācitabbo. Tatiyampi yācitabbo. Byattena bhikkhunā paṭibalena saṁgho ñāpetabbo—  </div>
</div>
<div class="q" id="p_4V_659"> <div class="divNumber">157.</div> <div class="p">
<span class="pN">659</span>‘Suṇātu me, bhante, saṁgho. Ayaṁ itthannāmo bhikkhu sambahulā saṁghādisesā āpattiyo āpajji. Āpattipariyantaṁ na jānāti, rattipariyantaṁ na jānāti; āpattipariyantaṁ nassarati, rattipariyantaṁ nassarati; āpattipariyante vematiko, rattipariyante vematiko. So saṁghaṁ tāsaṁ āpattīnaṁ suddhantaparivāsaṁ yācati. Yadi saṁghassa pattakallaṁ, saṁgho itthannāmassa bhikkhuno tāsaṁ āpattīnaṁ suddhantaparivāsaṁ dadeyya. Esā ñatti. </div>
</div>
<div class="q" id="p_4V_660"> <div class="p">
<span class="pN">660</span>Suṇātu me, bhante, saṁgho. Ayaṁ itthannāmo bhikkhu sambahulā saṁghādisesā āpattiyo āpajji. Āpattipariyantaṁ na jānāti, rattipariyantaṁ na jānāti; āpattipariyantaṁ nassarati, rattipariyantaṁ nassarati; āpattipariyante vematiko, rattipariyante vematiko. So saṁghaṁ tāsaṁ āpattīnaṁ suddhantaparivāsaṁ yācati. Saṁgho itthannāmassa bhikkhuno tāsaṁ āpattīnaṁ suddhantaparivāsaṁ deti. Yassāyasmato khamati itthannāmassa bhikkhuno tāsaṁ āpattīnaṁ suddhantaparivāsassa dānaṁ, so tuṇhassa; yassa nakkhamati, so bhāseyya. </div>
</div>
<div class="q" id="p_4V_661"> <div class="p">
<span class="pN">661</span>Dutiyampi etamatthaṁ vadāmi…pe…  tatiyampi etamatthaṁ vadāmi…pe… . </div>
</div>
<div class="q" id="p_4V_662"> <div class="p">
<span class="pN">662</span>Dinno saṁghena itthannāmassa bhikkhuno tāsaṁ āpattīnaṁ suddhantaparivāso. Khamati saṁghassa, tasmā tuṇhī, evametaṁ dhārayāmī’ti. </div>
</div>
<div class="q" id="p_4V_663"> <div class="divNumber">158.</div> <div class="p">
<span class="pN">663</span>Evaṁ kho, bhikkhave, suddhantaparivāso dātabbo; evaṁ parivāso dātabbo. Kathañca, bhikkhave, suddhantaparivāso dātabbo? Āpattipariyantaṁ na jānāti, rattipariyantaṁ na jānāti; āpattipariyantaṁ nassarati, rattipariyantaṁ nassarati; āpattipariyante vematiko, rattipariyante vematiko—  suddhantaparivāso dātabbo. </div>
</div>
<div class="q" id="p_4V_664"> <div class="p">
<span class="pN">664</span>Āpattipariyantaṁ jānāti, rattipariyantaṁ na jānāti; āpattipariyantaṁ sarati, rattipariyantaṁ nassarati; āpattipariyante nibbematiko, rattipariyante vematiko—  suddhantaparivāso dātabbo. </div>
</div>
<div class="q" id="p_4V_665"> <div class="p">
<span class="pN">665</span>Āpattipariyantaṁ ekaccaṁ jānāti, ekaccaṁ na jānāti, rattipariyantaṁ na jānāti; āpattipariyantaṁ ekaccaṁ sarati, ekaccaṁ nassarati, rattipariyantaṁ nassarati; āpattipariyante ekacce vematiko, ekacce nibbematiko, rattipariyante vematiko—  suddhantaparivāso dātabbo. </div>
</div>
<div class="q" id="p_4V_666"> <div class="p">
<span class="pN">666</span>Āpattipariyantaṁ na jānāti, rattipariyantaṁ ekaccaṁ jānāti, ekaccaṁ na jānāti; āpattipariyantaṁ nassarati, rattipariyantaṁ ekaccaṁ sarati, ekaccaṁ nassarati; āpattipariyante vematiko, rattipariyante ekacce vematiko, ekacce nibbematiko—  suddhantaparivāso dātabbo. </div>
</div>
<div class="q" id="p_4V_667"> <div class="p">
<span class="pN">667</span>Āpattipariyantaṁ jānāti, rattipariyantaṁ ekaccaṁ jānāti, ekaccaṁ na jānāti; āpattipariyantaṁ sarati, rattipariyantaṁ ekaccaṁ sarati, ekaccaṁ nassarati; āpattipariyante nibbematiko, rattipariyante ekacce vematiko, ekacce nibbematiko—  suddhantaparivāso dātabbo. </div>
</div>
<div class="q" id="p_4V_668"> <div class="p">
<span class="pN">668</span>Āpattipariyantaṁ ekaccaṁ jānāti, ekaccaṁ na jānāti; rattipariyantaṁ ekaccaṁ jānāti, ekaccaṁ na jānāti; āpattipariyantaṁ ekaccaṁ sarati, ekaccaṁ nassarati; rattipariyantaṁ ekaccaṁ sarati, ekaccaṁ nassarati; āpattipariyante ekacce vematiko, ekacce nibbematiko; rattipariyante ekacce vematiko, ekacce nibbematiko—  suddhantaparivāso dātabbo. Evaṁ kho, bhikkhave, suddhantaparivāso dātabbo. </div>
</div>
<div class="q" id="p_4V_669"> <div class="divNumber">159.</div> <div class="p">
<span class="pN">669</span>Kathañca, bhikkhave, parivāso dātabbo? Āpattipariyantaṁ jānāti, rattipariyantaṁ jānāti; āpattipariyantaṁ sarati, rattipariyantaṁ sarati; āpattipariyante nibbematiko, rattipariyante nibbematiko—  parivāso dātabbo. </div>
</div>
<div class="q" id="p_4V_670"> <div class="p">
<span class="pN">670</span>Āpattipariyantaṁ na jānāti, rattipariyantaṁ jānāti; āpattipariyantaṁ nassarati, rattipariyantaṁ sarati, āpattipariyante vematiko, rattipariyante nibbematiko—  parivāso dātabbo. </div>
</div>
<div class="q" id="p_4V_671"> <div class="p">
<span class="pN">671</span>Āpattipariyantaṁ ekaccaṁ jānāti, ekaccaṁ na jānāti, rattipariyantaṁ jānāti; āpattipariyantaṁ ekaccaṁ sarati, ekaccaṁ nassarati, rattipariyantaṁ sarati; āpattipariyante ekacce vematiko, ekacce nibbematiko, rattipariyante nibbematiko—  parivāso dātabbo. Evaṁ kho, bhikkhave, parivāso dātabbo”. </div>
</div>
<div class="CENTER" id="p_4V_672">
<span class="pN">672</span>Parivāso niṭṭhito.</div>
</html>
