<html>
<div class="i">1.5.3.5 Cīvaradānasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Ovādavagga
</div>
<div class="h">
Cīvaradānasikkhāpada
</div>
<div class="q" id="p_2V_558">
<div class="divNumber">
169.
</div>
<div class="p">
<span class="pN">558</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena aññataro bhikkhu sāvatthiyaṁ aññatarissā visikhāya piṇḍāya carati. Aññatarāpi bhikkhunī tassā visikhāya piṇḍāya carati. Atha kho so bhikkhu taṁ bhikkhuniṁ etadavoca— “gaccha, bhagini, amukasmiṁ okāse bhikkhā diyyatī”ti. Sāpi kho evamāha— “gacchāyya, amukasmiṁ okāse bhikkhā diyyatī”ti. Te abhiṇhadassanena sandiṭṭhā ahesuṁ. Tena kho pana samayena saṁghassa cīvaraṁ bhājīyati. Atha kho sā bhikkhunī ovādaṁ gantvā yena so bhikkhu tenupasaṅkami; upasaṅkamitvā taṁ bhikkhuṁ abhivādetvā ekamantaṁ aṭṭhāsi. Ekamantaṁ ṭhitaṁ kho taṁ bhikkhuniṁ so bhikkhu etadavoca— “ayaṁ me, bhagini, cīvarapaṭivīso; sādiyissasī”ti? “Āmāyya, dubbalacīvarāmhī”ti.
</div>
</div>
<div class="q" id="p_2V_559">
<div class="p">
<span class="pN">559</span>Atha kho so bhikkhu tassā bhikkhuniyā cīvaraṁ adāsi. Sopi kho bhikkhu dubbalacīvaro hoti. Bhikkhū taṁ bhikkhuṁ etadavocuṁ— “karohi dāni te, āvuso, cīvaran”ti. Atha kho so bhikkhu bhikkhūnaṁ etamatthaṁ ārocesi.
</div>
</div>
<div class="q" id="p_2V_560">
<div class="p">
<span class="pN">560</span>Ye te bhikkhū appicchā…pe… te ujjhāyanti khiyyanti vipācenti— “kathañhi nāma bhikkhu bhikkhuniyā cīvaraṁ dassatī”ti…pe… “saccaṁ kira tvaṁ, bhikkhu, bhikkhuniyā cīvaraṁ adāsī”ti? “Saccaṁ, bhagavā”ti. “Ñātikā te, bhikkhu, aññātikā”ti? “Aññātikā, bhagavā”ti. “Aññātako, moghapurisa, aññātikāya na jānāti patirūpaṁ vā appatirūpaṁ vā santaṁ vā asantaṁ vā. Kathañhi nāma tvaṁ, moghapurisa, aññātikāya bhikkhuniyā cīvaraṁ dassasi. Netaṁ, moghapurisa, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_561">
<div class="p">
<span class="pN">561</span><span class="bold">“Yo pana bhikkhu aññātikāya bhikkhuniyā cīvaraṁ dadeyya, pācittiyan”</span>ti.
</div>
</div>
<div class="q" id="p_2V_562">
<div class="p">
<span class="pN">562</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_563">
<div class="divNumber">
170.
</div>
<div class="p">
<span class="pN">563</span>Tena kho pana samayena bhikkhū kukkuccāyantā bhikkhunīnaṁ pārivattakaṁ cīvaraṁ na denti. Bhikkhuniyo ujjhāyanti khiyyanti vipācenti— “kathañhi nāma ayyā amhākaṁ pārivattakaṁ cīvaraṁ na dassantī”ti.
</div>
</div>
<div class="q" id="p_2V_564">
<div class="p">
<span class="pN">564</span>Assosuṁ kho bhikkhū tāsaṁ bhikkhunīnaṁ ujjhāyantīnaṁ khiyyantīnaṁ vipācentīnaṁ. Atha kho te bhikkhū bhagavato etamatthaṁ ārocesuṁ. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi— “anujānāmi, bhikkhave, pañcannaṁ pārivattakaṁ dātuṁ. Bhikkhussa, bhikkhuniyā, sikkhamānāya, sāmaṇerassa, sāmaṇeriyā— anujānāmi, bhikkhave, imesaṁ pañcannaṁ pārivattakaṁ dātuṁ. Evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_565">
<div class="divNumber">
171.
</div>
<div class="p">
<span class="pN">565</span><span class="bold">“Yo pana bhikkhu aññātikāya bhikkhuniyā cīvaraṁ dadeyya, aññatra pārivattakā, pācittiyan”</span>ti. (<span class="italic">25</span>:<span class="bold">74</span>)
</div>
</div>
<div class="q" id="p_2V_566">
<div class="divNumber">
172.
</div>
<div class="p">
<span class="pN">566</span><span class="bold">Yo panā</span>ti yo yādiso…pe… <span class="bold">bhikkhū</span>ti…pe… ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_567">
<div class="p">
<span class="pN">567</span><span class="bold">Aññātikā</span> nāma mātito vā pitito vā yāva sattamā pitāmahayugā asambaddhā.
</div>
</div>
<div class="q" id="p_2V_568">
<div class="p">
<span class="pN">568</span><span class="bold">Bhikkhunī</span> nāma ubhatosaṁghe upasampannā.
</div>
</div>
<div class="q" id="p_2V_569">
<div class="p">
<span class="pN">569</span><span class="bold">Cīvaraṁ</span> nāma channaṁ cīvarānaṁ aññataraṁ cīvaraṁ vikappanupagaṁ pacchimaṁ.
</div>
</div>
<div class="q" id="p_2V_570">
<div class="p">
<span class="pN">570</span><span class="bold">Aññatra pārivattakā</span>ti ṭhapetvā pārivattakaṁ deti, āpatti pācittiyassa.
</div>
</div>
<div class="q" id="p_2V_571">
<div class="divNumber">
173.
</div>
<div class="p">
<span class="pN">571</span>Aññātikāya aññātikasaññī cīvaraṁ deti, aññatra pārivattakā, āpatti pācittiyassa. Aññātikāya vematiko cīvaraṁ deti, aññatra pārivattakā, āpatti pācittiyassa. Aññātikāya ñātikasaññī cīvaraṁ deti, aññatra pārivattakā, āpatti pācittiyassa.
</div>
</div>
<div class="q" id="p_2V_572">
<div class="p">
<span class="pN">572</span>Ekato upasampannāya cīvaraṁ deti, aññatra pārivattakā, āpatti dukkaṭassa. Ñātikāya aññātikasaññī, āpatti dukkaṭassa. Ñātikāya vematiko, āpatti dukkaṭassa. Ñātikāya ñātikasaññī, anāpatti.
</div>
</div>
<div class="q" id="p_2V_573">
<div class="divNumber">
174.
</div>
<div class="p">
<span class="pN">573</span>Anāpatti— ñātikāya, pārivattakaṁ parittena vā vipulaṁ, vipulena vā parittaṁ, bhikkhunī vissāsaṁ gaṇhāti, tāvakālikaṁ gaṇhāti, cīvaraṁ ṭhapetvā aññaṁ parikkhāraṁ deti, sikkhamānāya, sāmaṇeriyā, ummattakassa, ādikammikassāti.
</div>
</div>
<div class="CENTER" id="p_2V_574">
<span class="pN">574</span>Cīvaradānasikkhāpadaṁ niṭṭhitaṁ pañcamaṁ.
</div>
</html>
