<html>
<div class="i">3.4.4 Pañcapubbanimittasutta</div>
<div class="h">Tikanipāta</div>
<div class="h">Catutthavagga</div>
<div class="h">Pañcapubbanimittasutta</div>
<div class="q" id="p_18It_562"> <div class="divNumber">83.</div> <div class="p">
<span class="pN">562</span>Vuttañhetaṁ bhagavatā vuttamarahatāti me sutaṁ—  </div>
</div>
<div class="q" id="p_18It_563"> <div class="p">
<span class="pN">563</span>“Yadā, bhikkhave, devo devakāyā cavanadhammo hoti, pañcassa pubbanimittāni pātubhavanti—  mālā milāyanti, vatthāni kilissanti, kacchehi sedā muccanti, kāye dubbaṇṇiyaṁ okkamati, sake devo devāsane nābhiramatīti. Tamenaṁ, bhikkhave, devā ‘cavanadhammo ayaṁ devaputto’ti iti viditvā tīhi vācāhi anumodenti—  ‘ito, bho, sugatiṁ gaccha. (1) </div>
</div>
<div class="q" id="p_18It_564"> <div class="p">
<span class="pN">564</span>Sugatiṁ gantvā suladdhalābhaṁ labha. (2) </div>
</div>
<div class="q" id="p_18It_565"> <div class="p">
<span class="pN">565</span>Suladdhalābhaṁ labhitvā suppatiṭṭhito bhavāhī’”ti. (3) </div>
</div>
<div class="q" id="p_18It_566"> <div class="p">
<span class="pN">566</span>Evaṁ vutte, aññataro bhikkhu bhagavantaṁ etadavoca—  “kiṁ nu kho, bhante, devānaṁ sugatigamanasaṅkhātaṁ. (1) </div>
</div>
<div class="q" id="p_18It_567"> <div class="p">
<span class="pN">567</span>Kiñca, bhante, devānaṁ suladdhalābhasaṅkhātaṁ. (2) </div>
</div>
<div class="q" id="p_18It_568"> <div class="p">
<span class="pN">568</span>Kiṁ pana, bhante, devānaṁ suppatiṭṭhitasaṅkhātan”ti? (3) </div>
</div>
<div class="q" id="p_18It_569"> <div class="p">
<span class="pN">569</span>“Manussattaṁ kho, bhikkhu, devānaṁ sugatigamanasaṅkhātaṁ. (1) </div>
</div>
<div class="q" id="p_18It_570"> <div class="p">
<span class="pN">570</span>Yaṁ manussabhūto samāno tathāgatappavedite dhammavinaye saddhaṁ paṭilabhati; idaṁ kho, bhikkhu, devānaṁ suladdhalābhasaṅkhātaṁ. (2) </div>
</div>
<div class="q" id="p_18It_571"> <div class="p">
<span class="pN">571</span>Sā kho panassa saddhā niviṭṭhā hoti mūlajātā patiṭṭhitā daḷhā asaṁhāriyā samaṇena vā brāhmaṇena vā devena vā mārena vā brahmunā vā kenaci vā lokasmiṁ; idaṁ kho, bhikkhu, devānaṁ suppatiṭṭhitasaṅkhātan”ti. (3) </div>
</div>
<div class="q" id="p_18It_572"> <div class="p">
<span class="pN">572</span>Etamatthaṁ bhagavā avoca. Tatthetaṁ iti vuccati—  </div>
</div>
<div class="q" id="p_18It_573"> <div class="p"> <table class="singleColumn"> <tr> <td> <div class="pN">573</div> <div class="G">“Yadā devo devakāyā,</div> </td> </tr> <tr> <td> <div class="G">cavati āyusaṅkhayā;</div> </td> </tr> <tr> <td> <div class="G">Tayo saddā niccharanti,</div> </td> </tr> <tr> <td> <div class="G">devānaṁ anumodataṁ.</div> </td> </tr> </table> </div>
</div>
<div class="q" id="p_18It_574"> <div class="p"> <table class="singleColumn"> <tr> <td> <div class="pN">574</div> <div class="G">‘Ito bho sugatiṁ gaccha,</div> </td> </tr> <tr> <td> <div class="G">manussānaṁ sahabyataṁ; (1)</div> </td> </tr> <tr> <td> <div class="G">Manussabhūto saddhamme,</div> </td> </tr> <tr> <td> <div class="G">labha saddhaṁ anuttaraṁ. (2)</div> </td> </tr> </table> </div>
</div>
<div class="q" id="p_18It_575"> <div class="p"> <table class="singleColumn"> <tr> <td> <div class="pN">575</div> <div class="G">Sā te saddhā niviṭṭhassa,</div> </td> </tr> <tr> <td> <div class="G">mūlajātā patiṭṭhitā;</div> </td> </tr> <tr> <td> <div class="G">Yāvajīvaṁ asaṁhīrā,</div> </td> </tr> <tr> <td> <div class="G">saddhamme suppavedite. (3)</div> </td> </tr> </table> </div>
</div>
<div class="q" id="p_18It_576"> <div class="p"> <table class="singleColumn"> <tr> <td> <div class="pN">576</div> <div class="G">Kāyaduccaritaṁ hitvā,</div> </td> </tr> <tr> <td> <div class="G">vacīduccaritāni ca;</div> </td> </tr> <tr> <td> <div class="G">Manoduccaritaṁ hitvā,</div> </td> </tr> <tr> <td> <div class="G">yañcaññaṁ dosasañhitaṁ.</div> </td> </tr> </table> </div>
</div>
<div class="q" id="p_18It_577"> <div class="p"> <table class="singleColumn"> <tr> <td> <div class="pN">577</div> <div class="G">Kāyena kusalaṁ katvā,</div> </td> </tr> <tr> <td> <div class="G">vācāya kusalaṁ bahuṁ;</div> </td> </tr> <tr> <td> <div class="G">Manasā kusalaṁ katvā,</div> </td> </tr> <tr> <td> <div class="G">appamāṇaṁ nirūpadhiṁ.</div> </td> </tr> </table> </div>
</div>
<div class="q" id="p_18It_578"> <div class="p"> <table class="singleColumn"> <tr> <td> <div class="pN">578</div> <div class="G">Tato opadhikaṁ puññaṁ,</div> </td> </tr> <tr> <td> <div class="G">katvā dānena taṁ bahuṁ;</div> </td> </tr> <tr> <td> <div class="G">Aññepi macce saddhamme,</div> </td> </tr> <tr> <td> <div class="G">brahmacariye nivesaya’.</div> </td> </tr> </table> </div>
</div>
<div class="q" id="p_18It_579"> <div class="p"> <table class="singleColumn"> <tr> <td> <div class="pN">579</div> <div class="G">Imāya anukampāya,</div> </td> </tr> <tr> <td> <div class="G">devā devaṁ yadā vidū;</div> </td> </tr> <tr> <td> <div class="G">Cavantaṁ anumodenti,</div> </td> </tr> <tr> <td> <div class="G">ehi deva punappunan”ti.</div> </td> </tr> </table> </div>
</div>
<div class="q" id="p_18It_580"> <div class="p">
<span class="pN">580</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_581">
<span class="pN">581</span>Catutthaṁ.</div>
</html>
