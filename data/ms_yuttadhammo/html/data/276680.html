<html>
<div class="i">2.4.5.4 Gihiveyyāvaccasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Cittāgāravagga</div>
<div class="h">Gihiveyyāvaccasikkhāpada</div>
<div class="q" id="p_2V_3019"> <div class="divNumber">990.</div> <div class="p">
<span class="pN">3019</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena bhikkhuniyo gihiveyyāvaccaṁ karonti. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhuniyo gihiveyyāvaccaṁ karissantī”ti…pe…  “saccaṁ kira, bhikkhave, bhikkhuniyo gihiveyyāvaccaṁ karontī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhuniyo gihiveyyāvaccaṁ karissanti. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_3020"> <div class="divNumber">991.</div> <div class="p">
<span class="pN">3020</span><span class="bold">“Yā pana bhikkhunī gihiveyyāvaccaṁ kareyya, pācittiyan”</span>ti. (<span class="italic">44</span>:<span class="bold">99</span>) </div>
</div>
<div class="q" id="p_2V_3021"> <div class="divNumber">992.</div> <div class="p">
<span class="pN">3021</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_3022"> <div class="p">
<span class="pN">3022</span><span class="bold">Gihiveyyāvaccaṁ</span> nāma agārikassa yāguṁ vā bhattaṁ vā khādanīyaṁ vā pacati, sāṭakaṁ vā veṭhanaṁ vā dhovati, āpatti pācittiyassa. </div>
</div>
<div class="q" id="p_2V_3023"> <div class="divNumber">993.</div> <div class="p">
<span class="pN">3023</span>Anāpatti—  yāgupāne, saṁghabhatte, cetiyapūjāya, attano veyyāvaccakarassa yāguṁ vā bhattaṁ vā khādanīyaṁ vā pacati, sāṭakaṁ vā veṭhanaṁ vā dhovati, ummattikāya, ādikammikāyāti. </div>
</div>
<div class="CENTER" id="p_2V_3024">
<span class="pN">3024</span>Catutthasikkhāpadaṁ niṭṭhitaṁ.</div>
</html>
