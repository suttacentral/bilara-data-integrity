<html>
<div class="i">7.1.3 Sutanujātaka</div>
<div class="h">Sattakanipāta</div>
<div class="h">Kukkuvagga</div>
<div class="h">Sutanujātaka</div>
<div class="q" id="p_22J_1501"> <div class="divNumber">15.</div> <div class="p"> <table class="singleColumn"> <tr> <td> <div class="pN">1501</div> <div class="G">“Rājā te bhattaṁ pāhesi,</div> </td> </tr> <tr> <td> <div class="G">Suciṁ maṁsūpasecanaṁ;</div> </td> </tr> <tr> <td> <div class="G">Maghadevasmiṁ adhivatthe,</div> </td> </tr> <tr> <td> <div class="G">Ehi nikkhamma bhuñjasu”.</div> </td> </tr> </table> </div>
</div>
<div class="q" id="p_22J_1502"> <div class="divNumber">16.</div> <div class="p"> <table class="singleColumn"> <tr> <td> <div class="pN">1502</div> <div class="G">“Ehi māṇava orena,</div> </td> </tr> <tr> <td> <div class="G">bhikkhamādāya sūpitaṁ;</div> </td> </tr> <tr> <td> <div class="G">Tvañca māṇava bhikkhā ca,</div> </td> </tr> <tr> <td> <div class="G">ubho bhakkhā bhavissatha”.</div> </td> </tr> </table> </div>
</div>
<div class="q" id="p_22J_1503"> <div class="divNumber">17.</div> <div class="p"> <table class="singleColumn"> <tr> <td> <div class="pN">1503</div> <div class="G">“Appakena tuvaṁ yakkha,</div> </td> </tr> <tr> <td> <div class="G">thullamatthaṁ jahissasi;</div> </td> </tr> <tr> <td> <div class="G">Bhikkhaṁ te nāharissanti,</div> </td> </tr> <tr> <td> <div class="G">janā maraṇasaññino.</div> </td> </tr> </table> </div>
</div>
<div class="q" id="p_22J_1504"> <div class="divNumber">18.</div> <div class="p"> <table class="singleColumn"> <tr> <td> <div class="pN">1504</div> <div class="G">Laddhāya yakkhā tava niccabhikkhaṁ,</div> </td> </tr> <tr> <td> <div class="G">Suciṁ paṇītaṁ rasasā upetaṁ;</div> </td> </tr> <tr> <td> <div class="G">Bhikkhañca te āhariyo naro idha,</div> </td> </tr> <tr> <td> <div class="G">Sudullabho hehiti bhakkhite mayi”.</div> </td> </tr> </table> </div>
</div>
<div class="q" id="p_22J_1505"> <div class="divNumber">19.</div> <div class="p"> <table class="singleColumn"> <tr> <td> <div class="pN">1505</div> <div class="G">“Mameva sutano attho,</div> </td> </tr> <tr> <td> <div class="G">yathā bhāsasi māṇava;</div> </td> </tr> <tr> <td> <div class="G">Mayā tvaṁ samanuññāto,</div> </td> </tr> <tr> <td> <div class="G">sotthiṁ passāhi mātaraṁ.</div> </td> </tr> </table> </div>
</div>
<div class="q" id="p_22J_1506"> <div class="divNumber">20.</div> <div class="p"> <table class="singleColumn"> <tr> <td> <div class="pN">1506</div> <div class="G">Khaggaṁ chattañca pātiñca,</div> </td> </tr> <tr> <td> <div class="G">gacchamādāya māṇava;</div> </td> </tr> <tr> <td> <div class="G">Sotthiṁ passatu te mātā,</div> </td> </tr> <tr> <td> <div class="G">tvañca passāhi mātaraṁ”.</div> </td> </tr> </table> </div>
</div>
<div class="q" id="p_22J_1507"> <div class="divNumber">21.</div> <div class="p"> <table class="singleColumn"> <tr> <td> <div class="pN">1507</div> <div class="G">“Evaṁ yakkha sukhī hohi,</div> </td> </tr> <tr> <td> <div class="G">saha sabbehi ñātibhi;</div> </td> </tr> <tr> <td> <div class="G">Dhanañca me adhigataṁ,</div> </td> </tr> <tr> <td> <div class="G">rañño ca vacanaṁ katan”ti.</div> </td> </tr> </table> </div>
</div>
<div class="CENTER" id="p_22J_1508">
<span class="pN">1508</span>Sutanujātakaṁ tatiyaṁ.</div>
</html>
