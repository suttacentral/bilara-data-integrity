<html>
<div class="i">2.4.10 Khīṇāsavabalasutta</div>
<div class="h">Dutiyapaṇṇāsaka</div>
<div class="h">Theravagga</div>
<div class="h">Khīṇāsavabalasutta</div>
<div class="q" id="p_17A10_760"> <div class="divNumber">90.</div> <div class="p">
<span class="pN">760</span>Atha kho āyasmā sāriputto yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinnaṁ kho āyasmantaṁ sāriputtaṁ bhagavā etadavoca— “kati nu kho, sāriputta, khīṇāsavassa bhikkhuno balāni, yehi balehi samannāgato khīṇāsavo bhikkhu āsavānaṁ khayaṁ paṭijānāti— ‘khīṇā me āsavā’”ti? </div>
</div>
<div class="q" id="p_17A10_761"> <div class="p">
<span class="pN">761</span>“Dasa, bhante, khīṇāsavassa bhikkhuno balāni, yehi balehi samannāgato khīṇāsavo bhikkhu āsavānaṁ khayaṁ paṭijānāti— ‘khīṇā me āsavā’ti. Katamāni dasa? Idha, bhante, khīṇāsavassa bhikkhuno aniccato sabbe saṅkhārā yathābhūtaṁ sammappaññāya sudiṭṭhā honti. Yampi, bhante, khīṇāsavassa bhikkhuno aniccato sabbe saṅkhārā yathābhūtaṁ sammappaññāya sudiṭṭhā honti, idampi, bhante, khīṇāsavassa bhikkhuno balaṁ hoti, yaṁ balaṁ āgamma khīṇāsavo bhikkhu āsavānaṁ khayaṁ paṭijānāti— ‘khīṇā me āsavā’ti. (1) </div>
</div>
<div class="q" id="p_17A10_762"> <div class="p">
<span class="pN">762</span>Puna caparaṁ, bhante, khīṇāsavassa bhikkhuno aṅgārakāsūpamā kāmā yathābhūtaṁ sammappaññāya sudiṭṭhā honti. Yampi, bhante, khīṇāsavassa bhikkhuno aṅgārakāsūpamā kāmā yathābhūtaṁ sammappaññāya sudiṭṭhā honti, idampi, bhante, khīṇāsavassa bhikkhuno balaṁ hoti, yaṁ balaṁ āgamma khīṇāsavo bhikkhu āsavānaṁ khayaṁ paṭijānāti— ‘khīṇā me āsavā’ti. (2) </div>
</div>
<div class="q" id="p_17A10_763"> <div class="p">
<span class="pN">763</span>Puna caparaṁ, bhante, khīṇāsavassa bhikkhuno vivekaninnaṁ cittaṁ hoti vivekapoṇaṁ vivekapabbhāraṁ vivekaṭṭhaṁ nekkhammābhirataṁ byantībhūtaṁ sabbaso āsavaṭṭhāniyehi dhammehi. Yampi, bhante, khīṇāsavassa bhikkhuno vivekaninnaṁ cittaṁ hoti vivekapoṇaṁ vivekapabbhāraṁ vivekaṭṭhaṁ nekkhammābhirataṁ byantībhūtaṁ sabbaso āsavaṭṭhāniyehi dhammehi, idampi, bhante, khīṇāsavassa bhikkhuno balaṁ hoti, yaṁ balaṁ āgamma khīṇāsavo bhikkhu āsavānaṁ khayaṁ paṭijānāti— ‘khīṇā me āsavā’ti. (3) </div>
</div>
<div class="q" id="p_17A10_764"> <div class="p">
<span class="pN">764</span>Puna caparaṁ, bhante, khīṇāsavassa bhikkhuno cattāro satipaṭṭhānā bhāvitā honti subhāvitā. Yampi, bhante, khīṇāsavassa bhikkhuno cattāro satipaṭṭhānā bhāvitā honti subhāvitā, idampi, bhante, khīṇāsavassa bhikkhuno balaṁ hoti, yaṁ balaṁ āgamma khīṇāsavo bhikkhu āsavānaṁ khayaṁ paṭijānāti— ‘khīṇā me āsavā’ti. (4) </div>
</div>
<div class="q" id="p_17A10_765"> <div class="p">
<span class="pN">765</span>Puna caparaṁ, bhante, khīṇāsavassa bhikkhuno cattāro sammappadhānā bhāvitā honti subhāvitā…pe… cattāro iddhipādā bhāvitā honti subhāvitā…pe… pañcindriyāni… pañca balāni bhāvitāni honti subhāvitāni… satta bojjhaṅgā bhāvitā honti subhāvitā… ariyo aṭṭhaṅgiko maggo bhāvito hoti subhāvito. Yampi, bhante, khīṇāsavassa bhikkhuno ariyo aṭṭhaṅgiko maggo bhāvito hoti subhāvito, idampi, bhante, khīṇāsavassa bhikkhuno balaṁ hoti, yaṁ balaṁ āgamma khīṇāsavo bhikkhu āsavānaṁ khayaṁ paṭijānāti— ‘khīṇā me āsavā’ti. (5--10) </div>
</div>
<div class="q" id="p_17A10_766"> <div class="p">
<span class="pN">766</span>Imāni kho, bhante, dasa khīṇāsavassa bhikkhuno balāni, yehi balehi samannāgato khīṇāsavo bhikkhu āsavānaṁ khayaṁ paṭijānāti— ‘khīṇā me āsavā’”ti. </div>
</div>
<div class="CENTER" id="p_17A10_767">
<span class="pN">767</span>Dasamaṁ.</div>
<div class="CENTER" id="p_17A10_768">
<span class="pN">768</span>Theravaggo catuttho.</div>
<div class="SUMMARY" id="p_17A10_769">
<span class="pN">769</span><span class="firstLetter">T</span>assuddānaṁ</div>
<div class="q" id="p_17A10_770"> <div class="p"> <table class="singleColumn"> <tr> <td> <div class="pN">770</div> <div class="G">Vāhanānando puṇṇiyo,</div> </td> </tr> <tr> <td> <div class="G">byākaraṁ katthimāniko;</div> </td> </tr> <tr> <td> <div class="G">Napiyakkosakokāli,</div> </td> </tr> <tr> <td> <div class="G">khīṇāsavabalena cāti.</div> </td> </tr> </table> </div>
</div>
</html>
