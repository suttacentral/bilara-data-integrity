<html>
<div class="i">9.1.2 Vīriyiddhipāda</div>
<div class="h">Iddhipādavibhaṅga</div>
<div class="h">Suttantabhājanīya</div>
<div class="h">Vīriyiddhipāda</div>
<div class="q" id="p_30Vbh_1468"> <div class="divNumber">435.</div> <div class="p">
<span class="pN">1468</span>Kathañca bhikkhu vīriyasamādhipadhānasaṅkhārasamannāgataṁ iddhipādaṁ bhāveti? Vīriyañce bhikkhu adhipatiṁ karitvā labhati samādhiṁ labhati cittassekaggataṁ—  ayaṁ vuccati “vīriyasamādhi”. So anuppannānaṁ pāpakānaṁ akusalānaṁ dhammānaṁ anuppādāya chandaṁ janeti vāyamati vīriyaṁ ārabhati cittaṁ paggaṇhāti padahati, uppannānaṁ pāpakānaṁ akusalānaṁ dhammānaṁ pahānāya…pe…  anuppannānaṁ kusalānaṁ dhammānaṁ uppādāya…pe…  uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti vāyamati vīriyaṁ ārabhati cittaṁ paggaṇhāti padahati. Ime vuccanti “padhānasaṅkhārā”. Iti ayañca vīriyasamādhi, ime ca padhānasaṅkhārā; tadekajjhaṁ abhisaññūhitvā abhisaṅkhipitvā vīriyasamādhipadhānasaṅkhārotveva saṅkhyaṁ gacchati. </div>
</div>
<div class="q" id="p_30Vbh_1469"> <div class="divNumber">436.</div> <div class="p">
<span class="pN">1469</span>Tattha katamaṁ vīriyaṁ? Yo cetasiko vīriyārambho…pe…  sammāvāyāmo—  idaṁ vuccati “vīriyaṁ”. </div>
</div>
<div class="q" id="p_30Vbh_1470"> <div class="p">
<span class="pN">1470</span>Tattha katamo samādhi? Yā cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṁ samādhibalaṁ sammāsamādhi—  ayaṁ vuccati “samādhi”. </div>
</div>
<div class="q" id="p_30Vbh_1471"> <div class="p">
<span class="pN">1471</span>Tattha katamo padhānasaṅkhāro? Yo cetasiko vīriyārambho…pe…  sammāvāyāmo—  ayaṁ vuccati “padhānasaṅkhāro”. Iti iminā ca vīriyena, iminā ca samādhinā, iminā ca padhānasaṅkhārena upeto hoti…pe…  samannāgato. Tena vuccati “vīriyasamādhipadhānasaṅkhārasamannāgato”ti. </div>
</div>
<div class="q" id="p_30Vbh_1472"> <div class="divNumber">437.</div> <div class="p">
<span class="pN">1472</span>“Iddhī”ti. Yā tesaṁ dhammānaṁ iddhi samiddhi ijjhanā samijjhanā lābho paṭilābho patti sampatti phusanā sacchikiriyā upasampadā. </div>
</div>
<div class="q" id="p_30Vbh_1473"> <div class="p">
<span class="pN">1473</span>“Iddhipādo”ti. Tathābhūtassa vedanākkhandho…pe…  viññāṇakkhandho. </div>
</div>
<div class="q" id="p_30Vbh_1474"> <div class="p">
<span class="pN">1474</span>“Iddhipādaṁ bhāvetī”ti. Te dhamme āsevati bhāveti bahulīkaroti. Tena vuccati “iddhipādaṁ bhāvetī”ti. </div>
</div>
</html>
