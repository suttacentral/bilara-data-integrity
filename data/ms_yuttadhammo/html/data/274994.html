<html>
<div class="i">12.2.4 Ajjhattikāyatanasutta</div>
<div class="h">Saccasaṁyutta</div>
<div class="h">Dhammacakkappavattanavagga</div>
<div class="h">Ajjhattikāyatanasutta</div>
<div class="q" id="p_14S5_2233"> <div class="divNumber">1084.</div> <div class="p">
<span class="pN">2233</span>“Cattārimāni, bhikkhave, ariyasaccāni. Katamāni cattāri? Dukkhaṁ ariyasaccaṁ, dukkhasamudayaṁ ariyasaccaṁ, dukkhanirodhaṁ ariyasaccaṁ, dukkhanirodhagāminī paṭipadā ariyasaccaṁ. </div>
</div>
<div class="q" id="p_14S5_2234"> <div class="p">
<span class="pN">2234</span>Katamañca, bhikkhave, dukkhaṁ ariyasaccaṁ? ‘Cha ajjhattikāni āyatanānī’tissa vacanīyaṁ. Katamāni cha? Cakkhāyatanaṁ…pe… manāyatanaṁ— idaṁ vuccati, bhikkhave, dukkhaṁ ariyasaccaṁ. </div>
</div>
<div class="q" id="p_14S5_2235"> <div class="p">
<span class="pN">2235</span>Katamañca, bhikkhave, dukkhasamudayaṁ ariyasaccaṁ? Yāyaṁ taṇhā ponobbhavikā nandirāgasahagatā tatratatrābhinandinī, seyyathidaṁ— kāmataṇhā, bhavataṇhā, vibhavataṇhā— idaṁ vuccati, bhikkhave, dukkhasamudayaṁ ariyasaccaṁ. </div>
</div>
<div class="q" id="p_14S5_2236"> <div class="p">
<span class="pN">2236</span>Katamañca, bhikkhave, dukkhanirodhaṁ ariyasaccaṁ? Yo tassāyeva taṇhāya asesavirāganirodho cāgo paṭinissaggo mutti anālayo— idaṁ vuccati, bhikkhave, dukkhanirodhaṁ ariyasaccaṁ. </div>
</div>
<div class="q" id="p_14S5_2237"> <div class="p">
<span class="pN">2237</span>Katamañca, bhikkhave, dukkhanirodhagāminī paṭipadā ariyasaccaṁ? Ayameva ariyo aṭṭhaṅgiko maggo, seyyathidaṁ— sammādiṭṭhi…pe… sammāsamādhi— idaṁ vuccati, bhikkhave, dukkhanirodhagāminī paṭipadā ariyasaccaṁ. Imāni kho, bhikkhave, cattāri ariyasaccāni. </div>
</div>
<div class="q" id="p_14S5_2238"> <div class="p">
<span class="pN">2238</span>Tasmātiha, bhikkhave, ‘idaṁ dukkhan’ti yogo karaṇīyo…pe… ‘ayaṁ dukkhanirodhagāminī paṭipadā’ti yogo karaṇīyo”ti. </div>
</div>
<div class="CENTER" id="p_14S5_2239">
<span class="pN">2239</span>Catutthaṁ.</div>
</html>
