<html>
<div class="i">1.2.13 Attavādapaṭisaṁyuttadiṭṭhiniddesa</div>
<div class="h">Mahāvagga</div>
<div class="h">Diṭṭhikathā</div>
<div class="h">Attavādapaṭisaṁyuttadiṭṭhiniddesa</div>
<div class="q" id="p_26Ps_821"> <div class="divNumber">146.</div> <div class="p">
<span class="pN">821</span>Attavādapaṭisaṁyuttāya diṭṭhiyā katamehi vīsatiyā ākārehi abhiniveso hoti? Idha assutavā puthujjano ariyānaṁ adassāvī ariyadhammassa akovido ariyadhamme avinīto sappurisānaṁ adassāvī sappurisadhammassa akovido sappurisadhamme avinīto rūpaṁ attato samanupassati rūpavantaṁ vā attānaṁ attani vā rūpaṁ rūpasmiṁ vā attānaṁ…pe… vedanaṁ… saññaṁ… saṅkhāre… viññāṇaṁ attato samanupassati viññāṇavantaṁ vā attānaṁ attani vā viññāṇaṁ viññāṇasmiṁ vā attānaṁ…pe…. </div>
</div>
<div class="q" id="p_26Ps_822"> <div class="p">
<span class="pN">822</span>Kathaṁ <span class="bold">rūpaṁ attato samanupassati?</span> Idhekacco pathavīkasiṇaṁ…pe… odātakasiṇaṁ attato samanupassati. “Yaṁ odātakasiṇaṁ, so ahaṁ; yo ahaṁ, taṁ odātakasiṇan”ti— odātakasiṇañca attañca advayaṁ samanupassati. Seyyathāpi telappadīpassa jhāyato “yā acci, so vaṇṇo; yo vaṇṇo, sā accī”ti— acciñca vaṇṇañca advayaṁ samanupassati. Evamevaṁ idhekacco odātakasiṇaṁ attato samanupassati…pe… ayaṁ paṭhamā rūpavatthukā attavādapaṭisaṁyuttā diṭṭhi. Attavādapaṭisaṁyuttā diṭṭhi micchādiṭṭhi…pe… imāni saññojanāni, na ca diṭṭhiyo. Evaṁ rūpaṁ attato samanupassati…pe… attavādapaṭisaṁyuttāya diṭṭhiyā imehi vīsatiyā ākārehi abhiniveso hoti. </div>
</div>
<div class="CENTER" id="p_26Ps_823">
<span class="pN">823</span>Attavādapaṭisaṁyuttadiṭṭhiniddeso terasamo.</div>
</html>
