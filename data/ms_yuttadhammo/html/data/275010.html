<html>
<div class="i">12.3.10 Gavampatisutta</div>
<div class="h">Saccasaṁyutta</div>
<div class="h">Koṭigāmavagga</div>
<div class="h">Gavampatisutta</div>
<div class="q" id="p_14S5_2302"> <div class="divNumber">1100.</div> <div class="p">
<span class="pN">2302</span>Ekaṁ samayaṁ sambahulā therā bhikkhū cetesu viharanti sahañcanike. Tena kho pana samayena sambahulānaṁ therānaṁ bhikkhūnaṁ pacchābhattaṁ piṇḍapātapaṭikkantānaṁ maṇḍalamāḷe sannisinnānaṁ sannipatitānaṁ ayamantarākathā udapādi—  “yo nu kho, āvuso, dukkhaṁ passati dukkhasamudayampi so passati, dukkhanirodhampi passati, dukkhanirodhagāminiṁ paṭipadampi passatī”ti. </div>
</div>
<div class="q" id="p_14S5_2303"> <div class="p">
<span class="pN">2303</span>Evaṁ vutte, āyasmā gavampati thero bhikkhū etadavoca—  “sammukhā metaṁ, āvuso, bhagavato sutaṁ, sammukhā paṭiggahitaṁ—  ‘yo, bhikkhave, dukkhaṁ passati dukkhasamudayampi so passati, dukkhanirodhampi passati, dukkhanirodhagāminiṁ paṭipadampi passati. Yo dukkhasamudayaṁ passati dukkhampi so passati, dukkhanirodhampi passati, dukkhanirodhagāminiṁ paṭipadampi passati. Yo dukkhanirodhaṁ passati dukkhampi so passati, dukkhasamudayampi passati, dukkhanirodhagāminiṁ paṭipadampi passati. Yo dukkhanirodhagāminiṁ paṭipadaṁ passati dukkhampi so passati, dukkhasamudayampi passati, dukkhanirodhampi passatī’”ti. </div>
</div>
<div class="CENTER" id="p_14S5_2304">
<span class="pN">2304</span>Dasamaṁ.</div>
<div class="CENTER" id="p_14S5_2305">
<span class="pN">2305</span>Koṭigāmavaggo tatiyo.</div>
<div class="SUMMARY" id="p_14S5_2306">
<span class="pN">2306</span><span class="firstLetter">T</span>assuddānaṁ</div>
<div class="q" id="p_14S5_2307"> <div class="p"> <table class="singleColumn"> <tr> <td> <div class="pN">2307</div> <div class="G">Dve vajjī sammāsambuddho,</div> </td> </tr> <tr> <td> <div class="G">arahaṁ āsavakkhayo;</div> </td> </tr> <tr> <td> <div class="G">Mittaṁ tathā ca loko ca,</div> </td> </tr> <tr> <td> <div class="G">pariññeyyaṁ gavampatīti.</div> </td> </tr> </table> </div>
</div>
</html>
