<html>
<div class="i">12.1.5 Janasandhajātaka</div>
<div class="h">Dvādasakanipāta</div>
<div class="h">Cūḷakuṇālavagga</div>
<div class="h">Janasandhajātaka</div>
<div class="q" id="p_22J_2291"> <div class="divNumber">49.</div> <div class="p"> <table class="singleColumn"> <tr> <td> <div class="pN">2291</div> <div class="G">“Dasa khalu imāni ṭhānāni,</div> </td> </tr> <tr> <td> <div class="G">Yāni pubbe akaritvā;</div> </td> </tr> <tr> <td> <div class="G">Sa pacchā manutappati,</div> </td> </tr> <tr> <td> <div class="G">Iccevāha janasandho.</div> </td> </tr> </table> </div>
</div>
<div class="q" id="p_22J_2292"> <div class="divNumber">50.</div> <div class="p"> <table class="singleColumn"> <tr> <td> <div class="pN">2292</div> <div class="G">Aladdhā vittaṁ tappati,</div> </td> </tr> <tr> <td> <div class="G">pubbe asamudānitaṁ;</div> </td> </tr> <tr> <td> <div class="G">Na pubbe dhanamesissaṁ,</div> </td> </tr> <tr> <td> <div class="G">iti pacchānutappati.</div> </td> </tr> </table> </div>
</div>
<div class="q" id="p_22J_2293"> <div class="divNumber">51.</div> <div class="p"> <table class="singleColumn"> <tr> <td> <div class="pN">2293</div> <div class="G">Sakyarūpaṁ pure santaṁ,</div> </td> </tr> <tr> <td> <div class="G">mayā sippaṁ na sikkhitaṁ;</div> </td> </tr> <tr> <td> <div class="G">Kicchā vutti asippassa,</div> </td> </tr> <tr> <td> <div class="G">iti pacchānutappati.</div> </td> </tr> </table> </div>
</div>
<div class="q" id="p_22J_2294"> <div class="divNumber">52.</div> <div class="p"> <table class="singleColumn"> <tr> <td> <div class="pN">2294</div> <div class="G">Kūṭavedī pure āsiṁ,</div> </td> </tr> <tr> <td> <div class="G">pisuṇo piṭṭhimaṁsiko;</div> </td> </tr> <tr> <td> <div class="G">Caṇḍo ca pharuso cāpi,</div> </td> </tr> <tr> <td> <div class="G">iti pacchānutappati.</div> </td> </tr> </table> </div>
</div>
<div class="q" id="p_22J_2295"> <div class="divNumber">53.</div> <div class="p"> <table class="singleColumn"> <tr> <td> <div class="pN">2295</div> <div class="G">Pāṇātipātī pure āsiṁ,</div> </td> </tr> <tr> <td> <div class="G">luddo cāpi anāriyo;</div> </td> </tr> <tr> <td> <div class="G">Bhūtānaṁ nāpacāyissaṁ,</div> </td> </tr> <tr> <td> <div class="G">iti pacchānutappati.</div> </td> </tr> </table> </div>
</div>
<div class="q" id="p_22J_2296"> <div class="divNumber">54.</div> <div class="p"> <table class="singleColumn"> <tr> <td> <div class="pN">2296</div> <div class="G">Bahūsu vata santīsu,</div> </td> </tr> <tr> <td> <div class="G">anāpādāsu itthisu;</div> </td> </tr> <tr> <td> <div class="G">Paradāraṁ asevissaṁ,</div> </td> </tr> <tr> <td> <div class="G">iti pacchānutappati.</div> </td> </tr> </table> </div>
</div>
<div class="q" id="p_22J_2297"> <div class="divNumber">55.</div> <div class="p"> <table class="singleColumn"> <tr> <td> <div class="pN">2297</div> <div class="G">Bahumhi vata santamhi,</div> </td> </tr> <tr> <td> <div class="G">annapāne upaṭṭhite;</div> </td> </tr> <tr> <td> <div class="G">Na pubbe adadaṁ dānaṁ,</div> </td> </tr> <tr> <td> <div class="G">iti pacchānutappati.</div> </td> </tr> </table> </div>
</div>
<div class="q" id="p_22J_2298"> <div class="divNumber">56.</div> <div class="p"> <table class="singleColumn"> <tr> <td> <div class="pN">2298</div> <div class="G">Mātaraṁ pitarañcāpi,</div> </td> </tr> <tr> <td> <div class="G">jiṇṇakaṁ gatayobbanaṁ;</div> </td> </tr> <tr> <td> <div class="G">Pahu santo na posissaṁ,</div> </td> </tr> <tr> <td> <div class="G">iti pacchānutappati.</div> </td> </tr> </table> </div>
</div>
<div class="q" id="p_22J_2299"> <div class="divNumber">57.</div> <div class="p"> <table class="singleColumn"> <tr> <td> <div class="pN">2299</div> <div class="G">Ācariyamanusatthāraṁ,</div> </td> </tr> <tr> <td> <div class="G">sabbakāmarasāharaṁ;</div> </td> </tr> <tr> <td> <div class="G">Pitaraṁ atimaññissaṁ,</div> </td> </tr> <tr> <td> <div class="G">iti pacchānutappati.</div> </td> </tr> </table> </div>
</div>
<div class="q" id="p_22J_2300"> <div class="divNumber">58.</div> <div class="p"> <table class="singleColumn"> <tr> <td> <div class="pN">2300</div> <div class="G">Samaṇe brāhmaṇe cāpi,</div> </td> </tr> <tr> <td> <div class="G">sīlavante bahussute;</div> </td> </tr> <tr> <td> <div class="G">Na pubbe payirupāsissaṁ,</div> </td> </tr> <tr> <td> <div class="G">iti pacchānutappati.</div> </td> </tr> </table> </div>
</div>
<div class="q" id="p_22J_2301"> <div class="divNumber">59.</div> <div class="p"> <table class="singleColumn"> <tr> <td> <div class="pN">2301</div> <div class="G">Sādhu hoti tapo ciṇṇo,</div> </td> </tr> <tr> <td> <div class="G">santo ca payirupāsito;</div> </td> </tr> <tr> <td> <div class="G">Na ca pubbe tapo ciṇṇo,</div> </td> </tr> <tr> <td> <div class="G">iti pacchānutappati.</div> </td> </tr> </table> </div>
</div>
<div class="q" id="p_22J_2302"> <div class="divNumber">60.</div> <div class="p"> <table class="singleColumn"> <tr> <td> <div class="pN">2302</div> <div class="G">Yo ca etāni ṭhānāni,</div> </td> </tr> <tr> <td> <div class="G">yoniso paṭipajjati;</div> </td> </tr> <tr> <td> <div class="G">Karaṁ purisakiccāni,</div> </td> </tr> <tr> <td> <div class="G">sa pacchā nānutappatī”ti.</div> </td> </tr> </table> </div>
</div>
<div class="CENTER" id="p_22J_2303">
<span class="pN">2303</span>Janasandhajātakaṁ pañcamaṁ.</div>
</html>
