<html>
<div class="i">7.7.4 Khettaṅgapañha</div>
<div class="h">Opammakathāpañha</div>
<div class="h">Kumbhavagga</div>
<div class="h">Khettaṅgapañha</div>
<div class="q" id="p_28Mi_1999"> <div class="divNumber">288.</div> <div class="p">
<span class="pN">1999</span>“Bhante nāgasena, ‘khettassa tīṇi aṅgāni gahetabbānī’ti yaṁ vadesi, katamāni tāni tīṇi aṅgāni gahetabbānī”ti? “Yathā, mahārāja, khettaṁ mātikāsampannaṁ hoti; evameva kho, mahārāja, yoginā yogāvacarena sucaritavattappaṭivattamātikāsampannena bhavitabbaṁ. Idaṁ, mahārāja, khettassa paṭhamaṁ aṅgaṁ gahetabbaṁ. </div>
</div>
<div class="q" id="p_28Mi_2000"> <div class="p">
<span class="pN">2000</span>Puna caparaṁ, mahārāja, khettaṁ mariyādāsampannaṁ hoti, tāya ca mariyādāya udakaṁ rakkhitvā dhaññaṁ paripāceti; evameva kho, mahārāja, yoginā yogāvacarena sīlahirimariyādāsampannena bhavitabbaṁ, tāya ca sīlahirimariyādāya sāmaññaṁ rakkhitvā cattāri sāmaññaphalāni gahetabbāni. Idaṁ, mahārāja, khettassa dutiyaṁ aṅgaṁ gahetabbaṁ. </div>
</div>
<div class="q" id="p_28Mi_2001"> <div class="p">
<span class="pN">2001</span>Puna caparaṁ, mahārāja, khettaṁ uṭṭhānasampannaṁ hoti, kassakassa hāsajanakaṁ appampi bījaṁ vuttaṁ bahu hoti, bahu vuttaṁ bahutaraṁ hoti; evameva kho, mahārāja, yoginā yogāvacarena uṭṭhānasampannena vipulaphaladāyinā bhavitabbaṁ, dāyakānaṁ hāsajanakena bhavitabbaṁ, yathā appaṁ dinnaṁ bahu hoti, bahu dinnaṁ bahutaraṁ hoti. Idaṁ, mahārāja, khettassa tatiyaṁ aṅgaṁ gahetabbaṁ. Bhāsitampetaṁ, mahārāja, therena upālinā vinayadharena—  </div>
</div>
<div class="q" id="p_28Mi_2002"> <div class="p"> <table class="singleColumn"> <tr> <td> <div class="pN">2002</div> <div class="G">‘Khettūpamena bhavitabbaṁ,</div> </td> </tr> <tr> <td> <div class="G">Uṭṭhānavipuladāyinā;</div> </td> </tr> <tr> <td> <div class="G">Esa khettavaro nāma,</div> </td> </tr> <tr> <td> <div class="G">Yo dadāti vipulaṁ phalan’”ti.</div> </td> </tr> </table> </div>
</div>
<div class="CENTER" id="p_28Mi_2003">
<span class="pN">2003</span>Khettaṅgapañho catuttho.</div>
</html>
