<html>
<div class="i">1.3 Mucalindakathā</div>
<div class="h">Mahākhandhaka</div>
<div class="h">Mucalindakathā</div>
<div class="q" id="p_3V_17"> <div class="divNumber">5.</div> <div class="p">
<span class="pN">17</span>Atha kho bhagavā sattāhassa accayena tamhā samādhimhā vuṭṭhahitvā ajapālanigrodhamūlā yena mucalindo tenupasaṅkami, upasaṅkamitvā mucalindamūle sattāhaṁ ekapallaṅkena nisīdi vimuttisukhapaṭisaṁvedī. Tena kho pana samayena mahā akālamegho udapādi, sattāhavaddalikā sītavātaduddinī. Atha kho mucalindo nāgarājā sakabhavanā nikkhamitvā bhagavato kāyaṁ sattakkhattuṁ bhogehi parikkhipitvā uparimuddhani mahantaṁ phaṇaṁ karitvā aṭṭhāsi— “mā bhagavantaṁ sītaṁ, mā bhagavantaṁ uṇhaṁ, mā bhagavantaṁ ḍaṁsamakasavātātapasarīsapasamphasso”ti. Atha kho mucalindo nāgarājā sattāhassa accayena viddhaṁ vigatavalāhakaṁ devaṁ viditvā bhagavato kāyā bhoge viniveṭhetvā sakavaṇṇaṁ paṭisaṁharitvā māṇavakavaṇṇaṁ abhinimminitvā bhagavato purato aṭṭhāsi pañjaliko bhagavantaṁ namassamāno. Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi— </div>
</div>
<div class="q" id="p_3V_18"> <div class="p"> <table class="singleColumn"> <tr> <td> <div class="pN">18</div> <div class="G">“Sukho viveko tuṭṭhassa,</div> </td> </tr> <tr> <td> <div class="G">sutadhammassa passato;</div> </td> </tr> <tr> <td> <div class="G">Abyāpajjaṁ sukhaṁ loke,</div> </td> </tr> <tr> <td> <div class="G">pāṇabhūtesu saṁyamo.</div> </td> </tr> </table> </div>
</div>
<div class="q" id="p_3V_19"> <div class="p"> <table class="singleColumn"> <tr> <td> <div class="pN">19</div> <div class="G">Sukhā virāgatā loke,</div> </td> </tr> <tr> <td> <div class="G">kāmānaṁ samatikkamo;</div> </td> </tr> <tr> <td> <div class="G">Asmimānassa yo vinayo,</div> </td> </tr> <tr> <td> <div class="G">etaṁ ve paramaṁ sukhan”ti.</div> </td> </tr> </table> </div>
</div>
<div class="CENTER" id="p_3V_20">
<span class="pN">20</span>Mucalindakathā niṭṭhitā.</div>
</html>
