<html>
<div class="i">8.31 Aṭṭhacīvaramātikā</div>
<div class="h">Cīvarakkhandhaka</div>
<div class="h">Aṭṭhacīvaramātikā</div>
<div class="q" id="p_3V_1746"> <div class="divNumber">379.</div> <div class="p">
<span class="pN">1746</span>Aṭṭhimā, bhikkhave, mātikā cīvarassa uppādāya— sīmāya deti, katikāya deti, bhikkhāpaññattiyā deti, saṁghassa deti, ubhatosaṁghassa deti, vassaṁvuṭṭhasaṁghassa deti, ādissa deti, puggalassa deti. </div>
</div>
<div class="q" id="p_3V_1747"> <div class="p">
<span class="pN">1747</span>Sīmāya deti— yāvatikā bhikkhū antosīmagatā tehi bhājetabbaṁ. Katikāya deti— sambahulā āvāsā samānalābhā honti ekasmiṁ āvāse dinne sabbattha dinnaṁ hoti. Bhikkhāpaññattiyā deti, yattha saṁghassa dhuvakārā kariyyanti, tattha deti. Saṁghassa deti, sammukhībhūtena saṁghena bhājetabbaṁ. Ubhatosaṁghassa deti, bahukāpi bhikkhū honti, ekā bhikkhunī hoti, upaḍḍhaṁ dātabbaṁ, bahukāpi bhikkhuniyo honti, eko bhikkhu hoti, upaḍḍhaṁ dātabbaṁ. Vassaṁvuṭṭhasaṁghassa deti, yāvatikā bhikkhū tasmiṁ āvāse vassaṁvuṭṭhā, tehi bhājetabbaṁ. Ādissa deti, yāguyā vā bhatte vā khādanīye vā cīvare vā senāsane vā bhesajje vā. Puggalassa deti— ‘imaṁ cīvaraṁ itthannāmassa dammī’”ti. </div>
</div>
<div class="CENTER" id="p_3V_1748">
<span class="pN">1748</span>Cīvarakkhandhako aṭṭhamo.</div>
<div class="SUMMARY" id="p_3V_1749">
<span class="pN">1749</span><span class="firstLetter">T</span>assuddānaṁ</div>
<div class="q" id="p_3V_1750"> <div class="p"> <table class="singleColumn"> <tr> <td> <div class="pN">1750</div> <div class="G">Rājagahako negamo,</div> </td> </tr> <tr> <td> <div class="G">disvā vesāliyaṁ gaṇiṁ;</div> </td> </tr> <tr> <td> <div class="G">Puna rājagahaṁ gantvā,</div> </td> </tr> <tr> <td> <div class="G">rañño taṁ paṭivedayi.</div> </td> </tr> </table> </div>
</div>
<div class="q" id="p_3V_1751"> <div class="p"> <table class="singleColumn"> <tr> <td> <div class="pN">1751</div> <div class="G">Putto sālavatikāya,</div> </td> </tr> <tr> <td> <div class="G">abhayassa hi atrajo;</div> </td> </tr> <tr> <td> <div class="G">Jīvatīti kumārena,</div> </td> </tr> <tr> <td> <div class="G">saṅkhāto jīvako iti.</div> </td> </tr> </table> </div>
</div>
<div class="q" id="p_3V_1752"> <div class="p"> <table class="singleColumn"> <tr> <td> <div class="pN">1752</div> <div class="G">So hi takkasīlaṁ gantvā,</div> </td> </tr> <tr> <td> <div class="G">uggahetvā mahābhiso;</div> </td> </tr> <tr> <td> <div class="G">Sattavassikaābādhaṁ,</div> </td> </tr> <tr> <td> <div class="G">natthukammena nāsayi.</div> </td> </tr> </table> </div>
</div>
<div class="q" id="p_3V_1753"> <div class="p"> <table class="singleColumn"> <tr> <td> <div class="pN">1753</div> <div class="G">Rañño bhagandalābādhaṁ,</div> </td> </tr> <tr> <td> <div class="G">ālepena apākaḍḍhi;</div> </td> </tr> <tr> <td> <div class="G">Mamañca itthāgārañca,</div> </td> </tr> <tr> <td> <div class="G">buddhasaṁghaṁ cupaṭṭhahi.</div> </td> </tr> </table> </div>
</div>
<div class="q" id="p_3V_1754"> <div class="p"> <table class="singleColumn"> <tr> <td> <div class="pN">1754</div> <div class="G">Rājagahako ca seṭṭhi,</div> </td> </tr> <tr> <td> <div class="G">antagaṇṭhi tikicchitaṁ;</div> </td> </tr> <tr> <td> <div class="G">Pajjotassa mahārogaṁ,</div> </td> </tr> <tr> <td> <div class="G">ghatapānena nāsayi.</div> </td> </tr> </table> </div>
</div>
<div class="q" id="p_3V_1755"> <div class="p"> <table class="singleColumn"> <tr> <td> <div class="pN">1755</div> <div class="G">Adhikārañca siveyyaṁ,</div> </td> </tr> <tr> <td> <div class="G">abhisannaṁ sinehati;</div> </td> </tr> <tr> <td> <div class="G">Tīhi uppalahatthehi,</div> </td> </tr> <tr> <td> <div class="G">samattiṁsavirecanaṁ.</div> </td> </tr> </table> </div>
</div>
<div class="q" id="p_3V_1756"> <div class="p"> <table class="singleColumn"> <tr> <td> <div class="pN">1756</div> <div class="G">Pakatattaṁ varaṁ yāci,</div> </td> </tr> <tr> <td> <div class="G">siveyyañca paṭiggahi;</div> </td> </tr> <tr> <td> <div class="G">Cīvarañca gihidānaṁ,</div> </td> </tr> <tr> <td> <div class="G">anuññāsi tathāgato.</div> </td> </tr> </table> </div>
</div>
<div class="q" id="p_3V_1757"> <div class="p"> <table class="singleColumn"> <tr> <td> <div class="pN">1757</div> <div class="G">Rājagahe janapade,</div> </td> </tr> <tr> <td> <div class="G">bahuṁ uppajji cīvaraṁ;</div> </td> </tr> <tr> <td> <div class="G">Pāvāro kosiyañceva,</div> </td> </tr> <tr> <td> <div class="G">kojavo aḍḍhakāsikaṁ.</div> </td> </tr> </table> </div>
</div>
<div class="q" id="p_3V_1758"> <div class="p"> <table class="singleColumn"> <tr> <td> <div class="pN">1758</div> <div class="G">Uccāvacā ca santuṭṭhi,</div> </td> </tr> <tr> <td> <div class="G">nāgamesāgamesuṁ ca;</div> </td> </tr> <tr> <td> <div class="G">Paṭhamaṁ pacchā sadisā,</div> </td> </tr> <tr> <td> <div class="G">katikā ca paṭiharuṁ.</div> </td> </tr> </table> </div>
</div>
<div class="q" id="p_3V_1759"> <div class="p"> <table class="singleColumn"> <tr> <td> <div class="pN">1759</div> <div class="G">Bhaṇḍāgāraṁ aguttañca,</div> </td> </tr> <tr> <td> <div class="G">vuṭṭhāpenti tatheva ca;</div> </td> </tr> <tr> <td> <div class="G">Ussannaṁ kolāhalañca,</div> </td> </tr> <tr> <td> <div class="G">kathaṁ bhāje kathaṁ dade.</div> </td> </tr> </table> </div>
</div>
<div class="q" id="p_3V_1760"> <div class="p"> <table class="singleColumn"> <tr> <td> <div class="pN">1760</div> <div class="G">Sakātirekabhāgena,</div> </td> </tr> <tr> <td> <div class="G">paṭivīso kathaṁ dade;</div> </td> </tr> <tr> <td> <div class="G">Chakaṇena sītudakā,</div> </td> </tr> <tr> <td> <div class="G">uttaritu na jānare.</div> </td> </tr> </table> </div>
</div>
<div class="q" id="p_3V_1761"> <div class="p"> <table class="singleColumn"> <tr> <td> <div class="pN">1761</div> <div class="G">Oropentā bhājanañca,</div> </td> </tr> <tr> <td> <div class="G">pātiyā ca chamāya ca;</div> </td> </tr> <tr> <td> <div class="G">Upacikā majjhe jīranti,</div> </td> </tr> <tr> <td> <div class="G">ekato patthinnena ca.</div> </td> </tr> </table> </div>
</div>
<div class="q" id="p_3V_1762"> <div class="p"> <table class="singleColumn"> <tr> <td> <div class="pN">1762</div> <div class="G">Pharusācchinnacchibandhā,</div> </td> </tr> <tr> <td> <div class="G">addasāsi ubbhaṇḍite;</div> </td> </tr> <tr> <td> <div class="G">Vīmaṁsitvā sakyamuni,</div> </td> </tr> <tr> <td> <div class="G">anuññāsi ticīvaraṁ.</div> </td> </tr> </table> </div>
</div>
<div class="q" id="p_3V_1763"> <div class="p"> <table class="singleColumn"> <tr> <td> <div class="pN">1763</div> <div class="G">Aññena atirekena,</div> </td> </tr> <tr> <td> <div class="G">uppajji chiddameva ca;</div> </td> </tr> <tr> <td> <div class="G">Cātuddīpo varaṁ yāci,</div> </td> </tr> <tr> <td> <div class="G">dātuṁ vassikasāṭikaṁ.</div> </td> </tr> </table> </div>
</div>
<div class="q" id="p_3V_1764"> <div class="p"> <table class="singleColumn"> <tr> <td> <div class="pN">1764</div> <div class="G">Āgantugamigilānaṁ,</div> </td> </tr> <tr> <td> <div class="G">upaṭṭhākañca bhesajjaṁ;</div> </td> </tr> <tr> <td> <div class="G">Dhuvaṁ udakasāṭiñca,</div> </td> </tr> <tr> <td> <div class="G">paṇītaṁ atikhuddakaṁ.</div> </td> </tr> </table> </div>
</div>
<div class="q" id="p_3V_1765"> <div class="p"> <table class="singleColumn"> <tr> <td> <div class="pN">1765</div> <div class="G">Thullakacchumukhaṁ khomaṁ,</div> </td> </tr> <tr> <td> <div class="G">paripuṇṇaṁ adhiṭṭhānaṁ;</div> </td> </tr> <tr> <td> <div class="G">Pacchimaṁ kato garuko,</div> </td> </tr> <tr> <td> <div class="G">vikaṇṇo suttamokiri.</div> </td> </tr> </table> </div>
</div>
<div class="q" id="p_3V_1766"> <div class="p"> <table class="singleColumn"> <tr> <td> <div class="pN">1766</div> <div class="G">Lujjanti nappahonti,</div> </td> </tr> <tr> <td> <div class="G">ca anvādhikaṁ bahūni ca;</div> </td> </tr> <tr> <td> <div class="G">Andhavane assatiyā,</div> </td> </tr> <tr> <td> <div class="G">eko vassaṁ utumhi ca.</div> </td> </tr> </table> </div>
</div>
<div class="q" id="p_3V_1767"> <div class="p"> <table class="singleColumn"> <tr> <td> <div class="pN">1767</div> <div class="G">Dve bhātukā rājagahe,</div> </td> </tr> <tr> <td> <div class="G">upanando puna dvisu;</div> </td> </tr> <tr> <td> <div class="G">Kucchivikāro gilāno,</div> </td> </tr> <tr> <td> <div class="G">ubho ceva gilānakā.</div> </td> </tr> </table> </div>
</div>
<div class="q" id="p_3V_1768"> <div class="p"> <table class="singleColumn"> <tr> <td> <div class="pN">1768</div> <div class="G">Naggā kusā vākacīraṁ,</div> </td> </tr> <tr> <td> <div class="G">phalako kesakambalaṁ;</div> </td> </tr> <tr> <td> <div class="G">Vāḷaulūkapakkhañca,</div> </td> </tr> <tr> <td> <div class="G">ajinaṁ akkanāḷakaṁ.</div> </td> </tr> </table> </div>
</div>
<div class="q" id="p_3V_1769"> <div class="p"> <table class="singleColumn"> <tr> <td> <div class="pN">1769</div> <div class="G">Potthakaṁ nīlapītañca,</div> </td> </tr> <tr> <td> <div class="G">lohitaṁ mañjiṭṭhena ca;</div> </td> </tr> <tr> <td> <div class="G">Kaṇhā mahāraṅganāma,</div> </td> </tr> <tr> <td> <div class="G">acchinnadasikā tathā.</div> </td> </tr> </table> </div>
</div>
<div class="q" id="p_3V_1770"> <div class="p"> <table class="singleColumn"> <tr> <td> <div class="pN">1770</div> <div class="G">Dīghapupphaphaṇadasā,</div> </td> </tr> <tr> <td> <div class="G">kañcutirīṭaveṭhanaṁ;</div> </td> </tr> <tr> <td> <div class="G">Anuppanne pakkamati,</div> </td> </tr> <tr> <td> <div class="G">saṁgho bhijjati tāvade.</div> </td> </tr> </table> </div>
</div>
<div class="q" id="p_3V_1771"> <div class="p"> <table class="singleColumn"> <tr> <td> <div class="pN">1771</div> <div class="G">Pakkhe dadanti saṁghassa,</div> </td> </tr> <tr> <td> <div class="G">āyasmā revato pahi;</div> </td> </tr> <tr> <td> <div class="G">Vissāsagāhādhiṭṭhāti,</div> </td> </tr> <tr> <td> <div class="G">aṭṭha cīvaramātikāti.</div> </td> </tr> </table> </div>
</div>
<div class="CENTER" id="p_3V_1772">
<span class="pN">1772</span>Imamhi khandhake vatthū channavuti.</div>
<div class="ENDH3" id="p_3V_1773">
<span class="pN">1773</span>Cīvarakkhandhako niṭṭhito.</div>
</html>
