<html>
<div class="i">11.1.3 Dhammadevaputtajātaka</div>
<div class="h">Ekādasakanipāta</div>
<div class="h">Mātuposakavagga</div>
<div class="h">Dhammadevaputtajātaka</div>
<div class="q" id="p_22J_2134"> <div class="divNumber">26.</div> <div class="p"> <table class="singleColumn"> <tr> <td> <div class="pN">2134</div> <div class="G">“Yasokaro puññakarohamasmi,</div> </td> </tr> <tr> <td> <div class="G">Sadātthuto samaṇabrāhmaṇānaṁ;</div> </td> </tr> <tr> <td> <div class="G">Maggāraho devamanussapūjito,</div> </td> </tr> <tr> <td> <div class="G">Dhammo ahaṁ dehi adhamma maggaṁ”.</div> </td> </tr> </table> </div>
</div>
<div class="q" id="p_22J_2135"> <div class="divNumber">27.</div> <div class="p"> <table class="singleColumn"> <tr> <td> <div class="pN">2135</div> <div class="G">“Adhammayānaṁ daḷhamāruhitvā,</div> </td> </tr> <tr> <td> <div class="G">Asantasanto balavāhamasmi;</div> </td> </tr> <tr> <td> <div class="G">Sa kissa hetumhi tavajja dajjaṁ,</div> </td> </tr> <tr> <td> <div class="G">Maggaṁ ahaṁ dhamma adinnapubbaṁ”.</div> </td> </tr> </table> </div>
</div>
<div class="q" id="p_22J_2136"> <div class="divNumber">28.</div> <div class="p"> <table class="singleColumn"> <tr> <td> <div class="pN">2136</div> <div class="G">“Dhammo have pāturahosi pubbe,</div> </td> </tr> <tr> <td> <div class="G">Pacchā adhammo udapādi loke;</div> </td> </tr> <tr> <td> <div class="G">Jeṭṭho ca seṭṭho ca sanantano ca,</div> </td> </tr> <tr> <td> <div class="G">Uyyāhi jeṭṭhassa kaniṭṭha maggā”.</div> </td> </tr> </table> </div>
</div>
<div class="q" id="p_22J_2137"> <div class="divNumber">29.</div> <div class="p"> <table class="singleColumn"> <tr> <td> <div class="pN">2137</div> <div class="G">“Na yācanāya napi pātirūpā,</div> </td> </tr> <tr> <td> <div class="G">Na arahatā tehaṁ dadeyyaṁ maggaṁ;</div> </td> </tr> <tr> <td> <div class="G">Yuddhañca no hotu ubhinnamajja,</div> </td> </tr> <tr> <td> <div class="G">Yuddhamhi yo jessati tassa maggo”.</div> </td> </tr> </table> </div>
</div>
<div class="q" id="p_22J_2138"> <div class="divNumber">30.</div> <div class="p"> <table class="singleColumn"> <tr> <td> <div class="pN">2138</div> <div class="G">“Sabbā disā anuvisaṭohamasmi,</div> </td> </tr> <tr> <td> <div class="G">Mahabbalo amitayaso atulyo;</div> </td> </tr> <tr> <td> <div class="G">Guṇehi sabbehi upetarūpo,</div> </td> </tr> <tr> <td> <div class="G">Dhammo adhamma tvaṁ kathaṁ vijessasi.</div> </td> </tr> </table> </div>
</div>
<div class="q" id="p_22J_2139"> <div class="divNumber">31.</div> <div class="p"> <table class="singleColumn"> <tr> <td> <div class="pN">2139</div> <div class="G">Lohena ve haññati jātarūpaṁ,</div> </td> </tr> <tr> <td> <div class="G">Na jātarūpena hananti lohaṁ;</div> </td> </tr> <tr> <td> <div class="G">Sace adhammo hañchati dhammamajja,</div> </td> </tr> <tr> <td> <div class="G">Ayo suvaṇṇaṁ viya dassaneyyaṁ.</div> </td> </tr> </table> </div>
</div>
<div class="q" id="p_22J_2140"> <div class="divNumber">32.</div> <div class="p"> <table class="singleColumn"> <tr> <td> <div class="pN">2140</div> <div class="G">Sace tuvaṁ yuddhabalo adhamma,</div> </td> </tr> <tr> <td> <div class="G">Na tuyha vuḍḍhā ca garū ca atthi;</div> </td> </tr> <tr> <td> <div class="G">Maggañca te dammi piyāppiyena,</div> </td> </tr> <tr> <td> <div class="G">Vācāduruttānipi te khamāmi”.</div> </td> </tr> </table> </div>
</div>
<div class="q" id="p_22J_2141"> <div class="divNumber">33.</div> <div class="p"> <table class="singleColumn"> <tr> <td> <div class="pN">2141</div> <div class="G">“Idañca sutvā vacanaṁ adhammo,</div> </td> </tr> <tr> <td> <div class="G">Avaṁsiro patito uddhapādo;</div> </td> </tr> <tr> <td> <div class="G">‘Yuddhatthiko ce na labhāmi yuddhaṁ’,</div> </td> </tr> <tr> <td> <div class="G">Ettāvatā hoti hato adhammo.</div> </td> </tr> </table> </div>
</div>
<div class="q" id="p_22J_2142"> <div class="divNumber">34.</div> <div class="p"> <table class="singleColumn"> <tr> <td> <div class="pN">2142</div> <div class="G">Khantībalo yuddhabalaṁ vijetvā,</div> </td> </tr> <tr> <td> <div class="G">Hantvā adhammaṁ nihanitva bhūmyā;</div> </td> </tr> <tr> <td> <div class="G">Pāyāsi vitto abhiruyha sandanaṁ,</div> </td> </tr> <tr> <td> <div class="G">Maggeneva atibalo saccanikkamo.</div> </td> </tr> </table> </div>
</div>
<div class="q" id="p_22J_2143"> <div class="divNumber">35.</div> <div class="p"> <table class="singleColumn"> <tr> <td> <div class="pN">2143</div> <div class="G">Mātā pitā samaṇabrāhmaṇā ca,</div> </td> </tr> <tr> <td> <div class="G">Asammānitā yassa sake agāre;</div> </td> </tr> <tr> <td> <div class="G">Idheva nikkhippa sarīradehaṁ,</div> </td> </tr> <tr> <td> <div class="G">Kāyassa bhedā nirayaṁ vajanti te;</div> </td> </tr> <tr> <td> <div class="G">Yathā adhammo patito avaṁsiro.</div> </td> </tr> </table> </div>
</div>
<div class="q" id="p_22J_2144"> <div class="divNumber">36.</div> <div class="p"> <table class="singleColumn"> <tr> <td> <div class="pN">2144</div> <div class="G">Mātā pitā samaṇabrāhmaṇā ca,</div> </td> </tr> <tr> <td> <div class="G">Susammānitā yassa sake agāre;</div> </td> </tr> <tr> <td> <div class="G">Idheva nikkhippa sarīradehaṁ,</div> </td> </tr> <tr> <td> <div class="G">Kāyassa bhedā sugatiṁ vajanti te;</div> </td> </tr> <tr> <td> <div class="G">Yathāpi dhammo abhiruyha sandanan”ti.</div> </td> </tr> </table> </div>
</div>
<div class="CENTER" id="p_22J_2145">
<span class="pN">2145</span>Dhammadevaputtajātakaṁ tatiyaṁ.</div>
</html>
