<html>
<div class="i">7.6 Sattussadatālakkhaṇaṁ</div>
<div class="h">Lakkhaṇasutta</div>
<div class="q" id="h_8D_433"> <h2 class="paliSectionName">
<span class="pN">433</span>Sattussadatālakkhaṇaṁ </h2>
</div>
<div class="q" id="p_8D_434"> <div class="divNumber">208.</div> <div class="p">
<span class="pN">434</span>“Yampi, bhikkhave, tathāgato purimaṁ jātiṁ purimaṁ bhavaṁ purimaṁ niketaṁ pubbe manussabhūto samāno dātā ahosi paṇītānaṁ rasitānaṁ khādanīyānaṁ bhojanīyānaṁ sāyanīyānaṁ lehanīyānaṁ pānānaṁ. So tassa kammassa kaṭattā…pe… so tato cuto itthattaṁ āgato samāno imaṁ mahāpurisalakkhaṇaṁ paṭilabhati, sattussado hoti, sattassa ussadā honti; ubhosu hatthesu ussadā honti, ubhosu pādesu ussadā honti, ubhosu aṁsakūṭesu ussadā honti, khandhe ussado hoti. </div>
</div>
<div class="q" id="p_8D_435"> <div class="p">
<span class="pN">435</span>So tena lakkhaṇena samannāgato sace agāraṁ ajjhāvasati, rājā hoti cakkavattī…pe… rājā samāno kiṁ labhati? Lābhī hoti paṇītānaṁ rasitānaṁ khādanīyānaṁ bhojanīyānaṁ sāyanīyānaṁ lehanīyānaṁ pānānaṁ. Rājā samāno idaṁ labhati…pe… buddho samāno kiṁ labhati? Lābhī hoti paṇītānaṁ rasitānaṁ khādanīyānaṁ bhojanīyānaṁ sāyanīyānaṁ lehanīyānaṁ pānānaṁ. Buddho samāno idaṁ labhati”. Etamatthaṁ bhagavā avoca. </div>
</div>
<div class="q" id="p_8D_436"> <div class="divNumber">209.</div> <div class="p">
<span class="pN">436</span>Tatthetaṁ vuccati— </div>
</div>
<div class="q" id="p_8D_437"> <div class="p"> <table class="singleColumn"> <tr> <td> <div class="pN">437</div> <div class="G">“Khajjabhojjamatha leyya sāyiyaṁ,</div> </td> </tr> <tr> <td> <div class="G">Uttamaggarasadāyako ahu;</div> </td> </tr> <tr> <td> <div class="G">Tena so sucaritena kammunā,</div> </td> </tr> <tr> <td> <div class="G">Nandane ciramabhippamodati.</div> </td> </tr> </table> </div>
</div>
<div class="q" id="p_8D_438"> <div class="p"> <table class="singleColumn"> <tr> <td> <div class="pN">438</div> <div class="G">Satta cussade idhādhigacchati,</div> </td> </tr> <tr> <td> <div class="G">Hatthapādamudutañca vindati;</div> </td> </tr> <tr> <td> <div class="G">Āhu byañjananimittakovidā,</div> </td> </tr> <tr> <td> <div class="G">Khajjabhojjarasalābhitāya naṁ.</div> </td> </tr> </table> </div>
</div>
<div class="q" id="p_8D_439"> <div class="p"> <table class="singleColumn"> <tr> <td> <div class="pN">439</div> <div class="G">Yaṁ gihissapi tadatthajotakaṁ,</div> </td> </tr> <tr> <td> <div class="G">Pabbajjampi ca tadādhigacchati;</div> </td> </tr> <tr> <td> <div class="G">Khajjabhojjarasalābhiruttamaṁ,</div> </td> </tr> <tr> <td> <div class="G">Āhu sabbagihibandhanacchidan”ti.</div> </td> </tr> </table> </div>
</div>
</html>
