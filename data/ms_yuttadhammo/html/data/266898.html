<html>
<div class="i">1.6 Parābhavasutta</div>
<div class="h">Uragavagga</div>
<div class="h">Parābhavasutta</div>
<div class="q" id="p_18Sn_106"> <div class="p">
<span class="pN">106</span>Evaṁ me sutaṁ—  ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Atha kho aññatarā devatā abhikkantāya rattiyā abhikkantavaṇṇā kevalakappaṁ jetavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. Ekamantaṁ ṭhitā kho sā devatā bhagavantaṁ gāthāya ajjhabhāsi—  </div>
</div>
<div class="q" id="p_18Sn_107"> <div class="divNumber">91.</div> <div class="p"> <table class="singleColumn"> <tr> <td> <div class="pN">107</div> <div class="G">“Parābhavantaṁ purisaṁ,</div> </td> </tr> <tr> <td> <div class="G">mayaṁ pucchāma gotama;</div> </td> </tr> <tr> <td> <div class="G">Bhavantaṁ puṭṭhumāgamma,</div> </td> </tr> <tr> <td> <div class="G">kiṁ parābhavato mukhaṁ”. (1)</div> </td> </tr> </table> </div>
</div>
<div class="q" id="p_18Sn_108"> <div class="divNumber">92.</div> <div class="p"> <table class="singleColumn"> <tr> <td> <div class="pN">108</div> <div class="G">“Suvijāno bhavaṁ hoti,</div> </td> </tr> <tr> <td> <div class="G">suvijāno parābhavo;</div> </td> </tr> <tr> <td> <div class="G">Dhammakāmo bhavaṁ hoti,</div> </td> </tr> <tr> <td> <div class="G">dhammadessī parābhavo”. (2)</div> </td> </tr> </table> </div>
</div>
<div class="q" id="p_18Sn_109"> <div class="divNumber">93.</div> <div class="p"> <table class="singleColumn"> <tr> <td> <div class="pN">109</div> <div class="G">“Iti hetaṁ vijānāma,</div> </td> </tr> <tr> <td> <div class="G">paṭhamo so parābhavo;</div> </td> </tr> <tr> <td> <div class="G">Dutiyaṁ bhagavā brūhi,</div> </td> </tr> <tr> <td> <div class="G">kiṁ parābhavato mukhaṁ”. (3)</div> </td> </tr> </table> </div>
</div>
<div class="q" id="p_18Sn_110"> <div class="divNumber">94.</div> <div class="p"> <table class="singleColumn"> <tr> <td> <div class="pN">110</div> <div class="G">“Asantassa piyā honti,</div> </td> </tr> <tr> <td> <div class="G">sante na kurute piyaṁ;</div> </td> </tr> <tr> <td> <div class="G">Asataṁ dhammaṁ roceti,</div> </td> </tr> <tr> <td> <div class="G">taṁ parābhavato mukhaṁ”. (4)</div> </td> </tr> </table> </div>
</div>
<div class="q" id="p_18Sn_111"> <div class="divNumber">95.</div> <div class="p"> <table class="singleColumn"> <tr> <td> <div class="pN">111</div> <div class="G">“Iti hetaṁ vijānāma,</div> </td> </tr> <tr> <td> <div class="G">dutiyo so parābhavo;</div> </td> </tr> <tr> <td> <div class="G">Tatiyaṁ bhagavā brūhi,</div> </td> </tr> <tr> <td> <div class="G">kiṁ parābhavato mukhaṁ”. (5)</div> </td> </tr> </table> </div>
</div>
<div class="q" id="p_18Sn_112"> <div class="divNumber">96.</div> <div class="p"> <table class="singleColumn"> <tr> <td> <div class="pN">112</div> <div class="G">“Niddāsīlī sabhāsīlī,</div> </td> </tr> <tr> <td> <div class="G">anuṭṭhātā ca yo naro;</div> </td> </tr> <tr> <td> <div class="G">Alaso kodhapaññāṇo,</div> </td> </tr> <tr> <td> <div class="G">taṁ parābhavato mukhaṁ”. (6)</div> </td> </tr> </table> </div>
</div>
<div class="q" id="p_18Sn_113"> <div class="divNumber">97.</div> <div class="p"> <table class="singleColumn"> <tr> <td> <div class="pN">113</div> <div class="G">“Iti hetaṁ vijānāma,</div> </td> </tr> <tr> <td> <div class="G">tatiyo so parābhavo;</div> </td> </tr> <tr> <td> <div class="G">Catutthaṁ bhagavā brūhi,</div> </td> </tr> <tr> <td> <div class="G">kiṁ parābhavato mukhaṁ”. (7)</div> </td> </tr> </table> </div>
</div>
<div class="q" id="p_18Sn_114"> <div class="divNumber">98.</div> <div class="p"> <table class="singleColumn"> <tr> <td> <div class="pN">114</div> <div class="G">“Yo mātaraṁ pitaraṁ vā,</div> </td> </tr> <tr> <td> <div class="G">jiṇṇakaṁ gatayobbanaṁ;</div> </td> </tr> <tr> <td> <div class="G">Pahu santo na bharati,</div> </td> </tr> <tr> <td> <div class="G">taṁ parābhavato mukhaṁ”. (8)</div> </td> </tr> </table> </div>
</div>
<div class="q" id="p_18Sn_115"> <div class="divNumber">99.</div> <div class="p"> <table class="singleColumn"> <tr> <td> <div class="pN">115</div> <div class="G">“Iti hetaṁ vijānāma,</div> </td> </tr> <tr> <td> <div class="G">catuttho so parābhavo;</div> </td> </tr> <tr> <td> <div class="G">Pañcamaṁ bhagavā brūhi,</div> </td> </tr> <tr> <td> <div class="G">kiṁ parābhavato mukhaṁ”. (9)</div> </td> </tr> </table> </div>
</div>
<div class="q" id="p_18Sn_116"> <div class="divNumber">100.</div> <div class="p"> <table class="singleColumn"> <tr> <td> <div class="pN">116</div> <div class="G">“Yo brāhmaṇaṁ samaṇaṁ vā,</div> </td> </tr> <tr> <td> <div class="G">Aññaṁ vāpi vanibbakaṁ;</div> </td> </tr> <tr> <td> <div class="G">Musāvādena vañceti,</div> </td> </tr> <tr> <td> <div class="G">Taṁ parābhavato mukhaṁ”. (10)</div> </td> </tr> </table> </div>
</div>
<div class="q" id="p_18Sn_117"> <div class="divNumber">101.</div> <div class="p"> <table class="singleColumn"> <tr> <td> <div class="pN">117</div> <div class="G">“Iti hetaṁ vijānāma,</div> </td> </tr> <tr> <td> <div class="G">Pañcamo so parābhavo;</div> </td> </tr> <tr> <td> <div class="G">Chaṭṭhamaṁ bhagavā brūhi,</div> </td> </tr> <tr> <td> <div class="G">Kiṁ parābhavato mukhaṁ”. (11)</div> </td> </tr> </table> </div>
</div>
<div class="q" id="p_18Sn_118"> <div class="divNumber">102.</div> <div class="p"> <table class="singleColumn"> <tr> <td> <div class="pN">118</div> <div class="G">“Pahūtavitto puriso,</div> </td> </tr> <tr> <td> <div class="G">Sahirañño sabhojano;</div> </td> </tr> <tr> <td> <div class="G">Eko bhuñjati sādūni,</div> </td> </tr> <tr> <td> <div class="G">Taṁ parābhavato mukhaṁ”. (12)</div> </td> </tr> </table> </div>
</div>
<div class="q" id="p_18Sn_119"> <div class="divNumber">103.</div> <div class="p"> <table class="singleColumn"> <tr> <td> <div class="pN">119</div> <div class="G">“Iti hetaṁ vijānāma,</div> </td> </tr> <tr> <td> <div class="G">Chaṭṭhamo so parābhavo;</div> </td> </tr> <tr> <td> <div class="G">Sattamaṁ bhagavā brūhi,</div> </td> </tr> <tr> <td> <div class="G">Kiṁ parābhavato mukhaṁ”. (13)</div> </td> </tr> </table> </div>
</div>
<div class="q" id="p_18Sn_120"> <div class="divNumber">104.</div> <div class="p"> <table class="singleColumn"> <tr> <td> <div class="pN">120</div> <div class="G">“Jātitthaddho dhanatthaddho,</div> </td> </tr> <tr> <td> <div class="G">Gottatthaddho ca yo naro;</div> </td> </tr> <tr> <td> <div class="G">Saññātiṁ atimaññeti,</div> </td> </tr> <tr> <td> <div class="G">Taṁ parābhavato mukhaṁ”. (14)</div> </td> </tr> </table> </div>
</div>
<div class="q" id="p_18Sn_121"> <div class="divNumber">105.</div> <div class="p"> <table class="singleColumn"> <tr> <td> <div class="pN">121</div> <div class="G">“Iti hetaṁ vijānāma,</div> </td> </tr> <tr> <td> <div class="G">Sattamo so parābhavo;</div> </td> </tr> <tr> <td> <div class="G">Aṭṭhamaṁ bhagavā brūhi,</div> </td> </tr> <tr> <td> <div class="G">Kiṁ parābhavato mukhaṁ”. (15)</div> </td> </tr> </table> </div>
</div>
<div class="q" id="p_18Sn_122"> <div class="divNumber">106.</div> <div class="p"> <table class="singleColumn"> <tr> <td> <div class="pN">122</div> <div class="G">“Itthidhutto surādhutto,</div> </td> </tr> <tr> <td> <div class="G">Akkhadhutto ca yo naro;</div> </td> </tr> <tr> <td> <div class="G">Laddhaṁ laddhaṁ vināseti,</div> </td> </tr> <tr> <td> <div class="G">Taṁ parābhavato mukhaṁ”. (16)</div> </td> </tr> </table> </div>
</div>
<div class="q" id="p_18Sn_123"> <div class="divNumber">107.</div> <div class="p"> <table class="singleColumn"> <tr> <td> <div class="pN">123</div> <div class="G">“Iti hetaṁ vijānāma,</div> </td> </tr> <tr> <td> <div class="G">Aṭṭhamo so parābhavo;</div> </td> </tr> <tr> <td> <div class="G">Navamaṁ bhagavā brūhi,</div> </td> </tr> <tr> <td> <div class="G">Kiṁ parābhavato mukhaṁ”. (17)</div> </td> </tr> </table> </div>
</div>
<div class="q" id="p_18Sn_124"> <div class="divNumber">108.</div> <div class="p"> <table class="singleColumn"> <tr> <td> <div class="pN">124</div> <div class="G">“Sehi dārehi asantuṭṭho,</div> </td> </tr> <tr> <td> <div class="G">Vesiyāsu padussati;</div> </td> </tr> <tr> <td> <div class="G">Dussati paradāresu,</div> </td> </tr> <tr> <td> <div class="G">Taṁ parābhavato mukhaṁ”. (18)</div> </td> </tr> </table> </div>
</div>
<div class="q" id="p_18Sn_125"> <div class="divNumber">109.</div> <div class="p"> <table class="singleColumn"> <tr> <td> <div class="pN">125</div> <div class="G">“Iti hetaṁ vijānāma,</div> </td> </tr> <tr> <td> <div class="G">Navamo so parābhavo;</div> </td> </tr> <tr> <td> <div class="G">Dasamaṁ bhagavā brūhi,</div> </td> </tr> <tr> <td> <div class="G">Kiṁ parābhavato mukhaṁ”. (19)</div> </td> </tr> </table> </div>
</div>
<div class="q" id="p_18Sn_126"> <div class="divNumber">110.</div> <div class="p"> <table class="singleColumn"> <tr> <td> <div class="pN">126</div> <div class="G">“Atītayobbano poso,</div> </td> </tr> <tr> <td> <div class="G">Āneti timbarutthaniṁ;</div> </td> </tr> <tr> <td> <div class="G">Tassā issā na supati,</div> </td> </tr> <tr> <td> <div class="G">Taṁ parābhavato mukhaṁ”. (20)</div> </td> </tr> </table> </div>
</div>
<div class="q" id="p_18Sn_127"> <div class="divNumber">111.</div> <div class="p"> <table class="singleColumn"> <tr> <td> <div class="pN">127</div> <div class="G">“Iti hetaṁ vijānāma,</div> </td> </tr> <tr> <td> <div class="G">Dasamo so parābhavo;</div> </td> </tr> <tr> <td> <div class="G">Ekādasamaṁ bhagavā brūhi,</div> </td> </tr> <tr> <td> <div class="G">Kiṁ parābhavato mukhaṁ”. (21)</div> </td> </tr> </table> </div>
</div>
<div class="q" id="p_18Sn_128"> <div class="divNumber">112.</div> <div class="p"> <table class="singleColumn"> <tr> <td> <div class="pN">128</div> <div class="G">“Itthiṁ soṇḍiṁ vikiraṇiṁ,</div> </td> </tr> <tr> <td> <div class="G">Purisaṁ vāpi tādisaṁ;</div> </td> </tr> <tr> <td> <div class="G">Issariyasmiṁ ṭhapeti,</div> </td> </tr> <tr> <td> <div class="G">Taṁ parābhavato mukhaṁ”. (22)</div> </td> </tr> </table> </div>
</div>
<div class="q" id="p_18Sn_129"> <div class="divNumber">113.</div> <div class="p"> <table class="singleColumn"> <tr> <td> <div class="pN">129</div> <div class="G">“Iti hetaṁ vijānāma,</div> </td> </tr> <tr> <td> <div class="G">Ekādasamo so parābhavo;</div> </td> </tr> <tr> <td> <div class="G">Dvādasamaṁ bhagavā brūhi,</div> </td> </tr> <tr> <td> <div class="G">Kiṁ parābhavato mukhaṁ”. (23)</div> </td> </tr> </table> </div>
</div>
<div class="q" id="p_18Sn_130"> <div class="divNumber">114.</div> <div class="p"> <table class="singleColumn"> <tr> <td> <div class="pN">130</div> <div class="G">“Appabhogo mahātaṇho,</div> </td> </tr> <tr> <td> <div class="G">Khattiye jāyate kule;</div> </td> </tr> <tr> <td> <div class="G">So ca rajjaṁ patthayati,</div> </td> </tr> <tr> <td> <div class="G">Taṁ parābhavato mukhaṁ. (24)</div> </td> </tr> </table> </div>
</div>
<div class="q" id="p_18Sn_131"> <div class="divNumber">115.</div> <div class="p"> <table class="singleColumn"> <tr> <td> <div class="pN">131</div> <div class="G">Ete parābhave loke,</div> </td> </tr> <tr> <td> <div class="G">Paṇḍito samavekkhiya;</div> </td> </tr> <tr> <td> <div class="G">Ariyo dassanasampanno,</div> </td> </tr> <tr> <td> <div class="G">Sa lokaṁ bhajate sivan”ti. (25)</div> </td> </tr> </table> </div>
</div>
<div class="CENTER" id="p_18Sn_132">
<span class="pN">132</span>Parābhavasuttaṁ chaṭṭhaṁ.</div>
</html>
