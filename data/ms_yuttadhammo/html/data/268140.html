<html>
<div class="i">1.2.2 Pañcaṅgasutta</div>
<div class="h">Paṭhamapaṇṇāsaka</div>
<div class="h">Nāthavagga</div>
<div class="h">Pañcaṅgasutta</div>
<div class="q" id="p_17A10_54"> <div class="divNumber">12.</div> <div class="p">
<span class="pN">54</span>“Pañcaṅgavippahīno, bhikkhave, bhikkhu pañcaṅgasamannāgato imasmiṁ dhammavinaye ‘kevalī vusitavā uttamapuriso’ti vuccati. Kathañca, bhikkhave, bhikkhu pañcaṅgavippahīno hoti? Idha, bhikkhave, bhikkhuno kāmacchando pahīno hoti, byāpādo pahīno hoti, thinamiddhaṁ pahīnaṁ hoti, uddhaccakukkuccaṁ pahīnaṁ hoti, vicikicchā pahīnā hoti. Evaṁ kho, bhikkhave, bhikkhu pañcaṅgavippahīno hoti. </div>
</div>
<div class="q" id="p_17A10_55"> <div class="p">
<span class="pN">55</span>Kathañca, bhikkhave, bhikkhu pañcaṅgasamannāgato hoti? Idha, bhikkhave, bhikkhu asekhena sīlakkhandhena samannāgato hoti, asekhena samādhikkhandhena samannāgato hoti, asekhena paññākkhandhena samannāgato hoti, asekhena vimuttikkhandhena samannāgato hoti, asekhena vimuttiñāṇadassanakkhandhena samannāgato hoti. Evaṁ kho, bhikkhave, bhikkhu pañcaṅgasamannāgato hoti. </div>
</div>
<div class="q" id="p_17A10_56"> <div class="p">
<span class="pN">56</span>Pañcaṅgavippahīno kho, bhikkhave, bhikkhu pañcaṅgasamannāgato imasmiṁ dhammavinaye ‘kevalī vusitavā uttamapuriso’ti vuccati. </div>
</div>
<div class="q" id="p_17A10_57"> <div class="p"> <table class="singleColumn"> <tr> <td> <div class="pN">57</div> <div class="G">Kāmacchando ca byāpādo,</div> </td> </tr> <tr> <td> <div class="G">thinamiddhañca bhikkhuno;</div> </td> </tr> <tr> <td> <div class="G">Uddhaccaṁ vicikicchā ca,</div> </td> </tr> <tr> <td> <div class="G">sabbasova na vijjati.</div> </td> </tr> </table> </div>
</div>
<div class="q" id="p_17A10_58"> <div class="p"> <table class="singleColumn"> <tr> <td> <div class="pN">58</div> <div class="G">Asekhena ca sīlena,</div> </td> </tr> <tr> <td> <div class="G">asekhena samādhinā;</div> </td> </tr> <tr> <td> <div class="G">Vimuttiyā ca sampanno,</div> </td> </tr> <tr> <td> <div class="G">ñāṇena ca tathāvidho.</div> </td> </tr> </table> </div>
</div>
<div class="q" id="p_17A10_59"> <div class="p"> <table class="singleColumn"> <tr> <td> <div class="pN">59</div> <div class="G">Sa ve pañcaṅgasampanno,</div> </td> </tr> <tr> <td> <div class="G">pañca aṅge vivajjayaṁ;</div> </td> </tr> <tr> <td> <div class="G">Imasmiṁ dhammavinaye,</div> </td> </tr> <tr> <td> <div class="G">kevalī iti vuccatī”ti.</div> </td> </tr> </table> </div>
</div>
<div class="CENTER" id="p_17A10_60">
<span class="pN">60</span>Dutiyaṁ.</div>
</html>
