<html>
<div class="i">5.1.13 Saddhammappatirūpakasutta</div>
<div class="h">Kassapasaṁyutta</div>
<div class="h">Kassapavagga</div>
<div class="h">Saddhammappatirūpakasutta</div>
<div class="q" id="p_12S2_1010"> <div class="divNumber">156.</div> <div class="p">
<span class="pN">1010</span>Evaṁ me sutaṁ—  ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Atha kho āyasmā mahākassapo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā mahākassapo bhagavantaṁ etadavoca—  “ko nu kho, bhante, hetu ko paccayo, yena pubbe appatarāni ceva sikkhāpadāni ahesuṁ bahutarā ca bhikkhū aññāya saṇṭhahiṁsu? Ko pana, bhante, hetu ko paccayo, yenetarahi bahutarāni ceva sikkhāpadāni appatarā ca bhikkhū aññāya saṇṭhahantī”ti? “Evañcetaṁ, kassapa, hoti sattesu hāyamānesu saddhamme antaradhāyamāne, bahutarāni ceva sikkhāpadāni honti appatarā ca bhikkhū aññāya saṇṭhahanti. Na tāva, kassapa, saddhammassa antaradhānaṁ hoti yāva na saddhammappatirūpakaṁ loke uppajjati. Yato ca kho, kassapa, saddhammappatirūpakaṁ loke uppajjati, atha saddhammassa antaradhānaṁ hoti. </div>
</div>
<div class="q" id="p_12S2_1011"> <div class="p">
<span class="pN">1011</span>Seyyathāpi, kassapa, na tāva jātarūpassa antaradhānaṁ hoti yāva na jātarūpappatirūpakaṁ loke uppajjati. Yato ca kho, kassapa, jātarūpappatirūpakaṁ loke uppajjati, atha kho jātarūpassa antaradhānaṁ hoti. Evameva kho, kassapa, na tāva saddhammassa antaradhānaṁ hoti yāva na saddhammappatirūpakaṁ loke uppajjati. Yato ca kho, kassapa, saddhammappatirūpakaṁ loke uppajjati, atha saddhammassa antaradhānaṁ hoti. </div>
</div>
<div class="q" id="p_12S2_1012"> <div class="p">
<span class="pN">1012</span>Na kho, kassapa, pathavīdhātu saddhammaṁ antaradhāpeti, na āpodhātu saddhammaṁ antaradhāpeti, na tejodhātu saddhammaṁ antaradhāpeti, na vāyodhātu saddhammaṁ antaradhāpeti; atha kho idheva te uppajjanti moghapurisā ye imaṁ saddhammaṁ antaradhāpenti. Seyyathāpi, kassapa, nāvā ādikeneva opilavati; na kho, kassapa, evaṁ saddhammassa antaradhānaṁ hoti. </div>
</div>
<div class="q" id="p_12S2_1013"> <div class="p">
<span class="pN">1013</span>Pañca khome, kassapa, okkamaniyā dhammā saddhammassa sammosāya antaradhānāya saṁvattanti. Katame pañca? Idha, kassapa, bhikkhū bhikkhuniyo upāsakā upāsikāyo satthari agāravā viharanti appatissā, dhamme agāravā viharanti appatissā, saṁghe agāravā viharanti appatissā, sikkhāya agāravā viharanti appatissā, samādhismiṁ agāravā viharanti appatissā—  ime kho, kassapa, pañca okkamaniyā dhammā saddhammassa sammosāya antaradhānāya saṁvattanti. </div>
</div>
<div class="q" id="p_12S2_1014"> <div class="p">
<span class="pN">1014</span>Pañca khome, kassapa, dhammā saddhammassa ṭhitiyā asammosāya anantaradhānāya saṁvattanti. Katame pañca? Idha, kassapa, bhikkhū bhikkhuniyo upāsakā upāsikāyo satthari sagāravā viharanti sappatissā, dhamme sagāravā viharanti sappatissā, saṁghe sagāravā viharanti sappatissā, sikkhāya sagāravā viharanti sappatissā, samādhismiṁ sagāravā viharanti sappatissā—  ime kho, kassapa, pañca dhammā saddhammassa ṭhitiyā asammosāya anantaradhānāya saṁvattantī”ti. </div>
</div>
<div class="CENTER" id="p_12S2_1015">
<span class="pN">1015</span>Terasamaṁ.</div>
<div class="CENTER" id="p_12S2_1016">
<span class="pN">1016</span>Kassapavaggo paṭhamo.</div>
<div class="SUMMARY" id="p_12S2_1017">
<span class="pN">1017</span><span class="firstLetter">T</span>assuddānaṁ</div>
<div class="q" id="p_12S2_1018"> <div class="p"> <table class="singleColumn"> <tr> <td> <div class="pN">1018</div> <div class="G">Santuṭṭhañca anottappī,</div> </td> </tr> <tr> <td> <div class="G">candūpamaṁ kulūpakaṁ;</div> </td> </tr> <tr> <td> <div class="G">Jiṇṇaṁ tayo ca ovādā,</div> </td> </tr> <tr> <td> <div class="G">jhānābhiññā upassayaṁ;</div> </td> </tr> <tr> <td> <div class="G">Cīvaraṁ paraṁmaraṇaṁ,</div> </td> </tr> <tr> <td> <div class="G">saddhammappatirūpakanti.</div> </td> </tr> </table> </div>
</div>
<div class="ENDH3" id="p_12S2_1019">
<span class="pN">1019</span>Kassapasaṁyuttaṁ samattaṁ.</div>
</html>
