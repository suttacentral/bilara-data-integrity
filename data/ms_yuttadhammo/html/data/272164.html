<html>
<div class="i">4.5 Adhikaraṇapaccayavāra</div>
<div class="h">Antarapeyyāla</div>
<div class="h">Adhikaraṇapaccayavāra</div>
<div class="q" id="p_5V_1224"> <div class="divNumber">288.</div> <div class="p">
<span class="pN">1224</span>Vivādādhikaraṇapaccayā kati āpattiyo āpajjati? Vivādādhikaraṇapaccayā dve āpattiyo āpajjati—  upasampannaṁ omasati, āpatti pācittiyassa; anupasampannaṁ omasati, āpatti dukkaṭassa—  vivādādhikaraṇapaccayā imā dve āpattiyo āpajjati. </div>
</div>
<div class="q" id="p_5V_1225"> <div class="p">
<span class="pN">1225</span>Tā āpattiyo catunnaṁ vipattīnaṁ kati vipattiyo bhajanti…pe…  sattannaṁ samathānaṁ katihi samathehi sammanti? Tā āpattiyo catunnaṁ vipattīnaṁ ekaṁ vipattiṁ bhajanti—  ācāravipattiṁ. Sattannaṁ āpattikkhandhānaṁ dvīhi āpattikkhandhehi saṅgahitā—  siyā pācittiyāpattikkhandhena, siyā dukkaṭāpattikkhandhena. Channaṁ āpattisamuṭṭhānānaṁ tīhi samuṭṭhānehi samuṭṭhanti—  siyā kāyato ca cittato ca samuṭṭhanti, na vācato; siyā vācato ca cittato ca samuṭṭhanti, na kāyato; siyā kāyato ca vācato ca cittato ca samuṭṭhanti. Catunnaṁ adhikaraṇānaṁ, āpattādhikaraṇaṁ. Sattannaṁ samathānaṁ tīhi samathehi sammanti—  siyā sammukhāvinayena ca paṭiññātakaraṇena ca, siyā sammukhāvinayena ca tiṇavatthārakena ca. (1) </div>
</div>
<div class="q" id="p_5V_1226"> <div class="divNumber">289.</div> <div class="p">
<span class="pN">1226</span>Anuvādādhikaraṇapaccayā kati āpattiyo āpajjati? Anuvādādhikaraṇapaccayā tisso āpattiyo āpajjati. Bhikkhuṁ amūlakena pārājikena dhammena anuddhaṁseti, āpatti saṁghādisesassa; amūlakena saṁghādisesena anuddhaṁseti, āpatti pācittiyassa; amūlikāya ācāravipattiyā anuddhaṁseti, āpatti dukkaṭassa—  anuvādādhikaraṇapaccayā imā tisso āpattiyo āpajjati. (2) </div>
</div>
<div class="q" id="p_5V_1227"> <div class="p">
<span class="pN">1227</span>Tā āpattiyo catunnaṁ vipattīnaṁ kati vipattiyo bhajanti…pe…  sattannaṁ samathānaṁ katihi samathehi sammanti? Tā āpattiyo catunnaṁ vipattīnaṁ dve vipattiyo bhajanti—  siyā sīlavipattiṁ, siyā ācāravipattiṁ. Sattannaṁ āpattikkhandhānaṁ tīhi āpattikkhandhehi saṅgahitā—  siyā saṁghādisesāpattikkhandhena, siyā pācittiyāpattikkhandhena, siyā dukkaṭāpattikkhandhena. Channaṁ āpattisamuṭṭhānānaṁ tīhi samuṭṭhānehi samuṭṭhanti—  siyā kāyato ca cittato ca samuṭṭhanti, na vācato; siyā vācato ca cittato ca samuṭṭhanti, na kāyato; siyā kāyato ca vācato ca cittato ca samuṭṭhanti. Catunnaṁ adhikaraṇānaṁ, āpattādhikaraṇaṁ. Sattannaṁ samathānaṁ tīhi samathehi sammanti—  siyā sammukhāvinayena ca paṭiññātakaraṇena ca, siyā sammukhāvinayena ca tiṇavatthārakena ca. </div>
</div>
<div class="q" id="p_5V_1228"> <div class="divNumber">290.</div> <div class="p">
<span class="pN">1228</span>Āpattādhikaraṇapaccayā kati āpattiyo āpajjati? Āpattādhikaraṇapaccayā catasso āpattiyo āpajjati. Bhikkhunī jānaṁ pārājikaṁ dhammaṁ paṭicchādeti, āpatti pārājikassa; vematikā paṭicchādeti, āpatti thullaccayassa; bhikkhu saṁghādisesaṁ paṭicchādeti; āpatti pācittiyassa; ācāravipattiṁ paṭicchādeti, āpatti dukkaṭassa—  āpattādhikaraṇapaccayā imā catasso āpattiyo āpajjati. </div>
</div>
<div class="q" id="p_5V_1229"> <div class="p">
<span class="pN">1229</span>Tā āpattiyo catunnaṁ vipattīnaṁ kati vipattiyo bhajanti…pe…  sattannaṁ samathānaṁ katihi samathehi sammanti? Tā āpattiyo catunnaṁ vipattīnaṁ dve vipattiyo bhajanti—  siyā sīlavipattiṁ, siyā ācāravipattiṁ. Sattannaṁ āpattikkhandhānaṁ catūhi āpattikkhandhehi saṅgahitā—  siyā pārājikāpattikkhandhena, siyā thullaccayāpattikkhandhena, siyā pācittiyāpattikkhandhena, siyā dukkaṭāpattikkhandhena. Channaṁ āpattisamuṭṭhānānaṁ ekena samuṭṭhānena samuṭṭhanti—  kāyato ca vācato ca cittato ca samuṭṭhanti. Catunnaṁ adhikaraṇānaṁ, āpattādhikaraṇaṁ. Sattannaṁ samathānaṁ tīhi samathehi sammanti—  siyā sammukhāvinayena ca paṭiññātakaraṇena ca, siyā sammukhāvinayena ca tiṇavatthārakena ca. (3) </div>
</div>
<div class="q" id="p_5V_1230"> <div class="divNumber">291.</div> <div class="p">
<span class="pN">1230</span>Kiccādhikaraṇapaccayā kati āpattiyo āpajjati? Kiccādhikaraṇapaccayā pañca āpattiyo āpajjati. Ukkhittānuvattikā bhikkhunī yāvatatiyaṁ samanubhāsanāya na paṭinissajjati, ñattiyā dukkaṭaṁ; dvīhi kammavācāhi thullaccayā; kammavācāpariyosāne āpatti pārājikassa. Bhedakānuvattakā bhikkhū yāvatatiyaṁ samanubhāsanāya na paṭinissajjanti, āpatti saṁghādisesassa; pāpikāya diṭṭhiyā yāvatatiyaṁ samanubhāsanāya na paṭinissajjati, āpatti pācittiyassa—  kiccādhikaraṇapaccayā imā pañca āpattiyo āpajjati. </div>
</div>
<div class="q" id="p_5V_1231"> <div class="p">
<span class="pN">1231</span>Tā āpattiyo catunnaṁ vipattīnaṁ kati vipattiyo bhajanti…pe…  sattannaṁ samathānaṁ katihi samathehi sammanti? Tā āpattiyo catunnaṁ vipattīnaṁ dve vipattiyo bhajanti—  siyā sīlavipattiṁ, siyā ācāravipattiṁ. Sattannaṁ āpattikkhandhānaṁ pañcahi āpattikkhandhehi saṅgahitā—  siyā pārājikāpattikkhandhena, siyā saṁghādisesāpattikkhandhena, siyā thullaccayāpattikkhandhena, siyā pācittiyāpattikkhandhena, siyā dukkaṭāpattikkhandhena. Channaṁ āpattisamuṭṭhānānaṁ ekena samuṭṭhānena samuṭṭhanti—  kāyato ca vācato ca cittato ca samuṭṭhanti. Catunnaṁ adhikaraṇānaṁ, āpattādhikaraṇaṁ. Sattannaṁ samathānaṁ tīhi samathehi sammanti—  siyā sammukhāvinayena ca paṭiññātakaraṇena ca, siyā sammukhāvinayena ca tiṇavatthārakena ca. </div>
</div>
<div class="q" id="p_5V_1232"> <div class="p">
<span class="pN">1232</span>Ṭhapetvā satta āpattiyo satta āpattikkhandhe, avasesā āpattiyo catunnaṁ vipattīnaṁ kati vipattiyo bhajanti? Sattannaṁ āpattikkhandhānaṁ katihi āpattikkhandhehi saṅgahitā? Channaṁ āpattisamuṭṭhānānaṁ katihi samuṭṭhānehi samuṭṭhanti? Catunnaṁ adhikaraṇānaṁ katamaṁ adhikaraṇaṁ? Sattannaṁ samathānaṁ katihi samathehi sammanti? Ṭhapetvā satta āpattiyo satta āpattikkhandhe avasesā āpattiyo catunnaṁ vipattīnaṁ na katamaṁ vipattiṁ bhajanti? Sattannaṁ āpattikkhandhānaṁ na katamena āpattikkhandhena saṅgahitā. Channaṁ āpattisamuṭṭhānānaṁ na katamena āpattisamuṭṭhānena samuṭṭhanti. Catunnaṁ adhikaraṇānaṁ na katamaṁ adhikaraṇaṁ. Sattannaṁ samathānaṁ na katamena samathena sammanti. Taṁ kissa hetu? Ṭhapetvā satta āpattiyo satta āpattikkhandhe, natthaññā āpattiyoti. (4) </div>
</div>
<div class="CENTER" id="p_5V_1233">
<span class="pN">1233</span>Adhikaraṇapaccayavāro niṭṭhito pañcamo.</div>
<div class="ENDH3" id="p_5V_1234">
<span class="pN">1234</span>Antarapeyyālaṁ niṭṭhitaṁ.</div>
<div class="SUMMARY" id="p_5V_1235">
<span class="pN">1235</span><span class="firstLetter">T</span>assuddānaṁ</div>
<div class="q" id="p_5V_1236"> <div class="p"> <table class="singleColumn"> <tr> <td> <div class="pN">1236</div> <div class="G">Katipucchā samuṭṭhānā,</div> </td> </tr> <tr> <td> <div class="G">katāpatti tatheva ca;</div> </td> </tr> <tr> <td> <div class="G">Samuṭṭhānā vipatti ca,</div> </td> </tr> <tr> <td> <div class="G">tathādhikaraṇena cāti.</div> </td> </tr> </table> </div>
</div>
</html>
