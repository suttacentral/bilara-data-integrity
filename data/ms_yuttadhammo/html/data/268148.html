<html>
<div class="i">1.2.10 Dutiyaariyāvāsasutta</div>
<div class="h">Paṭhamapaṇṇāsaka</div>
<div class="h">Nāthavagga</div>
<div class="h">Dutiyaariyāvāsasutta</div>
<div class="q" id="p_17A10_119"> <div class="divNumber">20.</div> <div class="p">
<span class="pN">119</span>Ekaṁ samayaṁ bhagavā kurūsu viharati kammāsadhammaṁ nāma kurūnaṁ nigamo. Tatra kho bhagavā bhikkhū āmantesi…pe… . </div>
</div>
<div class="q" id="p_17A10_120"> <div class="p">
<span class="pN">120</span>“Dasayime, bhikkhave, ariyāvāsā, ye ariyā āvasiṁsu vā āvasanti vā āvasissanti vā. Katame dasa? Idha, bhikkhave, bhikkhu pañcaṅgavippahīno hoti, chaḷaṅgasamannāgato, ekārakkho, caturāpasseno, paṇunnapaccekasacco, samavayasaṭṭhesano, anāvilasaṅkappo, passaddhakāyasaṅkhāro, suvimuttacitto, suvimuttapañño. </div>
</div>
<div class="q" id="p_17A10_121"> <div class="p">
<span class="pN">121</span>Kathañca, bhikkhave, bhikkhu pañcaṅgavippahīno hoti? Idha, bhikkhave, bhikkhuno kāmacchando pahīno hoti, byāpādo pahīno hoti, thinamiddhaṁ pahīnaṁ hoti, uddhaccakukkuccaṁ pahīnaṁ hoti, vicikicchā pahīnā hoti. Evaṁ kho, bhikkhave, bhikkhu pañcaṅgavippahīno hoti. (1) </div>
</div>
<div class="q" id="p_17A10_122"> <div class="p">
<span class="pN">122</span>Kathañca, bhikkhave, bhikkhu chaḷaṅgasamannāgato hoti? Idha, bhikkhave, bhikkhu cakkhunā rūpaṁ disvā neva sumano hoti na dummano, upekkhako viharati sato sampajāno. Sotena saddaṁ sutvā…  ghānena gandhaṁ ghāyitvā…  jivhāya rasaṁ sāyitvā…  kāyena phoṭṭhabbaṁ phusitvā…  manasā dhammaṁ viññāya neva sumano hoti na dummano, upekkhako viharati sato sampajāno. Evaṁ kho, bhikkhave, bhikkhu chaḷaṅgasamannāgato hoti. (2) </div>
</div>
<div class="q" id="p_17A10_123"> <div class="p">
<span class="pN">123</span>Kathañca, bhikkhave, bhikkhu ekārakkho hoti? Idha, bhikkhave, bhikkhu satārakkhena cetasā samannāgato hoti. Evaṁ kho, bhikkhave, bhikkhu ekārakkho hoti. (3) </div>
</div>
<div class="q" id="p_17A10_124"> <div class="p">
<span class="pN">124</span>Kathañca, bhikkhave, bhikkhu caturāpasseno hoti? Idha, bhikkhave, bhikkhu saṅkhāyekaṁ paṭisevati, saṅkhāyekaṁ adhivāseti, saṅkhāyekaṁ parivajjeti, saṅkhāyekaṁ vinodeti. Evaṁ kho, bhikkhave, bhikkhu caturāpasseno hoti. (4) </div>
</div>
<div class="q" id="p_17A10_125"> <div class="p">
<span class="pN">125</span>Kathañca, bhikkhave, bhikkhu paṇunnapaccekasacco hoti? Idha, bhikkhave, bhikkhuno yāni tāni puthusamaṇabrāhmaṇānaṁ puthupaccekasaccāni, seyyathidaṁ—  ‘sassato loko’ti vā, ‘asassato loko’ti vā, ‘antavā loko’ti vā, ‘anantavā loko’ti vā, ‘taṁ jīvaṁ taṁ sarīran’ti vā, ‘aññaṁ jīvaṁ aññaṁ sarīran’ti vā, ‘hoti tathāgato paraṁ maraṇā’ti vā, ‘na hoti tathāgato paraṁ maraṇā’ti vā, ‘hoti ca na ca hoti tathāgato paraṁ maraṇā’ti vā, ‘neva hoti na na hoti tathāgato paraṁ maraṇā’ti vā, sabbāni tāni nunnāni honti paṇunnāni cattāni vantāni muttāni pahīnāni paṭinissaṭṭhāni. Evaṁ kho, bhikkhave, bhikkhu paṇunnapaccekasacco hoti. (5) </div>
</div>
<div class="q" id="p_17A10_126"> <div class="p">
<span class="pN">126</span>Kathañca, bhikkhave, bhikkhu samavayasaṭṭhesano hoti? Idha, bhikkhave, bhikkhuno kāmesanā pahīnā hoti, bhavesanā pahīnā hoti, brahmacariyesanā paṭippassaddhā. Evaṁ kho, bhikkhave, bhikkhu samavayasaṭṭhesano hoti. (6) </div>
</div>
<div class="q" id="p_17A10_127"> <div class="p">
<span class="pN">127</span>Kathañca, bhikkhave, bhikkhu anāvilasaṅkappo hoti? Idha, bhikkhave, bhikkhuno kāmasaṅkappo pahīno hoti, byāpādasaṅkappo pahīno hoti, vihiṁsāsaṅkappo pahīno hoti. Evaṁ kho, bhikkhave, bhikkhu anāvilasaṅkappo hoti. (7) </div>
</div>
<div class="q" id="p_17A10_128"> <div class="p">
<span class="pN">128</span>Kathañca, bhikkhave, bhikkhu passaddhakāyasaṅkhāro hoti? Idha, bhikkhave, bhikkhu sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati. Evaṁ kho, bhikkhave, bhikkhu passaddhakāyasaṅkhāro hoti. (8) </div>
</div>
<div class="q" id="p_17A10_129"> <div class="p">
<span class="pN">129</span>Kathañca, bhikkhave, bhikkhu suvimuttacitto hoti? Idha, bhikkhave, bhikkhuno rāgā cittaṁ vimuttaṁ hoti, dosā cittaṁ vimuttaṁ hoti, mohā cittaṁ vimuttaṁ hoti. Evaṁ kho, bhikkhave, bhikkhu suvimuttacitto hoti. (9) </div>
</div>
<div class="q" id="p_17A10_130"> <div class="p">
<span class="pN">130</span>Kathañca, bhikkhave, bhikkhu suvimuttapañño hoti? Idha, bhikkhave, bhikkhu ‘rāgo me pahīno ucchinnamūlo tālāvatthukato anabhāvaṁkato āyatiṁ anuppādadhammo’ti pajānāti, doso me pahīno…pe…  ‘moho me pahīno ucchinnamūlo tālāvatthukato anabhāvaṁkato āyatiṁ anuppādadhammo’ti pajānāti. Evaṁ kho, bhikkhave, bhikkhu suvimuttapañño hoti. (10) </div>
</div>
<div class="q" id="p_17A10_131"> <div class="p">
<span class="pN">131</span>Ye hi keci, bhikkhave, atītamaddhānaṁ ariyā ariyāvāse āvasiṁsu, sabbe te imeva dasa ariyāvāse āvasiṁsu; ye hi keci, bhikkhave, anāgatamaddhānaṁ ariyā ariyāvāse āvasissanti, sabbe te imeva dasa ariyāvāse āvasissanti; ye hi keci, bhikkhave, etarahi ariyā ariyāvāse āvasanti, sabbe te imeva dasa ariyāvāse āvasanti. Ime kho, bhikkhave, dasa ariyāvāsā, ye ariyā āvasiṁsu vā āvasanti vā āvasissanti vā”ti. </div>
</div>
<div class="CENTER" id="p_17A10_132">
<span class="pN">132</span>Dasamaṁ.</div>
<div class="CENTER" id="p_17A10_133">
<span class="pN">133</span>Nāthavaggo dutiyo.</div>
<div class="SUMMARY" id="p_17A10_134">
<span class="pN">134</span><span class="firstLetter">T</span>assuddānaṁ</div>
<div class="q" id="p_17A10_135"> <div class="p"> <table class="singleColumn"> <tr> <td> <div class="pN">135</div> <div class="G">Senāsanañca pañcaṅgaṁ,</div> </td> </tr> <tr> <td> <div class="G">Saṁyojanākhilena ca;</div> </td> </tr> <tr> <td> <div class="G">Appamādo āhuneyyo,</div> </td> </tr> <tr> <td> <div class="G">Dve nāthā dve ariyāvāsāti.</div> </td> </tr> </table> </div>
</div>
</html>
