<html>
<div class="i">2.1.1 Mātuposakacariya</div>
<div class="h">Hatthināgavagga</div>
<div class="h">Sīlapāramī</div>
<div class="h">Mātuposakacariya</div>
<div class="q" id="p_21Cp_162"> <div class="divNumber">1.</div> <div class="p"> <table class="singleColumn"> <tr> <td> <div class="pN">162</div> <div class="G">“Yadā ahosiṁ pavane,</div> </td> </tr> <tr> <td> <div class="G">kuñjaro mātuposako;</div> </td> </tr> <tr> <td> <div class="G">Na tadā atthi mahiyā,</div> </td> </tr> <tr> <td> <div class="G">guṇena mama sādiso.</div> </td> </tr> </table> </div>
</div>
<div class="q" id="p_21Cp_163"> <div class="divNumber">2.</div> <div class="p"> <table class="singleColumn"> <tr> <td> <div class="pN">163</div> <div class="G">Pavane disvā vanacaro,</div> </td> </tr> <tr> <td> <div class="G">rañño maṁ paṭivedayi;</div> </td> </tr> <tr> <td> <div class="G">‘Tavānucchavo mahārāja,</div> </td> </tr> <tr> <td> <div class="G">gajo vasati kānane.</div> </td> </tr> </table> </div>
</div>
<div class="q" id="p_21Cp_164"> <div class="divNumber">3.</div> <div class="p"> <table class="singleColumn"> <tr> <td> <div class="pN">164</div> <div class="G">Na tassa parikkhāyattho,</div> </td> </tr> <tr> <td> <div class="G">napi āḷakakāsuyā;</div> </td> </tr> <tr> <td> <div class="G">Saha gahite soṇḍāya,</div> </td> </tr> <tr> <td> <div class="G">sayameva idhehi’ti.</div> </td> </tr> </table> </div>
</div>
<div class="q" id="p_21Cp_165"> <div class="divNumber">4.</div> <div class="p"> <table class="singleColumn"> <tr> <td> <div class="pN">165</div> <div class="G">Tassa taṁ vacanaṁ sutvā,</div> </td> </tr> <tr> <td> <div class="G">rājāpi tuṭṭhamānaso;</div> </td> </tr> <tr> <td> <div class="G">Pesesi hatthidamakaṁ,</div> </td> </tr> <tr> <td> <div class="G">chekācariyaṁ susikkhitaṁ.</div> </td> </tr> </table> </div>
</div>
<div class="q" id="p_21Cp_166"> <div class="divNumber">5.</div> <div class="p"> <table class="singleColumn"> <tr> <td> <div class="pN">166</div> <div class="G">Gantvā so hatthidamako,</div> </td> </tr> <tr> <td> <div class="G">addasa padumassare;</div> </td> </tr> <tr> <td> <div class="G">Bhisamuḷālaṁ uddharantaṁ,</div> </td> </tr> <tr> <td> <div class="G">yāpanatthāya mātuyā.</div> </td> </tr> </table> </div>
</div>
<div class="q" id="p_21Cp_167"> <div class="divNumber">6.</div> <div class="p"> <table class="singleColumn"> <tr> <td> <div class="pN">167</div> <div class="G">Viññāya me sīlaguṇaṁ,</div> </td> </tr> <tr> <td> <div class="G">lakkhaṇaṁ upadhārayi;</div> </td> </tr> <tr> <td> <div class="G">‘Ehi puttā’ti vatvāna,</div> </td> </tr> <tr> <td> <div class="G">mama soṇḍāya aggahi.</div> </td> </tr> </table> </div>
</div>
<div class="q" id="p_21Cp_168"> <div class="divNumber">7.</div> <div class="p"> <table class="singleColumn"> <tr> <td> <div class="pN">168</div> <div class="G">Yaṁ me tadā pākatikaṁ,</div> </td> </tr> <tr> <td> <div class="G">sarīrānugataṁ balaṁ;</div> </td> </tr> <tr> <td> <div class="G">Ajja nāgasahassānaṁ,</div> </td> </tr> <tr> <td> <div class="G">balena samasādisaṁ.</div> </td> </tr> </table> </div>
</div>
<div class="q" id="p_21Cp_169"> <div class="divNumber">8.</div> <div class="p"> <table class="singleColumn"> <tr> <td> <div class="pN">169</div> <div class="G">Yadihaṁ tesaṁ pakuppeyyaṁ,</div> </td> </tr> <tr> <td> <div class="G">upetānaṁ gahaṇāya maṁ;</div> </td> </tr> <tr> <td> <div class="G">Paṭibalo bhave tesaṁ,</div> </td> </tr> <tr> <td> <div class="G">yāva rajjampi mānusaṁ.</div> </td> </tr> </table> </div>
</div>
<div class="q" id="p_21Cp_170"> <div class="divNumber">9.</div> <div class="p"> <table class="singleColumn"> <tr> <td> <div class="pN">170</div> <div class="G">Api cāhaṁ sīlarakkhāya,</div> </td> </tr> <tr> <td> <div class="G">Sīlapāramipūriyā;</div> </td> </tr> <tr> <td> <div class="G">Na karomi citte aññathattaṁ,</div> </td> </tr> <tr> <td> <div class="G">Pakkhipantaṁ mamāḷake.</div> </td> </tr> </table> </div>
</div>
<div class="q" id="p_21Cp_171"> <div class="divNumber">10.</div> <div class="p"> <table class="singleColumn"> <tr> <td> <div class="pN">171</div> <div class="G">Yadi te maṁ tattha koṭṭeyyuṁ,</div> </td> </tr> <tr> <td> <div class="G">pharasūhi tomarehi ca;</div> </td> </tr> <tr> <td> <div class="G">Neva tesaṁ pakuppeyyaṁ,</div> </td> </tr> <tr> <td> <div class="G">sīlakhaṇḍabhayā mamā”ti.</div> </td> </tr> </table> </div>
</div>
<div class="CENTER" id="p_21Cp_172">
<span class="pN">172</span>Mātuposakacariyaṁ paṭhamaṁ.</div>
</html>
