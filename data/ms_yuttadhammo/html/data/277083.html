<html>
<div class="i">1.3.4.11 Nibbidābahulasutta</div>
<div class="h">Khandhasaṁyutta</div>
<div class="h">Uparipaṇṇāsaka</div>
<div class="h">Kukkuḷavagga</div>
<div class="h">Nibbidābahulasutta</div>
<div class="q" id="p_13S3_781"> <div class="divNumber">146.</div> <div class="p">
<span class="pN">781</span>Sāvatthinidānaṁ. “Saddhāpabbajitassa, bhikkhave, kulaputtassa ayamanudhammo hoti—  yaṁ rūpe nibbidābahulo vihareyya. Vedanāya…pe…  saññāya…  saṅkhāresu…  viññāṇe nibbidābahulo vihareyya. Yo rūpe nibbidābahulo viharanto, vedanāya…  saññāya…  saṅkhāresu…  viññāṇe nibbidābahulo viharanto rūpaṁ parijānāti, vedanaṁ…  saññaṁ…  saṅkhāre…  viññāṇaṁ parijānāti; so rūpaṁ parijānaṁ vedanaṁ parijānaṁ saññaṁ parijānaṁ saṅkhāre parijānaṁ viññāṇaṁ parijānaṁ parimuccati rūpamhā, parimuccati vedanāya, parimuccati saññāya, parimuccati saṅkhārehi, parimuccati viññāṇamhā, parimuccati jātiyā jarāya maraṇena sokehi paridevehi dukkhehi domanassehi upāyāsehi; ‘parimuccati dukkhasmā’ti vadāmī”ti. </div>
</div>
<div class="CENTER" id="p_13S3_782">
<span class="pN">782</span>Ekādasamaṁ.</div>
</html>
