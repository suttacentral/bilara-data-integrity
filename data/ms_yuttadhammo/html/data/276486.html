<html>
<div class="i">1.5.5.7 Mahānāmasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Acelakavagga
</div>
<div class="h">
Mahānāmasikkhāpada
</div>
<div class="q" id="p_2V_964">
<div class="divNumber">
303.
</div>
<div class="p">
<span class="pN">964</span>Tena samayena buddho bhagavā sakkesu viharati kapilavatthusmiṁ nigrodhārāme. Tena kho pana samayena mahānāmassa sakkassa bhesajjaṁ ussannaṁ hoti. Atha kho mahānāmo sakko yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho mahānāmo sakko bhagavantaṁ etadavoca—  “icchāmahaṁ, bhante, saṁghaṁ catumāsaṁ bhesajjena pavāretun”ti. “Sādhu sādhu, mahānāma. Tena hi tvaṁ, mahānāma, saṁghaṁ catumāsaṁ bhesajjena pavārehī”ti. Bhikkhū kukkuccāyantā nādhivāsenti. Bhagavato etamatthaṁ ārocesuṁ…pe…  anujānāmi, bhikkhave, catumāsaṁ bhesajjappaccayapavāraṇaṁ sāditun”ti.
</div>
</div>
<div class="q" id="p_2V_965">
<div class="divNumber">
304.
</div>
<div class="p">
<span class="pN">965</span>Tena kho pana samayena bhikkhū mahānāmaṁ sakkaṁ parittaṁ bhesajjaṁ viññāpenti. Tatheva mahānāmassa sakkassa bhesajjaṁ ussannaṁ hoti. Dutiyampi kho mahānāmo sakko yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho mahānāmo sakko bhagavantaṁ etadavoca—  “icchāmahaṁ, bhante, saṁghaṁ aparampi catumāsaṁ bhesajjena pavāretun”ti. “Sādhu sādhu, mahānāma. Tena hi tvaṁ, mahānāma, saṁghaṁ aparampi catumāsaṁ bhesajjena pavārehī”ti. Bhikkhū kukkuccāyantā nādhivāsenti. Bhagavato etamatthaṁ ārocesuṁ…pe…  anujānāmi, bhikkhave, puna pavāraṇampi sāditun”ti.
</div>
</div>
<div class="q" id="p_2V_966">
<div class="divNumber">
305.
</div>
<div class="p">
<span class="pN">966</span>Tena kho pana samayena bhikkhū mahānāmaṁ sakkaṁ parittaṁyeva bhesajjaṁ viññāpenti. Tatheva mahānāmassa sakkassa bhesajjaṁ ussannaṁ hoti. Tatiyampi kho mahānāmo sakko yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho mahānāmo sakko bhagavantaṁ etadavoca—  “icchāmahaṁ, bhante, saṁghaṁ yāvajīvaṁ bhesajjena pavāretun”ti. “Sādhu sādhu, mahānāma. Tena hi tvaṁ, mahānāma, saṁghaṁ yāvajīvaṁ bhesajjena pavārehī”ti. Bhikkhū kukkuccāyantā nādhivāsenti. Bhagavato etamatthaṁ ārocesuṁ…pe…  anujānāmi, bhikkhave, niccapavāraṇampi sāditun”ti.
</div>
</div>
<div class="q" id="p_2V_967">
<div class="p">
<span class="pN">967</span>Tena kho pana samayena chabbaggiyā bhikkhū dunnivatthā honti duppārutā anākappasampannā. Mahānāmo sakko vattā hoti—  “kissa tumhe, bhante, dunnivatthā duppārutā anākappasampannā? Nanu nāma pabbajitena sunivatthena bhavitabbaṁ supārutena ākappasampannenā”ti? Chabbaggiyā bhikkhū mahānāme sakke upanandhiṁsu. Atha kho chabbaggiyānaṁ bhikkhūnaṁ etadahosi—  “kena nu kho mayaṁ upāyena mahānāmaṁ sakkaṁ maṅkuṁ kareyyāmā”ti? Atha kho chabbaggiyānaṁ bhikkhūnaṁ etadahosi—  “mahānāmena kho, āvuso, sakkena saṁgho bhesajjena pavārito. Handa mayaṁ, āvuso, mahānāmaṁ sakkaṁ sappiṁ viññāpemā”ti. Atha kho chabbaggiyā bhikkhū yena mahānāmo sakko tenupasaṅkamiṁsu; upasaṅkamitvā mahānāmaṁ sakkaṁ etadavocuṁ—  “doṇena, āvuso, sappinā attho”ti. “Ajjaṇho, bhante, āgametha. Manussā vajaṁ gatā sappiṁ āharituṁ. Kālaṁ āharissathā”ti.
</div>
</div>
<div class="q" id="p_2V_968">
<div class="p">
<span class="pN">968</span>Dutiyampi kho…pe…  tatiyampi kho chabbaggiyā bhikkhū mahānāmaṁ sakkaṁ etadavocuṁ—  “doṇena, āvuso, sappinā attho”ti. “Ajjaṇho, bhante, āgametha. Manussā vajaṁ gatā sappiṁ āharituṁ. Kālaṁ āharissathā”ti. “Kiṁ pana tayā, āvuso, adātukāmena pavāritena, yaṁ tvaṁ pavāretvā na desī”ti. Atha kho mahānāmo sakko ujjhāyati khiyyati vipāceti—  “kathañhi nāma bhadantā—  ‘ajjaṇho, bhante, āgamethā’ti vuccamānā nāgamessantī”ti.
</div>
</div>
<div class="q" id="p_2V_969">
<div class="p">
<span class="pN">969</span>Assosuṁ kho bhikkhū mahānāmassa sakkassa ujjhāyantassa khiyyantassa vipācentassa. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū mahānāmena sakkena—  ‘ajjaṇho, bhante, āgamethā’ti vuccamānā nāgamessantī”ti…pe…  “saccaṁ kira tumhe, bhikkhave, mahānāmena sakkena—  ‘ajjaṇho, bhante, āgamethā’ti vuccamānā nāgamethā”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, mahānāmena sakkena—  “ajjaṇho, bhante, āgamethā”ti vuccamānā nāgamessatha. Netaṁ, moghapurisā, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_970">
<div class="divNumber">
306.
</div>
<div class="p">
<span class="pN">970</span><span class="bold">“Agilānena bhikkhunā catumāsappaccayapavāraṇā sāditabbā</span>, <span class="bold">aññatra punapavāraṇāya, aññatra niccapavāraṇāya; tato ce uttari sādiyeyya, pācittiyan”</span>ti. (<span class="italic">47</span>:<span class="bold">96</span>)
</div>
</div>
<div class="q" id="p_2V_971">
<div class="divNumber">
307.
</div>
<div class="p">
<span class="pN">971</span><span class="bold">Agilānena bhikkhunā catumāsappaccayapavāraṇā sāditabbā</span>ti gilānappaccayapavāraṇā sāditabbā.
</div>
</div>
<div class="q" id="p_2V_972">
<div class="p">
<span class="pN">972</span><span class="bold">Punapavāraṇāpi sāditabbā</span>ti yadā gilāno bhavissāmi tadā viññāpessāmīti.
</div>
</div>
<div class="q" id="p_2V_973">
<div class="p">
<span class="pN">973</span><span class="bold">Niccapavāraṇāpi sāditabbā</span>ti yadā gilāno bhavissāmi tadā viññāpessāmīti.
</div>
</div>
<div class="q" id="p_2V_974">
<div class="p">
<span class="pN">974</span><span class="bold">Tato ce uttari sādiyeyyā</span>ti atthi pavāraṇā bhesajjapariyantā na rattipariyantā, atthi pavāraṇā rattipariyantā na bhesajjapariyantā, atthi pavāraṇā bhesajjapariyantā ca rattipariyantā ca, atthi pavāraṇā neva bhesajjapariyantā na rattipariyantā.
</div>
</div>
<div class="q" id="p_2V_975">
<div class="p">
<span class="pN">975</span><span class="bold">Bhesajjapariyantā</span> nāma bhesajjāni pariggahitāni honti—  “ettakehi bhesajjehi pavāremī”ti. <span class="bold">Rattipariyantā</span> nāma rattiyo pariggahitāyo honti—  “ettakāsu rattīsu pavāremī”ti. <span class="bold">Bhesajjapariyantā ca rattipariyantā ca</span> nāma bhesajjāni ca pariggahitāni honti rattiyo ca pariggahitāyo honti—  “ettakehi bhesajjehi ettakāsu rattīsu pavāremī”ti. <span class="bold">Neva bhesajjapariyantā na rattipariyantā</span> nāma bhesajjāni ca apariggahitāni honti rattiyo ca apariggahitāyo honti.
</div>
</div>
<div class="q" id="p_2V_976">
<div class="divNumber">
308.
</div>
<div class="p">
<span class="pN">976</span>Bhesajjapariyante—  yehi bhesajjehi pavārito hoti tāni bhesajjāni ṭhapetvā aññāni bhesajjāni viññāpeti, āpatti pācittiyassa. Rattipariyante—  yāsu rattīsu pavārito hoti, tā rattiyo ṭhapetvā aññāsu rattīsu viññāpeti, āpatti pācittiyassa. Bhesajjapariyante ca rattipariyante ca—  yehi bhesajjehi pavārito hoti, tāni bhesajjāni ṭhapetvā yāsu rattīsu pavārito hoti, tā rattiyo ṭhapetvā aññāni bhesajjāni aññāsu rattīsu viññāpeti, āpatti pācittiyassa. Neva bhesajjapariyante na rattipariyante, anāpatti.
</div>
</div>
<div class="q" id="p_2V_977">
<div class="divNumber">
309.
</div>
<div class="p">
<span class="pN">977</span>Na bhesajjena karaṇīyena bhesajjaṁ viññāpeti, āpatti pācittiyassa. Aññena bhesajjena karaṇīyena aññaṁ bhesajjaṁ viññāpeti, āpatti pācittiyassa. Tatuttari tatuttarisaññī bhesajjaṁ viññāpeti, āpatti pācittiyassa. Tatuttari vematiko bhesajjaṁ viññāpeti, āpatti pācittiyassa. Tatuttari natatuttarisaññī bhesajjaṁ viññāpeti, āpatti pācittiyassa.
</div>
</div>
<div class="q" id="p_2V_978">
<div class="p">
<span class="pN">978</span>Natatuttari tatuttarisaññī, āpatti dukkaṭassa. Natatuttari vematiko, āpatti dukkaṭassa. Natatuttari natatuttarisaññī, anāpatti.
</div>
</div>
<div class="q" id="p_2V_979">
<div class="divNumber">
310.
</div>
<div class="p">
<span class="pN">979</span>Anāpatti—  yehi bhesajjehi pavārito hoti tāni bhesajjāni viññāpeti, yāsu rattīsu pavārito hoti tāsu rattīsu viññāpeti, “imehi tayā bhesajjehi pavāritāmha, amhākañca iminā ca iminā ca bhesajjena attho”ti ācikkhitvā viññāpeti, “yāsu tayā rattīsu pavāritāmha tāyo ca rattiyo vītivattā amhākañca bhesajjena attho”ti ācikkhitvā viññāpeti, ñātakānaṁ pavāritānaṁ, aññassatthāya, attano dhanena, ummattakassa, ādikammikassāti.
</div>
</div>
<div class="CENTER" id="p_2V_980">
<span class="pN">980</span>Mahānāmasikkhāpadaṁ niṭṭhitaṁ sattamaṁ.
</div>
</html>
