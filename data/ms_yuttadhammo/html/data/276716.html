<html>
<div class="i">2.4.8.10 Ananuññātasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Kumāribhūtavagga</div>
<div class="h">Ananuññātasikkhāpada</div>
<div class="q" id="p_2V_3393"> <div class="divNumber">1162.</div> <div class="p">
<span class="pN">3393</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena thullanandā bhikkhunī mātāpitūhipi sāmikenapi ananuññātaṁ sikkhamānaṁ vuṭṭhāpeti. Mātāpitaropi sāmikopi ujjhāyanti khiyyanti vipācenti—  “kathañhi nāma ayyā thullanandā amhehi ananuññātaṁ sikkhamānaṁ vuṭṭhāpessatī”ti. </div>
</div>
<div class="q" id="p_2V_3394"> <div class="p">
<span class="pN">3394</span>Assosuṁ kho bhikkhuniyo mātāpitūnampi sāmikassapi ujjhāyantānaṁ khiyyantānaṁ vipācentānaṁ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā mātāpitūhipi sāmikenapi ananuññātaṁ sikkhamānaṁ vuṭṭhāpessatī”ti…pe…  “saccaṁ kira, bhikkhave, thullanandā bhikkhunī, mātāpitūhipi sāmikenapi ananuññātaṁ sikkhamānaṁ vuṭṭhāpetī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī mātāpitūhipi sāmikenapi ananuññātaṁ sikkhamānaṁ vuṭṭhāpessati. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_3395"> <div class="divNumber">1163.</div> <div class="p">
<span class="pN">3395</span><span class="bold">“Yā pana bhikkhunī mātāpitūhi vā sāmikena vā ananuññātaṁ sikkhamānaṁ vuṭṭhāpeyya, pācittiyan”</span>ti. (<span class="italic">80</span>:<span class="bold">135</span>) </div>
</div>
<div class="q" id="p_2V_3396"> <div class="divNumber">1164.</div> <div class="p">
<span class="pN">3396</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_3397"> <div class="p">
<span class="pN">3397</span><span class="bold">Mātāpitaro</span> nāma janakā vuccanti. <span class="bold">Sāmiko</span> nāma yena pariggahitā hoti. <span class="bold">Ananuññātā</span>ti anāpucchā. <span class="bold">Sikkhamānā</span> nāma dve vassāni chasu dhammesu sikkhitasikkhā. <span class="bold">Vuṭṭhāpeyyā</span>ti upasampādeyya. </div>
</div>
<div class="q" id="p_2V_3398"> <div class="p">
<span class="pN">3398</span>“Vuṭṭhāpessāmī”ti gaṇaṁ vā ācariniṁ vā pattaṁ vā cīvaraṁ vā pariyesati, sīmaṁ vā sammannati, āpatti dukkaṭassa. Ñattiyā dukkaṭaṁ. Dvīhi kammavācāhi dukkaṭā. Kammavācāpariyosāne upajjhāyāya āpatti pācittiyassa. Gaṇassa ca ācariniyā ca āpatti dukkaṭassa. </div>
</div>
<div class="q" id="p_2V_3399"> <div class="divNumber">1165.</div> <div class="p">
<span class="pN">3399</span>Anāpatti—  ajānantī vuṭṭhāpeti, apaloketvā vuṭṭhāpeti, ummattikāya, ādikammikāyāti. </div>
</div>
<div class="CENTER" id="p_2V_3400">
<span class="pN">3400</span>Dasamasikkhāpadaṁ niṭṭhitaṁ.</div>
</html>
