<html>
<div class="i">2.3.2.3.1 Āsavaduka</div>
<div class="h">Niddesa</div>
<div class="h">Nikkhepakaṇḍa</div>
<div class="h">Dukanikkhepa</div>
<div class="h">Āsavagocchaka</div>
<div class="h">Āsavaduka</div>
<div class="q" id="p_29Dhs_1792"> <div class="divNumber">1102.</div> <div class="p">
<span class="pN">1792</span>Katame dhammā āsavā? Cattāro āsavā—  kāmāsavo, bhavāsavo, diṭṭhāsavo, avijjāsavo. </div>
</div>
<div class="q" id="p_29Dhs_1793"> <div class="divNumber">1103.</div> <div class="p">
<span class="pN">1793</span>Tattha katamo kāmāsavo? Yo kāmesu kāmacchando kāmarāgo kāmanandī kāmataṇhā kāmasineho kāmapariḷāho kāmamucchā kāmajjhosānaṁ—  ayaṁ vuccati kāmāsavo. </div>
</div>
<div class="q" id="p_29Dhs_1794"> <div class="divNumber">1104.</div> <div class="p">
<span class="pN">1794</span>Tattha katamo bhavāsavo? Yo bhavesu bhavachando bhavarāgo bhavanandī bhavataṇhā bhavasineho bhavapariḷāho bhavamucchā bhavajjhosānaṁ—  ayaṁ vuccati bhavāsavo. </div>
</div>
<div class="q" id="p_29Dhs_1795"> <div class="divNumber">1105.</div> <div class="p">
<span class="pN">1795</span>Tattha katamo diṭṭhāsavo? Sassato lokoti vā, asassato lokoti vā, antavā lokoti vā, anantavā lokoti vā, taṁ jīvaṁ taṁ sarīranti vā, aññaṁ jīvaṁ aññaṁ sarīranti vā, hoti tathāgato paraṁ maraṇāti vā, na hoti tathāgato paraṁ maraṇāti vā, hoti ca na ca hoti tathāgato paraṁ maraṇāti vā, neva hoti na na hoti tathāgato paraṁ maraṇāti vā; yā evarūpā diṭṭhi diṭṭhigataṁ diṭṭhigahanaṁ diṭṭhikantāro diṭṭhivisūkāyikaṁ diṭṭhivipphanditaṁ diṭṭhisaññojanaṁ gāho paṭiggāho abhiniveso parāmāso kummaggo micchāpatho micchattaṁ titthāyatanaṁ vipariyāsaggāho—  ayaṁ vuccati diṭṭhāsavo. Sabbāpi micchādiṭṭhi diṭṭhāsavo. </div>
</div>
<div class="q" id="p_29Dhs_1796"> <div class="divNumber">1106.</div> <div class="p">
<span class="pN">1796</span>Tattha katamo avijjāsavo? Dukkhe aññāṇaṁ, dukkhasamudaye aññāṇaṁ, dukkhanirodhe aññāṇaṁ, dukkhanirodhagāminiyā paṭipadāya aññāṇaṁ, pubbante aññāṇaṁ, aparante aññāṇaṁ, pubbantāparante aññāṇaṁ, idappaccayatā paṭiccasamuppannesu dhammesu aññāṇaṁ; yaṁ evarūpaṁ aññāṇaṁ adassanaṁ anabhisamayo ananubodho asambodho appaṭivedho asaṅgāhanā apariyogāhanā asamapekkhanā apaccavekkhaṇā apaccakkhakammaṁ dummejjhaṁ bālyaṁ asampajaññaṁ moho pamoho sammoho avijjā avijjogho avijjāyogo avijjānusayo avijjāpariyuṭṭhānaṁ avijjālaṅgī moho akusalamūlaṁ—  ayaṁ vuccati avijjāsavo. </div>
</div>
<div class="q" id="p_29Dhs_1797"> <div class="p">
<span class="pN">1797</span>Ime dhammā āsavā. </div>
</div>
<div class="q" id="p_29Dhs_1798"> <div class="divNumber">1107.</div> <div class="p">
<span class="pN">1798</span>Katame dhammā no āsavā? Te dhamme ṭhapetvā avasesā kusalākusalābyākatā dhammā kāmāvacarā, rūpāvacarā, arūpāvacarā, apariyāpannā vedanākkhandho…pe…  viññāṇakkhandho; sabbañca rūpaṁ asaṅkhatā ca dhātu—  ime dhammā no āsavā. </div>
</div>
</html>
