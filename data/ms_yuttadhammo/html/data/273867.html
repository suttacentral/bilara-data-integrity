<html>
<div class="i">11.1.7 Nadubbhiyasutta</div>
<div class="h">Sakkasaṁyutta</div>
<div class="h">Paṭhamavagga</div>
<div class="h">Nadubbhiyasutta</div>
<div class="q" id="p_12S1_1591"> <div class="divNumber">253.</div> <div class="p">
<span class="pN">1591</span>Sāvatthiyaṁ. “Bhūtapubbaṁ, bhikkhave, sakkassa devānamindassa rahogatassa paṭisallīnassa evaṁ cetaso parivitakko udapādi—  ‘yopi me assa supaccatthiko tassapāhaṁ na dubbheyyan’ti. Atha kho, bhikkhave, vepacitti asurindo sakkassa devānamindassa cetasā cetoparivitakkamaññāya yena sakko devānamindo tenupasaṅkami. Addasā kho, bhikkhave, sakko devānamindo vepacittiṁ asurindaṁ dūratova āgacchantaṁ. Disvāna vepacittiṁ asurindaṁ etadavoca—  ‘tiṭṭha, vepacitti, gahitosī’ti. </div>
</div>
<div class="q" id="p_12S1_1592"> <div class="p">
<span class="pN">1592</span>‘Yadeva te, mārisa, pubbe cittaṁ, tadeva tvaṁ mā pajahāsī’ti. </div>
</div>
<div class="q" id="p_12S1_1593"> <div class="p">
<span class="pN">1593</span>‘Sapassu ca me, vepacitti, adubbhāyā’ti. </div>
</div>
<div class="q" id="p_12S1_1594"> <div class="p"> <table class="singleColumn"> <tr> <td> <div class="pN">1594</div> <div class="G">‘Yaṁ musā bhaṇato pāpaṁ,</div> </td> </tr> <tr> <td> <div class="G">Yaṁ pāpaṁ ariyūpavādino;</div> </td> </tr> <tr> <td> <div class="G">Mittadduno ca yaṁ pāpaṁ,</div> </td> </tr> <tr> <td> <div class="G">Yaṁ pāpaṁ akataññuno;</div> </td> </tr> <tr> <td> <div class="G">Tameva pāpaṁ phusatu,</div> </td> </tr> <tr> <td> <div class="G">Yo te dubbhe sujampatī’”ti.</div> </td> </tr> </table> </div>
</div>
</html>
