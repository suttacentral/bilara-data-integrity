<html>
<div class="i">15.1.10 Campeyyajātaka</div>
<div class="h">Vīsatinipāta</div>
<div class="h">Mātaṅgavagga</div>
<div class="h">Campeyyajātaka</div>
<div class="q" id="p_22J_3101"> <div class="divNumber">240.</div> <div class="p"> <table class="singleColumn"> <tr> <td> <div class="pN">3101</div> <div class="G">“Kā nu vijjurivābhāsi,</div> </td> </tr> <tr> <td> <div class="G">Osadhī viya tārakā;</div> </td> </tr> <tr> <td> <div class="G">Devatā nusi gandhabbī,</div> </td> </tr> <tr> <td> <div class="G">Na taṁ maññāmi mānusiṁ”.</div> </td> </tr> </table> </div>
</div>
<div class="q" id="p_22J_3102"> <div class="divNumber">241.</div> <div class="p"> <table class="singleColumn"> <tr> <td> <div class="pN">3102</div> <div class="G">“Namhi devī na gandhabbī,</div> </td> </tr> <tr> <td> <div class="G">na mahārāja mānusī;</div> </td> </tr> <tr> <td> <div class="G">Nāgakaññāsmi bhaddante,</div> </td> </tr> <tr> <td> <div class="G">atthenamhi idhāgatā”.</div> </td> </tr> </table> </div>
</div>
<div class="q" id="p_22J_3103"> <div class="divNumber">242.</div> <div class="p"> <table class="singleColumn"> <tr> <td> <div class="pN">3103</div> <div class="G">“Vibbhantacittā kupitindriyāsi,</div> </td> </tr> <tr> <td> <div class="G">Nettehi te vārigaṇā savanti;</div> </td> </tr> <tr> <td> <div class="G">Kiṁ te naṭṭhaṁ kiṁ pana patthayānā,</div> </td> </tr> <tr> <td> <div class="G">Idhāgatā nāri tadiṅgha brūhi”.</div> </td> </tr> </table> </div>
</div>
<div class="q" id="p_22J_3104"> <div class="divNumber">243.</div> <div class="p"> <table class="singleColumn"> <tr> <td> <div class="pN">3104</div> <div class="G">“Yamuggatejo uragoti cāhu,</div> </td> </tr> <tr> <td> <div class="G">Nāgoti naṁ āhu janā janinda;</div> </td> </tr> <tr> <td> <div class="G">Tamaggahī puriso jīvikattho,</div> </td> </tr> <tr> <td> <div class="G">Taṁ bandhanā muñca patī mameso”.</div> </td> </tr> </table> </div>
</div>
<div class="q" id="p_22J_3105"> <div class="divNumber">244.</div> <div class="p"> <table class="singleColumn"> <tr> <td> <div class="pN">3105</div> <div class="G">“Kathaṁ nvayaṁ balaviriyūpapanno,</div> </td> </tr> <tr> <td> <div class="G">Hatthattamāgacchi vanibbakassa;</div> </td> </tr> <tr> <td> <div class="G">Akkhāhi me nāgakaññe tamatthaṁ,</div> </td> </tr> <tr> <td> <div class="G">Kathaṁ vijānemu gahītanāgaṁ”.</div> </td> </tr> </table> </div>
</div>
<div class="q" id="p_22J_3106"> <div class="divNumber">245.</div> <div class="p"> <table class="singleColumn"> <tr> <td> <div class="pN">3106</div> <div class="G">“Nagarampi nāgo bhasmaṁ kareyya,</div> </td> </tr> <tr> <td> <div class="G">Tathā hi so balaviriyūpapanno;</div> </td> </tr> <tr> <td> <div class="G">Dhammañca nāgo apacāyamāno,</div> </td> </tr> <tr> <td> <div class="G">Tasmā parakkamma tapo karoti.</div> </td> </tr> </table> </div>
</div>
<div class="q" id="p_22J_3107"> <div class="divNumber">246.</div> <div class="p"> <table class="singleColumn"> <tr> <td> <div class="pN">3107</div> <div class="G">Cātuddasiṁ pañcadasiñca rāja,</div> </td> </tr> <tr> <td> <div class="G">Catuppathe sammati nāgarājā;</div> </td> </tr> <tr> <td> <div class="G">Tamaggahī puriso jīvikattho,</div> </td> </tr> <tr> <td> <div class="G">Taṁ bandhanā muñca patī mameso”.</div> </td> </tr> </table> </div>
</div>
<div class="q" id="p_22J_3108"> <div class="divNumber">247.</div> <div class="p"> <table class="singleColumn"> <tr> <td> <div class="pN">3108</div> <div class="G">“Soḷasitthisahassāni,</div> </td> </tr> <tr> <td> <div class="G">āmuttamaṇikuṇḍalā;</div> </td> </tr> <tr> <td> <div class="G">Vārigehasayā nārī,</div> </td> </tr> <tr> <td> <div class="G">tāpi taṁ saraṇaṁ gatā.</div> </td> </tr> </table> </div>
</div>
<div class="q" id="p_22J_3109"> <div class="divNumber">248.</div> <div class="p"> <table class="singleColumn"> <tr> <td> <div class="pN">3109</div> <div class="G">Dhammena mocehi asāhasena,</div> </td> </tr> <tr> <td> <div class="G">Gāmena nikkhena gavaṁ satena;</div> </td> </tr> <tr> <td> <div class="G">Ossaṭṭhakāyo urago carātu,</div> </td> </tr> <tr> <td> <div class="G">Puññatthiko muñcatu bandhanasmā”.</div> </td> </tr> </table> </div>
</div>
<div class="q" id="p_22J_3110"> <div class="divNumber">249.</div> <div class="p"> <table class="singleColumn"> <tr> <td> <div class="pN">3110</div> <div class="G">“Dhammena mocemi asāhasena,</div> </td> </tr> <tr> <td> <div class="G">Gāmena nikkhena gavaṁ satena;</div> </td> </tr> <tr> <td> <div class="G">Ossaṭṭhakāyo urago carātu,</div> </td> </tr> <tr> <td> <div class="G">Puññatthiko muñcatu bandhanasmā.</div> </td> </tr> </table> </div>
</div>
<div class="q" id="p_22J_3111"> <div class="divNumber">250.</div> <div class="p"> <table class="singleColumn"> <tr> <td> <div class="pN">3111</div> <div class="G">Dammi nikkhasataṁ ludda,</div> </td> </tr> <tr> <td> <div class="G">thūlañca maṇikuṇḍalaṁ;</div> </td> </tr> <tr> <td> <div class="G">Catussadañca pallaṅkaṁ,</div> </td> </tr> <tr> <td> <div class="G">umāpupphasarinnibhaṁ.</div> </td> </tr> </table> </div>
</div>
<div class="q" id="p_22J_3112"> <div class="divNumber">251.</div> <div class="p"> <table class="singleColumn"> <tr> <td> <div class="pN">3112</div> <div class="G">Dve ca sādisiyo bhariyā,</div> </td> </tr> <tr> <td> <div class="G">Usabhañca gavaṁ sataṁ;</div> </td> </tr> <tr> <td> <div class="G">Ossaṭṭhakāyo urago carātu,</div> </td> </tr> <tr> <td> <div class="G">Puññatthiko muñcatu bandhanasmā”.</div> </td> </tr> </table> </div>
</div>
<div class="q" id="p_22J_3113"> <div class="divNumber">252.</div> <div class="p"> <table class="singleColumn"> <tr> <td> <div class="pN">3113</div> <div class="G">“Vināpi dānā tava vacanaṁ janinda,</div> </td> </tr> <tr> <td> <div class="G">Muñcemu naṁ uragaṁ bandhanasmā;</div> </td> </tr> <tr> <td> <div class="G">Ossaṭṭhakāyo urago carātu,</div> </td> </tr> <tr> <td> <div class="G">Puññatthiko muñcatu bandhanasmā”.</div> </td> </tr> </table> </div>
</div>
<div class="q" id="p_22J_3114"> <div class="divNumber">253.</div> <div class="p"> <table class="singleColumn"> <tr> <td> <div class="pN">3114</div> <div class="G">Mutto campeyyako nāgo,</div> </td> </tr> <tr> <td> <div class="G">rājānaṁ etadabravi;</div> </td> </tr> <tr> <td> <div class="G">“Namo te kāsirājatthu,</div> </td> </tr> <tr> <td> <div class="G">namo te kāsivaḍḍhana;</div> </td> </tr> <tr> <td> <div class="G">Añjaliṁ te paggaṇhāmi,</div> </td> </tr> <tr> <td> <div class="G">passeyyaṁ me nivesanaṁ”.</div> </td> </tr> </table> </div>
</div>
<div class="q" id="p_22J_3115"> <div class="divNumber">254.</div> <div class="p"> <table class="singleColumn"> <tr> <td> <div class="pN">3115</div> <div class="G">“Addhā hi dubbissasametamāhu,</div> </td> </tr> <tr> <td> <div class="G">Yaṁ mānuso vissase amānusamhi;</div> </td> </tr> <tr> <td> <div class="G">Sace ca maṁ yācasi etamatthaṁ,</div> </td> </tr> <tr> <td> <div class="G">Dakkhemu te nāga nivesanāni”.</div> </td> </tr> </table> </div>
</div>
<div class="q" id="p_22J_3116"> <div class="divNumber">255.</div> <div class="p"> <table class="singleColumn"> <tr> <td> <div class="pN">3116</div> <div class="G">“Sacepi vāto girimāvaheyya,</div> </td> </tr> <tr> <td> <div class="G">Cando ca suriyo ca chamā pateyyuṁ;</div> </td> </tr> <tr> <td> <div class="G">Sabbā ca najjo paṭisotaṁ vajeyyuṁ,</div> </td> </tr> <tr> <td> <div class="G">Na tvevahaṁ rāja musā bhaṇeyyaṁ.</div> </td> </tr> </table> </div>
</div>
<div class="q" id="p_22J_3117"> <div class="divNumber">256.</div> <div class="p"> <table class="singleColumn"> <tr> <td> <div class="pN">3117</div> <div class="G">Nabhaṁ phaleyya udadhīpi susse,</div> </td> </tr> <tr> <td> <div class="G">Saṁvaṭṭaye bhūtadharā vasundharā;</div> </td> </tr> <tr> <td> <div class="G">Siluccayo meru samūlamuppate,</div> </td> </tr> <tr> <td> <div class="G">Na tvevahaṁ rāja musā bhaṇeyyaṁ”.</div> </td> </tr> </table> </div>
</div>
<div class="q" id="p_22J_3118"> <div class="divNumber">257.</div> <div class="p"> <table class="singleColumn"> <tr> <td> <div class="pN">3118</div> <div class="G">“Addhā hi dubbissasametamāhu,</div> </td> </tr> <tr> <td> <div class="G">Yaṁ mānuso vissase amānusamhi;</div> </td> </tr> <tr> <td> <div class="G">Sace ca maṁ yācasi etamatthaṁ,</div> </td> </tr> <tr> <td> <div class="G">Dakkhemu te nāga nivesanāni.</div> </td> </tr> </table> </div>
</div>
<div class="q" id="p_22J_3119"> <div class="divNumber">258.</div> <div class="p"> <table class="singleColumn"> <tr> <td> <div class="pN">3119</div> <div class="G">Tumhe khottha ghoravisā uḷārā,</div> </td> </tr> <tr> <td> <div class="G">Mahātejā khippakopī ca hotha;</div> </td> </tr> <tr> <td> <div class="G">Maṁkāraṇā bandhanasmā pamutto,</div> </td> </tr> <tr> <td> <div class="G">Arahasi no jānituye katāni”.</div> </td> </tr> </table> </div>
</div>
<div class="q" id="p_22J_3120"> <div class="divNumber">259.</div> <div class="p"> <table class="singleColumn"> <tr> <td> <div class="pN">3120</div> <div class="G">“So paccataṁ niraye ghorarūpe,</div> </td> </tr> <tr> <td> <div class="G">Mā kāyikaṁ sātamalattha kiñci;</div> </td> </tr> <tr> <td> <div class="G">Peḷāya baddho maraṇaṁ upetu,</div> </td> </tr> <tr> <td> <div class="G">Yo tādisaṁ kammakataṁ na jāne”.</div> </td> </tr> </table> </div>
</div>
<div class="q" id="p_22J_3121"> <div class="divNumber">260.</div> <div class="p"> <table class="singleColumn"> <tr> <td> <div class="pN">3121</div> <div class="G">“Saccappaṭiññā tava mesa hotu,</div> </td> </tr> <tr> <td> <div class="G">Akkodhano hohi anupanāhī;</div> </td> </tr> <tr> <td> <div class="G">Sabbañca te nāgakulaṁ supaṇṇā,</div> </td> </tr> <tr> <td> <div class="G">Aggiṁva gimhesu vivajjayantu”.</div> </td> </tr> </table> </div>
</div>
<div class="q" id="p_22J_3122"> <div class="divNumber">261.</div> <div class="p"> <table class="singleColumn"> <tr> <td> <div class="pN">3122</div> <div class="G">“Anukampasī nāgakulaṁ janinda,</div> </td> </tr> <tr> <td> <div class="G">Mātā yathā suppiyaṁ ekaputtaṁ;</div> </td> </tr> <tr> <td> <div class="G">Ahañca te nāgakulena saddhiṁ,</div> </td> </tr> <tr> <td> <div class="G">Kāhāmi veyyāvaṭikaṁ uḷāraṁ”.</div> </td> </tr> </table> </div>
</div>
<div class="q" id="p_22J_3123"> <div class="divNumber">262.</div> <div class="p"> <table class="singleColumn"> <tr> <td> <div class="pN">3123</div> <div class="G">“Yojentu ve rājarathe sucitte,</div> </td> </tr> <tr> <td> <div class="G">Kambojake assatare sudante;</div> </td> </tr> <tr> <td> <div class="G">Nāge ca yojentu suvaṇṇakappane,</div> </td> </tr> <tr> <td> <div class="G">Dakkhemu nāgassa nivesanāni”.</div> </td> </tr> </table> </div>
</div>
<div class="q" id="p_22J_3124"> <div class="divNumber">263.</div> <div class="p"> <table class="singleColumn"> <tr> <td> <div class="pN">3124</div> <div class="G">Bherī mudiṅgā paṇavā ca saṅkhā,</div> </td> </tr> <tr> <td> <div class="G">Avajjayiṁsu uggasenassa rañño;</div> </td> </tr> <tr> <td> <div class="G">Pāyāsi rājā bahusobhamāno,</div> </td> </tr> <tr> <td> <div class="G">Purakkhato nārigaṇassa majjhe.</div> </td> </tr> </table> </div>
</div>
<div class="q" id="p_22J_3125"> <div class="divNumber">264.</div> <div class="p"> <table class="singleColumn"> <tr> <td> <div class="pN">3125</div> <div class="G">Suvaṇṇacitakaṁ bhūmiṁ,</div> </td> </tr> <tr> <td> <div class="G">addakkhi kāsivaḍḍhano;</div> </td> </tr> <tr> <td> <div class="G">Sovaṇṇamayapāsāde,</div> </td> </tr> <tr> <td> <div class="G">veḷuriyaphalakatthate.</div> </td> </tr> </table> </div>
</div>
<div class="q" id="p_22J_3126"> <div class="divNumber">265.</div> <div class="p"> <table class="singleColumn"> <tr> <td> <div class="pN">3126</div> <div class="G">Sa rājā pāvisi byamhaṁ,</div> </td> </tr> <tr> <td> <div class="G">campeyyassa nivesanaṁ;</div> </td> </tr> <tr> <td> <div class="G">Ādiccavaṇṇasannibhaṁ,</div> </td> </tr> <tr> <td> <div class="G">kaṁsavijju pabhassaraṁ.</div> </td> </tr> </table> </div>
</div>
<div class="q" id="p_22J_3127"> <div class="divNumber">266.</div> <div class="p"> <table class="singleColumn"> <tr> <td> <div class="pN">3127</div> <div class="G">Nānārukkhehi sañchannaṁ,</div> </td> </tr> <tr> <td> <div class="G">nānāgandhasamīritaṁ;</div> </td> </tr> <tr> <td> <div class="G">So pāvekkhi kāsirājā,</div> </td> </tr> <tr> <td> <div class="G">campeyyassa nivesanaṁ.</div> </td> </tr> </table> </div>
</div>
<div class="q" id="p_22J_3128"> <div class="divNumber">267.</div> <div class="p"> <table class="singleColumn"> <tr> <td> <div class="pN">3128</div> <div class="G">Paviṭṭhasmiṁ kāsiraññe,</div> </td> </tr> <tr> <td> <div class="G">campeyyassa nivesanaṁ;</div> </td> </tr> <tr> <td> <div class="G">Dibbā tūriyā pavajjiṁsu,</div> </td> </tr> <tr> <td> <div class="G">nāgakaññā ca naccisuṁ.</div> </td> </tr> </table> </div>
</div>
<div class="q" id="p_22J_3129"> <div class="divNumber">268.</div> <div class="p"> <table class="singleColumn"> <tr> <td> <div class="pN">3129</div> <div class="G">Taṁ nāgakaññā caritaṁ gaṇena,</div> </td> </tr> <tr> <td> <div class="G">Anvāruhī kāsirājā pasanno;</div> </td> </tr> <tr> <td> <div class="G">Nisīdi sovaṇṇamayamhi pīṭhe,</div> </td> </tr> <tr> <td> <div class="G">Sāpassaye candanasāralitte.</div> </td> </tr> </table> </div>
</div>
<div class="q" id="p_22J_3130"> <div class="divNumber">269.</div> <div class="p"> <table class="singleColumn"> <tr> <td> <div class="pN">3130</div> <div class="G">So tattha bhutvā ca atho ramitvā,</div> </td> </tr> <tr> <td> <div class="G">Campeyyakaṁ kāsirājā avoca;</div> </td> </tr> <tr> <td> <div class="G">“Vimānaseṭṭhāni imāni tuyhaṁ,</div> </td> </tr> <tr> <td> <div class="G">Ādiccavaṇṇāni pabhassarāni;</div> </td> </tr> <tr> <td> <div class="G">Netādisaṁ atthi manussaloke,</div> </td> </tr> <tr> <td> <div class="G">Kiṁ patthayaṁ nāga tapo karosi.</div> </td> </tr> </table> </div>
</div>
<div class="q" id="p_22J_3131"> <div class="divNumber">270.</div> <div class="p"> <table class="singleColumn"> <tr> <td> <div class="pN">3131</div> <div class="G">Tā kambukāyūradharā suvatthā,</div> </td> </tr> <tr> <td> <div class="G">Vaṭṭaṅgulī tambatalūpapannā;</div> </td> </tr> <tr> <td> <div class="G">Paggayha pāyenti anomavaṇṇā,</div> </td> </tr> <tr> <td> <div class="G">Netādisaṁ atthi manussaloke;</div> </td> </tr> <tr> <td> <div class="G">Kiṁ patthayaṁ nāga tapo karosi.</div> </td> </tr> </table> </div>
</div>
<div class="q" id="p_22J_3132"> <div class="divNumber">271.</div> <div class="p"> <table class="singleColumn"> <tr> <td> <div class="pN">3132</div> <div class="G">Najjo ca temā puthulomamacchā,</div> </td> </tr> <tr> <td> <div class="G">Āṭā sakuntābhirudā sutitthā;</div> </td> </tr> <tr> <td> <div class="G">Netādisaṁ atthi manussaloke,</div> </td> </tr> <tr> <td> <div class="G">Kiṁ patthayaṁ nāga tapo karosi.</div> </td> </tr> </table> </div>
</div>
<div class="q" id="p_22J_3133"> <div class="divNumber">272.</div> <div class="p"> <table class="singleColumn"> <tr> <td> <div class="pN">3133</div> <div class="G">Koñcā mayūrā diviyā ca haṁsā,</div> </td> </tr> <tr> <td> <div class="G">Vaggussarā kokilā sampatanti;</div> </td> </tr> <tr> <td> <div class="G">Netādisaṁ atthi manussaloke,</div> </td> </tr> <tr> <td> <div class="G">Kiṁ patthayaṁ nāga tapo karosi.</div> </td> </tr> </table> </div>
</div>
<div class="q" id="p_22J_3134"> <div class="divNumber">273.</div> <div class="p"> <table class="singleColumn"> <tr> <td> <div class="pN">3134</div> <div class="G">Ambā ca sālā tilakā ca jambuyo,</div> </td> </tr> <tr> <td> <div class="G">Uddālakā pāṭaliyo ca phullā;</div> </td> </tr> <tr> <td> <div class="G">Netādisaṁ atthi manussaloke,</div> </td> </tr> <tr> <td> <div class="G">Kiṁ patthayaṁ nāga tapo karosi.</div> </td> </tr> </table> </div>
</div>
<div class="q" id="p_22J_3135"> <div class="divNumber">274.</div> <div class="p"> <table class="singleColumn"> <tr> <td> <div class="pN">3135</div> <div class="G">Imā ca te pokkharañño samantato,</div> </td> </tr> <tr> <td> <div class="G">Dibbā ca gandhā satataṁ pavāyanti;</div> </td> </tr> <tr> <td> <div class="G">Netādisaṁ atthi manussaloke,</div> </td> </tr> <tr> <td> <div class="G">Kiṁ patthayaṁ nāga tapo karosi”.</div> </td> </tr> </table> </div>
</div>
<div class="q" id="p_22J_3136"> <div class="divNumber">275.</div> <div class="p"> <table class="singleColumn"> <tr> <td> <div class="pN">3136</div> <div class="G">“Na puttahetu na dhanassa hetu,</div> </td> </tr> <tr> <td> <div class="G">Na āyuno cāpi janinda hetu;</div> </td> </tr> <tr> <td> <div class="G">Manussayoniṁ abhipatthayāno,</div> </td> </tr> <tr> <td> <div class="G">Tasmā parakkamma tapo karomi”.</div> </td> </tr> </table> </div>
</div>
<div class="q" id="p_22J_3137"> <div class="divNumber">276.</div> <div class="p"> <table class="singleColumn"> <tr> <td> <div class="pN">3137</div> <div class="G">“Tvaṁ lohitakkho vihatantaraṁso,</div> </td> </tr> <tr> <td> <div class="G">Alaṅkato kappitakesamassu;</div> </td> </tr> <tr> <td> <div class="G">Surosito lohitacandanena,</div> </td> </tr> <tr> <td> <div class="G">Gandhabbarājāva disā pabhāsasi.</div> </td> </tr> </table> </div>
</div>
<div class="q" id="p_22J_3138"> <div class="divNumber">277.</div> <div class="p"> <table class="singleColumn"> <tr> <td> <div class="pN">3138</div> <div class="G">Deviddhipattosi mahānubhāvo,</div> </td> </tr> <tr> <td> <div class="G">Sabbehi kāmehi samaṅgibhūto;</div> </td> </tr> <tr> <td> <div class="G">Pucchāmi taṁ nāgarājetamatthaṁ,</div> </td> </tr> <tr> <td> <div class="G">Seyyo ito kena manussaloko”.</div> </td> </tr> </table> </div>
</div>
<div class="q" id="p_22J_3139"> <div class="divNumber">278.</div> <div class="p"> <table class="singleColumn"> <tr> <td> <div class="pN">3139</div> <div class="G">“Janinda nāññatra manussalokā,</div> </td> </tr> <tr> <td> <div class="G">Suddhī va saṁvijjati saṁyamo vā;</div> </td> </tr> <tr> <td> <div class="G">Ahañca laddhāna manussayoniṁ,</div> </td> </tr> <tr> <td> <div class="G">Kāhāmi jātimaraṇassa antaṁ”.</div> </td> </tr> </table> </div>
</div>
<div class="q" id="p_22J_3140"> <div class="divNumber">279.</div> <div class="p"> <table class="singleColumn"> <tr> <td> <div class="pN">3140</div> <div class="G">“Addhā have sevitabbā sapaññā,</div> </td> </tr> <tr> <td> <div class="G">Bahussutā ye bahuṭhānacintino;</div> </td> </tr> <tr> <td> <div class="G">Nāriyo ca disvāna tuvañca nāga,</div> </td> </tr> <tr> <td> <div class="G">Kāhāmi puññāni anappakāni”.</div> </td> </tr> </table> </div>
</div>
<div class="q" id="p_22J_3141"> <div class="divNumber">280.</div> <div class="p"> <table class="singleColumn"> <tr> <td> <div class="pN">3141</div> <div class="G">“Addhā have sevitabbā sapaññā,</div> </td> </tr> <tr> <td> <div class="G">Bahussutā ye bahuṭhānacintino;</div> </td> </tr> <tr> <td> <div class="G">Nāriyo ca disvāna mamañca rāja,</div> </td> </tr> <tr> <td> <div class="G">Karohi puññāni anappakāni”.</div> </td> </tr> </table> </div>
</div>
<div class="q" id="p_22J_3142"> <div class="divNumber">281.</div> <div class="p"> <table class="singleColumn"> <tr> <td> <div class="pN">3142</div> <div class="G">“Idañca me jātarūpaṁ pahūtaṁ,</div> </td> </tr> <tr> <td> <div class="G">Rāsī suvaṇṇassa ca tālamattā;</div> </td> </tr> <tr> <td> <div class="G">Ito haritvāna suvaṇṇagharāni,</div> </td> </tr> <tr> <td> <div class="G">Karassu rūpiyapākāraṁ karontu.</div> </td> </tr> </table> </div>
</div>
<div class="q" id="p_22J_3143"> <div class="divNumber">282.</div> <div class="p"> <table class="singleColumn"> <tr> <td> <div class="pN">3143</div> <div class="G">Muttā ca vāhasahassāni pañca,</div> </td> </tr> <tr> <td> <div class="G">Veḷuriyamissāni ito haritvā;</div> </td> </tr> <tr> <td> <div class="G">Antepure bhūmiyaṁ santharantu,</div> </td> </tr> <tr> <td> <div class="G">Nikkaddamā hehiti nīrajā ca.</div> </td> </tr> </table> </div>
</div>
<div class="q" id="p_22J_3144"> <div class="divNumber">283.</div> <div class="p"> <table class="singleColumn"> <tr> <td> <div class="pN">3144</div> <div class="G">Etādisaṁ āvasa rājaseṭṭha,</div> </td> </tr> <tr> <td> <div class="G">Vimānaseṭṭhaṁ bahu sobhamānaṁ;</div> </td> </tr> <tr> <td> <div class="G">Bārāṇasiṁ nagaraṁ iddhaṁ phītaṁ,</div> </td> </tr> <tr> <td> <div class="G">Rajjañca kārehi anomapaññā”ti.</div> </td> </tr> </table> </div>
</div>
<div class="CENTER" id="p_22J_3145">
<span class="pN">3145</span>Campeyyajātakaṁ dasamaṁ.</div>
</html>
