<html>
<div class="i">14.1 Anuvijjakassapaṭipatti</div>
<div class="h">Cūḷasaṅgāma</div>
<div class="h">Anuvijjakassapaṭipatti</div>
<div class="q" id="p_5V_1820"> <div class="divNumber">365.</div> <div class="p">
<span class="pN">1820</span>Saṅgāmāvacarena bhikkhunā saṁghaṁ upasaṅkamantena nīcacittena saṁgho upasaṅkamitabbo rajoharaṇasamena cittena; āsanakusalena bhavitabbaṁ nisajjakusalena; there bhikkhū anupakhajjantena, nave bhikkhū āsanena appaṭibāhantena, yathāpatirūpe āsane nisīditabbaṁ; anānākathikena bhavitabbaṁ atiracchānakathikena; sāmaṁ vā dhammo bhāsitabbo paro vā ajjhesitabbo ariyo vā tuṇhībhāvo nātimaññitabbo. </div>
</div>
<div class="q" id="p_5V_1821"> <div class="p">
<span class="pN">1821</span>Saṁghena anumatena puggalena anuvijjakena anuvijjitukāmena na upajjhāyo pucchitabbo, na ācariyo pucchitabbo, na saddhivihāriko pucchitabbo, na antevāsiko pucchitabbo, na samānupajjhāyako pucchitabbo, na samānācariyako pucchitabbo, na jāti pucchitabbā, na nāmaṁ pucchitabbaṁ, na gottaṁ pucchitabbaṁ, na āgamo pucchitabbo, na kulapadeso pucchitabbo, na jātibhūmi pucchitabbā. Taṁ kiṁ kāraṇā? Atrassa pemaṁ vā doso vā. Peme vā sati dose vā, chandāpi gaccheyya, dosāpi gaccheyya, mohāpi gaccheyya, bhayāpi gaccheyya. </div>
</div>
<div class="q" id="p_5V_1822"> <div class="p">
<span class="pN">1822</span>Saṁghena anumatena puggalena anuvijjakena anuvijjitukāmena saṁghagarukena bhavitabbaṁ no puggalagarukena, saddhammagarukena bhavitabbaṁ no āmisagarukena, atthavasikena bhavitabbaṁ no parisakappikena, kālena anuvijjitabbaṁ no akālena, bhūtena anuvijjitabbaṁ no abhūtena, saṇhena anuvijjitabbaṁ no pharusena, atthasaṁhitena anuvijjitabbaṁ no anatthasaṁhitena, mettācittena anuvijjitabbaṁ no dosantarena, na upakaṇṇakajappinā bhavitabbaṁ, na jimhaṁ pekkhitabbaṁ, na akkhi nikhaṇitabbaṁ, na bhamukaṁ ukkhipitabbaṁ, na sīsaṁ ukkhipitabbaṁ, na hatthavikāro kātabbo, na hatthamuddā dassetabbā. </div>
</div>
<div class="q" id="p_5V_1823"> <div class="p">
<span class="pN">1823</span>Āsanakusalena bhavitabbaṁ nisajjakusalena, yugamattaṁ pekkhantena atthaṁ anuvidhiyantena sake āsane nisīditabbaṁ, na ca āsanā vuṭṭhātabbaṁ, na vītihātabbaṁ, na kummaggo sevitabbo, na bāhāvikkhepakaṁ bhaṇitabbaṁ, aturitena bhavitabbaṁ asāhasikena, acaṇḍikatena bhavitabbaṁ vacanakkhamena, mettācittena bhavitabbaṁ hitānukampinā, kāruṇikena bhavitabbaṁ hitaparisakkinā, asamphappalāpinā bhavitabbaṁ pariyantabhāṇinā, averavasikena bhavitabbaṁ anasuruttena, attā pariggahetabbo, paro pariggahetabbo, codako pariggahetabbo, cuditako pariggahetabbo, adhammacodako pariggahetabbo, adhammacuditako pariggahetabbo, dhammacodako pariggahetabbo, dhammacuditako pariggahetabbo, vuttaṁ ahāpentena avuttaṁ apakāsentena otiṇṇāni padabyañjanāni sādhukaṁ pariggahetvā paro paṭipucchitvā yathā paṭiññāya kāretabbo, mando hāsetabbo, bhīrū assāsetabbo, caṇḍo nisedhetabbo, asuci vibhāvetabbo, ujumaddavena na chandāgatiṁ gantabbaṁ, na dosāgatiṁ gantabbaṁ, na mohāgatiṁ gantabbaṁ, na bhayāgatiṁ gantabbaṁ, majjhattena bhavitabbaṁ dhammesu ca puggalesu ca. Evañca pana anuvijjako anuvijjamāno satthu ceva sāsanakaro hoti, viññūnañca sabrahmacārīnaṁ piyo ca hoti manāpo ca garu ca bhāvanīyo ca. </div>
</div>
<div class="q" id="p_5V_1824"> <div class="divNumber">366.</div> <div class="p">
<span class="pN">1824</span>Suttaṁ saṁsandanatthāya, opammaṁ nidassanatthāya, attho viññāpanatthāya, paṭipucchā ṭhapanatthāya, okāsakammaṁ codanatthāya, codanā sāraṇatthāya, sāraṇā savacanīyatthāya, savacanīyaṁ palibodhatthāya, palibodho vinicchayatthāya, vinicchayo santīraṇatthāya, santīraṇaṁ ṭhānāṭhānagamanatthāya, ṭhānāṭhānagamanaṁ dummaṅkūnaṁ puggalānaṁ niggahatthāya, pesalānaṁ bhikkhūnaṁ sampaggahatthāya, saṁgho sampariggahasampaṭicchanatthāya, saṁghena anumatā puggalā paccekaṭṭhāyino avisaṁvādakaṭṭhāyino. </div>
</div>
<div class="q" id="p_5V_1825"> <div class="p">
<span class="pN">1825</span>Vinayo saṁvaratthāya, saṁvaro avippaṭisāratthāya, avippaṭisāro pāmujjatthāya, pāmujjaṁ pītatthāya, pīti passaddhatthāya, passaddhi sukhatthāya, sukhaṁ samādhatthāya, samādhi yathābhūtañāṇadassanatthāya, yathābhūtañāṇadassanaṁ nibbidatthāya, nibbidā virāgatthāya, virāgo vimuttatthāya, vimutti vimuttiñāṇadassanatthāya, vimuttiñāṇadassanaṁ anupādāparinibbānatthāya. Etadatthā kathā, etadatthā mantanā, etadatthā upanisā, etadatthaṁ sotāvadhānaṁ— yadidaṁ anupādācittassa vimokkhoti. </div>
</div>
<div class="q" id="p_5V_1826"> <div class="divNumber">367.</div> <div class="p"> <table class="singleColumn"> <tr> <td> <div class="pN">1826</div> <div class="G">Anuyogavattaṁ nisāmaya,</div> </td> </tr> <tr> <td> <div class="G">Kusalena buddhimatā kataṁ;</div> </td> </tr> <tr> <td> <div class="G">Suvuttaṁ sikkhāpadānulomikaṁ,</div> </td> </tr> <tr> <td> <div class="G">Gatiṁ na nāsento samparāyikaṁ.</div> </td> </tr> </table> </div>
</div>
<div class="q" id="p_5V_1827"> <div class="p"> <table class="singleColumn"> <tr> <td> <div class="pN">1827</div> <div class="G">Vatthuṁ vipattiṁ āpattiṁ,</div> </td> </tr> <tr> <td> <div class="G">Nidānaṁ ākāraakovido;</div> </td> </tr> <tr> <td> <div class="G">Pubbāparaṁ na jānāti,</div> </td> </tr> <tr> <td> <div class="G">Katākataṁ samena ca.</div> </td> </tr> </table> </div>
</div>
<div class="q" id="p_5V_1828"> <div class="p"> <table class="singleColumn"> <tr> <td> <div class="pN">1828</div> <div class="G">Kammañca adhikaraṇañca,</div> </td> </tr> <tr> <td> <div class="G">samathe cāpi akovido;</div> </td> </tr> <tr> <td> <div class="G">Ratto duṭṭho ca mūḷho ca,</div> </td> </tr> <tr> <td> <div class="G">bhayā mohā ca gacchati.</div> </td> </tr> </table> </div>
</div>
<div class="q" id="p_5V_1829"> <div class="p"> <table class="singleColumn"> <tr> <td> <div class="pN">1829</div> <div class="G">Na ca saññattikusalo,</div> </td> </tr> <tr> <td> <div class="G">nijjhattiyā ca akovido;</div> </td> </tr> <tr> <td> <div class="G">Laddhapakkho ahiriko,</div> </td> </tr> <tr> <td> <div class="G">kaṇhakammo anādaro;</div> </td> </tr> <tr> <td> <div class="G">Sa ve tādisako bhikkhu,</div> </td> </tr> <tr> <td> <div class="G">appaṭikkhoti vuccati.</div> </td> </tr> </table> </div>
</div>
<div class="q" id="p_5V_1830"> <div class="p"> <table class="singleColumn"> <tr> <td> <div class="pN">1830</div> <div class="G">Vatthuṁ vipattiṁ āpattiṁ,</div> </td> </tr> <tr> <td> <div class="G">nidānaṁ ākārakovido;</div> </td> </tr> <tr> <td> <div class="G">Pubbāparañca jānāti,</div> </td> </tr> <tr> <td> <div class="G">katākataṁ samena ca.</div> </td> </tr> </table> </div>
</div>
<div class="q" id="p_5V_1831"> <div class="p"> <table class="singleColumn"> <tr> <td> <div class="pN">1831</div> <div class="G">Kammañca adhikaraṇañca,</div> </td> </tr> <tr> <td> <div class="G">samathe cāpi kovido;</div> </td> </tr> <tr> <td> <div class="G">Aratto aduṭṭho amūḷho,</div> </td> </tr> <tr> <td> <div class="G">bhayā mohā na gacchati.</div> </td> </tr> </table> </div>
</div>
<div class="q" id="p_5V_1832"> <div class="p"> <table class="singleColumn"> <tr> <td> <div class="pN">1832</div> <div class="G">Saññattiyā ca kusalo,</div> </td> </tr> <tr> <td> <div class="G">nijjhattiyā ca kovido;</div> </td> </tr> <tr> <td> <div class="G">Laddhapakkho hirimano,</div> </td> </tr> <tr> <td> <div class="G">sukkakammo sagāravo;</div> </td> </tr> <tr> <td> <div class="G">Sa ve tādisako bhikkhu,</div> </td> </tr> <tr> <td> <div class="G">sappaṭikkhoti vuccatīti.</div> </td> </tr> </table> </div>
</div>
<div class="ENDH3" id="p_5V_1833">
<span class="pN">1833</span>Cūḷasaṅgāmaṁ niṭṭhitaṁ.</div>
<div class="SUMMARY" id="p_5V_1834">
<span class="pN">1834</span><span class="firstLetter">T</span>assuddānaṁ</div>
<div class="q" id="p_5V_1835"> <div class="p"> <table class="singleColumn"> <tr> <td> <div class="pN">1835</div> <div class="G">Nīcacittena puccheyya,</div> </td> </tr> <tr> <td> <div class="G">garu saṁghe na puggale;</div> </td> </tr> <tr> <td> <div class="G">Suttaṁ saṁsandanatthāya,</div> </td> </tr> <tr> <td> <div class="G">vinayānuggahena ca;</div> </td> </tr> <tr> <td> <div class="G">Uddānaṁ cūḷasaṅgāme,</div> </td> </tr> <tr> <td> <div class="G">ekuddeso idaṁ katanti.</div> </td> </tr> </table> </div>
</div>
</html>
