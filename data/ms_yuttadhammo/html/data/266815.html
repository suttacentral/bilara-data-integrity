<html>
<div class="i">2.4 Sakkārasutta</div>
<div class="h">Mucalindavagga</div>
<div class="h">Sakkārasutta</div>
<div class="q" id="p_18Ud_90"> <div class="divNumber">14.</div> <div class="p">
<span class="pN">90</span>Evaṁ me sutaṁ— ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena bhagavā sakkato hoti garukato mānito pūjito apacito, lābhī cīvarapiṇḍapātasenāsanagilānapaccayabhesajjaparikkhārānaṁ. Bhikkhusaṁghopi sakkato hoti garukato mānito pūjito apacito, lābhī cīvarapiṇḍapātasenāsanagilānapaccayabhesajjaparikkhārānaṁ. Aññatitthiyā pana paribbājakā asakkatā honti agarukatā amānitā apūjitā anapacitā, na lābhino cīvarapiṇḍapātasenāsanagilānapaccayabhesajjaparikkhārānaṁ. Atha kho te aññatitthiyā paribbājakā bhagavato sakkāraṁ asahamānā bhikkhusaṁghassa ca, gāme ca araññe ca bhikkhū disvā asabbhāhi pharusāhi vācāhi akkosanti paribhāsanti rosenti vihesenti. </div>
</div>
<div class="q" id="p_18Ud_91"> <div class="p">
<span class="pN">91</span>Atha kho sambahulā bhikkhū yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ— “etarahi, bhante, bhagavā sakkato garukato mānito pūjito apacito, lābhī cīvarapiṇḍapātasenāsanagilānapaccayabhesajjaparikkhārānaṁ. Bhikkhusaṁghopi sakkato garukato mānito pūjito apacito, lābhī cīvarapiṇḍapātasenāsanagilānapaccayabhesajjaparikkhārānaṁ. Aññatitthiyā pana paribbājakā asakkatā agarukatā amānitā apūjitā anapacitā, na lābhino cīvarapiṇḍapātasenāsanagilānapaccayabhesajjaparikkhārānaṁ. Atha kho te, bhante, aññatitthiyā paribbājakā bhagavato sakkāraṁ asahamānā bhikkhusaṁghassa ca, gāme ca araññe ca bhikkhū disvā asabbhāhi pharusāhi vācāhi akkosanti paribhāsanti rosenti vihesantī”ti. </div>
</div>
<div class="q" id="p_18Ud_92"> <div class="p">
<span class="pN">92</span>Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi— </div>
</div>
<div class="q" id="p_18Ud_93"> <div class="p"> <table class="singleColumn"> <tr> <td> <div class="pN">93</div> <div class="G">“Gāme araññe sukhadukkhaphuṭṭho,</div> </td> </tr> <tr> <td> <div class="G">Nevattato no parato dahetha;</div> </td> </tr> <tr> <td> <div class="G">Phusanti phassā upadhiṁ paṭicca,</div> </td> </tr> <tr> <td> <div class="G">Nirūpadhiṁ kena phuseyyu phassā”ti. (17)</div> </td> </tr> </table> </div>
</div>
<div class="CENTER" id="p_18Ud_94">
<span class="pN">94</span>Catutthaṁ.</div>
</html>
