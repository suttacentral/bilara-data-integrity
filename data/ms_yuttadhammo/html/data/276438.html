<html>
<div class="i">1.4.3.9 Sāsaṅkasikkhāpada</div>
<div class="h">
Mahāvibhaṅga
</div>
<div class="h">
Nissaggiyakaṇḍa
</div>
<div class="h">
Pattavagga
</div>
<div class="h">
Sāsaṅkasikkhāpada
</div>
<div class="q" id="p_1V_2400">
<div class="divNumber">
652.
</div>
<div class="p">
<span class="pN">2400</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena bhikkhū vutthavassā āraññakesu senāsanesu viharanti. Kattikacorakā bhikkhū— “laddhalābhā”ti paripātenti. Bhagavato etamatthaṁ ārocesuṁ. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi— “anujānāmi, bhikkhave, āraññakesu senāsanesu viharantena tiṇṇaṁ cīvarānaṁ aññataraṁ cīvaraṁ antaraghare nikkhipitun”ti.
</div>
</div>
<div class="q" id="p_1V_2401">
<div class="p">
<span class="pN">2401</span>Tena kho pana samayena bhikkhū— “bhagavatā anuññātaṁ āraññakesu senāsanesu viharantena tiṇṇaṁ cīvarānaṁ aññataraṁ cīvaraṁ antaraghare nikkhipitun”ti tiṇṇaṁ cīvarānaṁ aññataraṁ cīvaraṁ antaraghare nikkhipitvā atirekachārattaṁ vippavasanti. Tāni cīvarāni nassantipi vinassantipi ḍayhantipi undūrehipi khajjanti. Bhikkhū duccoḷā honti lūkhacīvarā. Bhikkhū evamāhaṁsu— “kissa tumhe, āvuso, duccoḷā lūkhacīvarā”ti? Atha kho te bhikkhū bhikkhūnaṁ etamatthaṁ ārocesuṁ. Ye te bhikkhū appicchā…pe… te ujjhāyanti khiyyanti vipācenti— “kathañhi nāma bhikkhū tiṇṇaṁ cīvarānaṁ aññataraṁ cīvaraṁ antaraghare nikkhipitvā atirekachārattaṁ vippavasissantī”ti.
</div>
</div>
<div class="q" id="p_1V_2402">
<div class="p">
<span class="pN">2402</span>Atha kho te bhikkhū te anekapariyāyena vigarahitvā bhagavato etamatthaṁ ārocesuṁ…pe… “saccaṁ kira, bhikkhave, bhikkhū tiṇṇaṁ cīvarānaṁ aññataraṁ cīvaraṁ antaraghare nikkhipitvā atirekachārattaṁ vippavasantī”ti? “Saccaṁ, bhagavā”ti. Vigarahi buddho bhagavā…pe… kathañhi nāma te, bhikkhave, moghapurisā tiṇṇaṁ cīvarānaṁ aññataraṁ cīvaraṁ antaraghare nikkhipitvā atirekachārattaṁ vippavasissanti. Netaṁ, bhikkhave, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_1V_2403">
<div class="divNumber">
653.
</div>
<div class="p">
<span class="pN">2403</span><span class="bold">“Upavassaṁ kho pana kattikapuṇṇamaṁ yāni kho pana tāni āraññakāni senāsanāni sāsaṅkasammatāni sappaṭibhayāni tathārūpesu bhikkhu senāsanesu viharanto ākaṅkhamāno tiṇṇaṁ cīvarānaṁ aññataraṁ cīvaraṁ antaraghare nikkhipeyya, siyā ca tassa bhikkhuno kocideva paccayo tena cīvarena vippavāsāya. Chārattaparamaṁ tena bhikkhunā tena cīvarena vippavasitabbaṁ. Tato ce uttari vippavaseyya, aññatra bhikkhusammutiyā, nissaggiyaṁ pācittiyan”</span>ti. (<span class="italic">29</span>:<span class="bold">48</span>)
</div>
</div>
<div class="q" id="p_1V_2404">
<div class="divNumber">
654.
</div>
<div class="p">
<span class="pN">2404</span><span class="bold">Upavassaṁ kho panā</span>ti vuṭṭhavassānaṁ.
</div>
</div>
<div class="q" id="p_1V_2405">
<div class="p">
<span class="pN">2405</span><span class="bold">Kattikapuṇṇaman</span>ti kattikacātumāsinī vuccati.
</div>
</div>
<div class="q" id="p_1V_2406">
<div class="p">
<span class="pN">2406</span><span class="bold">Yāni kho pana tāni āraññakāni senāsanānī</span>ti <span class="bold">āraññakaṁ</span> nāma senāsanaṁ pañcadhanusatikaṁ pacchimaṁ.
</div>
</div>
<div class="q" id="p_1V_2407">
<div class="p">
<span class="pN">2407</span><span class="bold">Sāsaṅkaṁ</span> nāma ārāme ārāmūpacāre corānaṁ niviṭṭhokāso dissati, bhuttokāso dissati, ṭhitokāso dissati, nisinnokāso dissati, nipannokāso dissati.
</div>
</div>
<div class="q" id="p_1V_2408">
<div class="p">
<span class="pN">2408</span><span class="bold">Sappaṭibhayaṁ</span> nāma ārāme ārāmūpacāre corehi manussā hatā dissanti, viluttā dissanti, ākoṭitā dissanti.
</div>
</div>
<div class="q" id="p_1V_2409">
<div class="p">
<span class="pN">2409</span><span class="bold">Tathārūpesu bhikkhu senāsanesu viharanto</span>ti evarūpesu bhikkhu senāsanesu viharanto.
</div>
</div>
<div class="q" id="p_1V_2410">
<div class="p">
<span class="pN">2410</span><span class="bold">Ākaṅkhamāno</span>ti icchamāno.
</div>
</div>
<div class="q" id="p_1V_2411">
<div class="p">
<span class="pN">2411</span><span class="bold">Tiṇṇaṁ cīvarānaṁ aññataraṁ cīvaran</span>ti saṅghāṭiṁ vā uttarāsaṅgaṁ vā antaravāsakaṁ vā.
</div>
</div>
<div class="q" id="p_1V_2412">
<div class="p">
<span class="pN">2412</span><span class="bold">Antaraghare nikkhipeyyā</span>ti samantā gocaragāme nikkhipeyya.
</div>
</div>
<div class="q" id="p_1V_2413">
<div class="p">
<span class="pN">2413</span><span class="bold">Siyā ca tassa bhikkhuno kocideva paccayo tena cīvarena vippavāsāyā</span>ti siyā paccayo siyā karaṇīyaṁ.
</div>
</div>
<div class="q" id="p_1V_2414">
<div class="p">
<span class="pN">2414</span><span class="bold">Chārattaparamaṁ tena bhikkhunā tena cīvarena vippavasitabban</span>ti chārattaparamatā vippavasitabbaṁ.
</div>
</div>
<div class="q" id="p_1V_2415">
<div class="p">
<span class="pN">2415</span><span class="bold">Aññatra bhikkhusammutiyā</span>ti ṭhapetvā bhikkhusammutiṁ.
</div>
</div>
<div class="q" id="p_1V_2416">
<div class="p">
<span class="pN">2416</span><span class="bold">Tato ce uttari vippavaseyyā</span>ti sattame aruṇuggamane nissaggiyaṁ hoti. Nissajjitabbaṁ saṁghassa vā gaṇassa vā puggalassa vā. Evañca pana, bhikkhave, nissajjitabbaṁ…pe… idaṁ me, bhante, cīvaraṁ atirekachārattaṁ vippavutthaṁ, aññatra bhikkhusammutiyā, nissaggiyaṁ. Imāhaṁ saṁghassa nissajjāmīti…pe… dadeyyāti…pe… dadeyyunti…pe… āyasmato dammīti.
</div>
</div>
<div class="q" id="p_1V_2417">
<div class="divNumber">
655.
</div>
<div class="p">
<span class="pN">2417</span>Atirekachāratte atirekasaññī vippavasati, aññatra bhikkhusammutiyā, nissaggiyaṁ pācittiyaṁ. Atirekachāratte vematiko vippavasati, aññatra bhikkhusammutiyā, nissaggiyaṁ pācittiyaṁ. Atirekachāratte ūnakasaññī vippavasati, aññatra bhikkhusammutiyā, nissaggiyaṁ pācittiyaṁ. Appaccuddhaṭe paccuddhaṭasaññī…pe… avissajjite vissajjitasaññī… anaṭṭhe naṭṭhasaññī… avinaṭṭhe vinaṭṭhasaññī… adaḍḍhe daḍḍhasaññī… avilutte viluttasaññī vippavasati, aññatra bhikkhusammutiyā, nissaggiyaṁ pācittiyaṁ.
</div>
</div>
<div class="q" id="p_1V_2418">
<div class="p">
<span class="pN">2418</span>Nissaggiyaṁ cīvaraṁ anissajjitvā paribhuñjati, āpatti dukkaṭassa. Ūnakachāratte atirekasaññī, āpatti dukkaṭassa. Ūnakachāratte vematiko, āpatti dukkaṭassa. Ūnakachāratte ūnakasaññī, anāpatti.
</div>
</div>
<div class="q" id="p_1V_2419">
<div class="divNumber">
656.
</div>
<div class="p">
<span class="pN">2419</span>Anāpatti— chārattaṁ vippavasati, ūnakachārattaṁ vippavasati, chārattaṁ vippavasitvā puna gāmasīmaṁ okkamitvā vasitvā pakkamati, antochārattaṁ paccuddharati, vissajjeti, nassati, vinassati, ḍayhati, acchinditvā gaṇhanti, vissāsaṁ gaṇhanti, bhikkhusammutiyā, ummattakassa, ādikammikassāti.
</div>
</div>
<div class="CENTER" id="p_1V_2420">
<span class="pN">2420</span>Sāsaṅkasikkhāpadaṁ niṭṭhitaṁ navamaṁ.
</div>
</html>
