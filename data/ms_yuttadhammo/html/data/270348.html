<html>
<div class="i">5.3.9 Aparinipphannakathā</div>
<div class="h">Khuddakaaḍḍhapaṇṇāsaka</div>
<div class="h">Tevīsatimavagga</div>
<div class="h">Aparinipphannakathā</div>
<div class="q" id="p_32Kv_2792"> <div class="divNumber">917.</div> <div class="p">
<span class="pN">2792</span>๐Rūpaṁ aparinipphannanti? Āmantā. Rūpaṁ na aniccaṁ na saṅkhataṁ na paṭiccasamuppannaṁ na khayadhammaṁ na vayadhammaṁ na virāgadhammaṁ na nirodhadhammaṁ na vipariṇāmadhammanti? Na hevaṁ vattabbe…pe… nanu rūpaṁ aniccaṁ saṅkhataṁ paṭiccasamuppannaṁ khayadhammaṁ vayadhammaṁ virāgadhammaṁ nirodhadhammaṁ vipariṇāmadhammanti? Āmantā. Hañci rūpaṁ aniccaṁ saṅkhataṁ…pe… vipariṇāmadhammaṁ, no ca vata re vattabbe— “rūpaṁ aparinipphannan”ti. </div>
</div>
<div class="q" id="p_32Kv_2793"> <div class="p">
<span class="pN">2793</span>๐Dukkhaññeva parinipphannanti? Āmantā. Nanu yadaniccaṁ taṁ dukkhaṁ vuttaṁ bhagavatā— “rūpaṁ aniccan”ti? Āmantā. Hañci yadaniccaṁ taṁ dukkhaṁ vuttaṁ bhagavatā— “rūpaṁ aniccaṁ”, no ca vata re vattabbe— “dukkhaññeva parinipphannan”ti…pe…. </div>
</div>
<div class="q" id="p_32Kv_2794"> <div class="divNumber">918.</div> <div class="p">
<span class="pN">2794</span>๐Vedanā…pe… saññā… saṅkhārā… viññāṇaṁ… cakkhāyatanaṁ…pe… dhammāyatanaṁ… cakkhudhātu… dhammadhātu… cakkhundriyaṁ…pe… aññātāvindriyaṁ aparinipphannanti? Āmantā. Aññātāvindriyaṁ na aniccaṁ…pe… na vipariṇāmadhammanti? Na hevaṁ vattabbe…pe… nanu aññātāvindriyaṁ aniccaṁ saṅkhataṁ…pe… vipariṇāmadhammanti? Āmantā. Hañci aññātāvindriyaṁ aniccaṁ saṅkhataṁ paṭiccasamuppannaṁ khayadhammaṁ vayadhammaṁ virāgadhammaṁ nirodhadhammaṁ vipariṇāmadhammaṁ, no ca vata re vattabbe— “aññātāvindriyaṁ aparinipphannan”ti. </div>
</div>
<div class="q" id="p_32Kv_2795"> <div class="p">
<span class="pN">2795</span>๐Dukkhaññeva parinipphannanti? Āmantā. Nanu yadaniccaṁ taṁ dukkhaṁ vuttaṁ bhagavatā— “aññātāvindriyaṁ aniccan”ti? Āmantā. Hañci yadaniccaṁ taṁ dukkhaṁ vuttaṁ bhagavatā— “aññātāvindriyaṁ aniccaṁ”, no ca vata re vattabbe— “dukkhaññeva parinipphannan”ti. </div>
</div>
<div class="CENTER" id="p_32Kv_2796">
<span class="pN">2796</span>Aparinipphannakathā niṭṭhitā.<br> Tevīsatimo vaggo.</div>
<div class="SUMMARY" id="p_32Kv_2797">
<span class="pN">2797</span><span class="firstLetter">T</span>assuddānaṁ</div>
<div class="q" id="p_32Kv_2798"> <div class="p">
<span class="pN">2798</span>Ekādhippāyena methuno dhammo paṭisevitabbo, arahantānaṁ vaṇṇena amanussā methunaṁ dhammaṁ paṭisevanti, bodhisatto issariyakāmakārikāhetu vinipātaṁ gacchati, gabbhaseyyaṁ okkamati, dukkarakārikaṁ akāsi, aparantapaṁ akāsi, aññaṁ satthāraṁ uddisi, atthi na rāgo rāgapatirūpako, atthi na doso dosapatirūpako, atthi na moho mohapatirūpako atthi na kileso kilesapatirūpako, rūpaṁ aparinipphannaṁ aññātāvindriyaṁ aparinipphannanti. </div>
</div>
<div class="CENTER" id="p_32Kv_2799">
<span class="pN">2799</span>Khuddako aḍḍhapaṇṇāsako.</div>
<div class="SUMMARY" id="p_32Kv_2800">
<span class="pN">2800</span><span class="firstLetter">T</span>assuddānaṁ</div>
<div class="q" id="p_32Kv_2801"> <div class="p">
<span class="pN">2801</span>Navaṁ, nibbuti, ekādhippāyoti. </div>
</div>
<div class="SUMMARY" id="p_32Kv_2802">
<span class="pN">2802</span><span class="firstLetter">P</span>aṇṇāsakuddānaṁ</div>
<div class="q" id="p_32Kv_2803"> <div class="p"> <table class="singleColumn"> <tr> <td> <div class="pN">2803</div> <div class="G">Mahāniyāmo anusayā,</div> </td> </tr> <tr> <td> <div class="G">niggaho khuddakapañcamo;</div> </td> </tr> <tr> <td> <div class="G">Parappavādamaddanā,</div> </td> </tr> <tr> <td> <div class="G">suttamūlasamāhitā;</div> </td> </tr> <tr> <td> <div class="G">Ujjotanā satthusamaye,</div> </td> </tr> <tr> <td> <div class="G">kathāvatthupakaraṇeti.</div> </td> </tr> </table> </div>
</div>
<div class="ENDH3" id="p_32Kv_2804">
<span class="pN">2804</span>Pañcattiṁsabhāṇavāraṁ</div>
<div class="ENDBOOK" id="p_32Kv_2805">
<span class="pN">2805</span>kathāvatthupakaraṇaṁ niṭṭhitaṁ.</div>
</html>
