<html>
<div class="i">1.1.16 Sirimāvimānavatthu</div>
<div class="h">Itthivimāna</div>
<div class="h">Pīṭhavagga</div>
<div class="h">Sirimāvimānavatthu</div>
<div class="q" id="p_19Vv_153"> <div class="divNumber">137.</div> <div class="p"> <table class="singleColumn"> <tr> <td> <div class="pN">153</div> <div class="G">“Yuttā ca te paramaalaṅkatā hayā,</div> </td> </tr> <tr> <td> <div class="G">Adhomukhā aghasigamā balī javā;</div> </td> </tr> <tr> <td> <div class="G">Abhinimmitā pañcarathāsatā ca te,</div> </td> </tr> <tr> <td> <div class="G">Anventi taṁ sārathicoditā hayā.</div> </td> </tr> </table> </div>
</div>
<div class="q" id="p_19Vv_154"> <div class="divNumber">138.</div> <div class="p"> <table class="singleColumn"> <tr> <td> <div class="pN">154</div> <div class="G">Sā tiṭṭhasi rathavare alaṅkatā,</div> </td> </tr> <tr> <td> <div class="G">Obhāsayaṁ jalamiva joti pāvako;</div> </td> </tr> <tr> <td> <div class="G">Pucchāmi taṁ varatanu anomadassane,</div> </td> </tr> <tr> <td> <div class="G">Kasmā nu kāyā anadhivaraṁ upāgami”.</div> </td> </tr> </table> </div>
</div>
<div class="q" id="p_19Vv_155"> <div class="divNumber">139.</div> <div class="p"> <table class="singleColumn"> <tr> <td> <div class="pN">155</div> <div class="G">“Kāmaggapattānaṁ yamāhunuttaraṁ,</div> </td> </tr> <tr> <td> <div class="G">Nimmāya nimmāya ramanti devatā;</div> </td> </tr> <tr> <td> <div class="G">Tasmā kāyā accharā kāmavaṇṇinī,</div> </td> </tr> <tr> <td> <div class="G">Idhāgatā anadhivaraṁ namassituṁ”.</div> </td> </tr> </table> </div>
</div>
<div class="q" id="p_19Vv_156"> <div class="divNumber">140.</div> <div class="p"> <table class="singleColumn"> <tr> <td> <div class="pN">156</div> <div class="G">“Kiṁ tvaṁ pure sucaritamācarīdha,</div> </td> </tr> <tr> <td> <div class="G">Kenacchasi tvaṁ amitayasā sukhedhitā;</div> </td> </tr> <tr> <td> <div class="G">Iddhī ca te anadhivarā vihaṅgamā,</div> </td> </tr> <tr> <td> <div class="G">Vaṇṇo ca te dasa disā virocati.</div> </td> </tr> </table> </div>
</div>
<div class="q" id="p_19Vv_157"> <div class="divNumber">141.</div> <div class="p"> <table class="singleColumn"> <tr> <td> <div class="pN">157</div> <div class="G">Devehi tvaṁ parivutā sakkatā casi,</div> </td> </tr> <tr> <td> <div class="G">Kuto cutā sugatigatāsi devate;</div> </td> </tr> <tr> <td> <div class="G">Kassa vā tvaṁ vacanakarānusāsaniṁ,</div> </td> </tr> <tr> <td> <div class="G">Ācikkha me tvaṁ yadi buddhasāvikā”ti.</div> </td> </tr> </table> </div>
</div>
<div class="q" id="p_19Vv_158"> <div class="divNumber">142.</div> <div class="p"> <table class="singleColumn"> <tr> <td> <div class="pN">158</div> <div class="G">“Nagantare nagaravare sumāpite,</div> </td> </tr> <tr> <td> <div class="G">Paricārikā rājavarassa sirimato;</div> </td> </tr> <tr> <td> <div class="G">Nacce gīte paramasusikkhitā ahuṁ,</div> </td> </tr> <tr> <td> <div class="G">Sirimāti maṁ rājagahe avediṁsu.</div> </td> </tr> </table> </div>
</div>
<div class="q" id="p_19Vv_159"> <div class="divNumber">143.</div> <div class="p"> <table class="singleColumn"> <tr> <td> <div class="pN">159</div> <div class="G">Buddho ca me isinisabho vināyako,</div> </td> </tr> <tr> <td> <div class="G">Adesayī samudayadukkhaniccataṁ;</div> </td> </tr> <tr> <td> <div class="G">Asaṅkhataṁ dukkhanirodhasassataṁ,</div> </td> </tr> <tr> <td> <div class="G">Maggañcimaṁ akuṭilamañjasaṁ sivaṁ.</div> </td> </tr> </table> </div>
</div>
<div class="q" id="p_19Vv_160"> <div class="divNumber">144.</div> <div class="p"> <table class="singleColumn"> <tr> <td> <div class="pN">160</div> <div class="G">Sutvānahaṁ amatapadaṁ asaṅkhataṁ,</div> </td> </tr> <tr> <td> <div class="G">Tathāgatassanadhivarassa sāsanaṁ;</div> </td> </tr> <tr> <td> <div class="G">Sīlesvahaṁ paramasusaṁvutā ahuṁ,</div> </td> </tr> <tr> <td> <div class="G">Dhamme ṭhitā naravarabuddhadesite.</div> </td> </tr> </table> </div>
</div>
<div class="q" id="p_19Vv_161"> <div class="divNumber">145.</div> <div class="p"> <table class="singleColumn"> <tr> <td> <div class="pN">161</div> <div class="G">Ñatvānahaṁ virajapadaṁ asaṅkhataṁ,</div> </td> </tr> <tr> <td> <div class="G">Tathāgatenanadhivarena desitaṁ;</div> </td> </tr> <tr> <td> <div class="G">Tatthevahaṁ samathasamādhimāphusiṁ,</div> </td> </tr> <tr> <td> <div class="G">Sāyeva me paramaniyāmatā ahu.</div> </td> </tr> </table> </div>
</div>
<div class="q" id="p_19Vv_162"> <div class="divNumber">146.</div> <div class="p"> <table class="singleColumn"> <tr> <td> <div class="pN">162</div> <div class="G">Laddhānahaṁ amatavaraṁ visesanaṁ,</div> </td> </tr> <tr> <td> <div class="G">Ekaṁsikā abhisamaye visesiya;</div> </td> </tr> <tr> <td> <div class="G">Asaṁsayā bahujanapūjitā ahaṁ,</div> </td> </tr> <tr> <td> <div class="G">Khiḍḍāratiṁ paccanubhomanappakaṁ.</div> </td> </tr> </table> </div>
</div>
<div class="q" id="p_19Vv_163"> <div class="divNumber">147.</div> <div class="p"> <table class="singleColumn"> <tr> <td> <div class="pN">163</div> <div class="G">Evaṁ ahaṁ amatadasamhi devatā,</div> </td> </tr> <tr> <td> <div class="G">Tathāgatassanadhivarassa sāvikā;</div> </td> </tr> <tr> <td> <div class="G">Dhammaddasā paṭhamaphale patiṭṭhitā,</div> </td> </tr> <tr> <td> <div class="G">Sotāpannā na ca pana matthi duggati.</div> </td> </tr> </table> </div>
</div>
<div class="q" id="p_19Vv_164"> <div class="divNumber">148.</div> <div class="p"> <table class="singleColumn"> <tr> <td> <div class="pN">164</div> <div class="G">Sā vandituṁ anadhivaraṁ upāgamiṁ,</div> </td> </tr> <tr> <td> <div class="G">Pāsādike kusalarate ca bhikkhavo;</div> </td> </tr> <tr> <td> <div class="G">Namassituṁ samaṇasamāgamaṁ sivaṁ,</div> </td> </tr> <tr> <td> <div class="G">Sagāravā sirimato dhammarājino.</div> </td> </tr> </table> </div>
</div>
<div class="q" id="p_19Vv_165"> <div class="divNumber">149.</div> <div class="p"> <table class="singleColumn"> <tr> <td> <div class="pN">165</div> <div class="G">Disvā muniṁ muditamanamhi pīṇitā,</div> </td> </tr> <tr> <td> <div class="G">Tathāgataṁ naravaradammasārathiṁ;</div> </td> </tr> <tr> <td> <div class="G">Taṇhacchidaṁ kusalarataṁ vināyakaṁ,</div> </td> </tr> <tr> <td> <div class="G">Vandāmahaṁ paramahitānukampakan”ti.</div> </td> </tr> </table> </div>
</div>
<div class="CENTER" id="p_19Vv_166">
<span class="pN">166</span>Sirimāvimānaṁ soḷasamaṁ.</div>
</html>
