<html>
<div class="i">5.4 Cūḷavedallasutta</div>
<div class="h">Cūḷayamakavagga</div>
<div class="h">Cūḷavedallasutta</div>
<div class="q" id="p_9M_1577"> <div class="divNumber">460.</div> <div class="p">
<span class="pN">1577</span>Evaṁ me sutaṁ—  ekaṁ samayaṁ bhagavā rājagahe viharati veḷuvane kalandakanivāpe. Atha kho visākho upāsako yena dhammadinnā bhikkhunī tenupasaṅkami; upasaṅkamitvā dhammadinnaṁ bhikkhuniṁ abhivādetvā ekamantaṁ nisīdi. Ekamantaṁ nisinno kho visākho upāsako dhammadinnaṁ bhikkhuniṁ etadavoca—  “‘sakkāyo sakkāyo’ti, ayye, vuccati. Katamo nu kho, ayye, sakkāyo vutto bhagavatā”ti? “Pañca kho ime, āvuso visākha, upādānakkhandhā sakkāyo vutto bhagavatā, seyyathidaṁ—  rūpupādānakkhandho, vedanupādānakkhandho, saññupādānakkhandho, saṅkhārupādānakkhandho, viññāṇupādānakkhandho. Ime kho, āvuso visākha, pañcupādānakkhandhā sakkāyo vutto bhagavatā”ti. </div>
</div>
<div class="q" id="p_9M_1578"> <div class="p">
<span class="pN">1578</span>“Sādhayye”ti kho visākho upāsako dhammadinnāya bhikkhuniyā bhāsitaṁ abhinanditvā anumoditvā dhammadinnaṁ bhikkhuniṁ uttariṁ pañhaṁ apucchi—  “‘sakkāyasamudayo sakkāyasamudayo’ti, ayye, vuccati. Katamo nu kho, ayye, sakkāyasamudayo vutto bhagavatā”ti? “Yāyaṁ, āvuso visākha, taṇhā ponobbhavikā nandīrāgasahagatā tatratatrābhinandinī, seyyathidaṁ—  kāmataṇhā bhavataṇhā vibhavataṇhā; ayaṁ kho, āvuso visākha, sakkāyasamudayo vutto bhagavatā”ti. </div>
</div>
<div class="q" id="p_9M_1579"> <div class="p">
<span class="pN">1579</span>“‘Sakkāyanirodho sakkāyanirodho’ti, ayye, vuccati. Katamo nu kho, ayye, sakkāyanirodho vutto bhagavatā”ti? </div>
</div>
<div class="q" id="p_9M_1580"> <div class="p">
<span class="pN">1580</span>“Yo kho, āvuso visākha, tassāyeva taṇhāya asesavirāganirodho cāgo paṭinissaggo mutti anālayo; ayaṁ kho, āvuso visākha, sakkāyanirodho vutto bhagavatā”ti. </div>
</div>
<div class="q" id="p_9M_1581"> <div class="p">
<span class="pN">1581</span>“‘Sakkāyanirodhagāminī paṭipadā sakkāyanirodhagāminī paṭipadā’ti, ayye, vuccati. Katamā nu kho, ayye, sakkāyanirodhagāminī paṭipadā vuttā bhagavatā”ti? </div>
</div>
<div class="q" id="p_9M_1582"> <div class="p">
<span class="pN">1582</span>“Ayameva kho, āvuso visākha, ariyo aṭṭhaṅgiko maggo sakkāyanirodhagāminī paṭipadā vuttā bhagavatā, seyyathidaṁ—  sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhī”ti. </div>
</div>
<div class="q" id="p_9M_1583"> <div class="p">
<span class="pN">1583</span>“Taññeva nu kho, ayye, upādānaṁ te pañcupādānakkhandhā udāhu aññatra pañcahupādānakkhandhehi upādānan”ti? “Na kho, āvuso visākha, taññeva upādānaṁ te pañcupādānakkhandhā, nāpi aññatra pañcahupādānakkhandhehi upādānaṁ. Yo kho, āvuso visākha, pañcasu upādānakkhandhesu chandarāgo taṁ tattha upādānan”ti. </div>
</div>
<div class="q" id="p_9M_1584"> <div class="divNumber">461.</div> <div class="p">
<span class="pN">1584</span>“Kathaṁ panāyye, sakkāyadiṭṭhi hotī”ti? “Idhāvuso visākha, assutavā puthujjano, ariyānaṁ adassāvī ariyadhammassa akovido ariyadhamme avinīto, sappurisānaṁ adassāvī sappurisadhammassa akovido sappurisadhamme avinīto, rūpaṁ attato samanupassati, rūpavantaṁ vā attānaṁ, attani vā rūpaṁ, rūpasmiṁ vā attānaṁ. Vedanaṁ…pe…  saññaṁ…  saṅkhāre…  viññāṇaṁ attato samanupassati, viññāṇavantaṁ vā attānaṁ, attani vā viññāṇaṁ, viññāṇasmiṁ vā attānaṁ. Evaṁ kho, āvuso visākha, sakkāyadiṭṭhi hotī”ti. </div>
</div>
<div class="q" id="p_9M_1585"> <div class="p">
<span class="pN">1585</span>“Kathaṁ panāyye, sakkāyadiṭṭhi na hotī”ti? </div>
</div>
<div class="q" id="p_9M_1586"> <div class="p">
<span class="pN">1586</span>“Idhāvuso visākha, sutavā ariyasāvako, ariyānaṁ dassāvī ariyadhammassa kovido ariyadhamme suvinīto, sappurisānaṁ dassāvī sappurisadhammassa kovido sappurisadhamme suvinīto, na rūpaṁ attato samanupassati, na rūpavantaṁ vā attānaṁ, na attani vā rūpaṁ, na rūpasmiṁ vā attānaṁ. Na vedanaṁ…pe…  na saññaṁ…  na saṅkhāre…pe…  na viññāṇaṁ attato samanupassati, na viññāṇavantaṁ vā attānaṁ, na attani vā viññāṇaṁ, na viññāṇasmiṁ vā attānaṁ. Evaṁ kho, āvuso visākha, sakkāyadiṭṭhi na hotī”ti. </div>
</div>
<div class="q" id="p_9M_1587"> <div class="divNumber">462.</div> <div class="p">
<span class="pN">1587</span>“Katamo panāyye, ariyo aṭṭhaṅgiko maggo”ti? </div>
</div>
<div class="q" id="p_9M_1588"> <div class="p">
<span class="pN">1588</span>“Ayameva kho, āvuso visākha, ariyo aṭṭhaṅgiko maggo, seyyathidaṁ—  sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhī”ti. </div>
</div>
<div class="q" id="p_9M_1589"> <div class="p">
<span class="pN">1589</span>“Ariyo panāyye, aṭṭhaṅgiko maggo saṅkhato udāhu asaṅkhato”ti? </div>
</div>
<div class="q" id="p_9M_1590"> <div class="p">
<span class="pN">1590</span>“Ariyo kho, āvuso visākha, aṭṭhaṅgiko maggo saṅkhato”ti. </div>
</div>
<div class="q" id="p_9M_1591"> <div class="p">
<span class="pN">1591</span>“Ariyena nu kho, ayye, aṭṭhaṅgikena maggena tayo khandhā saṅgahitā udāhu tīhi khandhehi ariyo aṭṭhaṅgiko maggo saṅgahito”ti? </div>
</div>
<div class="q" id="p_9M_1592"> <div class="p">
<span class="pN">1592</span>“Na kho, āvuso visākha, ariyena aṭṭhaṅgikena maggena tayo khandhā saṅgahitā; tīhi ca kho, āvuso visākha, khandhehi ariyo aṭṭhaṅgiko maggo saṅgahito. Yā cāvuso visākha, sammāvācā yo ca sammākammanto yo ca sammāājīvo ime dhammā sīlakkhandhe saṅgahitā. Yo ca sammāvāyāmo yā ca sammāsati yo ca sammāsamādhi ime dhammā samādhikkhandhe saṅgahitā. Yā ca sammādiṭṭhi yo ca sammāsaṅkappo, ime dhammā paññākkhandhe saṅgahitā”ti. </div>
</div>
<div class="q" id="p_9M_1593"> <div class="p">
<span class="pN">1593</span>“Katamo panāyye, samādhi, katame dhammā samādhinimittā, katame dhammā samādhiparikkhārā, katamā samādhibhāvanā”ti? </div>
</div>
<div class="q" id="p_9M_1594"> <div class="p">
<span class="pN">1594</span>“Yā kho, āvuso visākha, cittassa ekaggatā ayaṁ samādhi; cattāro satipaṭṭhānā samādhinimittā; cattāro sammappadhānā samādhiparikkhārā. Yā tesaṁyeva dhammānaṁ āsevanā bhāvanā bahulīkammaṁ, ayaṁ ettha samādhibhāvanā”ti. </div>
</div>
<div class="q" id="p_9M_1595"> <div class="divNumber">463.</div> <div class="p">
<span class="pN">1595</span>“Kati panāyye, saṅkhārā”ti? </div>
</div>
<div class="q" id="p_9M_1596"> <div class="p">
<span class="pN">1596</span>“Tayome, āvuso visākha, saṅkhārā—  kāyasaṅkhāro, vacīsaṅkhāro, cittasaṅkhāro”ti. </div>
</div>
<div class="q" id="p_9M_1597"> <div class="p">
<span class="pN">1597</span>“Katamo panāyye, kāyasaṅkhāro, katamo vacīsaṅkhāro, katamo cittasaṅkhāro”ti? </div>
</div>
<div class="q" id="p_9M_1598"> <div class="p">
<span class="pN">1598</span>“Assāsapassāsā kho, āvuso visākha, kāyasaṅkhāro, vitakkavicārā vacīsaṅkhāro, saññā ca vedanā ca cittasaṅkhāro”ti. </div>
</div>
<div class="q" id="p_9M_1599"> <div class="p">
<span class="pN">1599</span>“Kasmā panāyye, assāsapassāsā kāyasaṅkhāro, kasmā vitakkavicārā vacīsaṅkhāro, kasmā saññā ca vedanā ca cittasaṅkhāro”ti? </div>
</div>
<div class="q" id="p_9M_1600"> <div class="p">
<span class="pN">1600</span>“Assāsapassāsā kho, āvuso visākha, kāyikā ete dhammā kāyappaṭibaddhā, tasmā assāsapassāsā kāyasaṅkhāro. Pubbe kho, āvuso visākha, vitakketvā vicāretvā pacchā vācaṁ bhindati, tasmā vitakkavicārā vacīsaṅkhāro. Saññā ca vedanā ca cetasikā ete dhammā cittappaṭibaddhā, tasmā saññā ca vedanā ca cittasaṅkhāro”ti. </div>
</div>
<div class="q" id="p_9M_1601"> <div class="divNumber">464.</div> <div class="p">
<span class="pN">1601</span>“Kathaṁ panāyye, saññāvedayitanirodhasamāpatti hotī”ti? </div>
</div>
<div class="q" id="p_9M_1602"> <div class="p">
<span class="pN">1602</span>“Na kho, āvuso visākha, saññāvedayitanirodhaṁ samāpajjantassa bhikkhuno evaṁ hoti—  ‘ahaṁ saññāvedayitanirodhaṁ samāpajjissan’ti vā, ‘ahaṁ saññāvedayitanirodhaṁ samāpajjāmī’ti vā, ‘ahaṁ saññāvedayitanirodhaṁ samāpanno’ti vā. Atha khvāssa pubbeva tathā cittaṁ bhāvitaṁ hoti yaṁ taṁ tathattāya upanetī”ti. </div>
</div>
<div class="q" id="p_9M_1603"> <div class="p">
<span class="pN">1603</span>“Saññāvedayitanirodhaṁ samāpajjantassa panāyye, bhikkhuno katame dhammā paṭhamaṁ nirujjhanti—  yadi vā kāyasaṅkhāro, yadi vā vacīsaṅkhāro, yadi vā cittasaṅkhāro”ti? </div>
</div>
<div class="q" id="p_9M_1604"> <div class="p">
<span class="pN">1604</span>“Saññāvedayitanirodhaṁ samāpajjantassa kho, āvuso visākha, bhikkhuno paṭhamaṁ nirujjhati vacīsaṅkhāro, tato kāyasaṅkhāro, tato cittasaṅkhāro”ti. </div>
</div>
<div class="q" id="p_9M_1605"> <div class="p">
<span class="pN">1605</span>“Kathaṁ panāyye, saññāvedayitanirodhasamāpattiyā vuṭṭhānaṁ hotī”ti? </div>
</div>
<div class="q" id="p_9M_1606"> <div class="p">
<span class="pN">1606</span>“Na kho, āvuso visākha, saññāvedayitanirodhasamāpattiyā vuṭṭhahantassa bhikkhuno evaṁ hoti—  ‘ahaṁ saññāvedayitanirodhasamāpattiyā vuṭṭhahissan’ti vā, ‘ahaṁ saññāvedayitanirodhasamāpattiyā vuṭṭhahāmī’ti vā, ‘ahaṁ saññāvedayitanirodhasamāpattiyā vuṭṭhito’ti vā. Atha khvāssa pubbeva tathā cittaṁ bhāvitaṁ hoti yaṁ taṁ tathattāya upanetī”ti. </div>
</div>
<div class="q" id="p_9M_1607"> <div class="p">
<span class="pN">1607</span>“Saññāvedayitanirodhasamāpattiyā vuṭṭhahantassa panāyye, bhikkhuno katame dhammā paṭhamaṁ uppajjanti—  yadi vā kāyasaṅkhāro, yadi vā vacīsaṅkhāro, yadi vā cittasaṅkhāro”ti? </div>
</div>
<div class="q" id="p_9M_1608"> <div class="p">
<span class="pN">1608</span>“Saññāvedayitanirodhasamāpattiyā vuṭṭhahantassa kho, āvuso visākha, bhikkhuno paṭhamaṁ uppajjati cittasaṅkhāro, tato kāyasaṅkhāro, tato vacīsaṅkhāro”ti. </div>
</div>
<div class="q" id="p_9M_1609"> <div class="p">
<span class="pN">1609</span>“Saññāvedayitanirodhasamāpattiyā vuṭṭhitaṁ panāyye, bhikkhuṁ kati phassā phusantī”ti? </div>
</div>
<div class="q" id="p_9M_1610"> <div class="p">
<span class="pN">1610</span>“Saññāvedayitanirodhasamāpattiyā vuṭṭhitaṁ kho, āvuso visākha, bhikkhuṁ tayo phassā phusanti—  suññato phasso, animitto phasso, appaṇihito phasso”ti. </div>
</div>
<div class="q" id="p_9M_1611"> <div class="p">
<span class="pN">1611</span>“Saññāvedayitanirodhasamāpattiyā vuṭṭhitassa panāyye, bhikkhuno kiṁninnaṁ cittaṁ hoti kiṁpoṇaṁ kiṁpabbhāran”ti? </div>
</div>
<div class="q" id="p_9M_1612"> <div class="p">
<span class="pN">1612</span>“Saññāvedayitanirodhasamāpattiyā vuṭṭhitassa kho, āvuso visākha, bhikkhuno vivekaninnaṁ cittaṁ hoti, vivekapoṇaṁ vivekapabbhāran”ti. </div>
</div>
<div class="q" id="p_9M_1613"> <div class="divNumber">465.</div> <div class="p">
<span class="pN">1613</span>“Kati panāyye, vedanā”ti? </div>
</div>
<div class="q" id="p_9M_1614"> <div class="p">
<span class="pN">1614</span>“Tisso kho imā, āvuso visākha, vedanā—  sukhā vedanā, dukkhā vedanā, adukkhamasukhā vedanā”ti. </div>
</div>
<div class="q" id="p_9M_1615"> <div class="p">
<span class="pN">1615</span>“Katamā panāyye, sukhā vedanā, katamā dukkhā vedanā, katamā adukkhamasukhā vedanā”ti? </div>
</div>
<div class="q" id="p_9M_1616"> <div class="p">
<span class="pN">1616</span>“Yaṁ kho, āvuso visākha, kāyikaṁ vā cetasikaṁ vā sukhaṁ sātaṁ vedayitaṁ—  ayaṁ sukhā vedanā. Yaṁ kho, āvuso visākha, kāyikaṁ vā cetasikaṁ vā dukkhaṁ asātaṁ vedayitaṁ—  ayaṁ dukkhā vedanā. Yaṁ kho, āvuso visākha, kāyikaṁ vā cetasikaṁ vā neva sātaṁ nāsātaṁ vedayitaṁ—  ayaṁ adukkhamasukhā vedanā”ti. </div>
</div>
<div class="q" id="p_9M_1617"> <div class="p">
<span class="pN">1617</span>“Sukhā panāyye, vedanā kiṁsukhā kiṁdukkhā, dukkhā vedanā kiṁsukhā kiṁdukkhā, adukkhamasukhā vedanā kiṁsukhā kiṁdukkhā”ti? </div>
</div>
<div class="q" id="p_9M_1618"> <div class="p">
<span class="pN">1618</span>“Sukhā kho, āvuso visākha, vedanā ṭhitisukhā vipariṇāmadukkhā; dukkhā vedanā ṭhitidukkhā vipariṇāmasukhā; adukkhamasukhā vedanā ñāṇasukhā aññāṇadukkhā”ti. </div>
</div>
<div class="q" id="p_9M_1619"> <div class="p">
<span class="pN">1619</span>“Sukhāya panāyye, vedanāya kiṁ anusayo anuseti, dukkhāya vedanāya kiṁ anusayo anuseti, adukkhamasukhāya vedanāya kiṁ anusayo anusetī”ti? </div>
</div>
<div class="q" id="p_9M_1620"> <div class="p">
<span class="pN">1620</span>“Sukhāya kho, āvuso visākha, vedanāya rāgānusayo anuseti, dukkhāya vedanāya paṭighānusayo anuseti, adukkhamasukhāya vedanāya avijjānusayo anusetī”ti. </div>
</div>
<div class="q" id="p_9M_1621"> <div class="p">
<span class="pN">1621</span>“Sabbāya nu kho, ayye, sukhāya vedanāya rāgānusayo anuseti, sabbāya dukkhāya vedanāya paṭighānusayo anuseti, sabbāya adukkhamasukhāya vedanāya avijjānusayo anusetī”ti? </div>
</div>
<div class="q" id="p_9M_1622"> <div class="p">
<span class="pN">1622</span>“Na kho, āvuso visākha, sabbāya sukhāya vedanāya rāgānusayo anuseti, na sabbāya dukkhāya vedanāya paṭighānusayo anuseti, na sabbāya adukkhamasukhāya vedanāya avijjānusayo anusetī”ti. </div>
</div>
<div class="q" id="p_9M_1623"> <div class="p">
<span class="pN">1623</span>“Sukhāya panāyye, vedanāya kiṁ pahātabbaṁ, dukkhāya vedanāya kiṁ pahātabbaṁ, adukkhamasukhāya vedanāya kiṁ pahātabban”ti? </div>
</div>
<div class="q" id="p_9M_1624"> <div class="p">
<span class="pN">1624</span>“Sukhāya kho, āvuso visākha, vedanāya rāgānusayo pahātabbo, dukkhāya vedanāya paṭighānusayo pahātabbo, adukkhamasukhāya vedanāya avijjānusayo pahātabbo”ti. </div>
</div>
<div class="q" id="p_9M_1625"> <div class="p">
<span class="pN">1625</span>“Sabbāya nu kho, ayye, sukhāya vedanāya rāgānusayo pahātabbo, sabbāya dukkhāya vedanāya paṭighānusayo pahātabbo, sabbāya adukkhamasukhāya vedanāya avijjānusayo pahātabbo”ti? </div>
</div>
<div class="q" id="p_9M_1626"> <div class="p">
<span class="pN">1626</span>“Na kho, āvuso visākha, sabbāya sukhāya vedanāya rāgānusayo pahātabbo, na sabbāya dukkhāya vedanāya paṭighānusayo pahātabbo, na sabbāya adukkhamasukhāya vedanāya avijjānusayo pahātabbo. Idhāvuso visākha, bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati. Rāgaṁ tena pajahati, na tattha rāgānusayo anuseti. Idhāvuso visākha, bhikkhu iti paṭisañcikkhati—  ‘kudāssu nāmāhaṁ tadāyatanaṁ upasampajja viharissāmi yadariyā etarahi āyatanaṁ upasampajja viharantī’ti? Iti anuttaresu vimokkhesu pihaṁ upaṭṭhāpayato uppajjati pihāppaccayā domanassaṁ. Paṭighaṁ tena pajahati, na tattha paṭighānusayo anuseti. Idhāvuso visākha, bhikkhu sukhassa ca pahānā, dukkhassa ca pahānā, pubbeva somanassadomanassānaṁ atthaṅgamā, adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati. Avijjaṁ tena pajahati, na tattha avijjānusayo anusetī”ti. </div>
</div>
<div class="q" id="p_9M_1627"> <div class="divNumber">466.</div> <div class="p">
<span class="pN">1627</span>“Sukhāya panāyye, vedanāya kiṁ paṭibhāgo”ti? </div>
</div>
<div class="q" id="p_9M_1628"> <div class="p">
<span class="pN">1628</span>“Sukhāya kho, āvuso visākha, vedanāya dukkhā vedanā paṭibhāgo”ti. </div>
</div>
<div class="q" id="p_9M_1629"> <div class="p">
<span class="pN">1629</span>“Dukkhāya pannāyye, vedanāya kiṁ paṭibhāgo”ti? </div>
</div>
<div class="q" id="p_9M_1630"> <div class="p">
<span class="pN">1630</span>“Dukkhāya kho, āvuso visākha, vedanāya sukhā vedanā paṭibhāgo”ti. </div>
</div>
<div class="q" id="p_9M_1631"> <div class="p">
<span class="pN">1631</span>“Adukkhamasukhāya panāyye, vedanāya kiṁ paṭibhāgo”ti? </div>
</div>
<div class="q" id="p_9M_1632"> <div class="p">
<span class="pN">1632</span>“Adukkhamasukhāya kho, āvuso visākha, vedanāya avijjā paṭibhāgo”ti. </div>
</div>
<div class="q" id="p_9M_1633"> <div class="p">
<span class="pN">1633</span>“Avijjāya panāyye, kiṁ paṭibhāgo”ti? </div>
</div>
<div class="q" id="p_9M_1634"> <div class="p">
<span class="pN">1634</span>“Avijjāya kho, āvuso visākha, vijjā paṭibhāgo”ti. </div>
</div>
<div class="q" id="p_9M_1635"> <div class="p">
<span class="pN">1635</span>“Vijjāya panāyye, kiṁ paṭibhāgo”ti? </div>
</div>
<div class="q" id="p_9M_1636"> <div class="p">
<span class="pN">1636</span>“Vijjāya kho, āvuso visākha, vimutti paṭibhāgo”ti. </div>
</div>
<div class="q" id="p_9M_1637"> <div class="p">
<span class="pN">1637</span>“Vimuttiyā panāyye, kiṁ paṭibhāgo”ti? </div>
</div>
<div class="q" id="p_9M_1638"> <div class="p">
<span class="pN">1638</span>“Vimuttiyā kho, āvuso visākha, nibbānaṁ paṭibhāgo”ti. </div>
</div>
<div class="q" id="p_9M_1639"> <div class="p">
<span class="pN">1639</span>“Nibbānassa panāyye, kiṁ paṭibhāgo”ti? “Accayāsi, āvuso visākha, pañhaṁ, nāsakkhi pañhānaṁ pariyantaṁ gahetuṁ. Nibbānogadhañhi, āvuso visākha, brahmacariyaṁ, nibbānaparāyanaṁ nibbānapariyosānaṁ. Ākaṅkhamāno ca tvaṁ, āvuso visākha, bhagavantaṁ upasaṅkamitvā etamatthaṁ puccheyyāsi, yathā ca te bhagavā byākaroti tathā naṁ dhāreyyāsī”ti. </div>
</div>
<div class="q" id="p_9M_1640"> <div class="divNumber">467.</div> <div class="p">
<span class="pN">1640</span>Atha kho visākho upāsako dhammadinnāya bhikkhuniyā bhāsitaṁ abhinanditvā anumoditvā uṭṭhāyāsanā dhammadinnaṁ bhikkhuniṁ abhivādetvā padakkhiṇaṁ katvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho visākho upāsako yāvatako ahosi dhammadinnāya bhikkhuniyā saddhiṁ kathāsallāpo taṁ sabbaṁ bhagavato ārocesi. Evaṁ vutte, bhagavā visākhaṁ upāsakaṁ etadavoca—  “paṇḍitā, visākha, dhammadinnā bhikkhunī, mahāpaññā, visākha, dhammadinnā bhikkhunī. Mañcepi tvaṁ, visākha, etamatthaṁ puccheyyāsi, ahampi taṁ evamevaṁ byākareyyaṁ, yathā taṁ dhammadinnāya bhikkhuniyā byākataṁ. Eso cevetassa attho. Evañca naṁ dhārehī”ti. </div>
</div>
<div class="q" id="p_9M_1641"> <div class="p">
<span class="pN">1641</span>Idamavoca bhagavā. Attamano visākho upāsako bhagavato bhāsitaṁ abhinandīti. </div>
</div>
<div class="CENTER" id="p_9M_1642">
<span class="pN">1642</span>Cūḷavedallasuttaṁ niṭṭhitaṁ catutthaṁ.</div>
</html>
