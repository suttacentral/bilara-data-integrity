<html>
<div class="i">1.4.2.2 Suddhakāḷakasikkhāpada</div>
<div class="h">
Mahāvibhaṅga
</div>
<div class="h">
Nissaggiyakaṇḍa
</div>
<div class="h">
Kosiyavagga
</div>
<div class="h">
Suddhakāḷakasikkhāpada
</div>
<div class="q" id="p_1V_2109">
<div class="divNumber">
547.
</div>
<div class="p">
<span class="pN">2109</span>Tena samayena buddho bhagavā vesāliyaṁ viharati mahāvane kūṭāgārasālāyaṁ. Tena kho pana samayena chabbaggiyā bhikkhū suddhakāḷakānaṁ eḷakalomānaṁ santhataṁ kārāpenti. Manussā vihāracārikaṁ āhiṇḍantā passitvā ujjhāyanti khiyyanti vipācenti—  “kathañhi nāma samaṇā sakyaputtiyā suddhakāḷakānaṁ eḷakalomānaṁ santhataṁ kārāpessanti, seyyathāpi gihī kāmabhogino”ti.
</div>
</div>
<div class="q" id="p_1V_2110">
<div class="p">
<span class="pN">2110</span>Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū suddhakāḷakānaṁ eḷakalomānaṁ santhataṁ kārāpessantī”ti.
</div>
</div>
<div class="q" id="p_1V_2111">
<div class="p">
<span class="pN">2111</span>Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṁ ārocesuṁ…pe…  “saccaṁ kira tumhe, bhikkhave, suddhakāḷakānaṁ eḷakalomānaṁ santhataṁ kārāpethā”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, suddhakāḷakānaṁ eḷakalomānaṁ santhataṁ kārāpessatha. Netaṁ, moghapurisā, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_1V_2112">
<div class="divNumber">
548.
</div>
<div class="p">
<span class="pN">2112</span><span class="bold">“Yo pana bhikkhu suddhakāḷakānaṁ eḷakalomānaṁ santhataṁ kārāpeyya, nissaggiyaṁ pācittiyan”</span>ti. (<span class="italic">12</span>:<span class="bold">31</span>)
</div>
</div>
<div class="q" id="p_1V_2113">
<div class="divNumber">
549.
</div>
<div class="p">
<span class="pN">2113</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_1V_2114">
<div class="p">
<span class="pN">2114</span><span class="bold">Kāḷakaṁ</span> nāma dve kāḷakāni—  jātiyā kāḷakaṁ vā rajanakāḷakaṁ vā.
</div>
</div>
<div class="q" id="p_1V_2115">
<div class="p">
<span class="pN">2115</span><span class="bold">Santhataṁ</span> nāma santharitvā kataṁ hoti avāyimaṁ.
</div>
</div>
<div class="q" id="p_1V_2116">
<div class="p">
<span class="pN">2116</span><span class="bold">Kārāpeyyā</span>ti karoti vā kārāpeti vā, payoge dukkaṭaṁ. Paṭilābhena nissaggiyaṁ hoti. Nissajjitabbaṁ saṁghassa vā gaṇassa vā puggalassa vā. Evañca pana, bhikkhave, nissajjitabbaṁ…pe…  “idaṁ me, bhante, suddhakāḷakānaṁ eḷakalomānaṁ santhataṁ kārāpitaṁ nissaggiyaṁ. Imāhaṁ saṁghassa nissajjāmī”ti…pe…  dadeyyāti…pe…  dadeyyunti…pe…  āyasmato dammīti.
</div>
</div>
<div class="q" id="p_1V_2117">
<div class="divNumber">
550.
</div>
<div class="p">
<span class="pN">2117</span>Attanā vippakataṁ attanā pariyosāpeti, nissaggiyaṁ pācittiyaṁ. Attanā vippakataṁ parehi pariyosāpeti, nissaggiyaṁ pācittiyaṁ. Parehi vippakataṁ attanā pariyosāpeti, nissaggiyaṁ pācittiyaṁ. Parehi vippakataṁ parehi pariyosāpeti, nissaggiyaṁ pācittiyaṁ.
</div>
</div>
<div class="q" id="p_1V_2118">
<div class="p">
<span class="pN">2118</span>Aññassatthāya karoti vā kārāpeti vā, āpatti dukkaṭassa. Aññena kataṁ paṭilabhitvā paribhuñjati, āpatti dukkaṭassa.
</div>
</div>
<div class="q" id="p_1V_2119">
<div class="divNumber">
551.
</div>
<div class="p">
<span class="pN">2119</span>Anāpatti—  vitānaṁ vā bhūmattharaṇaṁ vā sāṇipākāraṁ vā bhisiṁ vā bibbohanaṁ vā karoti, ummattakassa, ādikammikassāti.
</div>
</div>
<div class="CENTER" id="p_1V_2120">
<span class="pN">2120</span>Suddhakāḷakasikkhāpadaṁ niṭṭhitaṁ dutiyaṁ.
</div>
</html>
