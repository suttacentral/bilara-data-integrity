<html>
<div class="i">6.5 Anopamātherīgāthā</div>
<div class="h">Chakkanipāta</div>
<div class="h">Anopamātherīgāthā</div>
<div class="q" id="p_19Th2_210"> <div class="divNumber">151.</div> <div class="p"> <table class="singleColumn"> <tr> <td> <div class="pN">210</div> <div class="G">“Ucce kule ahaṁ jātā,</div> </td> </tr> <tr> <td> <div class="G">bahuvitte mahaddhane;</div> </td> </tr> <tr> <td> <div class="G">Vaṇṇarūpena sampannā,</div> </td> </tr> <tr> <td> <div class="G">dhītā majjhassa atrajā.</div> </td> </tr> </table> </div>
</div>
<div class="q" id="p_19Th2_211"> <div class="divNumber">152.</div> <div class="p"> <table class="singleColumn"> <tr> <td> <div class="pN">211</div> <div class="G">Patthitā rājaputtehi,</div> </td> </tr> <tr> <td> <div class="G">seṭṭhiputtehi gijjhitā;</div> </td> </tr> <tr> <td> <div class="G">Pitu me pesayī dūtaṁ,</div> </td> </tr> <tr> <td> <div class="G">detha mayhaṁ anopamaṁ.</div> </td> </tr> </table> </div>
</div>
<div class="q" id="p_19Th2_212"> <div class="divNumber">153.</div> <div class="p"> <table class="singleColumn"> <tr> <td> <div class="pN">212</div> <div class="G">Yattakaṁ tulitā esā,</div> </td> </tr> <tr> <td> <div class="G">tuyhaṁ dhītā anopamā;</div> </td> </tr> <tr> <td> <div class="G">Tato aṭṭhaguṇaṁ dassaṁ,</div> </td> </tr> <tr> <td> <div class="G">hiraññaṁ ratanāni ca.</div> </td> </tr> </table> </div>
</div>
<div class="q" id="p_19Th2_213"> <div class="divNumber">154.</div> <div class="p"> <table class="singleColumn"> <tr> <td> <div class="pN">213</div> <div class="G">Sāhaṁ disvāna sambuddhaṁ,</div> </td> </tr> <tr> <td> <div class="G">lokajeṭṭhaṁ anuttaraṁ;</div> </td> </tr> <tr> <td> <div class="G">Tassa pādāni vanditvā,</div> </td> </tr> <tr> <td> <div class="G">ekamantaṁ upāvisiṁ.</div> </td> </tr> </table> </div>
</div>
<div class="q" id="p_19Th2_214"> <div class="divNumber">155.</div> <div class="p"> <table class="singleColumn"> <tr> <td> <div class="pN">214</div> <div class="G">So me dhammamadesesi,</div> </td> </tr> <tr> <td> <div class="G">anukampāya gotamo;</div> </td> </tr> <tr> <td> <div class="G">Nisinnā āsane tasmiṁ,</div> </td> </tr> <tr> <td> <div class="G">phusayiṁ tatiyaṁ phalaṁ.</div> </td> </tr> </table> </div>
</div>
<div class="q" id="p_19Th2_215"> <div class="divNumber">156.</div> <div class="p"> <table class="singleColumn"> <tr> <td> <div class="pN">215</div> <div class="G">Tato kesāni chetvāna,</div> </td> </tr> <tr> <td> <div class="G">pabbajiṁ anagāriyaṁ;</div> </td> </tr> <tr> <td> <div class="G">Ajja me sattamī ratti,</div> </td> </tr> <tr> <td> <div class="G">yato taṇhā visositā”ti.</div> </td> </tr> </table> </div>
</div>
<div class="CENTER" id="p_19Th2_216">
<span class="pN">216</span>… Anopamā therī….</div>
</html>
