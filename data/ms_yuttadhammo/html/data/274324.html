<html>
<div class="i">13.1.55 Sātaccamūlakasappāyakārīsutta</div>
<div class="h">Jhānasaṁyutta</div>
<div class="h">Jhānavagga</div>
<div class="h">Sātaccamūlakasappāyakārīsutta</div>
<div class="q" id="p_13S3_1349"> <div class="divNumber">716.</div> <div class="p">
<span class="pN">1349</span>Sāvatthinidānaṁ. “Cattārome, bhikkhave, jhāyī. Katame cattāro? Idha, bhikkhave, ekacco jhāyī samādhismiṁ sātaccakārī hoti, na samādhismiṁ sappāyakārī. Idha pana, bhikkhave, ekacco jhāyī samādhismiṁ sappāyakārī hoti, na samādhismiṁ sātaccakārī. Idha pana, bhikkhave, ekacco jhāyī neva samādhismiṁ sātaccakārī hoti, na ca samādhismiṁ sappāyakārī. Idha pana, bhikkhave, ekacco jhāyī samādhismiṁ sātaccakārī ca hoti, samādhismiṁ sappāyakārī ca. Tatra, bhikkhave, yvāyaṁ jhāyī samādhismiṁ sātaccakārī ca hoti samādhismiṁ sappāyakārī ca ayaṁ imesaṁ catunnaṁ jhāyīnaṁ aggo ca seṭṭho ca mokkho ca uttamo ca pavaro ca. Seyyathāpi, bhikkhave, gavā khīraṁ, khīramhā dadhi, dadhimhā navanītaṁ, navanītamhā sappi, sappimhā sappimaṇḍo tatra aggamakkhāyati; evameva kho, bhikkhave, yvāyaṁ jhāyī samādhismiṁ sātaccakārī ca hoti, samādhismiṁ sappāyakārī ca ayaṁ imesaṁ catunnaṁ jhāyīnaṁ aggo ca seṭṭho ca mokkho ca uttamo ca pavaro cā”ti. Idamavoca bhagavā. Attamanā te bhikkhū bhagavato bhāsitaṁ abhinandunti. </div>
</div>
<div class="CENTER" id="p_13S3_1350">
<span class="pN">1350</span>Pañcapaññāsamaṁ.</div>
<div class="CENTER" id="p_13S3_1351">
<span class="pN">1351</span>(Yathā pañcapaññāsaṁ veyyākaraṇāni honti tathā vitthāretabbāni.)</div>
<div class="CENTER" id="p_13S3_1352">
<span class="pN">1352</span>Khandhavaggo tatiyo.</div>
<div class="SUMMARY" id="p_13S3_1353">
<span class="pN">1353</span><span class="firstLetter">T</span>assuddānaṁ</div>
<div class="q" id="p_13S3_1354"> <div class="p"> <table class="singleColumn"> <tr> <td> <div class="pN">1354</div> <div class="G">Samādhi samāpatti ṭhiti ca,</div> </td> </tr> <tr> <td> <div class="G">Vuṭṭhānaṁ kallitārammaṇena ca;</div> </td> </tr> <tr> <td> <div class="G">Gocarā abhinīhāro sakkacca,</div> </td> </tr> <tr> <td> <div class="G">Sātacca athopi sappāyanti.</div> </td> </tr> </table> </div>
</div>
<div class="ENDH3" id="p_13S3_1355">
<span class="pN">1355</span>Jhānasaṁyuttaṁ samattaṁ.</div>
<div class="SUMMARY" id="p_13S3_1356">
<span class="pN">1356</span><span class="firstLetter">T</span>assuddānaṁ</div>
<div class="q" id="p_13S3_1357"> <div class="p"> <table class="singleColumn"> <tr> <td> <div class="pN">1357</div> <div class="G">Khandha rādhasaṁyuttañca,</div> </td> </tr> <tr> <td> <div class="G">diṭṭhiokkanta uppādā;</div> </td> </tr> <tr> <td> <div class="G">Kilesa sāriputtā ca,</div> </td> </tr> <tr> <td> <div class="G">nāgā supaṇṇa gandhabbā;</div> </td> </tr> <tr> <td> <div class="G">Valāha vacchajhānanti,</div> </td> </tr> <tr> <td> <div class="G">khandhavaggamhi terasāti.</div> </td> </tr> </table> </div>
</div>
<div class="ENDBOOK" id="p_13S3_1358">
<span class="pN">1358</span>Khandhavaggasaṁyuttapāḷi niṭṭhitā.</div>
</html>
