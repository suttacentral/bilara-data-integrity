<html>
<div class="i">43.8 Sucintitattheraapadāna</div>
<div class="h">Sakiṁsammajjakavagga</div>
<div class="h">Sucintitattheraapadāna</div>
<div class="q" id="p_20Ap1_5590"> <div class="divNumber">107.</div> <div class="p"> <table class="singleColumn"> <tr> <td> <div class="pN">5590</div> <div class="G">“Nagare haṁsavatiyā,</div> </td> </tr> <tr> <td> <div class="G">ahosiṁ kassako tadā;</div> </td> </tr> <tr> <td> <div class="G">Kasikammena jīvāmi,</div> </td> </tr> <tr> <td> <div class="G">tena posemi dārake.</div> </td> </tr> </table> </div>
</div>
<div class="q" id="p_20Ap1_5591"> <div class="divNumber">108.</div> <div class="p"> <table class="singleColumn"> <tr> <td> <div class="pN">5591</div> <div class="G">Susampannaṁ tadā khettaṁ,</div> </td> </tr> <tr> <td> <div class="G">Dhaññaṁ me phalinaṁ ahu;</div> </td> </tr> <tr> <td> <div class="G">Pākakāle ca sampatte,</div> </td> </tr> <tr> <td> <div class="G">Evaṁ cintesahaṁ tadā.</div> </td> </tr> </table> </div>
</div>
<div class="q" id="p_20Ap1_5592"> <div class="divNumber">109.</div> <div class="p"> <table class="singleColumn"> <tr> <td> <div class="pN">5592</div> <div class="G">Nacchannaṁ nappatirūpaṁ,</div> </td> </tr> <tr> <td> <div class="G">jānantassa guṇāguṇaṁ;</div> </td> </tr> <tr> <td> <div class="G">Yohaṁ saṁghe adatvāna,</div> </td> </tr> <tr> <td> <div class="G">aggaṁ bhuñjeyya ce tadā.</div> </td> </tr> </table> </div>
</div>
<div class="q" id="p_20Ap1_5593"> <div class="divNumber">110.</div> <div class="p"> <table class="singleColumn"> <tr> <td> <div class="pN">5593</div> <div class="G">Ayaṁ buddho asamasamo,</div> </td> </tr> <tr> <td> <div class="G">dvattiṁsavaralakkhaṇo;</div> </td> </tr> <tr> <td> <div class="G">Tato pabhāvito saṁgho,</div> </td> </tr> <tr> <td> <div class="G">puññakkhetto anuttaro.</div> </td> </tr> </table> </div>
</div>
<div class="q" id="p_20Ap1_5594"> <div class="divNumber">111.</div> <div class="p"> <table class="singleColumn"> <tr> <td> <div class="pN">5594</div> <div class="G">Tattha dassāmahaṁ dānaṁ,</div> </td> </tr> <tr> <td> <div class="G">navasassaṁ pure pure;</div> </td> </tr> <tr> <td> <div class="G">Evāhaṁ cintayitvāna,</div> </td> </tr> <tr> <td> <div class="G">haṭṭho pīṇitamānaso.</div> </td> </tr> </table> </div>
</div>
<div class="q" id="p_20Ap1_5595"> <div class="divNumber">112.</div> <div class="p"> <table class="singleColumn"> <tr> <td> <div class="pN">5595</div> <div class="G">Khettato dhaññamāhatvā,</div> </td> </tr> <tr> <td> <div class="G">sambuddhaṁ upasaṅkamiṁ;</div> </td> </tr> <tr> <td> <div class="G">Upasaṅkamma sambuddhaṁ,</div> </td> </tr> <tr> <td> <div class="G">lokajeṭṭhaṁ narāsabhaṁ;</div> </td> </tr> <tr> <td> <div class="G">Vanditvā satthuno pāde,</div> </td> </tr> <tr> <td> <div class="G">idaṁ vacanamabraviṁ.</div> </td> </tr> </table> </div>
</div>
<div class="q" id="p_20Ap1_5596"> <div class="divNumber">113.</div> <div class="p"> <table class="singleColumn"> <tr> <td> <div class="pN">5596</div> <div class="G">‘Navasassañca sampannaṁ,</div> </td> </tr> <tr> <td> <div class="G">āyāgosi ca tvaṁ mune;</div> </td> </tr> <tr> <td> <div class="G">Anukampamupādāya,</div> </td> </tr> <tr> <td> <div class="G">adhivāsehi cakkhuma’.</div> </td> </tr> </table> </div>
</div>
<div class="q" id="p_20Ap1_5597"> <div class="divNumber">114.</div> <div class="p"> <table class="singleColumn"> <tr> <td> <div class="pN">5597</div> <div class="G">Padumuttaro lokavidū,</div> </td> </tr> <tr> <td> <div class="G">āhutīnaṁ paṭiggaho;</div> </td> </tr> <tr> <td> <div class="G">Mama saṅkappamaññāya,</div> </td> </tr> <tr> <td> <div class="G">idaṁ vacanamabravi.</div> </td> </tr> </table> </div>
</div>
<div class="q" id="p_20Ap1_5598"> <div class="divNumber">115.</div> <div class="p"> <table class="singleColumn"> <tr> <td> <div class="pN">5598</div> <div class="G">‘Cattāro ca paṭipannā,</div> </td> </tr> <tr> <td> <div class="G">cattāro ca phale ṭhitā;</div> </td> </tr> <tr> <td> <div class="G">Esa saṁgho ujubhūto,</div> </td> </tr> <tr> <td> <div class="G">paññāsīlasamāhito;</div> </td> </tr> <tr> <td> <div class="G">Yajantānaṁ manussānaṁ,</div> </td> </tr> <tr> <td> <div class="G">puññapekkhāna pāṇinaṁ.</div> </td> </tr> </table> </div>
</div>
<div class="q" id="p_20Ap1_5599"> <div class="divNumber">116.</div> <div class="p"> <table class="singleColumn"> <tr> <td> <div class="pN">5599</div> <div class="G">Karotopadhikaṁ puññaṁ,</div> </td> </tr> <tr> <td> <div class="G">saṁghe dinnaṁ mahapphalaṁ;</div> </td> </tr> <tr> <td> <div class="G">Tasmiṁ saṁgheva dātabbaṁ,</div> </td> </tr> <tr> <td> <div class="G">tava sassaṁ tathetaraṁ.</div> </td> </tr> </table> </div>
</div>
<div class="q" id="p_20Ap1_5600"> <div class="divNumber">117.</div> <div class="p"> <table class="singleColumn"> <tr> <td> <div class="pN">5600</div> <div class="G">Saṁghato uddisitvāna,</div> </td> </tr> <tr> <td> <div class="G">bhikkhū netvāna saṁgharaṁ;</div> </td> </tr> <tr> <td> <div class="G">Paṭiyattaṁ ghare santaṁ,</div> </td> </tr> <tr> <td> <div class="G">bhikkhusaṁghassa dehi tvaṁ’.</div> </td> </tr> </table> </div>
</div>
<div class="q" id="p_20Ap1_5601"> <div class="divNumber">118.</div> <div class="p"> <table class="singleColumn"> <tr> <td> <div class="pN">5601</div> <div class="G">Saṁghato uddisitvāna,</div> </td> </tr> <tr> <td> <div class="G">bhikkhū netvāna saṁgharaṁ;</div> </td> </tr> <tr> <td> <div class="G">Yaṁ ghare paṭiyattaṁ me,</div> </td> </tr> <tr> <td> <div class="G">bhikkhusaṁghassadāsahaṁ.</div> </td> </tr> </table> </div>
</div>
<div class="q" id="p_20Ap1_5602"> <div class="divNumber">119.</div> <div class="p"> <table class="singleColumn"> <tr> <td> <div class="pN">5602</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṁ dehaṁ,</div> </td> </tr> <tr> <td> <div class="G">tāvatiṁsamagacchahaṁ.</div> </td> </tr> </table> </div>
</div>
<div class="q" id="p_20Ap1_5603"> <div class="divNumber">120.</div> <div class="p"> <table class="singleColumn"> <tr> <td> <div class="pN">5603</div> <div class="G">Tattha me sukataṁ byamhaṁ,</div> </td> </tr> <tr> <td> <div class="G">sovaṇṇaṁ sappabhassaraṁ;</div> </td> </tr> <tr> <td> <div class="G">Saṭṭhiyojanamubbedhaṁ,</div> </td> </tr> <tr> <td> <div class="G">tiṁsayojanavitthataṁ.</div> </td> </tr> </table> </div>
</div>
<div class="CENTER" id="p_20Ap1_5604">
<span class="pN">5604</span>Ekūnavīsatimaṁ bhāṇavāraṁ.</div>
<div class="q" id="p_20Ap1_5605"> <div class="divNumber">121.</div> <div class="p"> <table class="singleColumn"> <tr> <td> <div class="pN">5605</div> <div class="G">Ākiṇṇaṁ bhavanaṁ mayhaṁ,</div> </td> </tr> <tr> <td> <div class="G">nārīgaṇasamākulaṁ;</div> </td> </tr> <tr> <td> <div class="G">Tattha bhutvā pivitvā ca,</div> </td> </tr> <tr> <td> <div class="G">vasāmi tidase ahaṁ.</div> </td> </tr> </table> </div>
</div>
<div class="q" id="p_20Ap1_5606"> <div class="divNumber">122.</div> <div class="p"> <table class="singleColumn"> <tr> <td> <div class="pN">5606</div> <div class="G">Satānaṁ tīṇikkhattuñca,</div> </td> </tr> <tr> <td> <div class="G">devarajjamakārayiṁ;</div> </td> </tr> <tr> <td> <div class="G">Satānaṁ pañcakkhattuñca,</div> </td> </tr> <tr> <td> <div class="G">cakkavattī ahosahaṁ;</div> </td> </tr> <tr> <td> <div class="G">Padesarajjaṁ vipulaṁ,</div> </td> </tr> <tr> <td> <div class="G">gaṇanāto asaṅkhiyaṁ.</div> </td> </tr> </table> </div>
</div>
<div class="q" id="p_20Ap1_5607"> <div class="divNumber">123.</div> <div class="p"> <table class="singleColumn"> <tr> <td> <div class="pN">5607</div> <div class="G">Bhavābhave saṁsaranto,</div> </td> </tr> <tr> <td> <div class="G">labhāmi amitaṁ dhanaṁ;</div> </td> </tr> <tr> <td> <div class="G">Bhoge me ūnatā natthi,</div> </td> </tr> <tr> <td> <div class="G">navasassassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_5608"> <div class="divNumber">124.</div> <div class="p"> <table class="singleColumn"> <tr> <td> <div class="pN">5608</div> <div class="G">Hatthiyānaṁ assayānaṁ,</div> </td> </tr> <tr> <td> <div class="G">sivikaṁ sandamānikaṁ;</div> </td> </tr> <tr> <td> <div class="G">Labhāmi sabbamevetaṁ,</div> </td> </tr> <tr> <td> <div class="G">navasassassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_5609"> <div class="divNumber">125.</div> <div class="p"> <table class="singleColumn"> <tr> <td> <div class="pN">5609</div> <div class="G">Navavatthaṁ navaphalaṁ,</div> </td> </tr> <tr> <td> <div class="G">navaggarasabhojanaṁ;</div> </td> </tr> <tr> <td> <div class="G">Labhāmi sabbamevetaṁ,</div> </td> </tr> <tr> <td> <div class="G">navasassassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_5610"> <div class="divNumber">126.</div> <div class="p"> <table class="singleColumn"> <tr> <td> <div class="pN">5610</div> <div class="G">Koseyyakambaliyāni,</div> </td> </tr> <tr> <td> <div class="G">khomakappāsikāni ca;</div> </td> </tr> <tr> <td> <div class="G">Labhāmi sabbamevetaṁ,</div> </td> </tr> <tr> <td> <div class="G">navasassassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_5611"> <div class="divNumber">127.</div> <div class="p"> <table class="singleColumn"> <tr> <td> <div class="pN">5611</div> <div class="G">Dāsīgaṇaṁ dāsagaṇaṁ,</div> </td> </tr> <tr> <td> <div class="G">nāriyo ca alaṅkatā;</div> </td> </tr> <tr> <td> <div class="G">Labhāmi sabbamevetaṁ,</div> </td> </tr> <tr> <td> <div class="G">navasassassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_5612"> <div class="divNumber">128.</div> <div class="p"> <table class="singleColumn"> <tr> <td> <div class="pN">5612</div> <div class="G">Na maṁ sītaṁ vā uṇhaṁ vā,</div> </td> </tr> <tr> <td> <div class="G">pariḷāho na vijjati;</div> </td> </tr> <tr> <td> <div class="G">Atho cetasikaṁ dukkhaṁ,</div> </td> </tr> <tr> <td> <div class="G">hadaye me na vijjati.</div> </td> </tr> </table> </div>
</div>
<div class="q" id="p_20Ap1_5613"> <div class="divNumber">129.</div> <div class="p"> <table class="singleColumn"> <tr> <td> <div class="pN">5613</div> <div class="G">Idaṁ khāda idaṁ bhuñja,</div> </td> </tr> <tr> <td> <div class="G">imamhi sayane saya;</div> </td> </tr> <tr> <td> <div class="G">Labhāmi sabbamevetaṁ,</div> </td> </tr> <tr> <td> <div class="G">navasassassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_5614"> <div class="divNumber">130.</div> <div class="p"> <table class="singleColumn"> <tr> <td> <div class="pN">5614</div> <div class="G">Ayaṁ pacchimako dāni,</div> </td> </tr> <tr> <td> <div class="G">carimo vattate bhavo;</div> </td> </tr> <tr> <td> <div class="G">Ajjāpi deyyadhammo me,</div> </td> </tr> <tr> <td> <div class="G">phalaṁ tosesi sabbadā.</div> </td> </tr> </table> </div>
</div>
<div class="q" id="p_20Ap1_5615"> <div class="divNumber">131.</div> <div class="p"> <table class="singleColumn"> <tr> <td> <div class="pN">5615</div> <div class="G">Navasassaṁ daditvāna,</div> </td> </tr> <tr> <td> <div class="G">saṁghe gaṇavaruttame;</div> </td> </tr> <tr> <td> <div class="G">Aṭṭhānisaṁse anubhomi,</div> </td> </tr> <tr> <td> <div class="G">kammānucchavike mama.</div> </td> </tr> </table> </div>
</div>
<div class="q" id="p_20Ap1_5616"> <div class="divNumber">132.</div> <div class="p"> <table class="singleColumn"> <tr> <td> <div class="pN">5616</div> <div class="G">Vaṇṇavā yasavā homi,</div> </td> </tr> <tr> <td> <div class="G">mahābhogo anītiko;</div> </td> </tr> <tr> <td> <div class="G">Mahāpakkho sadā homi,</div> </td> </tr> <tr> <td> <div class="G">abhejjapariso sadā.</div> </td> </tr> </table> </div>
</div>
<div class="q" id="p_20Ap1_5617"> <div class="divNumber">133.</div> <div class="p"> <table class="singleColumn"> <tr> <td> <div class="pN">5617</div> <div class="G">Sabbe maṁ apacāyanti,</div> </td> </tr> <tr> <td> <div class="G">ye keci pathavissitā;</div> </td> </tr> <tr> <td> <div class="G">Deyyadhammā ca ye keci,</div> </td> </tr> <tr> <td> <div class="G">pure pure labhāmahaṁ.</div> </td> </tr> </table> </div>
</div>
<div class="q" id="p_20Ap1_5618"> <div class="divNumber">134.</div> <div class="p"> <table class="singleColumn"> <tr> <td> <div class="pN">5618</div> <div class="G">Bhikkhusaṁghassa vā majjhe,</div> </td> </tr> <tr> <td> <div class="G">buddhaseṭṭhassa sammukhā;</div> </td> </tr> <tr> <td> <div class="G">Sabbepi samatikkamma,</div> </td> </tr> <tr> <td> <div class="G">denti mameva dāyakā.</div> </td> </tr> </table> </div>
</div>
<div class="q" id="p_20Ap1_5619"> <div class="divNumber">135.</div> <div class="p"> <table class="singleColumn"> <tr> <td> <div class="pN">5619</div> <div class="G">Paṭhamaṁ navasassañhi,</div> </td> </tr> <tr> <td> <div class="G">datvā saṁghe gaṇuttame;</div> </td> </tr> <tr> <td> <div class="G">Imānisaṁse anubhomi,</div> </td> </tr> <tr> <td> <div class="G">navasassassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_5620"> <div class="divNumber">136.</div> <div class="p"> <table class="singleColumn"> <tr> <td> <div class="pN">5620</div> <div class="G">Satasahassito kappe,</div> </td> </tr> <tr> <td> <div class="G">yaṁ dānamadadiṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">navasassassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_5621"> <div class="divNumber">137.</div> <div class="p"> <table class="singleColumn"> <tr> <td> <div class="pN">5621</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_5622"> <div class="divNumber">138.</div> <div class="p"> <table class="singleColumn"> <tr> <td> <div class="pN">5622</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_5623"> <div class="divNumber">139.</div> <div class="p"> <table class="singleColumn"> <tr> <td> <div class="pN">5623</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_5624"> <div class="p">
<span class="pN">5624</span>Itthaṁ sudaṁ āyasmā sucintito thero imā gāthāyo abhāsitthāti. </div>
</div>
<div class="CENTER" id="p_20Ap1_5625">
<span class="pN">5625</span>Sucintitattherassāpadānaṁ aṭṭhamaṁ.</div>
</html>
