<html>
<div class="i">4.3.4 Ekabījīsutta</div>
<div class="h">Indriyasaṁyutta</div>
<div class="h">Chaḷindriyavagga</div>
<div class="h">Ekabījīsutta</div>
<div class="q" id="p_14S5_1067"> <div class="divNumber">494.</div> <div class="p">
<span class="pN">1067</span>“Pañcimāni, bhikkhave, indriyāni. Katamāni pañca? Saddhindriyaṁ…pe…  paññindriyaṁ—  imāni kho, bhikkhave, pañcindriyāni. Imesaṁ kho, bhikkhave, pañcannaṁ indriyānaṁ samattā paripūrattā arahaṁ hoti, tato mudutarehi antarāparinibbāyī hoti, tato mudutarehi upahaccaparinibbāyī hoti, tato mudutarehi asaṅkhāraparinibbāyī hoti, tato mudutarehi sasaṅkhāraparinibbāyī hoti, tato mudutarehi uddhaṁsoto hoti akaniṭṭhagāmī, tato mudutarehi sakadāgāmī hoti, tato mudutarehi ekabījī hoti, tato mudutarehi kolaṁkolo hoti, tato mudutarehi sattakkhattuparamo hoti, tato mudutarehi dhammānusārī hoti, tato mudutarehi saddhānusārī hotī”ti. </div>
</div>
<div class="CENTER" id="p_14S5_1068">
<span class="pN">1068</span>Catutthaṁ.</div>
</html>
