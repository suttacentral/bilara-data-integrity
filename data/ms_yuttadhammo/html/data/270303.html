<html>
<div class="i">4.2.10 Navattabbaṁbuddhassadinnaṁmahapphalantikathā</div>
<div class="h">Niggahapaṇṇāsaka</div>
<div class="h">Sattarasamavagga</div>
<div class="h">Navattabbaṁbuddhassadinnaṁmahapphalantikathā</div>
<div class="q" id="p_32Kv_2496"> <div class="divNumber">799.</div> <div class="p">
<span class="pN">2496</span>๐ Na vattabbaṁ—  “buddhassa dinnaṁ mahapphalan”ti? Āmantā. Nanu bhagavā dvipadānaṁ aggo, dvipadānaṁ seṭṭho, dvipadānaṁ pamokkho, dvipadānaṁ uttamo, dvipadānaṁ pavaro asamo asamasamo appaṭisamo appaṭibhāgo appaṭipuggaloti? Āmantā. Hañci bhagavā dvipadānaṁ aggo, dvipadānaṁ seṭṭho, dvipadānaṁ pamokkho, dvipadānaṁ uttamo, dvipadānaṁ pavaro asamo asamasamo appaṭisamo appaṭibhāgo appaṭipuggalo, tena vata re vattabbe—  “buddhassa dinnaṁ mahapphalan”ti. </div>
</div>
<div class="q" id="p_32Kv_2497"> <div class="p">
<span class="pN">2497</span>๐ Na vattabbaṁ—  “buddhassa dinnaṁ mahapphalan”ti? Āmantā. Atthi koci buddhena samasamo—  sīlena samādhinā paññāyāti? Natthi. Hañci natthi koci buddhena samasamo—  sīlena samādhinā paññāya, tena vata re vattabbe—  “buddhassa dinnaṁ mahapphalan”ti. </div>
</div>
<div class="q" id="p_32Kv_2498"> <div class="p">
<span class="pN">2498</span>๐ Na vattabbaṁ—  “buddhassa dinnaṁ mahapphalan”ti? Āmantā. Nanu vuttaṁ bhagavatā—  </div>
</div>
<div class="q" id="p_32Kv_2499"> <div class="p"> <table class="singleColumn"> <tr> <td> <div class="pN">2499</div> <div class="G">“Nayimasmiṁ vā loke parasmiṁ vā pana,</div> </td> </tr> <tr> <td> <div class="G">Buddhena seṭṭho ca samo ca vijjati;</div> </td> </tr> <tr> <td> <div class="G">Yamāhuneyyānaṁ aggataṁ gato,</div> </td> </tr> <tr> <td> <div class="G">Puññatthikānaṁ vipulapphalesinan”ti.</div> </td> </tr> </table> </div>
</div>
<div class="q" id="p_32Kv_2500"> <div class="p">
<span class="pN">2500</span>Attheva suttantoti? Āmantā. Tena hi buddhassa dinnaṁ mahapphalanti. </div>
</div>
<div class="CENTER" id="p_32Kv_2501">
<span class="pN">2501</span>Na vattabbaṁ buddhassa dinnaṁ mahapphalantikathā niṭṭhitā.</div>
</html>
