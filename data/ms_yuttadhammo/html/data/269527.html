<html>
<div class="i">1.2.7 Antaggāhikādiṭṭhiniddesa</div>
<div class="h">Mahāvagga</div>
<div class="h">Diṭṭhikathā</div>
<div class="h">Antaggāhikādiṭṭhiniddesa</div>
<div class="q" id="p_26Ps_786"> <div class="divNumber">140.</div> <div class="p">
<span class="pN">786</span>Antaggāhikāya diṭṭhiyā katamehi paññāsāya ākārehi abhiniveso hoti? “Sassato loko”ti— antaggāhikāya diṭṭhiyā katihākārehi abhiniveso hoti? “Asassato loko”ti— antaggāhikāya diṭṭhiyā katihākārehi abhiniveso hoti? “Antavā loko”ti— antaggāhikāya diṭṭhiyā… “anantavā loko”ti— antaggāhikāya diṭṭhiyā… “taṁ jīvaṁ taṁ sarīran”ti— antaggāhikāya diṭṭhiyā… “aññaṁ jīvaṁ aññaṁ sarīran”ti— antaggāhikāya diṭṭhiyā… “hoti tathāgato paraṁ maraṇā”ti…pe… “na hoti tathāgato paraṁ maraṇā”ti… “hoti ca na ca hoti tathāgato paraṁ maraṇā”ti… “neva hoti na na hoti tathāgato paraṁ maraṇā”ti— antaggāhikāya diṭṭhiyā katihākārehi abhiniveso hoti? </div>
</div>
<div class="q" id="p_26Ps_787"> <div class="p">
<span class="pN">787</span>“Sassato loko”ti— antaggāhikāya diṭṭhiyā pañcahākārehi abhiniveso hoti…pe… “neva hoti na na hoti tathāgato paraṁ maraṇā”ti— antaggāhikāya diṭṭhiyā pañcahākārehi abhiniveso hoti. </div>
</div>
<div class="q" id="p_26Ps_788"> <div class="p">
<span class="pN">788</span><span class="bold">“Sassato loko”</span>ti— antaggāhikāya diṭṭhiyā katamehi pañcahākārehi abhiniveso hoti? Rūpaṁ loko ceva sassataṁ cāti— abhinivesaparāmāso diṭṭhi. Tāya diṭṭhiyā so anto gahitoti— antaggāhikā diṭṭhi. Diṭṭhi na vatthu, vatthu na diṭṭhi. Aññā diṭṭhi, aññaṁ vatthu. Yā ca diṭṭhi yañca vatthu— ayaṁ paṭhamā “sassato loko”ti— antaggāhikā diṭṭhi. Antaggāhikā diṭṭhi micchādiṭṭhi…pe… imāni saññojanāni, na ca diṭṭhiyo. </div>
</div>
<div class="q" id="p_26Ps_789"> <div class="p">
<span class="pN">789</span>Vedanā loko ceva sassatā cāti…pe… saññā loko ceva sassatā cāti…pe… saṅkhārā loko ceva sassatā cāti…pe… viññāṇaṁ loko ceva sassatañcāti— abhinivesaparāmāso diṭṭhi. Tāya diṭṭhiyā so anto gahitoti— antaggāhikā diṭṭhi. Diṭṭhi na vatthu, vatthu na diṭṭhi. Aññā diṭṭhi, aññaṁ vatthu. Yā ca diṭṭhi yañca vatthu— ayaṁ pañcamī sassato lokoti— antaggāhikā diṭṭhi. Antaggāhikā diṭṭhi micchādiṭṭhi…pe… imāni saññojanāni, na ca diṭṭhiyo. “Sassato loko”ti— antaggāhikāya diṭṭhiyā imehi pañcahākārehi abhiniveso hoti. (5:<span class="italic">5</span>) </div>
</div>
<div class="q" id="p_26Ps_790"> <div class="p">
<span class="pN">790</span><span class="bold">“Asassato loko”</span>ti— antaggāhikāya diṭṭhiyā katamehi pañcahākārehi abhiniveso hoti? Rūpaṁ loko ceva asassatañcāti— abhinivesaparāmāso diṭṭhi. Tāya diṭṭhiyā so anto gahitoti— antaggāhikā diṭṭhi…pe… ayaṁ paṭhamā “asassato loko”ti— antaggāhikā diṭṭhi. Antaggāhikā diṭṭhi micchādiṭṭhi diṭṭhivipatti…pe… imāni saññojanāni, na ca diṭṭhiyo. </div>
</div>
<div class="q" id="p_26Ps_791"> <div class="p">
<span class="pN">791</span>Vedanā loko ceva asassatā cāti…pe… saññā loko ceva asassatā cāti…pe… saṅkhārā loko ceva asassatā cāti…pe… viññāṇaṁ loko ceva asassatañcāti— abhinivesaparāmāso diṭṭhi. Tāya diṭṭhiyā so anto gahitoti— antaggāhikā diṭṭhi. Antaggāhikā diṭṭhi micchādiṭṭhi…pe… imāni saññojanāni, na ca diṭṭhiyo. “Asassato loko”ti— antaggāhikāya diṭṭhiyā imehi pañcahākārehi abhiniveso hoti. (5:<span class="italic">10</span>) </div>
</div>
<div class="q" id="p_26Ps_792"> <div class="p">
<span class="pN">792</span><span class="bold">“Antavā loko”</span>ti— antaggāhikāya diṭṭhiyā katamehi pañcahākārehi abhiniveso hoti? Idhekacco parittaṁ okāsaṁ nīlakato pharati. Tassa evaṁ hoti— “antavā ayaṁ loko parivaṭumo”ti. Antasaññī hoti. Yaṁ pharati, taṁ vatthu ceva loko ca. Yena pharati, so attā ceva loko cāti— abhinivesaparāmāso diṭṭhi. Tāya diṭṭhiyā so anto gahitoti— antaggāhikā diṭṭhi. Diṭṭhi na vatthu, vatthu na diṭṭhi. Aññā diṭṭhi, aññaṁ vatthu. Yā ca diṭṭhi yañca vatthu— ayaṁ paṭhamā “antavā loko”ti antaggāhikā diṭṭhi. Antaggāhikā diṭṭhi micchādiṭṭhi…pe… imāni saññojanāni, na ca diṭṭhiyo. </div>
</div>
<div class="q" id="p_26Ps_793"> <div class="p">
<span class="pN">793</span>Idhekacco parittaṁ okāsaṁ pītakato pharati… lohitakato pharati… odātakato pharati… obhāsakato pharati. Tassa evaṁ hoti— “antavā ayaṁ loko parivaṭumo”ti. Antasaññī hoti. Yaṁ pharati taṁ vatthu ceva loko ca. Yena pharati so attā ceva loko cāti— abhinivesaparāmāso diṭṭhi. Tāya diṭṭhiyā so anto gahitoti— antaggāhikā diṭṭhi…pe… antavā lokoti— antaggāhikāya diṭṭhiyā imehi pañcahākārehi abhiniveso hoti. (5:<span class="italic">15</span>) </div>
</div>
<div class="q" id="p_26Ps_794"> <div class="p">
<span class="pN">794</span><span class="bold">“Anantavā loko”</span>ti— antaggāhikāya diṭṭhiyā katamehi pañcahākārehi abhiniveso hoti? Idhekacco vipulaṁ okāsaṁ nīlakato pharati. Tassa evaṁ hoti— “anantavā ayaṁ loko apariyanto”ti. Anantasaññī hoti. Yaṁ pharati taṁ vatthu ceva loko ca; yena pharati so attā ceva loko cāti— abhinivesaparāmāso diṭṭhi. Tāya diṭṭhiyā so anto gahitoti— antaggāhikā diṭṭhi. Diṭṭhi na vatthu, vatthu na diṭṭhi. Aññā diṭṭhi, aññaṁ vatthu. Yā ca diṭṭhi yañca vatthu— ayaṁ paṭhamā “anantavā loko”ti— antaggāhikā diṭṭhi. Antaggāhikā diṭṭhi micchādiṭṭhi…pe… imāni saññojanāni, na ca diṭṭhiyo. </div>
</div>
<div class="q" id="p_26Ps_795"> <div class="p">
<span class="pN">795</span>Idhekacco vipulaṁ okāsaṁ pītakato pharati… lohitakato pharati… odātakato pharati… obhāsakato pharati. Tassa evaṁ hoti— “anantavā ayaṁ loko apariyanto”ti. Anantasaññī hoti. Yaṁ pharati taṁ vatthu ceva loko ca; yena pharati so attā ceva loko cāti— abhinivesaparāmāso diṭṭhi. Tāya diṭṭhiyā so anto gahitoti— antaggāhikā diṭṭhi…pe… anantavā lokoti— antaggāhikāya diṭṭhiyā imehi pañcahākārehi abhiniveso hoti. (5:<span class="italic">20</span>) </div>
</div>
<div class="q" id="p_26Ps_796"> <div class="p">
<span class="pN">796</span><span class="bold">“Taṁ jīvaṁ taṁ sarīran”</span>ti— antaggāhikāya diṭṭhiyā katamehi pañcahākārehi abhiniveso hoti? Rūpaṁ jīvañceva sarīrañca; yaṁ jīvaṁ taṁ sarīraṁ, yaṁ sarīraṁ taṁ jīvanti— abhinivesaparāmāso diṭṭhi. Tāya diṭṭhiyā so anto gahitoti— antaggāhikā diṭṭhi. Diṭṭhi na vatthu, vatthu na diṭṭhi. Aññā diṭṭhi, aññaṁ vatthu. Yā ca diṭṭhi yañca vatthu— ayaṁ paṭhamā “taṁ jīvaṁ taṁ sarīran”ti— antaggāhikā diṭṭhi. Antaggāhikā diṭṭhi micchādiṭṭhi…pe… imāni saññojanāni, na ca diṭṭhiyo. </div>
</div>
<div class="q" id="p_26Ps_797"> <div class="p">
<span class="pN">797</span>Vedanā jīvā ceva sarīraṁ ca… saññā jīvā ceva sarīraṁ ca… saṅkhārā jīvā ceva sarīraṁ ca… viññāṇaṁ jīvañceva sarīrañca; yaṁ jīvaṁ taṁ sarīraṁ, yaṁ sarīraṁ taṁ jīvanti— abhinivesaparāmāso diṭṭhi. Tāya diṭṭhiyā so anto gahitoti— antaggāhikā diṭṭhi…pe… “taṁ jīvaṁ taṁ sarīran”ti— antaggāhikāya diṭṭhiyā imehi pañcahākārehi abhiniveso hoti. (5:<span class="italic">25</span>) </div>
</div>
<div class="q" id="p_26Ps_798"> <div class="p">
<span class="pN">798</span><span class="bold">“Aññaṁ jīvaṁ aññaṁ sarīran”</span>ti— antaggāhikāya diṭṭhiyā katamehi pañcahākārehi abhiniveso hoti? Rūpaṁ sarīraṁ, na jīvaṁ; jīvaṁ na sarīraṁ. Aññaṁ jīvaṁ aññaṁ sarīranti— abhinivesaparāmāso diṭṭhi. Tāya diṭṭhiyā so anto gahitoti— antaggāhikā diṭṭhi. Diṭṭhi na vatthu, vatthu na diṭṭhi. Aññā diṭṭhi, aññaṁ vatthu. Yā ca diṭṭhi yañca vatthu— ayaṁ paṭhamā “aññaṁ jīvaṁ aññaṁ sarīran”ti— antaggāhikā diṭṭhi. Antaggāhikā diṭṭhi micchādiṭṭhi…pe… imāni saññojanāni, na ca diṭṭhiyo. </div>
</div>
<div class="q" id="p_26Ps_799"> <div class="p">
<span class="pN">799</span>Vedanā sarīraṁ, na jīvaṁ… saññā sarīraṁ, na jīvaṁ… saṅkhārā sarīraṁ, na jīvaṁ… viññāṇaṁ sarīraṁ, na jīvaṁ; jīvaṁ na sarīraṁ. Aññaṁ jīvaṁ, aññaṁ sarīranti— abhinivesaparāmāso diṭṭhi. Tāya diṭṭhiyā so anto gahitoti— antaggāhikā diṭṭhi…pe… aññaṁ jīvaṁ, aññaṁ sarīranti— antaggāhikāya diṭṭhiyā imehi pañcahākārehi abhiniveso hoti. (5:<span class="italic">30</span>) </div>
</div>
<div class="q" id="p_26Ps_800"> <div class="p">
<span class="pN">800</span><span class="bold">“Hoti tathāgato paraṁ maraṇā”</span>ti— antaggāhikāya diṭṭhiyā katamehi pañcahākārehi abhiniveso hoti? Rūpaṁ idheva maraṇadhammaṁ. Tathāgato kāyassa bhedā hotipi tiṭṭhatipi uppajjatipi nibbattatipīti— abhinivesaparāmāso diṭṭhi. Tāya diṭṭhiyā so anto gahitoti— antaggāhikā diṭṭhi. Diṭṭhi na vatthu, vatthu na diṭṭhi. Aññā diṭṭhi, aññaṁ vatthu. Yā ca diṭṭhi yañca vatthu— ayaṁ paṭhamā “hoti tathāgato paraṁ maraṇā”ti— antaggāhikā diṭṭhi. Antaggāhikā diṭṭhi micchādiṭṭhi…pe… imāni saññojanāni, na ca diṭṭhiyo. </div>
</div>
<div class="q" id="p_26Ps_801"> <div class="p">
<span class="pN">801</span>Vedanā idheva maraṇadhammā…pe… saññā idheva maraṇadhammā… saṅkhārā idheva maraṇadhammā… viññāṇaṁ idheva maraṇadhammaṁ. Tathāgato kāyassa bhedā hotipi tiṭṭhatipi uppajjatipi nibbattatipīti— abhinivesaparāmāso diṭṭhi. Tāya diṭṭhiyā so anto gahitoti— antaggāhikā diṭṭhi…pe… “hoti tathāgato paraṁ maraṇā”ti— antaggāhikāya diṭṭhiyā imehi pañcahākārehi abhiniveso hoti. (5:<span class="italic">35</span>) </div>
</div>
<div class="q" id="p_26Ps_802"> <div class="p">
<span class="pN">802</span><span class="bold">“Na hoti tathāgato paraṁ maraṇā”</span>ti— antaggāhikāya diṭṭhiyā katamehi pañcahākārehi abhiniveso hoti? Rūpaṁ idheva maraṇadhammaṁ. Tathāgatopi kāyassa bhedā ucchijjati vinassati; na hoti tathāgato paraṁ maraṇāti— abhinivesaparāmāso diṭṭhi. Tāya diṭṭhiyā so anto gahitoti— antaggāhikā diṭṭhi. Diṭṭhi na vatthu, vatthu na diṭṭhi. Aññā diṭṭhi, aññaṁ vatthu. Yā ca diṭṭhi yañca vatthu— ayaṁ paṭhamā “na hoti tathāgato paraṁ maraṇā”ti— antaggāhikā diṭṭhi. Antaggāhikā diṭṭhi micchādiṭṭhi…pe… imāni saññojanāni, na ca diṭṭhiyo. </div>
</div>
<div class="q" id="p_26Ps_803"> <div class="p">
<span class="pN">803</span>Vedanā idheva maraṇadhammā… saññā idheva maraṇadhammā… saṅkhārā idheva maraṇadhammā… viññāṇaṁ idheva maraṇadhammaṁ. Tathāgatopi kāyassa bhedā ucchijjati vinassati. “Na hoti tathāgato paraṁ maraṇā”ti— abhinivesaparāmāso diṭṭhi. Tāya diṭṭhiyā so anto gahitoti— antaggāhikā diṭṭhi…pe… “na hoti tathāgato paraṁ maraṇā”ti— antaggāhikāya diṭṭhiyā imehi pañcahākārehi abhiniveso hoti. (5:<span class="italic">40</span>) </div>
</div>
<div class="q" id="p_26Ps_804"> <div class="p">
<span class="pN">804</span><span class="bold">“Hoti ca na ca hoti tathāgato paraṁ maraṇā”</span>ti— antaggāhikāya diṭṭhiyā katamehi pañcahākārehi abhiniveso hoti? Rūpaṁ idheva maraṇadhammaṁ. Tathāgato kāyassa bhedā hoti ca na ca hotīti— abhinivesaparāmāso diṭṭhi. Tāya diṭṭhiyā so anto gahitoti— antaggāhikā diṭṭhi. Diṭṭhi na vatthu, vatthu na diṭṭhi. Aññā diṭṭhi, aññaṁ vatthu. Yā ca diṭṭhi yañca vatthu— ayaṁ paṭhamā “hoti ca na ca hoti tathāgato paraṁ maraṇā”ti— antaggāhikā diṭṭhi. Antaggāhikā diṭṭhi micchādiṭṭhi…pe… imāni saññojanāni na ca diṭṭhiyo. </div>
</div>
<div class="q" id="p_26Ps_805"> <div class="p">
<span class="pN">805</span>Vedanā idheva maraṇadhammā… saññā idheva maraṇadhammā… saṅkhārā idheva maraṇadhammā… viññāṇaṁ idheva maraṇadhammaṁ. Tathāgato kāyassa bhedā hoti ca na ca hotīti— abhinivesaparāmāso diṭṭhi. Tāya diṭṭhiyā so anto gahitoti— antaggāhikā diṭṭhi…pe… “hoti ca na ca hoti tathāgato paraṁ maraṇā”ti— antaggāhikāya diṭṭhiyā imehi pañcahākārehi abhiniveso hoti. (5:<span class="italic">45</span>) </div>
</div>
<div class="q" id="p_26Ps_806"> <div class="p">
<span class="pN">806</span><span class="bold">“Neva hoti na na hoti tathāgato paraṁ maraṇā”</span>ti— antaggāhikāya diṭṭhiyā katamehi pañcahākārehi abhiniveso hoti? Rūpaṁ idheva maraṇadhammaṁ. Tathāgato kāyassa bhedā paraṁ maraṇā neva hoti na na hotīti— abhinivesaparāmāso diṭṭhi. Tāya diṭṭhiyā so anto gahitoti— antaggāhikā diṭṭhi. Diṭṭhi na vatthu, vatthu na diṭṭhi, aññā diṭṭhi, aññaṁ vatthu. Yā ca diṭṭhi yañca vatthu— ayaṁ paṭhamā “neva hoti na na hoti tathāgato paraṁ maraṇā”ti— antaggāhikā diṭṭhi. Antaggāhikā diṭṭhi micchādiṭṭhi…pe… imāni saññojanāni, na ca diṭṭhiyo. </div>
</div>
<div class="q" id="p_26Ps_807"> <div class="p">
<span class="pN">807</span>Vedanā idheva maraṇadhammā… saññā idheva maraṇadhammā… saṅkhārā idheva maraṇadhammā… viññāṇaṁ idheva maraṇadhammaṁ. Tathāgato kāyassa bhedā paraṁ maraṇā neva hoti na na hotīti— abhinivesaparāmāso diṭṭhi. Tāya diṭṭhiyā so anto gahitoti— antaggāhikā diṭṭhi. Diṭṭhi na vatthu, vatthu na diṭṭhi. Aññā diṭṭhi, aññaṁ vatthu. Yā ca diṭṭhi yañca vatthu— ayaṁ pañcamī “neva hoti na na hoti tathāgato paraṁ maraṇā”ti— antaggāhikā diṭṭhi. Antaggāhikā diṭṭhi micchādiṭṭhi…pe… imāni saññojanāni, na ca diṭṭhiyo. “Neva hoti na na hoti tathāgato paraṁ maraṇā”ti— antaggāhikāya diṭṭhiyā imehi pañcahākārehi abhiniveso hoti. Antaggāhikāya diṭṭhiyā imehi paññāsāya ākārehi abhiniveso hoti. (5:<span class="italic">50</span>) </div>
</div>
<div class="CENTER" id="p_26Ps_808">
<span class="pN">808</span>Antaggāhikādiṭṭhiniddeso sattamo.</div>
</html>
