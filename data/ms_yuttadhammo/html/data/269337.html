<html>
<div class="i">10.1.6 Kaṇhadīpāyanajātaka</div>
<div class="h">Dasakanipāta</div>
<div class="h">Catudvāravagga</div>
<div class="h">Kaṇhadīpāyanajātaka</div>
<div class="q" id="p_22J_1975"> <div class="divNumber">62.</div> <div class="p"> <table class="singleColumn"> <tr> <td> <div class="pN">1975</div> <div class="G">“Sattāhamevāhaṁ pasannacitto,</div> </td> </tr> <tr> <td> <div class="G">Puññatthiko ācariṁ brahmacariyaṁ;</div> </td> </tr> <tr> <td> <div class="G">Athāparaṁ yaṁ caritaṁ mamedaṁ,</div> </td> </tr> <tr> <td> <div class="G">Vassāni paññāsa samādhikāni;</div> </td> </tr> <tr> <td> <div class="G">Akāmakovāpi ahaṁ carāmi,</div> </td> </tr> <tr> <td> <div class="G">Etena saccena suvatthi hotu;</div> </td> </tr> <tr> <td> <div class="G">Hataṁ visaṁ jīvatu yaññadatto”.</div> </td> </tr> </table> </div>
</div>
<div class="q" id="p_22J_1976"> <div class="divNumber">63.</div> <div class="p"> <table class="singleColumn"> <tr> <td> <div class="pN">1976</div> <div class="G">“Yasmā dānaṁ nābhinandiṁ kadāci,</div> </td> </tr> <tr> <td> <div class="G">Disvānahaṁ atithiṁ vāsakāle;</div> </td> </tr> <tr> <td> <div class="G">Na cāpi me appiyataṁ aveduṁ,</div> </td> </tr> <tr> <td> <div class="G">Bahussutā samaṇabrāhmaṇā ca”.</div> </td> </tr> <tr> <td> <div class="G">Akāmakovāpi ahaṁ dadāmi,</div> </td> </tr> <tr> <td> <div class="G">Etena saccena suvatthi hotu;</div> </td> </tr> <tr> <td> <div class="G">Hataṁ visaṁ jīvatu yaññadatto.</div> </td> </tr> </table> </div>
</div>
<div class="q" id="p_22J_1977"> <div class="divNumber">64.</div> <div class="p"> <table class="singleColumn"> <tr> <td> <div class="pN">1977</div> <div class="G">“Āsīviso tāta pahūtatejo,</div> </td> </tr> <tr> <td> <div class="G">Yo taṁ adaṁsī sacarā udicca;</div> </td> </tr> <tr> <td> <div class="G">Tasmiñca me appiyatāya ajja,</div> </td> </tr> <tr> <td> <div class="G">Pitari ca te natthi koci viseso;</div> </td> </tr> <tr> <td> <div class="G">Etena saccena suvatthi hotu,</div> </td> </tr> <tr> <td> <div class="G">Hataṁ visaṁ jīvatu yaññadatto”.</div> </td> </tr> </table> </div>
</div>
<div class="q" id="p_22J_1978"> <div class="divNumber">65.</div> <div class="p"> <table class="singleColumn"> <tr> <td> <div class="pN">1978</div> <div class="G">“Santā dantāyeva paribbajanti,</div> </td> </tr> <tr> <td> <div class="G">Aññatra kaṇhā natthākāmarūpā;</div> </td> </tr> <tr> <td> <div class="G">Dīpāyana kissa jigucchamāno,</div> </td> </tr> <tr> <td> <div class="G">Akāmako carasi brahmacariyaṁ”.</div> </td> </tr> </table> </div>
</div>
<div class="q" id="p_22J_1979"> <div class="divNumber">66.</div> <div class="p"> <table class="singleColumn"> <tr> <td> <div class="pN">1979</div> <div class="G">“Saddhāya nikkhamma punaṁ nivatto,</div> </td> </tr> <tr> <td> <div class="G">So eḷamūgova bālo vatāyaṁ;</div> </td> </tr> <tr> <td> <div class="G">Etassa vādassa jigucchamāno,</div> </td> </tr> <tr> <td> <div class="G">Akāmako carāmi brahmacariyaṁ;</div> </td> </tr> <tr> <td> <div class="G">Viññuppasatthañca satañca ṭhānaṁ,</div> </td> </tr> <tr> <td> <div class="G">Evampahaṁ puññakaro bhavāmi”.</div> </td> </tr> </table> </div>
</div>
<div class="q" id="p_22J_1980"> <div class="divNumber">67.</div> <div class="p"> <table class="singleColumn"> <tr> <td> <div class="pN">1980</div> <div class="G">“Samaṇe tuvaṁ brāhmaṇe addhike ca,</div> </td> </tr> <tr> <td> <div class="G">Santappayāsi annapānena bhikkhaṁ;</div> </td> </tr> <tr> <td> <div class="G">Opānabhūtaṁva gharaṁ tava yidaṁ,</div> </td> </tr> <tr> <td> <div class="G">Annena pānena upetarūpaṁ;</div> </td> </tr> <tr> <td> <div class="G">Atha kissa vādassa jigucchamāno,</div> </td> </tr> <tr> <td> <div class="G">Akāmako dānamimaṁ dadāsi”.</div> </td> </tr> </table> </div>
</div>
<div class="q" id="p_22J_1981"> <div class="divNumber">68.</div> <div class="p"> <table class="singleColumn"> <tr> <td> <div class="pN">1981</div> <div class="G">“Pitaro ca me āsuṁ pitāmahā ca,</div> </td> </tr> <tr> <td> <div class="G">Saddhā ahuṁ dānapatī vadaññū;</div> </td> </tr> <tr> <td> <div class="G">Taṁ kullavattaṁ anuvattamāno,</div> </td> </tr> <tr> <td> <div class="G">Māhaṁ kule antimagandhano ahuṁ;</div> </td> </tr> <tr> <td> <div class="G">Etassa vādassa jigucchamāno,</div> </td> </tr> <tr> <td> <div class="G">Akāmako dānamimaṁ dadāmi”.</div> </td> </tr> </table> </div>
</div>
<div class="q" id="p_22J_1982"> <div class="divNumber">69.</div> <div class="p"> <table class="singleColumn"> <tr> <td> <div class="pN">1982</div> <div class="G">“Dahariṁ kumāriṁ asamatthapaññaṁ,</div> </td> </tr> <tr> <td> <div class="G">Yaṁ tānayiṁ ñātikulā sugatte;</div> </td> </tr> <tr> <td> <div class="G">Na cāpi me appiyataṁ avedi,</div> </td> </tr> <tr> <td> <div class="G">Aññatra kāmā paricārayantā;</div> </td> </tr> <tr> <td> <div class="G">Atha kena vaṇṇena mayā te bhoti,</div> </td> </tr> <tr> <td> <div class="G">Saṁvāsadhammo ahu evarūpo”.</div> </td> </tr> </table> </div>
</div>
<div class="q" id="p_22J_1983"> <div class="divNumber">70.</div> <div class="p"> <table class="singleColumn"> <tr> <td> <div class="pN">1983</div> <div class="G">“Ārā dūre nayidha kadāci atthi,</div> </td> </tr> <tr> <td> <div class="G">Paramparā nāma kule imasmiṁ;</div> </td> </tr> <tr> <td> <div class="G">Taṁ kullavattaṁ anuvattamānā,</div> </td> </tr> <tr> <td> <div class="G">Māhaṁ kule antimagandhinī ahuṁ;</div> </td> </tr> <tr> <td> <div class="G">Etassa vādassa jigucchamānā,</div> </td> </tr> <tr> <td> <div class="G">Akāmikā paddhacarāmhi tuyhaṁ”.</div> </td> </tr> </table> </div>
</div>
<div class="q" id="p_22J_1984"> <div class="divNumber">71.</div> <div class="p"> <table class="singleColumn"> <tr> <td> <div class="pN">1984</div> <div class="G">“Maṇḍabya bhāsiṁ yamabhāsaneyyaṁ,</div> </td> </tr> <tr> <td> <div class="G">Taṁ khamyataṁ puttakahetu majja;</div> </td> </tr> <tr> <td> <div class="G">Puttapemā na idha paratthi kiñci,</div> </td> </tr> <tr> <td> <div class="G">So no ayaṁ jīvati yaññadatto”ti.</div> </td> </tr> </table> </div>
</div>
<div class="CENTER" id="p_22J_1985">
<span class="pN">1985</span>Kaṇhadīpāyanajātakaṁ chaṭṭhaṁ.</div>
</html>
