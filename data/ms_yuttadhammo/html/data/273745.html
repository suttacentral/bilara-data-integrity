<html>
<div class="i">3.2.10 Dutiyaaputtakasutta</div>
<div class="h">Kosalasaṁyutta</div>
<div class="h">Dutiyavagga</div>
<div class="h">Dutiyaaputtakasutta</div>
<div class="q" id="p_12S1_706"> <div class="divNumber">131.</div> <div class="p">
<span class="pN">706</span>Atha kho rājā pasenadi kosalo divā divassa yena bhagavā tenupasaṅkami; upasaṅkamitvā ekamantaṁ nisinnaṁ kho rājānaṁ pasenadiṁ kosalaṁ bhagavā etadavoca— “handa kuto nu tvaṁ, mahārāja, āgacchasi divā divassā”ti? </div>
</div>
<div class="q" id="p_12S1_707"> <div class="p">
<span class="pN">707</span>“Idha, bhante, sāvatthiyaṁ seṭṭhi gahapati kālaṅkato. Tamahaṁ aputtakaṁ sāpateyyaṁ rājantepuraṁ atiharitvā āgacchāmi. Sataṁ, bhante, satasahassāni hiraññasseva, ko pana vādo rūpiyassa. Tassa kho pana, bhante, seṭṭhissa gahapatissa evarūpo bhattabhogo ahosi— kaṇājakaṁ bhuñjati bilaṅgadutiyaṁ. Evarūpo vatthabhogo ahosi— sāṇaṁ dhāreti tipakkhavasanaṁ. Evarūpo yānabhogo ahosi— jajjararathakena yāti paṇṇachattakena dhāriyamānenā”ti. </div>
</div>
<div class="q" id="p_12S1_708"> <div class="p">
<span class="pN">708</span>“Evametaṁ, mahārāja, evametaṁ, mahārāja. Bhūtapubbaṁ so, mahārāja, seṭṭhi gahapati taggarasikhiṁ nāma paccekasambuddhaṁ piṇḍapātena paṭipādesi. ‘Detha samaṇassa piṇḍan’ti vatvā uṭṭhāyāsanā pakkāmi. Datvā ca pana pacchā vippaṭisārī ahosi— ‘varametaṁ piṇḍapātaṁ dāsā vā kammakarā vā bhuñjeyyun’ti. Bhātu ca pana ekaputtakaṁ sāpateyyassa kāraṇā jīvitā voropesi. </div>
</div>
<div class="q" id="p_12S1_709"> <div class="p">
<span class="pN">709</span>Yaṁ kho so, mahārāja, seṭṭhi gahapati taggarasikhiṁ paccekasambuddhaṁ piṇḍapātena paṭipādesi, tassa kammassa vipākena sattakkhattuṁ sugatiṁ saggaṁ lokaṁ upapajji. Tasseva kammassa vipākāvasesena imissāyeva sāvatthiyā sattakkhattuṁ seṭṭhittaṁ kāresi. Yaṁ kho so, mahārāja, seṭṭhi gahapati datvā pacchā vippaṭisārī ahosi— ‘varametaṁ piṇḍapātaṁ dāsā vā kammakarā vā bhuñjeyyun’ti, tassa kammassa vipākena nāssuḷārāya bhattabhogāya cittaṁ namati, nāssuḷārāya vatthabhogāya cittaṁ namati, nāssuḷārāya yānabhogāya cittaṁ namati, nāssuḷārānaṁ pañcannaṁ kāmaguṇānaṁ bhogāya cittaṁ namati. Yaṁ kho so, mahārāja, seṭṭhi gahapati bhātu ca pana ekaputtakaṁ sāpateyyassa kāraṇā jīvitā voropesi, tassa kammassa vipākena bahūni vassāni bahūni vassasatāni bahūni vassasahassāni bahūni vassasatasahassāni niraye paccittha. Tasseva kammassa vipākāvasesena idaṁ sattamaṁ aputtakaṁ sāpateyyaṁ rājakosaṁ paveseti. Tassa kho, mahārāja, seṭṭhissa gahapatissa purāṇañca puññaṁ parikkhīṇaṁ, navañca puññaṁ anupacitaṁ. Ajja pana, mahārāja, seṭṭhi gahapati mahāroruve niraye paccatī”ti. “Evaṁ, bhante, seṭṭhi gahapati mahāroruvaṁ nirayaṁ upapanno”ti. “Evaṁ, mahārāja, seṭṭhi gahapati mahāroruvaṁ nirayaṁ upapanno”ti. Idamavoca…pe…. </div>
</div>
<div class="q" id="p_12S1_710"> <div class="p"> <table class="singleColumn"> <tr> <td> <div class="pN">710</div> <div class="G">“Dhaññaṁ dhanaṁ rajataṁ jātarūpaṁ,</div> </td> </tr> <tr> <td> <div class="G">Pariggahaṁ vāpi yadatthi kiñci;</div> </td> </tr> <tr> <td> <div class="G">Dāsā kammakarā pessā,</div> </td> </tr> <tr> <td> <div class="G">Ye cassa anujīvino.</div> </td> </tr> </table> </div>
</div>
<div class="q" id="p_12S1_711"> <div class="p"> <table class="singleColumn"> <tr> <td> <div class="pN">711</div> <div class="G">Sabbaṁ nādāya gantabbaṁ,</div> </td> </tr> <tr> <td> <div class="G">sabbaṁ nikkhippagāminaṁ;</div> </td> </tr> <tr> <td> <div class="G">Yañca karoti kāyena,</div> </td> </tr> <tr> <td> <div class="G">vācāya uda cetasā.</div> </td> </tr> </table> </div>
</div>
<div class="q" id="p_12S1_712"> <div class="p"> <table class="singleColumn"> <tr> <td> <div class="pN">712</div> <div class="G">Tañhi tassa sakaṁ hoti,</div> </td> </tr> <tr> <td> <div class="G">taṁva ādāya gacchati;</div> </td> </tr> <tr> <td> <div class="G">Taṁvassa anugaṁ hoti,</div> </td> </tr> <tr> <td> <div class="G">chāyāva anapāyinī.</div> </td> </tr> </table> </div>
</div>
<div class="q" id="p_12S1_713"> <div class="p"> <table class="singleColumn"> <tr> <td> <div class="pN">713</div> <div class="G">Tasmā kareyya kalyāṇaṁ,</div> </td> </tr> <tr> <td> <div class="G">nicayaṁ samparāyikaṁ;</div> </td> </tr> <tr> <td> <div class="G">Puññāni paralokasmiṁ,</div> </td> </tr> <tr> <td> <div class="G">patiṭṭhā honti pāṇinan”ti.</div> </td> </tr> </table> </div>
</div>
<div class="CENTER" id="p_12S1_714">
<span class="pN">714</span>Dutiyo vaggo.</div>
<div class="SUMMARY" id="p_12S1_715">
<span class="pN">715</span><span class="firstLetter">T</span>assuddānaṁ</div>
<div class="q" id="p_12S1_716"> <div class="p"> <table class="singleColumn"> <tr> <td> <div class="pN">716</div> <div class="G">Jaṭilā pañca rājāno,</div> </td> </tr> <tr> <td> <div class="G">Doṇapākakurena ca;</div> </td> </tr> <tr> <td> <div class="G">Saṅgāmena dve vuttāni,</div> </td> </tr> <tr> <td> <div class="G">Mallikā dve appamādena ca;</div> </td> </tr> <tr> <td> <div class="G">Aputtakena dve vuttā,</div> </td> </tr> <tr> <td> <div class="G">Vaggo tena pavuccatīti.</div> </td> </tr> </table> </div>
</div>
</html>
