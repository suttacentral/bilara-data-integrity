<html>
<div class="i">1.2.3.2 Dutiyagilānasutta</div>
<div class="h">Saḷāyatanasaṁyutta</div>
<div class="h">Dutiyapaṇṇāsaka</div>
<div class="h">Gilānavagga</div>
<div class="h">Dutiyagilānasutta</div>
<div class="q" id="p_13S4_302"> <div class="divNumber">75.</div> <div class="p">
<span class="pN">302</span>Atha kho aññataro bhikkhu…pe… bhagavantaṁ etadavoca— “amukasmiṁ, bhante, vihāre aññataro bhikkhu navo appaññāto ābādhiko dukkhito bāḷhagilāno. Sādhu, bhante, bhagavā yena so bhikkhu tenupasaṅkamatu anukampaṁ upādāyā”ti. </div>
</div>
<div class="q" id="p_13S4_303"> <div class="p">
<span class="pN">303</span>Atha kho bhagavā navavādañca sutvā gilānavādañca, “appaññāto bhikkhū”ti iti viditvā yena so bhikkhu tenupasaṅkami. Addasā kho so bhikkhu bhagavantaṁ dūratova āgacchantaṁ. Disvāna mañcake samadhosi. Atha kho bhagavā taṁ bhikkhuṁ etadavoca— “alaṁ, bhikkhu, mā tvaṁ mañcake samadhosi. Santimāni āsanāni paññattāni, tatthāhaṁ nisīdissāmī”ti. Nisīdi bhagavā paññatte āsane. Nisajja kho bhagavā taṁ bhikkhuṁ etadavoca— “kacci te, bhikkhu, khamanīyaṁ, kacci yāpanīyaṁ, kacci dukkhā vedanā paṭikkamanti no abhikkamanti, paṭikkamosānaṁ paññāyati no abhikkamo”ti? </div>
</div>
<div class="q" id="p_13S4_304"> <div class="p">
<span class="pN">304</span>“Na me, bhante, khamanīyaṁ, na yāpanīyaṁ…pe… na kho maṁ, bhante, attā sīlato upavadatī”ti. </div>
</div>
<div class="q" id="p_13S4_305"> <div class="p">
<span class="pN">305</span>“No ce kira te, bhikkhu, attā sīlato upavadati, atha kiñca te kukkuccaṁ ko ca vippaṭisāro”ti? </div>
</div>
<div class="q" id="p_13S4_306"> <div class="p">
<span class="pN">306</span>“Na khvāhaṁ, bhante, sīlavisuddhatthaṁ bhagavatā dhammaṁ desitaṁ ājānāmī”ti. </div>
</div>
<div class="q" id="p_13S4_307"> <div class="p">
<span class="pN">307</span>“No ce kira tvaṁ, bhikkhu, sīlavisuddhatthaṁ mayā dhammaṁ desitaṁ ājānāsi, atha kimatthaṁ carahi tvaṁ, bhikkhu, mayā dhammaṁ desitaṁ ājānāsī”ti? </div>
</div>
<div class="q" id="p_13S4_308"> <div class="p">
<span class="pN">308</span>“Anupādāparinibbānatthaṁ khvāhaṁ, bhante, bhagavatā dhammaṁ desitaṁ ājānāmī”ti. </div>
</div>
<div class="q" id="p_13S4_309"> <div class="p">
<span class="pN">309</span>“Sādhu sādhu, bhikkhu. Sādhu kho tvaṁ, bhikkhu, anupādāparinibbānatthaṁ mayā dhammaṁ desitaṁ ājānāsi. Anupādāparinibbānattho hi, bhikkhu, mayā dhammo desito. </div>
</div>
<div class="q" id="p_13S4_310"> <div class="p">
<span class="pN">310</span>Taṁ kiṁ maññasi, bhikkhu, cakkhu niccaṁ vā aniccaṁ vā”ti? </div>
</div>
<div class="q" id="p_13S4_311"> <div class="p">
<span class="pN">311</span>“Aniccaṁ, bhante”. </div>
</div>
<div class="q" id="p_13S4_312"> <div class="p">
<span class="pN">312</span>“…pe… Sotaṁ… ghānaṁ… jivhā… kāyo… mano… manoviññāṇaṁ… manosamphasso… yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi niccaṁ vā aniccaṁ vā”ti? </div>
</div>
<div class="q" id="p_13S4_313"> <div class="p">
<span class="pN">313</span>“Aniccaṁ, bhante”. </div>
</div>
<div class="q" id="p_13S4_314"> <div class="p">
<span class="pN">314</span>“Yaṁ panāniccaṁ dukkhaṁ vā taṁ sukhaṁ vā”ti? </div>
</div>
<div class="q" id="p_13S4_315"> <div class="p">
<span class="pN">315</span>“Dukkhaṁ, bhante”. </div>
</div>
<div class="q" id="p_13S4_316"> <div class="p">
<span class="pN">316</span>“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ— ‘etaṁ mama, esohamasmi, eso me attā’”ti? </div>
</div>
<div class="q" id="p_13S4_317"> <div class="p">
<span class="pN">317</span>“No hetaṁ, bhante”. </div>
</div>
<div class="q" id="p_13S4_318"> <div class="p">
<span class="pN">318</span>“Evaṁ passaṁ, bhikkhu, sutavā ariyasāvako cakkhusmimpi nibbindati…pe… manasmimpi… manoviññāṇepi… manosamphassepi nibbindati. Yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tasmimpi nibbindati. Nibbindaṁ virajjati; virāgā vimuccati; vimuttasmiṁ vimuttamiti ñāṇaṁ hoti. ‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānātī”ti. </div>
</div>
<div class="q" id="p_13S4_319"> <div class="p">
<span class="pN">319</span>Idamavoca bhagavā. Attamano so bhikkhu bhagavato bhāsitaṁ abhinandi. Imasmiñca pana veyyākaraṇasmiṁ bhaññamāne tassa bhikkhussa anupādāya āsavehi cittaṁ vimuccīti. </div>
</div>
<div class="CENTER" id="p_13S4_320">
<span class="pN">320</span>Dutiyaṁ.</div>
</html>
