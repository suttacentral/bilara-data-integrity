<html>
<div class="i">18.4.2 Rūpadhātu</div>
<div class="h">Dhammahadayavibhaṅga</div>
<div class="h">Dhammadassanavāra</div>
<div class="h">Rūpadhātu</div>
<div class="q" id="p_30Vbh_3114"> <div class="divNumber">1015.</div> <div class="p">
<span class="pN">3114</span>Rūpadhātuyā upapattikkhaṇe kati khandhā pātubhavanti…pe…  kati cittāni pātubhavanti? </div>
</div>
<div class="q" id="p_30Vbh_3115"> <div class="p">
<span class="pN">3115</span>Rūpadhātuyā upapattikkhaṇe, ṭhapetvā asaññasattānaṁ devānaṁ, pañcakkhandhā pātubhavanti, pañcāyatanāni pātubhavanti, pañca dhātuyo pātubhavanti, ekaṁ saccaṁ pātubhavati, dasindriyāni pātubhavanti, tayo hetū pātubhavanti, tayo āhārā pātubhavanti, eko phasso pātubhavati, ekā vedanā…pe…  ekā saññā…pe…  ekā cetanā…pe…  ekaṁ cittaṁ pātubhavati. </div>
</div>
<div class="q" id="p_30Vbh_3116"> <div class="divNumber">1016.</div> <div class="p">
<span class="pN">3116</span>Rūpadhātuyā upapattikkhaṇe katame pañcakkhandhā pātubhavanti? Rūpakkhandho, vedanākkhandho, saññākkhandho, saṅkhārakkhandho, viññāṇakkhandho—  rūpadhātuyā upapattikkhaṇe ime pañcakkhandhā pātubhavanti. (1) </div>
</div>
<div class="q" id="p_30Vbh_3117"> <div class="p">
<span class="pN">3117</span>Rūpadhātuyā upapattikkhaṇe katamāni pañcāyatanāni pātubhavanti? Cakkhāyatanaṁ, rūpāyatanaṁ, sotāyatanaṁ, manāyatanaṁ, dhammāyatanaṁ—  rūpadhātuyā upapattikkhaṇe imāni pañcāyatanāni pātubhavanti. (2) </div>
</div>
<div class="q" id="p_30Vbh_3118"> <div class="p">
<span class="pN">3118</span>Rūpadhātuyā upapattikkhaṇe katamā pañca dhātuyo pātubhavanti? Cakkhudhātu, rūpadhātu, sotadhātu, manoviññāṇadhātu, dhammadhātu—  rūpadhātuyā upapattikkhaṇe imā pañca dhātuyo pātubhavanti. (3) </div>
</div>
<div class="q" id="p_30Vbh_3119"> <div class="p">
<span class="pN">3119</span>Rūpadhātuyā upapattikkhaṇe katamaṁ ekaṁ saccaṁ pātubhavati? Dukkhasaccaṁ—  rūpadhātuyā upapattikkhaṇe idaṁ ekaṁ saccaṁ pātubhavati. (4) </div>
</div>
<div class="q" id="p_30Vbh_3120"> <div class="p">
<span class="pN">3120</span>Rūpadhātuyā upapattikkhaṇe katamāni dasindriyāni pātubhavanti? Cakkhundriyaṁ, sotindriyaṁ, manindriyaṁ, jīvitindriyaṁ, somanassindriyaṁ vā upekkhindriyaṁ vā, saddhindriyaṁ, vīriyindriyaṁ, satindriyaṁ, samādhindriyaṁ, paññindriyaṁ—  rūpadhātuyā upapattikkhaṇe imāni dasindriyāni pātubhavanti. (5) </div>
</div>
<div class="q" id="p_30Vbh_3121"> <div class="p">
<span class="pN">3121</span>Rūpadhātuyā upapattikkhaṇe katame tayo hetū pātubhavanti? Alobho vipākahetu, adoso vipākahetu, amoho vipākahetu—  rūpadhātuyā upapattikkhaṇe ime tayo hetū pātubhavanti. (6) </div>
</div>
<div class="q" id="p_30Vbh_3122"> <div class="p">
<span class="pN">3122</span>Rūpadhātuyā upapattikkhaṇe katame tayo āhārā pātubhavanti? Phassāhāro, manosañcetanāhāro, viññāṇāhāro—  rūpadhātuyā upapattikkhaṇe ime tayo āhārā pātubhavanti. (7) </div>
</div>
<div class="q" id="p_30Vbh_3123"> <div class="p">
<span class="pN">3123</span>Rūpadhātuyā upapattikkhaṇe katamo eko phasso pātubhavati? Manoviññāṇadhātusamphasso—  rūpadhātuyā upapattikkhaṇe ayaṁ eko phasso pātubhavati. (8) </div>
</div>
<div class="q" id="p_30Vbh_3124"> <div class="p">
<span class="pN">3124</span>Rūpadhātuyā upapattikkhaṇe katamā ekā vedanā…pe…  ekā saññā…pe…  ekā cetanā…pe…  ekaṁ cittaṁ pātubhavati? Manoviññāṇadhātu—  rūpadhātuyā upapattikkhaṇe idaṁ ekaṁ cittaṁ pātubhavati. (9--12) </div>
</div>
</html>
