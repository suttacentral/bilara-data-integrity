<html>
<div class="i">12.1 Puṇṇātherīgāthā</div>
<div class="h">Soḷasakanipāta</div>
<div class="h">Puṇṇātherīgāthā</div>
<div class="q" id="p_19Th2_312"> <div class="divNumber">236.</div> <div class="p"> <table class="singleColumn"> <tr> <td> <div class="pN">312</div> <div class="G">“Udahārī ahaṁ sīte,</div> </td> </tr> <tr> <td> <div class="G">sadā udakamotariṁ;</div> </td> </tr> <tr> <td> <div class="G">Ayyānaṁ daṇḍabhayabhītā,</div> </td> </tr> <tr> <td> <div class="G">vācādosabhayaṭṭitā.</div> </td> </tr> </table> </div>
</div>
<div class="q" id="p_19Th2_313"> <div class="divNumber">237.</div> <div class="p"> <table class="singleColumn"> <tr> <td> <div class="pN">313</div> <div class="G">Kassa brāhmaṇa tvaṁ bhīto,</div> </td> </tr> <tr> <td> <div class="G">sadā udakamotari;</div> </td> </tr> <tr> <td> <div class="G">Vedhamānehi gattehi,</div> </td> </tr> <tr> <td> <div class="G">sītaṁ vedayase bhusaṁ”.</div> </td> </tr> </table> </div>
</div>
<div class="q" id="p_19Th2_314"> <div class="divNumber">238.</div> <div class="p"> <table class="singleColumn"> <tr> <td> <div class="pN">314</div> <div class="G">“Jānantī vata maṁ bhoti,</div> </td> </tr> <tr> <td> <div class="G">puṇṇike paripucchasi;</div> </td> </tr> <tr> <td> <div class="G">Karontaṁ kusalaṁ kammaṁ,</div> </td> </tr> <tr> <td> <div class="G">rundhantaṁ katapāpakaṁ.</div> </td> </tr> </table> </div>
</div>
<div class="q" id="p_19Th2_315"> <div class="divNumber">239.</div> <div class="p"> <table class="singleColumn"> <tr> <td> <div class="pN">315</div> <div class="G">Yo ca vuḍḍho daharo vā,</div> </td> </tr> <tr> <td> <div class="G">pāpakammaṁ pakubbati;</div> </td> </tr> <tr> <td> <div class="G">Dakābhisecanā sopi,</div> </td> </tr> <tr> <td> <div class="G">pāpakammā pamuccati”.</div> </td> </tr> </table> </div>
</div>
<div class="q" id="p_19Th2_316"> <div class="divNumber">240.</div> <div class="p"> <table class="singleColumn"> <tr> <td> <div class="pN">316</div> <div class="G">“Ko nu te idamakkhāsi,</div> </td> </tr> <tr> <td> <div class="G">ajānantassa ajānako;</div> </td> </tr> <tr> <td> <div class="G">Dakābhisecanā nāma,</div> </td> </tr> <tr> <td> <div class="G">pāpakammā pamuccati.</div> </td> </tr> </table> </div>
</div>
<div class="q" id="p_19Th2_317"> <div class="divNumber">241.</div> <div class="p"> <table class="singleColumn"> <tr> <td> <div class="pN">317</div> <div class="G">Saggaṁ nūna gamissanti,</div> </td> </tr> <tr> <td> <div class="G">sabbe maṇḍūkakacchapā;</div> </td> </tr> <tr> <td> <div class="G">Nāgā ca susumārā ca,</div> </td> </tr> <tr> <td> <div class="G">ye caññe udake carā.</div> </td> </tr> </table> </div>
</div>
<div class="q" id="p_19Th2_318"> <div class="divNumber">242.</div> <div class="p"> <table class="singleColumn"> <tr> <td> <div class="pN">318</div> <div class="G">Orabbhikā sūkarikā,</div> </td> </tr> <tr> <td> <div class="G">macchikā migabandhakā;</div> </td> </tr> <tr> <td> <div class="G">Corā ca vajjhaghātā ca,</div> </td> </tr> <tr> <td> <div class="G">ye caññe pāpakammino;</div> </td> </tr> <tr> <td> <div class="G">Dakābhisecanā tepi,</div> </td> </tr> <tr> <td> <div class="G">pāpakammā pamuccare.</div> </td> </tr> </table> </div>
</div>
<div class="q" id="p_19Th2_319"> <div class="divNumber">243.</div> <div class="p"> <table class="singleColumn"> <tr> <td> <div class="pN">319</div> <div class="G">Sace imā nadiyo te,</div> </td> </tr> <tr> <td> <div class="G">pāpaṁ pubbe kataṁ vahuṁ;</div> </td> </tr> <tr> <td> <div class="G">Puññampimā vaheyyuṁ te,</div> </td> </tr> <tr> <td> <div class="G">tena tvaṁ paribāhiro.</div> </td> </tr> </table> </div>
</div>
<div class="q" id="p_19Th2_320"> <div class="divNumber">244.</div> <div class="p"> <table class="singleColumn"> <tr> <td> <div class="pN">320</div> <div class="G">Yassa brāhmaṇa tvaṁ bhīto,</div> </td> </tr> <tr> <td> <div class="G">sadā udakamotari;</div> </td> </tr> <tr> <td> <div class="G">Tameva brahme mā kāsi,</div> </td> </tr> <tr> <td> <div class="G">mā te sītaṁ chaviṁ hane”.</div> </td> </tr> </table> </div>
</div>
<div class="q" id="p_19Th2_321"> <div class="divNumber">245.</div> <div class="p"> <table class="singleColumn"> <tr> <td> <div class="pN">321</div> <div class="G">“Kummaggapaṭipannaṁ maṁ,</div> </td> </tr> <tr> <td> <div class="G">ariyamaggaṁ samānayi;</div> </td> </tr> <tr> <td> <div class="G">Dakābhisecanā bhoti,</div> </td> </tr> <tr> <td> <div class="G">imaṁ sāṭaṁ dadāmi te”.</div> </td> </tr> </table> </div>
</div>
<div class="q" id="p_19Th2_322"> <div class="divNumber">246.</div> <div class="p"> <table class="singleColumn"> <tr> <td> <div class="pN">322</div> <div class="G">“Tuyheva sāṭako hotu,</div> </td> </tr> <tr> <td> <div class="G">nāhamicchāmi sāṭakaṁ;</div> </td> </tr> <tr> <td> <div class="G">Sace bhāyasi dukkhassa,</div> </td> </tr> <tr> <td> <div class="G">sace te dukkhamappiyaṁ.</div> </td> </tr> </table> </div>
</div>
<div class="q" id="p_19Th2_323"> <div class="divNumber">247.</div> <div class="p"> <table class="singleColumn"> <tr> <td> <div class="pN">323</div> <div class="G">Mākāsi pāpakaṁ kammaṁ,</div> </td> </tr> <tr> <td> <div class="G">āvi vā yadi vā raho;</div> </td> </tr> <tr> <td> <div class="G">Sace ca pāpakaṁ kammaṁ,</div> </td> </tr> <tr> <td> <div class="G">karissasi karosi vā.</div> </td> </tr> </table> </div>
</div>
<div class="q" id="p_19Th2_324"> <div class="divNumber">248.</div> <div class="p"> <table class="singleColumn"> <tr> <td> <div class="pN">324</div> <div class="G">Na te dukkhā pamutyatthi,</div> </td> </tr> <tr> <td> <div class="G">upeccāpi palāyato;</div> </td> </tr> <tr> <td> <div class="G">Sace bhāyasi dukkhassa,</div> </td> </tr> <tr> <td> <div class="G">sace te dukkhamappiyaṁ.</div> </td> </tr> </table> </div>
</div>
<div class="q" id="p_19Th2_325"> <div class="divNumber">249.</div> <div class="p"> <table class="singleColumn"> <tr> <td> <div class="pN">325</div> <div class="G">Upehi saraṇaṁ buddhaṁ,</div> </td> </tr> <tr> <td> <div class="G">dhammaṁ saṁghañca tādinaṁ;</div> </td> </tr> <tr> <td> <div class="G">Samādiyāhi sīlāni,</div> </td> </tr> <tr> <td> <div class="G">taṁ te atthāya hehiti”.</div> </td> </tr> </table> </div>
</div>
<div class="q" id="p_19Th2_326"> <div class="divNumber">250.</div> <div class="p"> <table class="singleColumn"> <tr> <td> <div class="pN">326</div> <div class="G">“Upemi saraṇaṁ buddhaṁ,</div> </td> </tr> <tr> <td> <div class="G">dhammaṁ saṁghañca tādinaṁ;</div> </td> </tr> <tr> <td> <div class="G">Samādiyāmi sīlāni,</div> </td> </tr> <tr> <td> <div class="G">taṁ me atthāya hehiti.</div> </td> </tr> </table> </div>
</div>
<div class="q" id="p_19Th2_327"> <div class="divNumber">251.</div> <div class="p"> <table class="singleColumn"> <tr> <td> <div class="pN">327</div> <div class="G">Brahmabandhu pure āsiṁ,</div> </td> </tr> <tr> <td> <div class="G">ajjamhi saccabrāhmaṇo;</div> </td> </tr> <tr> <td> <div class="G">Tevijjo vedasampanno,</div> </td> </tr> <tr> <td> <div class="G">sottiyo camhi nhātako”ti.</div> </td> </tr> </table> </div>
</div>
<div class="CENTER" id="p_19Th2_328">
<span class="pN">328</span>… Puṇṇā therī….</div>
<div class="ENDH3" id="p_19Th2_329">
<span class="pN">329</span>Soḷasakanipāto niṭṭhito.</div>
</html>
