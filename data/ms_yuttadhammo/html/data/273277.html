<html>
<div class="i">2.2.13 Dutiyapāpasamācārasikkhāpada</div>
<div class="h">Bhikkhunivibhaṅga</div>
<div class="h">Saṁghādisesakaṇḍa</div>
<div class="h">Dutiyapāpasamācārasikkhāpada</div>
<div class="q" id="p_2V_2394"> <div class="divNumber">727.</div> <div class="p">
<span class="pN">2394</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena thullanandā bhikkhunī saṁghena samanubhaṭṭhā bhikkhuniyo evaṁ vadeti—  “saṁsaṭṭhāva, ayye, tumhe viharatha. Mā tumhe nānā viharittha. Santi saṁghe aññāpi bhikkhuniyo evācārā evaṁsaddā evaṁsilokā, bhikkhunisaṁghassa vihesikā, aññamaññissā vajjappaṭicchādikā. Tā saṁgho na kiñci āha. Tumhaññeva saṁgho uññāya paribhavena akkhantiyā vebhassiyā dubbalyā evamāha—  ‘bhaginiyo kho saṁsaṭṭhā viharanti pāpācārā pāpasaddā pāpasilokā, bhikkhunisaṁghassa vihesikā, aññamaññissā vajjappaṭicchādikā. Viviccathāyye. Vivekaññeva bhaginīnaṁ saṁgho vaṇṇetī’”ti. </div>
</div>
<div class="q" id="p_2V_2395"> <div class="p">
<span class="pN">2395</span>Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā saṁghena samanubhaṭṭhā bhikkhuniyo evaṁ vakkhati—  saṁsaṭṭhāva, ayye, tumhe viharatha. Mā tumhe nānā viharittha. Santi saṁghe aññāpi bhikkhuniyo…pe…  viviccathāyye. Vivekaññeva bhaginīnaṁ saṁgho vaṇṇetīti”…pe…  “saccaṁ kira, bhikkhave, thullanandā bhikkhunī saṁghena samanubhaṭṭhā bhikkhuniyo evaṁ vadeti—  saṁsaṭṭhāva, ayye, tumhe viharatha. Mā tumhe nānā viharittha. Santi saṁghe aññāpi bhikkhuniyo evācārā evaṁsaddā evaṁsilokā, bhikkhunisaṁghassa vihesikā, aññamaññissā vajjappaṭicchādikā. Tā saṁgho na kiñci āha. Tumhaññeva saṁgho uññāya paribhavena akkhantiyā vebhassiyā dubbalyā evamāha—  bhaginiyo kho saṁsaṭṭhā viharanti pāpācārā pāpasaddā pāpasilokā, bhikkhunisaṁghassa vihesikā, aññamaññissā vajjappaṭicchādikā. Viviccathāyye. Vivekaññeva bhaginīnaṁ saṁgho vaṇṇetī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī saṁghena samanubhaṭṭhā bhikkhuniyo evaṁ vakkhati—  saṁsaṭṭhāva, ayye, tumhe viharatha. Mā tumhe nānā viharittha. Santi saṁghe aññāpi bhikkhuniyo…pe…  viviccathāyye. Vivekaññeva bhaginīnaṁ saṁgho vaṇṇetīti. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_2396"> <div class="divNumber">728.</div> <div class="p">
<span class="pN">2396</span><span class="bold">“Yā pana bhikkhunī evaṁ vadeyya—  ‘saṁsaṭṭhāva, ayye, tumhe viharatha. Mā tumhe nānā viharittha. Santi saṁghe aññāpi bhikkhuniyo evācārā evaṁsaddā evaṁsilokā, bhikkhunisaṁghassa vihesikā, aññamaññissā vajjappaṭicchādikā. Tā saṁgho na kiñci āha. Tumhaññeva saṁgho uññāya paribhavena akkhantiyā vebhassiyā dubbalyā evamāha—  bhaginiyo kho saṁsaṭṭhā viharanti pāpācārā pāpasaddā pāpasilokā, bhikkhunisaṁghassa vihesikā, aññamaññissā vajjappaṭicchādikā. Viviccathāyye. Vivekaññeva bhaginīnaṁ saṁgho vaṇṇetī’ti. Sā bhikkhunī bhikkhunīhi evamassa vacanīyā—  ‘mā, ayye, evaṁ avaca—  saṁsaṭṭhāva, ayye, tumhe viharatha. Mā tumhe nānā viharittha. Santi saṁghe aññāpi bhikkhuniyo evācārā evaṁsaddā evaṁsilokā, bhikkhunisaṁghassa vihesikā, aññamaññissā vajjappaṭicchādikā. Tā saṁgho na kiñci āha. Tumhaññeva saṁgho uññāya paribhavena akkhantiyā vebhassiyā dubbalyā evamāha—  bhaginiyo kho saṁsaṭṭhā viharanti pāpācārā pāpasaddā pāpasilokā, bhikkhunisaṁghassa vihesikā, aññamaññissā vajjappaṭicchādikā. Viviccathāyye. Vivekaññeva bhaginīnaṁ saṁgho vaṇṇetī’ti. Evañca sā bhikkhunī bhikkhunīhi vuccamānā tatheva paggaṇheyya, sā bhikkhunī bhikkhunīhi yāvatatiyaṁ samanubhāsitabbā tassa paṭinissaggāya. Yāvatatiyañce samanubhāsīyamānā taṁ paṭinissajjeyya, iccetaṁ kusalaṁ; no ce paṭinissajjeyya, ayampi bhikkhunī yāvatatiyakaṁ dhammaṁ āpannā nissāraṇīyaṁ saṁghādisesan”</span>ti. (<span class="italic">13</span>:<span class="bold">21</span>) </div>
</div>
<div class="q" id="p_2V_2397"> <div class="divNumber">729.</div> <div class="p">
<span class="pN">2397</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2398"> <div class="p">
<span class="pN">2398</span><span class="bold">Evaṁ vadeyyā</span>ti—  “saṁsaṭṭhāva, ayye, tumhe viharatha. Mā tumhe nānā viharittha. Santi saṁghe aññāpi bhikkhuniyo evācārā evaṁsaddā evaṁsilokā, bhikkhunisaṁghassa vihesikā, aññamaññissā vajjappaṭicchādikā. Tā saṁgho na kiñci āha”. </div>
</div>
<div class="q" id="p_2V_2399"> <div class="p">
<span class="pN">2399</span><span class="bold">Tumhaññeva saṁgho uññāyā</span>ti avaññāya. </div>
</div>
<div class="q" id="p_2V_2400"> <div class="p">
<span class="pN">2400</span><span class="bold">Paribhavenā</span>ti pāribhabyatā. </div>
</div>
<div class="q" id="p_2V_2401"> <div class="p">
<span class="pN">2401</span><span class="bold">Akkhantiyā</span>ti kopena. </div>
</div>
<div class="q" id="p_2V_2402"> <div class="p">
<span class="pN">2402</span><span class="bold">Vebhassiyā</span>ti vibhassīkatā. </div>
</div>
<div class="q" id="p_2V_2403"> <div class="p">
<span class="pN">2403</span><span class="bold">Dubbalyā</span>ti apakkhatā. </div>
</div>
<div class="q" id="p_2V_2404"> <div class="p">
<span class="pN">2404</span>Evamāha—  “bhaginiyo kho saṁsaṭṭhā viharanti pāpācārā pāpasaddā pāpasilokā, bhikkhunisaṁghassa vihesikā, aññamaññissā vajjappaṭicchādikā. Viciccathāyye. Vivekaññeva bhaginīnaṁ saṁgho vaṇṇetī”ti. </div>
</div>
<div class="q" id="p_2V_2405"> <div class="p">
<span class="pN">2405</span><span class="bold">Sā bhikkhunī</span>ti yā sā evaṁvādinī bhikkhunī. </div>
</div>
<div class="q" id="p_2V_2406"> <div class="p">
<span class="pN">2406</span><span class="bold">Bhikkhunīhī</span>ti aññāhi bhikkhunīhi. </div>
</div>
<div class="q" id="p_2V_2407"> <div class="p">
<span class="pN">2407</span>Yā passanti yā suṇanti tāhi vattabbā—  “māyye, evaṁ avaca—  ‘saṁsaṭṭhāva, ayye, tumhe viharatha. Mā tumhe nānā viharittha. Santi saṁghe aññāpi bhikkhuniyo…pe…  viviccathāyye. Vivekaññeva bhaginīnaṁ saṁgho vaṇṇetī’”ti. Dutiyampi vattabbā. Tatiyampi vattabbā. Sace paṭinissajjati, iccetaṁ kusalaṁ; no ce paṭinissajjati, āpatti dukkaṭassa. Sutvā na vadanti, āpatti dukkaṭassa. Sā bhikkhunī saṁghamajjhampi ākaḍḍhitvā vattabbā—  “māyye, evaṁ avaca—  ‘saṁsaṭṭhāva, ayye, tumhe viharatha. Mā tumhe nānā viharittha. Santi saṁghe aññāpi bhikkhuniyo…pe…  viviccathāyye. Vivekaññeva bhaginīnaṁ saṁgho vaṇṇetī’”ti. Dutiyampi vattabbā. Tatiyampi vattabbā. Sace paṭinissajjati, iccetaṁ kusalaṁ; no ce paṭinissajjati, āpatti dukkaṭassa. Sā bhikkhunī samanubhāsitabbā. “Evañca pana, bhikkhave, samanubhāsitabbā. Byattāya bhikkhuniyā paṭibalāya saṁgho ñāpetabbo—  </div>
</div>
<div class="q" id="p_2V_2408"> <div class="divNumber">730.</div> <div class="p">
<span class="pN">2408</span>‘Suṇātu me, ayye, saṁgho. Ayaṁ itthannāmā bhikkhunī saṁghena samanubhaṭṭhā bhikkhuniyo evaṁ vadeti—  <span class="smallFont">“</span>saṁsaṭṭhāva, ayye, tumhe viharatha. Mā tumhe nānā viharittha. Santi saṁghe aññāpi bhikkhuniyo evācārā evaṁsaddā evaṁsilokā, bhikkhunisaṁghassa vihesikā, aññamaññissā vajjappaṭicchādikā. Tā saṁgho na kiñci āha. Tumhaññeva saṁgho uññāya paribhavena akkhantiyā vebhassiyā dubbalyā evamāha—  bhaginiyo kho saṁsaṭṭhā viharanti pāpācārā pāpasaddā pāpasilokā, bhikkhunisaṁghassa vihesikā aññamaññissā vajjappaṭicchādikā. Viviccathāyye. Vivekaññeva bhaginīnaṁ saṁgho vaṇṇetī<span class="smallFont">”</span>ti. Sā taṁ vatthuṁ na paṭinissajjati. Yadi saṁghassa pattakallaṁ, saṁgho itthannāmaṁ bhikkhuniṁ samanubhāseyya tassa vatthussa paṭinissaggāya. Esā ñatti. </div>
</div>
<div class="q" id="p_2V_2409"> <div class="p">
<span class="pN">2409</span>Suṇātu me, ayye, saṁgho. Ayaṁ itthannāmā bhikkhunī saṁghena samanubhaṭṭhā bhikkhuniyo evaṁ vadeti—  <span class="smallFont">“</span>saṁsaṭṭhāva, ayye, tumhe viharatha. Mā tumhe nānā viharittha. Santi saṁghe aññāpi bhikkhuniyo evācārā evaṁsaddā evaṁsilokā, bhikkhunisaṁghassa vihesikā, aññamaññissā vajjappaṭicchādikā. Tā saṁgho na kiñci āha. Tumhaññeva saṁgho uññāya paribhavena akkhantiyā vebhassiyā dubbalyā evamāha—  bhaginiyo kho saṁsaṭṭhā viharanti pāpācārā pāpasaddā pāpasilokā, bhikkhunisaṁghassa vihesikā, aññamaññissā vajjappaṭicchādikā. Viviccathāyye. Vivekaññeva bhaginīnaṁ saṁgho vaṇṇetī<span class="smallFont">”</span>ti. Sā taṁ vatthuṁ na paṭinissajjati. Saṁgho itthannāmaṁ bhikkhuniṁ samanubhāsati tassa vatthussa paṭinissaggāya. Yassā ayyāya khamati itthannāmāya bhikkhuniyā samanubhāsanā tassa vatthussa paṭinissaggāya, sā tuṇhassa; yassā nakkhamati, sā bhāseyya. </div>
</div>
<div class="q" id="p_2V_2410"> <div class="p">
<span class="pN">2410</span>Dutiyampi etamatthaṁ vadāmi…pe…  tatiyampi etamatthaṁ vadāmi…pe… . </div>
</div>
<div class="q" id="p_2V_2411"> <div class="p">
<span class="pN">2411</span>Samanubhaṭṭhā saṁghena itthannāmā bhikkhunī tassa vatthussa paṭinissaggāya. Khamati saṁghassa, tasmā tuṇhī, evametaṁ dhārayāmī’”ti. </div>
</div>
<div class="q" id="p_2V_2412"> <div class="p">
<span class="pN">2412</span>Ñattiyā dukkaṭaṁ, dvīhi kammavācāhi thullaccayā, kammavācāpariyosāne āpatti saṁghādisesassa. Saṁghādisesaṁ ajjhāpajjantiyā ñattiyā dukkaṭaṁ, dvīhi kammavācāhi thullaccayā paṭippassambhanti. </div>
</div>
<div class="q" id="p_2V_2413"> <div class="p">
<span class="pN">2413</span><span class="bold">Ayampī</span>ti purimāyo upādāya vuccati. </div>
</div>
<div class="q" id="p_2V_2414"> <div class="p">
<span class="pN">2414</span><span class="bold">Yāvatatiyakan</span>ti yāvatatiyaṁ samanubhāsanāya āpajjati, na sahavatthujjhācārā. </div>
</div>
<div class="q" id="p_2V_2415"> <div class="p">
<span class="pN">2415</span><span class="bold">Nissāraṇīyan</span>ti saṁghamhā nissārīyati. </div>
</div>
<div class="q" id="p_2V_2416"> <div class="p">
<span class="pN">2416</span><span class="bold">Saṁghādiseso</span>ti saṁghova tassā āpattiyā mānattaṁ deti, mūlāya paṭikassati, abbheti, na sambahulā na ekā bhikkhunī. Tena vuccati “saṁghādiseso”ti. Tasseva āpattinikāyassa nāmakammaṁ adhivacanaṁ, tenapi vuccati “saṁghādiseso”ti. </div>
</div>
<div class="q" id="p_2V_2417"> <div class="divNumber">731.</div> <div class="p">
<span class="pN">2417</span>Dhammakamme dhammakammasaññā na paṭinissajjati, āpatti saṁghādisesassa. Dhammakamme vematikā na paṭinissajjati, āpatti saṁghādisesassa. Dhammakamme adhammakammasaññā na paṭinissajjati, āpatti saṁghādisesassa. </div>
</div>
<div class="q" id="p_2V_2418"> <div class="p">
<span class="pN">2418</span>Adhammakamme dhammakammasaññā, āpatti dukkaṭassa. Adhammakamme vematikā, āpatti dukkaṭassa. Adhammakamme adhammakammasaññā, āpatti dukkaṭassa. </div>
</div>
<div class="q" id="p_2V_2419"> <div class="divNumber">732.</div> <div class="p">
<span class="pN">2419</span>Anāpatti—  asamanubhāsantiyā, paṭinissajjantiyā, ummattikāya, ādikammikāyāti. </div>
</div>
<div class="CENTER" id="p_2V_2420">
<span class="pN">2420</span>Dasamasaṁghādisesasikkhāpadaṁ niṭṭhitaṁ.</div>
</html>
