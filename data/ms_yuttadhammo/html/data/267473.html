<html>
<div class="i">34.9 Dhammasavaniyattheraapadāna</div>
<div class="h">Gandhodakavagga</div>
<div class="h">Dhammasavaniyattheraapadāna</div>
<div class="q" id="p_20Ap1_3841"> <div class="divNumber">111.</div> <div class="p"> <table class="singleColumn"> <tr> <td> <div class="pN">3841</div> <div class="G">“Padumuttaro nāma jino,</div> </td> </tr> <tr> <td> <div class="G">sabbadhammāna pāragū;</div> </td> </tr> <tr> <td> <div class="G">Catusaccaṁ pakāsento,</div> </td> </tr> <tr> <td> <div class="G">santāresi bahuṁ janaṁ.</div> </td> </tr> </table> </div>
</div>
<div class="q" id="p_20Ap1_3842"> <div class="divNumber">112.</div> <div class="p"> <table class="singleColumn"> <tr> <td> <div class="pN">3842</div> <div class="G">Ahaṁ tena samayena,</div> </td> </tr> <tr> <td> <div class="G">jaṭilo uggatāpano;</div> </td> </tr> <tr> <td> <div class="G">Dhunanto vākacīrāni,</div> </td> </tr> <tr> <td> <div class="G">gacchāmi ambare tadā.</div> </td> </tr> </table> </div>
</div>
<div class="q" id="p_20Ap1_3843"> <div class="divNumber">113.</div> <div class="p"> <table class="singleColumn"> <tr> <td> <div class="pN">3843</div> <div class="G">Buddhaseṭṭhassa upari,</div> </td> </tr> <tr> <td> <div class="G">gantuṁ na visahāmahaṁ;</div> </td> </tr> <tr> <td> <div class="G">Pakkhīva selamāsajja,</div> </td> </tr> <tr> <td> <div class="G">gamanaṁ na labhāmahaṁ.</div> </td> </tr> </table> </div>
</div>
<div class="q" id="p_20Ap1_3844"> <div class="divNumber">114.</div> <div class="p"> <table class="singleColumn"> <tr> <td> <div class="pN">3844</div> <div class="G">Na me idaṁ bhūtapubbaṁ,</div> </td> </tr> <tr> <td> <div class="G">iriyassa vikopanaṁ;</div> </td> </tr> <tr> <td> <div class="G">Dake yathā ummujjitvā,</div> </td> </tr> <tr> <td> <div class="G">evaṁ gacchāmi ambare.</div> </td> </tr> </table> </div>
</div>
<div class="q" id="p_20Ap1_3845"> <div class="divNumber">115.</div> <div class="p"> <table class="singleColumn"> <tr> <td> <div class="pN">3845</div> <div class="G">Uḷārabhūto manujo,</div> </td> </tr> <tr> <td> <div class="G">heṭṭhāsīno bhavissati;</div> </td> </tr> <tr> <td> <div class="G">Handa menaṁ gavesissaṁ,</div> </td> </tr> <tr> <td> <div class="G">api atthaṁ labheyyahaṁ.</div> </td> </tr> </table> </div>
</div>
<div class="q" id="p_20Ap1_3846"> <div class="divNumber">116.</div> <div class="p"> <table class="singleColumn"> <tr> <td> <div class="pN">3846</div> <div class="G">Orohanto antalikkhā,</div> </td> </tr> <tr> <td> <div class="G">saddamassosi satthuno;</div> </td> </tr> <tr> <td> <div class="G">Aniccataṁ kathentassa,</div> </td> </tr> <tr> <td> <div class="G">tamahaṁ uggahiṁ tadā.</div> </td> </tr> </table> </div>
</div>
<div class="q" id="p_20Ap1_3847"> <div class="divNumber">117.</div> <div class="p"> <table class="singleColumn"> <tr> <td> <div class="pN">3847</div> <div class="G">Aniccasaññamuggayha,</div> </td> </tr> <tr> <td> <div class="G">agamāsiṁ mamassamaṁ;</div> </td> </tr> <tr> <td> <div class="G">Yāvatāyuṁ vasitvāna,</div> </td> </tr> <tr> <td> <div class="G">tattha kālaṅkato ahaṁ.</div> </td> </tr> </table> </div>
</div>
<div class="q" id="p_20Ap1_3848"> <div class="divNumber">118.</div> <div class="p"> <table class="singleColumn"> <tr> <td> <div class="pN">3848</div> <div class="G">Carime vattamānamhi,</div> </td> </tr> <tr> <td> <div class="G">Taṁ dhammasavanaṁ sariṁ;</div> </td> </tr> <tr> <td> <div class="G">Tena kammena sukatena,</div> </td> </tr> <tr> <td> <div class="G">Tāvatiṁsamagacchahaṁ.</div> </td> </tr> </table> </div>
</div>
<div class="q" id="p_20Ap1_3849"> <div class="divNumber">119.</div> <div class="p"> <table class="singleColumn"> <tr> <td> <div class="pN">3849</div> <div class="G">Tiṁsakappasahassāni,</div> </td> </tr> <tr> <td> <div class="G">devaloke ramiṁ ahaṁ;</div> </td> </tr> <tr> <td> <div class="G">Ekapaññāsakkhattuñca,</div> </td> </tr> <tr> <td> <div class="G">devarajjamakārayiṁ.</div> </td> </tr> </table> </div>
</div>
<div class="q" id="p_20Ap1_3850"> <div class="divNumber">120.</div> <div class="p"> <table class="singleColumn"> <tr> <td> <div class="pN">3850</div> <div class="G">Ekasattatikkhattuñca,</div> </td> </tr> <tr> <td> <div class="G">cakkavattī ahosahaṁ;</div> </td> </tr> <tr> <td> <div class="G">Padesarajjaṁ vipulaṁ,</div> </td> </tr> <tr> <td> <div class="G">gaṇanāto asaṅkhiyaṁ.</div> </td> </tr> </table> </div>
</div>
<div class="q" id="p_20Ap1_3851"> <div class="divNumber">121.</div> <div class="p"> <table class="singleColumn"> <tr> <td> <div class="pN">3851</div> <div class="G">Pitugehe nisīditvā,</div> </td> </tr> <tr> <td> <div class="G">samaṇo bhāvitindriyo;</div> </td> </tr> <tr> <td> <div class="G">Gāthāya paridīpento,</div> </td> </tr> <tr> <td> <div class="G">aniccatamudāhari.</div> </td> </tr> </table> </div>
</div>
<div class="q" id="p_20Ap1_3852"> <div class="divNumber">122.</div> <div class="p"> <table class="singleColumn"> <tr> <td> <div class="pN">3852</div> <div class="G">Anussarāmi taṁ saññaṁ,</div> </td> </tr> <tr> <td> <div class="G">saṁsaranto bhavābhave;</div> </td> </tr> <tr> <td> <div class="G">Na koṭiṁ paṭivijjhāmi,</div> </td> </tr> <tr> <td> <div class="G">nibbānaṁ accutaṁ padaṁ.</div> </td> </tr> </table> </div>
</div>
<div class="q" id="p_20Ap1_3853"> <div class="divNumber">123.</div> <div class="p"> <table class="singleColumn"> <tr> <td> <div class="pN">3853</div> <div class="G">Aniccā vata saṅkhārā,</div> </td> </tr> <tr> <td> <div class="G">uppādavayadhammino;</div> </td> </tr> <tr> <td> <div class="G">Uppajjitvā nirujjhanti,</div> </td> </tr> <tr> <td> <div class="G">tesaṁ vūpasamo sukho.</div> </td> </tr> </table> </div>
</div>
<div class="q" id="p_20Ap1_3854"> <div class="divNumber">124.</div> <div class="p"> <table class="singleColumn"> <tr> <td> <div class="pN">3854</div> <div class="G">Saha gāthaṁ suṇitvāna,</div> </td> </tr> <tr> <td> <div class="G">pubbakammaṁ anussariṁ;</div> </td> </tr> <tr> <td> <div class="G">Ekāsane nisīditvā,</div> </td> </tr> <tr> <td> <div class="G">arahattamapāpuṇiṁ.</div> </td> </tr> </table> </div>
</div>
<div class="q" id="p_20Ap1_3855"> <div class="divNumber">125.</div> <div class="p"> <table class="singleColumn"> <tr> <td> <div class="pN">3855</div> <div class="G">Jātiyā sattavassohaṁ,</div> </td> </tr> <tr> <td> <div class="G">arahattamapāpuṇiṁ;</div> </td> </tr> <tr> <td> <div class="G">Upasampādayi buddho,</div> </td> </tr> <tr> <td> <div class="G">guṇamaññāya cakkhumā.</div> </td> </tr> </table> </div>
</div>
<div class="q" id="p_20Ap1_3856"> <div class="divNumber">126.</div> <div class="p"> <table class="singleColumn"> <tr> <td> <div class="pN">3856</div> <div class="G">Dārakova ahaṁ santo,</div> </td> </tr> <tr> <td> <div class="G">karaṇīyaṁ samāpayiṁ;</div> </td> </tr> <tr> <td> <div class="G">Kiṁ me karaṇīyaṁ ajja,</div> </td> </tr> <tr> <td> <div class="G">sakyaputtassa sāsane.</div> </td> </tr> </table> </div>
</div>
<div class="q" id="p_20Ap1_3857"> <div class="divNumber">127.</div> <div class="p"> <table class="singleColumn"> <tr> <td> <div class="pN">3857</div> <div class="G">Satasahassito kappe,</div> </td> </tr> <tr> <td> <div class="G">yaṁ kammamakariṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">saddhammasavane phalaṁ.</div> </td> </tr> </table> </div>
</div>
<div class="q" id="p_20Ap1_3858"> <div class="divNumber">128.</div> <div class="p"> <table class="singleColumn"> <tr> <td> <div class="pN">3858</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_3859"> <div class="p">
<span class="pN">3859</span>Itthaṁ sudaṁ āyasmā dhammasavaniyo thero imā gāthāyo abhāsitthāti. </div>
</div>
<div class="CENTER" id="p_20Ap1_3860">
<span class="pN">3860</span>Dhammasavaniyattherassāpadānaṁ navamaṁ.</div>
</html>
