<html>
<div class="i">6.3 Paccavekkhaṇasutta</div>
<div class="h">Jaccandhavagga</div>
<div class="h">Paccavekkhaṇasutta</div>
<div class="q" id="p_18Ud_486"> <div class="divNumber">53.</div> <div class="p">
<span class="pN">486</span>Evaṁ me sutaṁ— ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena bhagavā attano aneke pāpake akusale dhamme pahīne paccavekkhamāno nisinno hoti, aneke ca kusale dhamme bhāvanāpāripūriṁ gate. </div>
</div>
<div class="q" id="p_18Ud_487"> <div class="p">
<span class="pN">487</span>Atha kho bhagavā attano aneke pāpake akusale dhamme pahīne viditvā aneke ca kusale dhamme bhāvanāpāripūriṁ gate tāyaṁ velāyaṁ imaṁ udānaṁ udānesi— </div>
</div>
<div class="q" id="p_18Ud_488"> <div class="p"> <table class="singleColumn"> <tr> <td> <div class="pN">488</div> <div class="G">“Ahu pubbe tadā nāhu,</div> </td> </tr> <tr> <td> <div class="G">nāhu pubbe tadā ahu;</div> </td> </tr> <tr> <td> <div class="G">Na cāhu na ca bhavissati,</div> </td> </tr> <tr> <td> <div class="G">na cetarahi vijjatī”ti. (64)</div> </td> </tr> </table> </div>
</div>
<div class="CENTER" id="p_18Ud_489">
<span class="pN">489</span>Tatiyaṁ.</div>
</html>
