<html>
<div class="i">1.64 Cattāronissaya</div>
<div class="h">Mahākhandhaka</div>
<div class="h">Cattāronissaya</div>
<div class="q" id="p_3V_533"> <div class="divNumber">128.</div> <div class="p">
<span class="pN">533</span>“Tāvadeva chāyā metabbā, utuppamāṇaṁ ācikkhitabbaṁ, divasabhāgo ācikkhitabbo, saṅgīti ācikkhitabbā, cattāro nissayā ācikkhitabbā—  </div>
</div>
<div class="q" id="p_3V_534"> <div class="p">
<span class="pN">534</span>Piṇḍiyālopabhojanaṁ nissāya pabbajjā. Tattha te yāvajīvaṁ ussāho karaṇīyo. Atirekalābho—  saṁghabhattaṁ, uddesabhattaṁ, nimantanaṁ, salākabhattaṁ, pakkhikaṁ, uposathikaṁ, pāṭipadikaṁ. (1) </div>
</div>
<div class="q" id="p_3V_535"> <div class="p">
<span class="pN">535</span>Paṁsukūlacīvaraṁ nissāya pabbajjā. Tattha te yāvajīvaṁ ussāho karaṇīyo. Atirekalābho—  khomaṁ, kappāsikaṁ, koseyyaṁ, kambalaṁ, sāṇaṁ, bhaṅgaṁ. (2) </div>
</div>
<div class="q" id="p_3V_536"> <div class="p">
<span class="pN">536</span>Rukkhamūlasenāsanaṁ nissāya pabbajjā. Tattha te yāvajīvaṁ ussāho karaṇīyo. Atirekalābho—  vihāro, aḍḍhayogo, pāsādo, hammiyaṁ, guhā. (3) </div>
</div>
<div class="q" id="p_3V_537"> <div class="p">
<span class="pN">537</span>Pūtimuttabhesajjaṁ nissāya pabbajjā. Tattha te yāvajīvaṁ ussāho karaṇīyo. Atirekalābho—  sappi, navanītaṁ, telaṁ, madhu, phāṇitan”ti. (4) </div>
</div>
<div class="CENTER" id="p_3V_538">
<span class="pN">538</span>Cattāro nissayā niṭṭhitā.</div>
</html>
