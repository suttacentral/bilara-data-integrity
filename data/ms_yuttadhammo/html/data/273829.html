<html>
<div class="i">8.1.7 Pavāraṇāsutta</div>
<div class="h">Vaṅgīsasaṁyutta</div>
<div class="h">Vaṅgīsavagga</div>
<div class="h">Pavāraṇāsutta</div>
<div class="q" id="p_12S1_1336"> <div class="divNumber">215.</div> <div class="p">
<span class="pN">1336</span>Ekaṁ samayaṁ bhagavā sāvatthiyaṁ viharati pubbārāme migāramātupāsāde mahatā bhikkhusaṁghena saddhiṁ pañcamattehi bhikkhusatehi sabbeheva arahantehi. Tena kho pana samayena bhagavā tadahuposathe pannarase pavāraṇāya bhikkhusaṁghaparivuto abbhokāse nisinno hoti. Atha kho bhagavā tuṇhībhūtaṁ bhikkhusaṁghaṁ anuviloketvā bhikkhū āmantesi— “handa dāni, bhikkhave, pavāremi vo. Na ca me kiñci garahatha kāyikaṁ vā vācasikaṁ vā”ti. </div>
</div>
<div class="q" id="p_12S1_1337"> <div class="p">
<span class="pN">1337</span>Evaṁ vutte, āyasmā sāriputto uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca— “na kho mayaṁ, bhante, bhagavato kiñci garahāma kāyikaṁ vā vācasikaṁ vā. Bhagavā hi, bhante, anuppannassa maggassa uppādetā, asañjātassa maggassa sañjanetā, anakkhātassa maggassa akkhātā, maggaññū maggavidū maggakovido. Maggānugā ca, bhante, etarahi sāvakā viharanti pacchā samannāgatā; ahañca kho, bhante, bhagavantaṁ pavāremi. Na ca me bhagavā kiñci garahati kāyikaṁ vā vācasikaṁ vā”ti. </div>
</div>
<div class="q" id="p_12S1_1338"> <div class="p">
<span class="pN">1338</span>“Na khvāhaṁ te, sāriputta, kiñci garahāmi kāyikaṁ vā vācasikaṁ vā. Paṇḍito tvaṁ, sāriputta, mahāpañño tvaṁ, sāriputta, puthupañño tvaṁ, sāriputta, hāsapañño tvaṁ, sāriputta, javanapañño tvaṁ, sāriputta, tikkhapañño tvaṁ, sāriputta, nibbedhikapañño tvaṁ, sāriputta. Seyyathāpi, sāriputta, rañño cakkavattissa jeṭṭhaputto pitarā pavattitaṁ cakkaṁ sammadeva anuppavatteti; evameva kho tvaṁ, sāriputta, mayā anuttaraṁ dhammacakkaṁ pavattitaṁ sammadeva anuppavattesī”ti. </div>
</div>
<div class="q" id="p_12S1_1339"> <div class="p">
<span class="pN">1339</span>“No ce kira me, bhante, bhagavā kiñci garahati kāyikaṁ vā vācasikaṁ vā. Imesaṁ pana, bhante, bhagavā pañcannaṁ bhikkhusatānaṁ na kiñci garahati kāyikaṁ vā vācasikaṁ vā”ti. “Imesampi khvāhaṁ, sāriputta, pañcannaṁ bhikkhusatānaṁ na kiñci garahāmi kāyikaṁ vā vācasikaṁ vā. Imesañhi, sāriputta, pañcannaṁ bhikkhusatānaṁ saṭṭhi bhikkhū tevijjā, saṭṭhi bhikkhū chaḷabhiññā, saṭṭhi bhikkhū ubhatobhāgavimuttā, atha itare paññāvimuttā”ti. </div>
</div>
<div class="q" id="p_12S1_1340"> <div class="p">
<span class="pN">1340</span>Atha kho āyasmā vaṅgīso uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca— “paṭibhāti maṁ, bhagavā, paṭibhāti maṁ, sugatā”ti. “Paṭibhātu taṁ, vaṅgīsā”ti bhagavā avoca. Atha kho āyasmā vaṅgīso bhagavantaṁ sammukhā sāruppāhi gāthāhi abhitthavi— </div>
</div>
<div class="q" id="p_12S1_1341"> <div class="p"> <table class="singleColumn"> <tr> <td> <div class="pN">1341</div> <div class="G">“Ajja pannarase visuddhiyā,</div> </td> </tr> <tr> <td> <div class="G">Bhikkhū pañcasatā samāgatā;</div> </td> </tr> <tr> <td> <div class="G">Saṁyojanabandhanacchidā,</div> </td> </tr> <tr> <td> <div class="G">Anīghā khīṇapunabbhavā isī.</div> </td> </tr> </table> </div>
</div>
<div class="q" id="p_12S1_1342"> <div class="p"> <table class="singleColumn"> <tr> <td> <div class="pN">1342</div> <div class="G">Cakkavattī yathā rājā,</div> </td> </tr> <tr> <td> <div class="G">amaccaparivārito;</div> </td> </tr> <tr> <td> <div class="G">Samantā anupariyeti,</div> </td> </tr> <tr> <td> <div class="G">sāgarantaṁ mahiṁ imaṁ.</div> </td> </tr> </table> </div>
</div>
<div class="q" id="p_12S1_1343"> <div class="p"> <table class="singleColumn"> <tr> <td> <div class="pN">1343</div> <div class="G">Evaṁ vijitasaṅgāmaṁ,</div> </td> </tr> <tr> <td> <div class="G">satthavāhaṁ anuttaraṁ;</div> </td> </tr> <tr> <td> <div class="G">Sāvakā payirupāsanti,</div> </td> </tr> <tr> <td> <div class="G">tevijjā maccuhāyino.</div> </td> </tr> </table> </div>
</div>
<div class="q" id="p_12S1_1344"> <div class="p"> <table class="singleColumn"> <tr> <td> <div class="pN">1344</div> <div class="G">Sabbe bhagavato puttā,</div> </td> </tr> <tr> <td> <div class="G">palāpettha na vijjati;</div> </td> </tr> <tr> <td> <div class="G">Taṇhāsallassa hantāraṁ,</div> </td> </tr> <tr> <td> <div class="G">vande ādiccabandhunan”ti.</div> </td> </tr> </table> </div>
</div>
</html>
