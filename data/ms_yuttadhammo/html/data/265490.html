<html>
<div class="i"> Adhipati</div>
<div class="h">Upādānagocchaka</div>
<div class="h">Upādānaupādāniyaduka</div>
<div class="h">Pañhāvāra</div>
<div class="h">Paccayānulomādi</div>
<div class="h">Vibhaṅgavāra</div>
<div class="h">Adhipati</div>
<div class="q" id="p_38P2_3774"> <div class="divNumber">100.</div> <div class="p">
<span class="pN">3774</span>Upādāniyo ceva no ca upādāno dhammo upādāniyassa ceva no ca upādānassa ca dhammassa adhipatipaccayena paccayo— ārammaṇādhipati, sahajātādhipati. <span class="bold">Ārammaṇādhipati</span>— dānaṁ…pe… jhānā vuṭṭhahitvā jhānaṁ garuṁ katvā paccavekkhati, assādeti abhinandati, taṁ garuṁ katvā rāgo uppajjati, diṭṭhi uppajjati; sekkhā gotrabhuṁ garuṁ katvā…pe… vodānaṁ…pe… cakkhuṁ…pe… vatthuṁ upādāniye ceva no ca upādāne khandhe garuṁ katvā upādāniyā ceva no ca upādānā khandhā uppajjanti. <span class="bold">Sahajātādhipati</span>— upādāniyā ceva no ca upādānādhipati sampayuttakānaṁ khandhānaṁ cittasamuṭṭhānānañca rūpānaṁ adhipatipaccayena paccayo. (Avasesā dvepi ārammaṇādhipati sahajātādhipatipi upādānadukasadisā.) (3) </div>
</div>
<div class="q" id="p_38P2_3775"> <div class="p">
<span class="pN">3775</span>(Ghaṭanā adhipati tīṇi, upādānadukasadisā. Sabbe paccayā upādānadukasadisā. Upādāniye lokuttaraṁ natthi, paccanīyampi itare dve gaṇanāpi upādānadukasadisaṁ.) </div>
</div>
<div class="CENTER" id="p_38P2_3776">
<span class="pN">3776</span>Upādānaupādāniyadukaṁ niṭṭhitaṁ.</div>
</html>
