<html>
<div class="i">5.4 Mettagūmāṇavapucchā</div>
<div class="h">Pārāyanavagga</div>
<div class="h">Mettagūmāṇavapucchā</div>
<div class="q" id="p_18Sn_1241"> <div class="divNumber">1056.</div> <div class="p"> <table class="singleColumn"> <tr> <td> <div class="pN">1241</div> <div class="G">“Pucchāmi taṁ bhagavā brūhi me taṁ, <span class="gathaQuote">(iccāyasmā mettagū)</span>
</div> </td> </tr> <tr> <td> <div class="G">Maññāmi taṁ vedaguṁ bhāvitattaṁ;</div> </td> </tr> <tr> <td> <div class="G">Kuto nu dukkhā samudāgatā ime,</div> </td> </tr> <tr> <td> <div class="G">Ye keci lokasmimanekarūpā”. (1)</div> </td> </tr> </table> </div>
</div>
<div class="q" id="p_18Sn_1242"> <div class="divNumber">1057.</div> <div class="p"> <table class="singleColumn"> <tr> <td> <div class="pN">1242</div> <div class="G">“Dukkhassa ve maṁ pabhavaṁ apucchasi, <span class="gathaQuote">(mettagūti bhagavā)</span>
</div> </td> </tr> <tr> <td> <div class="G">Taṁ te pavakkhāmi yathā pajānaṁ;</div> </td> </tr> <tr> <td> <div class="G">Upadhinidānā pabhavanti dukkhā,</div> </td> </tr> <tr> <td> <div class="G">Ye keci lokasmimanekarūpā. (2)</div> </td> </tr> </table> </div>
</div>
<div class="q" id="p_18Sn_1243"> <div class="divNumber">1058.</div> <div class="p"> <table class="singleColumn"> <tr> <td> <div class="pN">1243</div> <div class="G">Yo ve avidvā upadhiṁ karoti,</div> </td> </tr> <tr> <td> <div class="G">Punappunaṁ dukkhamupeti mando;</div> </td> </tr> <tr> <td> <div class="G">Tasmā pajānaṁ upadhiṁ na kayirā,</div> </td> </tr> <tr> <td> <div class="G">Dukkhassa jātippabhavānupassī”. (3)</div> </td> </tr> </table> </div>
</div>
<div class="q" id="p_18Sn_1244"> <div class="divNumber">1059.</div> <div class="p"> <table class="singleColumn"> <tr> <td> <div class="pN">1244</div> <div class="G">“Yaṁ taṁ apucchimha akittayī no,</div> </td> </tr> <tr> <td> <div class="G">Aññaṁ taṁ pucchāma tadiṅgha brūhi;</div> </td> </tr> <tr> <td> <div class="G">Kathaṁ nu dhīrā vitaranti oghaṁ,</div> </td> </tr> <tr> <td> <div class="G">Jātiṁ jaraṁ sokapariddavañca;</div> </td> </tr> <tr> <td> <div class="G">Taṁ me muni sādhu viyākarohi,</div> </td> </tr> <tr> <td> <div class="G">Tathā hi te vidito esa dhammo”. (4)</div> </td> </tr> </table> </div>
</div>
<div class="q" id="p_18Sn_1245"> <div class="divNumber">1060.</div> <div class="p"> <table class="singleColumn"> <tr> <td> <div class="pN">1245</div> <div class="G">“Kittayissāmi te dhammaṁ, <span class="gathaQuote">(mettagūti bhagavā)</span>
</div> </td> </tr> <tr> <td> <div class="G">Diṭṭhe dhamme anītihaṁ;</div> </td> </tr> <tr> <td> <div class="G">Yaṁ viditvā sato caraṁ,</div> </td> </tr> <tr> <td> <div class="G">Tare loke visattikaṁ”. (5)</div> </td> </tr> </table> </div>
</div>
<div class="q" id="p_18Sn_1246"> <div class="divNumber">1061.</div> <div class="p"> <table class="singleColumn"> <tr> <td> <div class="pN">1246</div> <div class="G">“Tañcāhaṁ abhinandāmi,</div> </td> </tr> <tr> <td> <div class="G">mahesi dhammamuttamaṁ;</div> </td> </tr> <tr> <td> <div class="G">Yaṁ viditvā sato caraṁ,</div> </td> </tr> <tr> <td> <div class="G">tare loke visattikaṁ”. (6)</div> </td> </tr> </table> </div>
</div>
<div class="q" id="p_18Sn_1247"> <div class="divNumber">1062.</div> <div class="p"> <table class="singleColumn"> <tr> <td> <div class="pN">1247</div> <div class="G">“Yaṁ kiñci sampajānāsi, <span class="gathaQuote">(mettagūti bhagavā)</span>
</div> </td> </tr> <tr> <td> <div class="G">Uddhaṁ adho tiriyañcāpi majjhe;</div> </td> </tr> <tr> <td> <div class="G">Etesu nandiñca nivesanañca,</div> </td> </tr> <tr> <td> <div class="G">Panujja viññāṇaṁ bhave na tiṭṭhe. (7)</div> </td> </tr> </table> </div>
</div>
<div class="q" id="p_18Sn_1248"> <div class="divNumber">1063.</div> <div class="p"> <table class="singleColumn"> <tr> <td> <div class="pN">1248</div> <div class="G">Evaṁvihārī sato appamatto,</div> </td> </tr> <tr> <td> <div class="G">Bhikkhu caraṁ hitvā mamāyitāni;</div> </td> </tr> <tr> <td> <div class="G">Jātiṁ jaraṁ sokapariddavañca,</div> </td> </tr> <tr> <td> <div class="G">Idheva vidvā pajaheyya dukkhaṁ”. (8)</div> </td> </tr> </table> </div>
</div>
<div class="q" id="p_18Sn_1249"> <div class="divNumber">1064.</div> <div class="p"> <table class="singleColumn"> <tr> <td> <div class="pN">1249</div> <div class="G">“Etābhinandāmi vaco mahesino,</div> </td> </tr> <tr> <td> <div class="G">Sukittitaṁ gotamanūpadhīkaṁ;</div> </td> </tr> <tr> <td> <div class="G">Addhā hi bhagavā pahāsi dukkhaṁ,</div> </td> </tr> <tr> <td> <div class="G">Tathā hi te vidito esa dhammo. (9)</div> </td> </tr> </table> </div>
</div>
<div class="q" id="p_18Sn_1250"> <div class="divNumber">1065.</div> <div class="p"> <table class="singleColumn"> <tr> <td> <div class="pN">1250</div> <div class="G">Te cāpi nūnappajaheyyu dukkhaṁ,</div> </td> </tr> <tr> <td> <div class="G">Ye tvaṁ muni aṭṭhitaṁ ovadeyya;</div> </td> </tr> <tr> <td> <div class="G">Taṁ taṁ namassāmi samecca nāga,</div> </td> </tr> <tr> <td> <div class="G">Appeva maṁ bhagavā aṭṭhitaṁ ovadeyya”. (10)</div> </td> </tr> </table> </div>
</div>
<div class="q" id="p_18Sn_1251"> <div class="divNumber">1066.</div> <div class="p"> <table class="singleColumn"> <tr> <td> <div class="pN">1251</div> <div class="G">“Yaṁ brāhmaṇaṁ vedagumābhijaññā,</div> </td> </tr> <tr> <td> <div class="G">Akiñcanaṁ kāmabhave asattaṁ;</div> </td> </tr> <tr> <td> <div class="G">Addhā hi so oghamimaṁ atāri,</div> </td> </tr> <tr> <td> <div class="G">Tiṇṇo ca pāraṁ akhilo akaṅkho. (11)</div> </td> </tr> </table> </div>
</div>
<div class="q" id="p_18Sn_1252"> <div class="divNumber">1067.</div> <div class="p"> <table class="singleColumn"> <tr> <td> <div class="pN">1252</div> <div class="G">Vidvā ca yo vedagū naro idha,</div> </td> </tr> <tr> <td> <div class="G">Bhavābhave saṅgamimaṁ visajja;</div> </td> </tr> <tr> <td> <div class="G">So vītataṇho anīgho nirāso,</div> </td> </tr> <tr> <td> <div class="G">Atāri so jātijaranti brūmī”ti. (12)</div> </td> </tr> </table> </div>
</div>
<div class="CENTER" id="p_18Sn_1253">
<span class="pN">1253</span>Mettagūmāṇavapucchā catutthī.</div>
</html>
