<html>
<div class="i">22.1.10.5 Jūjakapabba</div>
<div class="h">Mahānipāta</div>
<div class="h">Mūgapakkhavagga</div>
<div class="h">Vessantarajātaka</div>
<div class="h">Jūjakapabba</div>
<div class="q" id="p_23J_3264"> <div class="divNumber">1914.</div> <div class="p"> <table class="singleColumn"> <tr> <td> <div class="pN">3264</div> <div class="G">Ahu vāsī kaliṅgesu,</div> </td> </tr> <tr> <td> <div class="G">jūjako nāma brāhmaṇo;</div> </td> </tr> <tr> <td> <div class="G">Tassāsi daharā bhariyā,</div> </td> </tr> <tr> <td> <div class="G">nāmenāmittatāpanā.</div> </td> </tr> </table> </div>
</div>
<div class="q" id="p_23J_3265"> <div class="divNumber">1915.</div> <div class="p"> <table class="singleColumn"> <tr> <td> <div class="pN">3265</div> <div class="G">Tā naṁ tattha gatāvocuṁ,</div> </td> </tr> <tr> <td> <div class="G">nadiṁ udakahāriyā;</div> </td> </tr> <tr> <td> <div class="G">Thiyo naṁ paribhāsiṁsu,</div> </td> </tr> <tr> <td> <div class="G">samāgantvā kutūhalā.</div> </td> </tr> </table> </div>
</div>
<div class="q" id="p_23J_3266"> <div class="divNumber">1916.</div> <div class="p"> <table class="singleColumn"> <tr> <td> <div class="pN">3266</div> <div class="G">“Amittā nūna te mātā,</div> </td> </tr> <tr> <td> <div class="G">amitto nūna te pitā;</div> </td> </tr> <tr> <td> <div class="G">Ye taṁ jiṇṇassa pādaṁsu,</div> </td> </tr> <tr> <td> <div class="G">evaṁ dahariyaṁ satiṁ.</div> </td> </tr> </table> </div>
</div>
<div class="q" id="p_23J_3267"> <div class="divNumber">1917.</div> <div class="p"> <table class="singleColumn"> <tr> <td> <div class="pN">3267</div> <div class="G">Ahitaṁ vata te ñātī,</div> </td> </tr> <tr> <td> <div class="G">mantayiṁsu rahogatā;</div> </td> </tr> <tr> <td> <div class="G">Ye taṁ jiṇṇassa pādaṁsu,</div> </td> </tr> <tr> <td> <div class="G">evaṁ dahariyaṁ satiṁ.</div> </td> </tr> </table> </div>
</div>
<div class="q" id="p_23J_3268"> <div class="divNumber">1918.</div> <div class="p"> <table class="singleColumn"> <tr> <td> <div class="pN">3268</div> <div class="G">Amittā vata te ñātī,</div> </td> </tr> <tr> <td> <div class="G">mantayiṁsu rahogatā;</div> </td> </tr> <tr> <td> <div class="G">Ye taṁ jiṇṇassa pādaṁsu,</div> </td> </tr> <tr> <td> <div class="G">evaṁ dahariyaṁ satiṁ.</div> </td> </tr> </table> </div>
</div>
<div class="q" id="p_23J_3269"> <div class="divNumber">1919.</div> <div class="p"> <table class="singleColumn"> <tr> <td> <div class="pN">3269</div> <div class="G">Dukkaṭaṁ vata te ñātī,</div> </td> </tr> <tr> <td> <div class="G">mantayiṁsu rahogatā;</div> </td> </tr> <tr> <td> <div class="G">Ye taṁ jiṇṇassa pādaṁsu,</div> </td> </tr> <tr> <td> <div class="G">evaṁ dahariyaṁ satiṁ.</div> </td> </tr> </table> </div>
</div>
<div class="q" id="p_23J_3270"> <div class="divNumber">1920.</div> <div class="p"> <table class="singleColumn"> <tr> <td> <div class="pN">3270</div> <div class="G">Pāpakaṁ vata te ñātī,</div> </td> </tr> <tr> <td> <div class="G">mantayiṁsu rahogatā;</div> </td> </tr> <tr> <td> <div class="G">Ye taṁ jiṇṇassa pādaṁsu,</div> </td> </tr> <tr> <td> <div class="G">evaṁ dahariyaṁ satiṁ.</div> </td> </tr> </table> </div>
</div>
<div class="q" id="p_23J_3271"> <div class="divNumber">1921.</div> <div class="p"> <table class="singleColumn"> <tr> <td> <div class="pN">3271</div> <div class="G">Amanāpaṁ vata te ñātī,</div> </td> </tr> <tr> <td> <div class="G">mantayiṁsu rahogatā;</div> </td> </tr> <tr> <td> <div class="G">Ye taṁ jiṇṇassa pādaṁsu,</div> </td> </tr> <tr> <td> <div class="G">evaṁ dahariyaṁ satiṁ.</div> </td> </tr> </table> </div>
</div>
<div class="q" id="p_23J_3272"> <div class="divNumber">1922.</div> <div class="p"> <table class="singleColumn"> <tr> <td> <div class="pN">3272</div> <div class="G">Amanāpavāsaṁ vasi,</div> </td> </tr> <tr> <td> <div class="G">jiṇṇena patinā saha;</div> </td> </tr> <tr> <td> <div class="G">Yā tvaṁ vasasi jiṇṇassa,</div> </td> </tr> <tr> <td> <div class="G">mataṁ te jīvitā varaṁ.</div> </td> </tr> </table> </div>
</div>
<div class="q" id="p_23J_3273"> <div class="divNumber">1923.</div> <div class="p"> <table class="singleColumn"> <tr> <td> <div class="pN">3273</div> <div class="G">Na hi nūna tuyhaṁ kalyāṇi,</div> </td> </tr> <tr> <td> <div class="G">pitā mātā ca sobhane;</div> </td> </tr> <tr> <td> <div class="G">Aññaṁ bhattāraṁ vindiṁsu,</div> </td> </tr> <tr> <td> <div class="G">ye taṁ jiṇṇassa pādaṁsu;</div> </td> </tr> <tr> <td> <div class="G">Evaṁ dahariyaṁ satiṁ.</div> </td> </tr> </table> </div>
</div>
<div class="q" id="p_23J_3274"> <div class="divNumber">1924.</div> <div class="p"> <table class="singleColumn"> <tr> <td> <div class="pN">3274</div> <div class="G">Duyiṭṭhaṁ te navamiyaṁ,</div> </td> </tr> <tr> <td> <div class="G">akataṁ aggihuttakaṁ;</div> </td> </tr> <tr> <td> <div class="G">Ye taṁ jiṇṇassa pādaṁsu,</div> </td> </tr> <tr> <td> <div class="G">evaṁ dahariyaṁ satiṁ.</div> </td> </tr> </table> </div>
</div>
<div class="q" id="p_23J_3275"> <div class="divNumber">1925.</div> <div class="p"> <table class="singleColumn"> <tr> <td> <div class="pN">3275</div> <div class="G">Samaṇe brāhmaṇe nūna,</div> </td> </tr> <tr> <td> <div class="G">brahmacariyaparāyaṇe;</div> </td> </tr> <tr> <td> <div class="G">Sā tvaṁ loke abhisapi,</div> </td> </tr> <tr> <td> <div class="G">sīlavante bahussute;</div> </td> </tr> <tr> <td> <div class="G">Yā tvaṁ vasasi jiṇṇassa,</div> </td> </tr> <tr> <td> <div class="G">evaṁ dahariyā satī.</div> </td> </tr> </table> </div>
</div>
<div class="q" id="p_23J_3276"> <div class="divNumber">1926.</div> <div class="p"> <table class="singleColumn"> <tr> <td> <div class="pN">3276</div> <div class="G">Na dukkhaṁ ahinā daṭṭhaṁ,</div> </td> </tr> <tr> <td> <div class="G">na dukkhaṁ sattiyā hataṁ;</div> </td> </tr> <tr> <td> <div class="G">Tañca dukkhañca tibbañca,</div> </td> </tr> <tr> <td> <div class="G">yaṁ passe jiṇṇakaṁ patiṁ.</div> </td> </tr> </table> </div>
</div>
<div class="q" id="p_23J_3277"> <div class="divNumber">1927.</div> <div class="p"> <table class="singleColumn"> <tr> <td> <div class="pN">3277</div> <div class="G">Natthi khiḍḍā natthi rati,</div> </td> </tr> <tr> <td> <div class="G">jiṇṇena patinā saha;</div> </td> </tr> <tr> <td> <div class="G">Natthi allāpasallāpo,</div> </td> </tr> <tr> <td> <div class="G">jagghitampi na sobhati.</div> </td> </tr> </table> </div>
</div>
<div class="q" id="p_23J_3278"> <div class="divNumber">1928.</div> <div class="p"> <table class="singleColumn"> <tr> <td> <div class="pN">3278</div> <div class="G">Yadā ca daharo daharā,</div> </td> </tr> <tr> <td> <div class="G">mantayanti rahogatā;</div> </td> </tr> <tr> <td> <div class="G">Sabbesaṁ sokā nassanti,</div> </td> </tr> <tr> <td> <div class="G">ye keci hadayassitā.</div> </td> </tr> </table> </div>
</div>
<div class="q" id="p_23J_3279"> <div class="divNumber">1929.</div> <div class="p"> <table class="singleColumn"> <tr> <td> <div class="pN">3279</div> <div class="G">Daharā tvaṁ rūpavatī,</div> </td> </tr> <tr> <td> <div class="G">purisānaṁbhipatthitā;</div> </td> </tr> <tr> <td> <div class="G">Gaccha ñātikule accha,</div> </td> </tr> <tr> <td> <div class="G">kiṁ jiṇṇo ramayissati”.</div> </td> </tr> </table> </div>
</div>
<div class="q" id="p_23J_3280"> <div class="divNumber">1930.</div> <div class="p"> <table class="singleColumn"> <tr> <td> <div class="pN">3280</div> <div class="G">“Na te brāhmaṇa gacchāmi,</div> </td> </tr> <tr> <td> <div class="G">nadiṁ udakahāriyā;</div> </td> </tr> <tr> <td> <div class="G">Thiyo maṁ paribhāsanti,</div> </td> </tr> <tr> <td> <div class="G">tayā jiṇṇena brāhmaṇa”.</div> </td> </tr> </table> </div>
</div>
<div class="q" id="p_23J_3281"> <div class="divNumber">1931.</div> <div class="p"> <table class="singleColumn"> <tr> <td> <div class="pN">3281</div> <div class="G">“Mā me tvaṁ akarā kammaṁ,</div> </td> </tr> <tr> <td> <div class="G">mā me udakamāhari;</div> </td> </tr> <tr> <td> <div class="G">Ahaṁ udakamāhissaṁ,</div> </td> </tr> <tr> <td> <div class="G">mā bhoti kupitā ahu”.</div> </td> </tr> </table> </div>
</div>
<div class="q" id="p_23J_3282"> <div class="divNumber">1932.</div> <div class="p"> <table class="singleColumn"> <tr> <td> <div class="pN">3282</div> <div class="G">“Nāhaṁ tamhi kule jātā,</div> </td> </tr> <tr> <td> <div class="G">yaṁ tvaṁ udakamāhare;</div> </td> </tr> <tr> <td> <div class="G">Evaṁ brāhmaṇa jānāhi,</div> </td> </tr> <tr> <td> <div class="G">na te vacchāmahaṁ ghare.</div> </td> </tr> </table> </div>
</div>
<div class="q" id="p_23J_3283"> <div class="divNumber">1933.</div> <div class="p"> <table class="singleColumn"> <tr> <td> <div class="pN">3283</div> <div class="G">Sace me dāsaṁ dāsiṁ vā,</div> </td> </tr> <tr> <td> <div class="G">nānayissasi brāhmaṇa;</div> </td> </tr> <tr> <td> <div class="G">Evaṁ brāhmaṇa jānāhi,</div> </td> </tr> <tr> <td> <div class="G">na te vacchāmi santike”.</div> </td> </tr> </table> </div>
</div>
<div class="q" id="p_23J_3284"> <div class="divNumber">1934.</div> <div class="p"> <table class="singleColumn"> <tr> <td> <div class="pN">3284</div> <div class="G">“Natthi me sippaṭhānaṁ vā,</div> </td> </tr> <tr> <td> <div class="G">dhanaṁ dhaññañca brāhmaṇi;</div> </td> </tr> <tr> <td> <div class="G">Kutohaṁ dāsaṁ dāsiṁ vā,</div> </td> </tr> <tr> <td> <div class="G">ānayissāmi bhotiyā;</div> </td> </tr> <tr> <td> <div class="G">Ahaṁ bhotiṁ upaṭṭhissaṁ,</div> </td> </tr> <tr> <td> <div class="G">mā bhoti kupitā ahu”.</div> </td> </tr> </table> </div>
</div>
<div class="q" id="p_23J_3285"> <div class="divNumber">1935.</div> <div class="p"> <table class="singleColumn"> <tr> <td> <div class="pN">3285</div> <div class="G">“Ehi te ahamakkhissaṁ,</div> </td> </tr> <tr> <td> <div class="G">yathā me vacanaṁ sutaṁ;</div> </td> </tr> <tr> <td> <div class="G">Esa vessantaro rājā,</div> </td> </tr> <tr> <td> <div class="G">vaṅke vasati pabbate.</div> </td> </tr> </table> </div>
</div>
<div class="q" id="p_23J_3286"> <div class="divNumber">1936.</div> <div class="p"> <table class="singleColumn"> <tr> <td> <div class="pN">3286</div> <div class="G">Taṁ tvaṁ gantvāna yācassu,</div> </td> </tr> <tr> <td> <div class="G">dāsaṁ dāsiñca brāhmaṇa;</div> </td> </tr> <tr> <td> <div class="G">So te dassati yācito,</div> </td> </tr> <tr> <td> <div class="G">dāsaṁ dāsiñca khattiyo”.</div> </td> </tr> </table> </div>
</div>
<div class="q" id="p_23J_3287"> <div class="divNumber">1937.</div> <div class="p"> <table class="singleColumn"> <tr> <td> <div class="pN">3287</div> <div class="G">“Jiṇṇohamasmi dubbalo,</div> </td> </tr> <tr> <td> <div class="G">dīgho caddhā suduggamo;</div> </td> </tr> <tr> <td> <div class="G">Mā bhoti paṭidevesi,</div> </td> </tr> <tr> <td> <div class="G">mā ca tvaṁ vimanā ahu;</div> </td> </tr> <tr> <td> <div class="G">Ahaṁ bhotiṁ upaṭṭhissaṁ,</div> </td> </tr> <tr> <td> <div class="G">mā bhoti kupitā ahu”.</div> </td> </tr> </table> </div>
</div>
<div class="q" id="p_23J_3288"> <div class="divNumber">1938.</div> <div class="p"> <table class="singleColumn"> <tr> <td> <div class="pN">3288</div> <div class="G">“Yathā agantvā saṅgāmaṁ,</div> </td> </tr> <tr> <td> <div class="G">ayuddhova parājito;</div> </td> </tr> <tr> <td> <div class="G">Evameva tuvaṁ brahme,</div> </td> </tr> <tr> <td> <div class="G">agantvāva parājito.</div> </td> </tr> </table> </div>
</div>
<div class="q" id="p_23J_3289"> <div class="divNumber">1939.</div> <div class="p"> <table class="singleColumn"> <tr> <td> <div class="pN">3289</div> <div class="G">Sace me dāsaṁ dāsiṁ vā,</div> </td> </tr> <tr> <td> <div class="G">nānayissasi brāhmaṇa;</div> </td> </tr> <tr> <td> <div class="G">Evaṁ brāhmaṇa jānāhi,</div> </td> </tr> <tr> <td> <div class="G">na te vacchāmahaṁ ghare;</div> </td> </tr> <tr> <td> <div class="G">Amanāpaṁ te karissāmi,</div> </td> </tr> <tr> <td> <div class="G">taṁ te dukkhaṁ bhavissati.</div> </td> </tr> </table> </div>
</div>
<div class="q" id="p_23J_3290"> <div class="divNumber">1940.</div> <div class="p"> <table class="singleColumn"> <tr> <td> <div class="pN">3290</div> <div class="G">Nakkhatte utupubbesu,</div> </td> </tr> <tr> <td> <div class="G">yadā maṁ dakkhisilaṅkataṁ;</div> </td> </tr> <tr> <td> <div class="G">Aññehi saddhiṁ ramamānaṁ,</div> </td> </tr> <tr> <td> <div class="G">taṁ te dukkhaṁ bhavissati.</div> </td> </tr> </table> </div>
</div>
<div class="q" id="p_23J_3291"> <div class="divNumber">1941.</div> <div class="p"> <table class="singleColumn"> <tr> <td> <div class="pN">3291</div> <div class="G">Adassanena mayhaṁ te,</div> </td> </tr> <tr> <td> <div class="G">jiṇṇassa paridevato;</div> </td> </tr> <tr> <td> <div class="G">Bhiyyo vaṅkā ca palitā,</div> </td> </tr> <tr> <td> <div class="G">bahū hessanti brāhmaṇa”.</div> </td> </tr> </table> </div>
</div>
<div class="q" id="p_23J_3292"> <div class="divNumber">1942.</div> <div class="p"> <table class="singleColumn"> <tr> <td> <div class="pN">3292</div> <div class="G">Tato so brāhmaṇo bhīto,</div> </td> </tr> <tr> <td> <div class="G">brāhmaṇiyā vasānugo;</div> </td> </tr> <tr> <td> <div class="G">Aṭṭito kāmarāgena,</div> </td> </tr> <tr> <td> <div class="G">brāhmaṇiṁ etadabravi.</div> </td> </tr> </table> </div>
</div>
<div class="q" id="p_23J_3293"> <div class="divNumber">1943.</div> <div class="p"> <table class="singleColumn"> <tr> <td> <div class="pN">3293</div> <div class="G">“Pātheyyaṁ me karohi tvaṁ,</div> </td> </tr> <tr> <td> <div class="G">Saṅkulyā saguḷāni ca;</div> </td> </tr> <tr> <td> <div class="G">Madhupiṇḍikā ca sukatāyo,</div> </td> </tr> <tr> <td> <div class="G">Sattubhattañca brāhmaṇi.</div> </td> </tr> </table> </div>
</div>
<div class="q" id="p_23J_3294"> <div class="divNumber">1944.</div> <div class="p"> <table class="singleColumn"> <tr> <td> <div class="pN">3294</div> <div class="G">Ānayissaṁ methunake,</div> </td> </tr> <tr> <td> <div class="G">ubho dāsakumārake;</div> </td> </tr> <tr> <td> <div class="G">Te taṁ paricarissanti,</div> </td> </tr> <tr> <td> <div class="G">rattindivamatanditā”.</div> </td> </tr> </table> </div>
</div>
<div class="q" id="p_23J_3295"> <div class="divNumber">1945.</div> <div class="p"> <table class="singleColumn"> <tr> <td> <div class="pN">3295</div> <div class="G">Idaṁ vatvā brahmabandhu,</div> </td> </tr> <tr> <td> <div class="G">paṭimuñci upāhanā;</div> </td> </tr> <tr> <td> <div class="G">Tato so mantayitvāna,</div> </td> </tr> <tr> <td> <div class="G">bhariyaṁ katvā padakkhiṇaṁ.</div> </td> </tr> </table> </div>
</div>
<div class="q" id="p_23J_3296"> <div class="divNumber">1946.</div> <div class="p"> <table class="singleColumn"> <tr> <td> <div class="pN">3296</div> <div class="G">Pakkāmi so ruṇṇamukho,</div> </td> </tr> <tr> <td> <div class="G">brāhmaṇo sahitabbato;</div> </td> </tr> <tr> <td> <div class="G">Sivīnaṁ nagaraṁ phītaṁ,</div> </td> </tr> <tr> <td> <div class="G">dāsapariyesanaṁ caraṁ.</div> </td> </tr> </table> </div>
</div>
<div class="q" id="p_23J_3297"> <div class="divNumber">1947.</div> <div class="p"> <table class="singleColumn"> <tr> <td> <div class="pN">3297</div> <div class="G">So tattha gantvā avaca,</div> </td> </tr> <tr> <td> <div class="G">ye tatthāsuṁ samāgatā;</div> </td> </tr> <tr> <td> <div class="G">“Kuhiṁ vessantaro rājā,</div> </td> </tr> <tr> <td> <div class="G">kattha passemu khattiyaṁ”.</div> </td> </tr> </table> </div>
</div>
<div class="q" id="p_23J_3298"> <div class="divNumber">1948.</div> <div class="p"> <table class="singleColumn"> <tr> <td> <div class="pN">3298</div> <div class="G">Te janā taṁ avaciṁsu,</div> </td> </tr> <tr> <td> <div class="G">ye tatthāsuṁ samāgatā;</div> </td> </tr> <tr> <td> <div class="G">“Tumhehi brahme pakato,</div> </td> </tr> <tr> <td> <div class="G">atidānena khattiyo;</div> </td> </tr> <tr> <td> <div class="G">Pabbājito sakā raṭṭhā,</div> </td> </tr> <tr> <td> <div class="G">vaṅke vasati pabbate.</div> </td> </tr> </table> </div>
</div>
<div class="q" id="p_23J_3299"> <div class="divNumber">1949.</div> <div class="p"> <table class="singleColumn"> <tr> <td> <div class="pN">3299</div> <div class="G">Tumhehi brahme pakato,</div> </td> </tr> <tr> <td> <div class="G">atidānena khattiyo;</div> </td> </tr> <tr> <td> <div class="G">Ādāya puttadārañca,</div> </td> </tr> <tr> <td> <div class="G">vaṅke vasati pabbate”.</div> </td> </tr> </table> </div>
</div>
<div class="q" id="p_23J_3300"> <div class="divNumber">1950.</div> <div class="p"> <table class="singleColumn"> <tr> <td> <div class="pN">3300</div> <div class="G">So codito brāhmaṇiyā,</div> </td> </tr> <tr> <td> <div class="G">brāhmaṇo kāmagiddhimā;</div> </td> </tr> <tr> <td> <div class="G">Aghaṁ taṁ paṭisevittha,</div> </td> </tr> <tr> <td> <div class="G">vane vāḷamigākiṇṇe;</div> </td> </tr> <tr> <td> <div class="G">Khaggadīpinisevite.</div> </td> </tr> </table> </div>
</div>
<div class="q" id="p_23J_3301"> <div class="divNumber">1951.</div> <div class="p"> <table class="singleColumn"> <tr> <td> <div class="pN">3301</div> <div class="G">Ādāya beḷuvaṁ daṇḍaṁ,</div> </td> </tr> <tr> <td> <div class="G">aggihuttaṁ kamaṇḍaluṁ;</div> </td> </tr> <tr> <td> <div class="G">So pāvisi brahāraññaṁ,</div> </td> </tr> <tr> <td> <div class="G">yattha assosi kāmadaṁ.</div> </td> </tr> </table> </div>
</div>
<div class="q" id="p_23J_3302"> <div class="divNumber">1952.</div> <div class="p"> <table class="singleColumn"> <tr> <td> <div class="pN">3302</div> <div class="G">Taṁ paviṭṭhaṁ brahāraññaṁ,</div> </td> </tr> <tr> <td> <div class="G">kokā naṁ parivārayuṁ;</div> </td> </tr> <tr> <td> <div class="G">Vikkandi so vippanaṭṭho,</div> </td> </tr> <tr> <td> <div class="G">dūre panthā apakkami.</div> </td> </tr> </table> </div>
</div>
<div class="q" id="p_23J_3303"> <div class="divNumber">1953.</div> <div class="p"> <table class="singleColumn"> <tr> <td> <div class="pN">3303</div> <div class="G">Tato so brāhmaṇo gantvā,</div> </td> </tr> <tr> <td> <div class="G">bhogaluddho asaññato;</div> </td> </tr> <tr> <td> <div class="G">Vaṅkassorohaṇe naṭṭhe,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_23J_3304"> <div class="divNumber">1954.</div> <div class="p"> <table class="singleColumn"> <tr> <td> <div class="pN">3304</div> <div class="G">“Ko rājaputtaṁ nisabhaṁ,</div> </td> </tr> <tr> <td> <div class="G">jayantamaparājitaṁ;</div> </td> </tr> <tr> <td> <div class="G">Bhaye khemassa dātāraṁ,</div> </td> </tr> <tr> <td> <div class="G">ko me vessantaraṁ vidū.</div> </td> </tr> </table> </div>
</div>
<div class="q" id="p_23J_3305"> <div class="divNumber">1955.</div> <div class="p"> <table class="singleColumn"> <tr> <td> <div class="pN">3305</div> <div class="G">Yo yācataṁ patiṭṭhāsi,</div> </td> </tr> <tr> <td> <div class="G">bhūtānaṁ dharaṇīriva;</div> </td> </tr> <tr> <td> <div class="G">Dharaṇūpamaṁ mahārājaṁ,</div> </td> </tr> <tr> <td> <div class="G">ko me vessantaraṁ vidū.</div> </td> </tr> </table> </div>
</div>
<div class="q" id="p_23J_3306"> <div class="divNumber">1956.</div> <div class="p"> <table class="singleColumn"> <tr> <td> <div class="pN">3306</div> <div class="G">Yo yācataṁ gatī āsi,</div> </td> </tr> <tr> <td> <div class="G">savantīnaṁva sāgaro;</div> </td> </tr> <tr> <td> <div class="G">Sāgarūpamaṁ mahārājaṁ,</div> </td> </tr> <tr> <td> <div class="G">ko me vessantaraṁ vidū.</div> </td> </tr> </table> </div>
</div>
<div class="q" id="p_23J_3307"> <div class="divNumber">1957.</div> <div class="p"> <table class="singleColumn"> <tr> <td> <div class="pN">3307</div> <div class="G">Kalyāṇatitthaṁ sucimaṁ,</div> </td> </tr> <tr> <td> <div class="G">sītūdakaṁ manoramaṁ;</div> </td> </tr> <tr> <td> <div class="G">Puṇḍarīkehi sañchannaṁ,</div> </td> </tr> <tr> <td> <div class="G">yuttaṁ kiñjakkhareṇunā;</div> </td> </tr> <tr> <td> <div class="G">Rahadūpamaṁ mahārājaṁ,</div> </td> </tr> <tr> <td> <div class="G">ko me vessantaraṁ vidū.</div> </td> </tr> </table> </div>
</div>
<div class="q" id="p_23J_3308"> <div class="divNumber">1958.</div> <div class="p"> <table class="singleColumn"> <tr> <td> <div class="pN">3308</div> <div class="G">Assatthaṁva pathe jātaṁ,</div> </td> </tr> <tr> <td> <div class="G">sītacchāyaṁ manoramaṁ;</div> </td> </tr> <tr> <td> <div class="G">Santānaṁ visametāraṁ,</div> </td> </tr> <tr> <td> <div class="G">kilantānaṁ paṭiggahaṁ;</div> </td> </tr> <tr> <td> <div class="G">Tathūpamaṁ mahārājaṁ,</div> </td> </tr> <tr> <td> <div class="G">ko me vessantaraṁ vidū.</div> </td> </tr> </table> </div>
</div>
<div class="q" id="p_23J_3309"> <div class="divNumber">1959.</div> <div class="p"> <table class="singleColumn"> <tr> <td> <div class="pN">3309</div> <div class="G">Nigrodhaṁva pathe jātaṁ,</div> </td> </tr> <tr> <td> <div class="G">sītacchāyaṁ manoramaṁ;</div> </td> </tr> <tr> <td> <div class="G">Santānaṁ visametāraṁ,</div> </td> </tr> <tr> <td> <div class="G">kilantānaṁ paṭiggahaṁ;</div> </td> </tr> <tr> <td> <div class="G">Tathūpamaṁ mahārājaṁ,</div> </td> </tr> <tr> <td> <div class="G">ko me vessantaraṁ vidū.</div> </td> </tr> </table> </div>
</div>
<div class="q" id="p_23J_3310"> <div class="divNumber">1960.</div> <div class="p"> <table class="singleColumn"> <tr> <td> <div class="pN">3310</div> <div class="G">Ambaṁ iva pathe jātaṁ,</div> </td> </tr> <tr> <td> <div class="G">sītacchāyaṁ manoramaṁ;</div> </td> </tr> <tr> <td> <div class="G">Santānaṁ visametāraṁ,</div> </td> </tr> <tr> <td> <div class="G">kilantānaṁ paṭiggahaṁ;</div> </td> </tr> <tr> <td> <div class="G">Tathūpamaṁ mahārājaṁ,</div> </td> </tr> <tr> <td> <div class="G">ko me vessantaraṁ vidū.</div> </td> </tr> </table> </div>
</div>
<div class="q" id="p_23J_3311"> <div class="divNumber">1961.</div> <div class="p"> <table class="singleColumn"> <tr> <td> <div class="pN">3311</div> <div class="G">Sālaṁ iva pathe jātaṁ,</div> </td> </tr> <tr> <td> <div class="G">sītacchāyaṁ manoramaṁ;</div> </td> </tr> <tr> <td> <div class="G">Santānaṁ visametāraṁ,</div> </td> </tr> <tr> <td> <div class="G">kilantānaṁ paṭiggahaṁ;</div> </td> </tr> <tr> <td> <div class="G">Tathūpamaṁ mahārājaṁ,</div> </td> </tr> <tr> <td> <div class="G">ko me vessantaraṁ vidū.</div> </td> </tr> </table> </div>
</div>
<div class="q" id="p_23J_3312"> <div class="divNumber">1962.</div> <div class="p"> <table class="singleColumn"> <tr> <td> <div class="pN">3312</div> <div class="G">Dumaṁ iva pathe jātaṁ,</div> </td> </tr> <tr> <td> <div class="G">sītacchāyaṁ manoramaṁ;</div> </td> </tr> <tr> <td> <div class="G">Santānaṁ visametāraṁ,</div> </td> </tr> <tr> <td> <div class="G">kilantānaṁ paṭiggahaṁ;</div> </td> </tr> <tr> <td> <div class="G">Tathūpamaṁ mahārājaṁ,</div> </td> </tr> <tr> <td> <div class="G">ko me vessantaraṁ vidū.</div> </td> </tr> </table> </div>
</div>
<div class="q" id="p_23J_3313"> <div class="divNumber">1963.</div> <div class="p"> <table class="singleColumn"> <tr> <td> <div class="pN">3313</div> <div class="G">Evañca me vilapato,</div> </td> </tr> <tr> <td> <div class="G">paviṭṭhassa brahāvane;</div> </td> </tr> <tr> <td> <div class="G">Ahaṁ jānanti yo vajjā,</div> </td> </tr> <tr> <td> <div class="G">nandiṁ so janaye mama.</div> </td> </tr> </table> </div>
</div>
<div class="q" id="p_23J_3314"> <div class="divNumber">1964.</div> <div class="p"> <table class="singleColumn"> <tr> <td> <div class="pN">3314</div> <div class="G">Evañca me vilapato,</div> </td> </tr> <tr> <td> <div class="G">paviṭṭhassa brahāvane;</div> </td> </tr> <tr> <td> <div class="G">Ahaṁ jānanti yo vajjā,</div> </td> </tr> <tr> <td> <div class="G">tāya so ekavācāya;</div> </td> </tr> <tr> <td> <div class="G">Pasave puññaṁ anappakaṁ”.</div> </td> </tr> </table> </div>
</div>
<div class="q" id="p_23J_3315"> <div class="divNumber">1965.</div> <div class="p"> <table class="singleColumn"> <tr> <td> <div class="pN">3315</div> <div class="G">Tassa ceto paṭissosi,</div> </td> </tr> <tr> <td> <div class="G">araññe luddako caraṁ;</div> </td> </tr> <tr> <td> <div class="G">“Tumhehi brahme pakato,</div> </td> </tr> <tr> <td> <div class="G">atidānena khattiyo;</div> </td> </tr> <tr> <td> <div class="G">Pabbājito sakā raṭṭhā,</div> </td> </tr> <tr> <td> <div class="G">vaṅke vasati pabbate.</div> </td> </tr> </table> </div>
</div>
<div class="q" id="p_23J_3316"> <div class="divNumber">1966.</div> <div class="p"> <table class="singleColumn"> <tr> <td> <div class="pN">3316</div> <div class="G">Tumhehi brahme pakato,</div> </td> </tr> <tr> <td> <div class="G">atidānena khattiyo;</div> </td> </tr> <tr> <td> <div class="G">Ādāya puttadārañca,</div> </td> </tr> <tr> <td> <div class="G">vaṅke vasati pabbate.</div> </td> </tr> </table> </div>
</div>
<div class="q" id="p_23J_3317"> <div class="divNumber">1967.</div> <div class="p"> <table class="singleColumn"> <tr> <td> <div class="pN">3317</div> <div class="G">Akiccakārī dummedho,</div> </td> </tr> <tr> <td> <div class="G">raṭṭhā pavanamāgato;</div> </td> </tr> <tr> <td> <div class="G">Rājaputtaṁ gavesanto,</div> </td> </tr> <tr> <td> <div class="G">bako macchamivodake.</div> </td> </tr> </table> </div>
</div>
<div class="q" id="p_23J_3318"> <div class="divNumber">1968.</div> <div class="p"> <table class="singleColumn"> <tr> <td> <div class="pN">3318</div> <div class="G">Tassa tyāhaṁ na dassāmi,</div> </td> </tr> <tr> <td> <div class="G">jīvitaṁ idha brāhmaṇa;</div> </td> </tr> <tr> <td> <div class="G">Ayañhi te mayā nunno,</div> </td> </tr> <tr> <td> <div class="G">saro pissati lohitaṁ.</div> </td> </tr> </table> </div>
</div>
<div class="q" id="p_23J_3319"> <div class="divNumber">1969.</div> <div class="p"> <table class="singleColumn"> <tr> <td> <div class="pN">3319</div> <div class="G">Siro te vajjhayitvāna,</div> </td> </tr> <tr> <td> <div class="G">hadayaṁ chetvā sabandhanaṁ;</div> </td> </tr> <tr> <td> <div class="G">Panthasakuṇaṁ yajissāmi,</div> </td> </tr> <tr> <td> <div class="G">tuyhaṁ maṁsena brāhmaṇa.</div> </td> </tr> </table> </div>
</div>
<div class="q" id="p_23J_3320"> <div class="divNumber">1970.</div> <div class="p"> <table class="singleColumn"> <tr> <td> <div class="pN">3320</div> <div class="G">Tuyhaṁ maṁsena medena,</div> </td> </tr> <tr> <td> <div class="G">matthakena ca brāhmaṇa;</div> </td> </tr> <tr> <td> <div class="G">Āhutiṁ paggahessāmi,</div> </td> </tr> <tr> <td> <div class="G">chetvāna hadayaṁ tava.</div> </td> </tr> </table> </div>
</div>
<div class="q" id="p_23J_3321"> <div class="divNumber">1971.</div> <div class="p"> <table class="singleColumn"> <tr> <td> <div class="pN">3321</div> <div class="G">Taṁ me suyiṭṭhaṁ suhutaṁ,</div> </td> </tr> <tr> <td> <div class="G">tuyhaṁ maṁsena brāhmaṇa;</div> </td> </tr> <tr> <td> <div class="G">Na ca tvaṁ rājaputtassa,</div> </td> </tr> <tr> <td> <div class="G">bhariyaṁ putte ca nessasi”.</div> </td> </tr> </table> </div>
</div>
<div class="q" id="p_23J_3322"> <div class="divNumber">1972.</div> <div class="p"> <table class="singleColumn"> <tr> <td> <div class="pN">3322</div> <div class="G">“Avajjho brāhmaṇo dūto,</div> </td> </tr> <tr> <td> <div class="G">cetaputta suṇohi me;</div> </td> </tr> <tr> <td> <div class="G">Tasmā hi dūtaṁ na hanti,</div> </td> </tr> <tr> <td> <div class="G">esa dhammo sanantano.</div> </td> </tr> </table> </div>
</div>
<div class="q" id="p_23J_3323"> <div class="divNumber">1973.</div> <div class="p"> <table class="singleColumn"> <tr> <td> <div class="pN">3323</div> <div class="G">Nijjhattā sivayo sabbe,</div> </td> </tr> <tr> <td> <div class="G">pitā naṁ daṭṭhumicchati;</div> </td> </tr> <tr> <td> <div class="G">Mātā ca dubbalā tassa,</div> </td> </tr> <tr> <td> <div class="G">acirā cakkhūni jīyare.</div> </td> </tr> </table> </div>
</div>
<div class="q" id="p_23J_3324"> <div class="divNumber">1974.</div> <div class="p"> <table class="singleColumn"> <tr> <td> <div class="pN">3324</div> <div class="G">Tesāhaṁ pahito dūto,</div> </td> </tr> <tr> <td> <div class="G">cetaputta suṇohi me;</div> </td> </tr> <tr> <td> <div class="G">Rājaputtaṁ nayissāmi,</div> </td> </tr> <tr> <td> <div class="G">yadi jānāsi saṁsa me”.</div> </td> </tr> </table> </div>
</div>
<div class="q" id="p_23J_3325"> <div class="divNumber">1975.</div> <div class="p"> <table class="singleColumn"> <tr> <td> <div class="pN">3325</div> <div class="G">“Piyassa me piyo dūto,</div> </td> </tr> <tr> <td> <div class="G">puṇṇapattaṁ dadāmi te;</div> </td> </tr> <tr> <td> <div class="G">Imañca madhuno tumbaṁ,</div> </td> </tr> <tr> <td> <div class="G">migasatthiñca brāhmaṇa;</div> </td> </tr> <tr> <td> <div class="G">Tañca te desamakkhissaṁ,</div> </td> </tr> <tr> <td> <div class="G">yattha sammati kāmado”.</div> </td> </tr> </table> </div>
</div>
<div class="CENTER" id="p_23J_3326">
<span class="pN">3326</span>Jūjakapabbaṁ nāma.</div>
</html>
