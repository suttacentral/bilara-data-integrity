<html>
<div class="i">2.5.1 Sappiviññāpanasikkhāpada</div>
<div class="h">Bhikkhunivibhaṅga</div>
<div class="h">Pāṭidesanīyakaṇḍa</div>
<div class="h">Sappiviññāpanasikkhāpada</div>
<div class="CENTER" id="p_2V_3528">
<span class="pN">3528</span>Ime kho panāyyāyo aṭṭha pāṭidesanīyā<br> dhammā uddesaṁ āgacchanti.</div>
<div class="q" id="p_2V_3529"> <div class="divNumber">1228.</div> <div class="p">
<span class="pN">3529</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena chabbaggiyā bhikkhuniyo sappiṁ viññāpetvā bhuñjanti. Manussā ujjhāyanti khiyyanti vipācenti— “kathañhi nāma bhikkhuniyo sappiṁ viññāpetvā bhuñjissanti. Kassa sampannaṁ na manāpaṁ, kassa sāduṁ na ruccatī”ti. </div>
</div>
<div class="q" id="p_2V_3530"> <div class="p">
<span class="pN">3530</span>Assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. Yā tā bhikkhuniyo appicchā…pe… tā ujjhāyanti khiyyanti vipācenti— “kathañhi nāma chabbaggiyā bhikkhuniyo sappiṁ viññāpetvā bhuñjissantī”ti…pe… “saccaṁ kira, bhikkhave, chabbaggiyā, bhikkhuniyo sappiṁ viññāpetvā bhuñjantī”ti? “Saccaṁ, bhagavā”ti. Vigarahi buddho bhagavā…pe… kathañhi nāma, bhikkhave, chabbaggiyā bhikkhuniyo sappiṁ viññāpetvā bhuñjissanti. Netaṁ, bhikkhave, appasannānaṁ vā pasādāya…pe… evañca pana, bhikkhave, bhikkhuniyo imaṁ sikkhāpadaṁ uddisantu— </div>
</div>
<div class="q" id="p_2V_3531"> <div class="p">
<span class="pN">3531</span><span class="bold">“Yā pana bhikkhunī sappiṁ viññāpetvā bhuñjeyya, paṭidesetabbaṁ tāya bhikkhuniyā— ‘gārayhaṁ, ayye, dhammaṁ āpajjiṁ asappāyaṁ pāṭidesanīyaṁ, taṁ paṭidesemī’”</span>ti. </div>
</div>
<div class="q" id="p_2V_3532"> <div class="p">
<span class="pN">3532</span>Evañcidaṁ bhagavatā bhikkhunīnaṁ sikkhāpadaṁ paññattaṁ hoti. </div>
</div>
<div class="q" id="p_2V_3533"> <div class="divNumber">1229.</div> <div class="p">
<span class="pN">3533</span>Tena kho pana samayena bhikkhuniyo gilānā honti. Gilānapucchikā bhikkhuniyo gilānā bhikkhuniyo etadavocuṁ— “kacci, ayye, khamanīyaṁ, kacci yāpanīyan”ti? “Pubbe mayaṁ, ayye, sappiṁ viññāpetvā bhuñjāma, tena no phāsu hoti; idāni pana ‘bhagavatā paṭikkhittan’ti kukkuccāyantā na viññāpema, tena no na phāsu hotī”ti…pe… bhagavato etamatthaṁ ārocesuṁ…pe… anujānāmi, bhikkhave, gilānāya bhikkhuniyā sappiṁ viññāpetvā bhuñjituṁ. Evañca pana, bhikkhave, bhikkhuniyo imaṁ sikkhāpadaṁ uddisantu— </div>
</div>
<div class="q" id="p_2V_3534"> <div class="divNumber">1230.</div> <div class="p">
<span class="pN">3534</span><span class="bold">“Yā pana bhikkhunī agilānā sappiṁ viññāpetvā bhuñjeyya, paṭidesetabbaṁ tāya bhikkhuniyā— ‘gārayhaṁ, ayye, dhammaṁ āpajjiṁ asappāyaṁ pāṭidesanīyaṁ taṁ paṭidesemī’”</span>ti. (<span class="italic">1</span>:<span class="bold">222</span>) </div>
</div>
<div class="q" id="p_2V_3535"> <div class="divNumber">1231.</div> <div class="p">
<span class="pN">3535</span><span class="bold">Yā panā</span>ti yā yādisā…pe… <span class="bold">bhikkhunī</span>ti…pe… ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_3536"> <div class="p">
<span class="pN">3536</span><span class="bold">Agilānā</span> nāma yassā vinā sappinā phāsu hoti. </div>
</div>
<div class="q" id="p_2V_3537"> <div class="p">
<span class="pN">3537</span><span class="bold">Gilānā</span> nāma yassā vinā sappinā na phāsu hoti. </div>
</div>
<div class="q" id="p_2V_3538"> <div class="p">
<span class="pN">3538</span><span class="bold">Sappi</span> nāma gosappi vā ajikāsappi vā mahiṁsasappi vā. Yesaṁ maṁsaṁ kappati tesaṁ sappi. </div>
</div>
<div class="q" id="p_2V_3539"> <div class="p">
<span class="pN">3539</span>Agilānā attano atthāya viññāpeti, payoge dukkaṭaṁ. Paṭilābhena “bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti pāṭidesanīyassa. </div>
</div>
<div class="q" id="p_2V_3540"> <div class="divNumber">1232.</div> <div class="p">
<span class="pN">3540</span>Agilānā agilānasaññā sappiṁ viññāpetvā bhuñjati, āpatti pāṭidesanīyassa. Agilānā vematikā sappiṁ viññāpetvā bhuñjati, āpatti pāṭidesanīyassa. Agilānā gilānasaññā sappiṁ viññāpetvā bhuñjati, āpatti pāṭidesanīyassa. </div>
</div>
<div class="q" id="p_2V_3541"> <div class="p">
<span class="pN">3541</span>Gilānā agilānasaññā, āpatti dukkaṭassa. Gilānā vematikā, āpatti dukkaṭassa. Gilānā gilānasaññā, anāpatti. </div>
</div>
<div class="q" id="p_2V_3542"> <div class="divNumber">1233.</div> <div class="p">
<span class="pN">3542</span>Anāpatti— gilānāya, gilānā hutvā viññāpetvā agilānā bhuñjati, gilānāya sesakaṁ bhuñjati, ñātakānaṁ pavāritānaṁ, aññassatthāya, attano dhanena, ummattikāya, ādikammikāyāti. </div>
</div>
<div class="CENTER" id="p_2V_3543">
<span class="pN">3543</span>Paṭhamapāṭidesanīyasikkhāpadaṁ niṭṭhitaṁ.</div>
</html>
