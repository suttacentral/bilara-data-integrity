<html>
<div class="i">2.3.1.6 Saṁghikacetapanasikkhāpada</div>
<div class="h">Bhikkhunivibhaṅga</div>
<div class="h">Nissaggiyakaṇḍa</div>
<div class="h">Pattavagga</div>
<div class="h">Saṁghikacetapanasikkhāpada</div>
<div class="q" id="p_2V_2483"> <div class="divNumber">758.</div> <div class="p">
<span class="pN">2483</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena upāsakā bhikkhunisaṁghassa cīvaratthāya chandakaṁ saṅgharitvā aññatarassa pāvārikassa ghare parikkhāraṁ nikkhipitvā bhikkhuniyo upasaṅkamitvā etadavocuṁ— “amukassa, ayye, pāvārikassa ghare cīvaratthāya parikkhāro nikkhitto, tato cīvaraṁ āharāpetvā bhājethā”ti. Bhikkhuniyo tena parikkhārena bhesajjaṁ cetāpetvā paribhuñjiṁsu. Upāsakā jānitvā ujjhāyanti khiyyanti vipācenti— “kathañhi nāma bhikkhuniyo aññadatthikena parikkhārena aññuddisikena saṁghikena aññaṁ cetāpessantī”ti. </div>
</div>
<div class="q" id="p_2V_2484"> <div class="p">
<span class="pN">2484</span>Assosuṁ kho bhikkhuniyo tesaṁ upāsakānaṁ ujjhāyantānaṁ khiyyantānaṁ vipācentānaṁ. Yā tā bhikkhuniyo appicchā…pe… tā ujjhāyanti khiyyanti vipācenti— “kathañhi nāma bhikkhuniyo aññadatthikena parikkhārena aññuddisikena saṁghikena aññaṁ cetāpessantī”ti…pe… “saccaṁ kira, bhikkhave, bhikkhuniyo aññadatthikena parikkhārena aññuddisikena saṁghikena aññaṁ cetāpentī”ti? “Saccaṁ, bhagavā”ti. Vigarahi buddho bhagavā…pe… kathañhi nāma, bhikkhave, bhikkhuniyo aññadatthikena parikkhārena aññuddisikena saṁghikena aññaṁ cetāpessanti. Netaṁ, bhikkhave, appasannānaṁ vā pasādāya…pe… evañca pana, bhikkhave, bhikkhuniyo imaṁ sikkhāpadaṁ uddisantu— </div>
</div>
<div class="q" id="p_2V_2485"> <div class="divNumber">759.</div> <div class="p">
<span class="pN">2485</span><span class="bold">“Yā pana bhikkhunī aññadatthikena parikkhārena aññuddisikena saṁghikena aññaṁ cetāpeyya, nissaggiyaṁ pācittiyan”</span>ti. (<span class="italic">6</span>:<span class="bold">31</span>) </div>
</div>
<div class="q" id="p_2V_2486"> <div class="divNumber">760.</div> <div class="p">
<span class="pN">2486</span><span class="bold">Yā panā</span>ti yā yādisā…pe… <span class="bold">bhikkhunī</span>ti…pe… ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2487"> <div class="p">
<span class="pN">2487</span><span class="bold">Aññadatthikena parikkhārena aññuddisikenā</span>ti aññassatthāya dinnena. </div>
</div>
<div class="q" id="p_2V_2488"> <div class="p">
<span class="pN">2488</span><span class="bold">Saṁghikenā</span>ti saṁghassa, na gaṇassa, na ekabhikkhuniyā. </div>
</div>
<div class="q" id="p_2V_2489"> <div class="p">
<span class="pN">2489</span><span class="bold">Aññaṁ cetāpeyyā</span>ti yaṁatthāya dinnaṁ, taṁ ṭhapetvā aññaṁ cetāpeti, payoge dukkaṭaṁ. Paṭilābhena nissaggiyaṁ hoti. Nissajjitabbaṁ saṁghassa vā gaṇassa vā ekabhikkhuniyā vā. Evañca pana, bhikkhave, nissajjitabbaṁ…pe… “idaṁ me, ayye, aññadatthikena parikkhārena aññuddisikena saṁghikena aññaṁ cetāpitaṁ nissaggiyaṁ, imāhaṁ saṁghassa nissajjāmī”ti. …pe… dadeyyā”ti…pe… dadeyyun”ti…pe… ayyāya dammī”ti. </div>
</div>
<div class="q" id="p_2V_2490"> <div class="divNumber">761.</div> <div class="p">
<span class="pN">2490</span>Aññadatthike aññadatthikasaññā aññaṁ cetāpeti, nissaggiyaṁ pācittiyaṁ. Aññadatthike vematikā aññaṁ cetāpeti, nissaggiyaṁ pācittiyaṁ. Aññadatthike anaññadatthikasaññā aññaṁ cetāpeti, nissaggiyaṁ pācittiyaṁ. Nissaṭṭhaṁ paṭilabhitvā yathādāne upanetabbaṁ. </div>
</div>
<div class="q" id="p_2V_2491"> <div class="p">
<span class="pN">2491</span>Anaññadatthike aññadatthikasaññā, āpatti dukkaṭassa. Anaññadatthike vematikā, āpatti dukkaṭassa. Anaññadatthike anaññadatthikasaññā, anāpatti. </div>
</div>
<div class="q" id="p_2V_2492"> <div class="divNumber">762.</div> <div class="p">
<span class="pN">2492</span>Anāpatti— sesakaṁ upaneti, sāmike apaloketvā upaneti, āpadāsu, ummattikāya, ādikammikāyāti. </div>
</div>
<div class="CENTER" id="p_2V_2493">
<span class="pN">2493</span>Chaṭṭhasikkhāpadaṁ niṭṭhitaṁ.</div>
</html>
