<html>
<div class="i">2.3.4 Catutthavinayadharasutta</div>
<div class="h">Dutiyapaṇṇāsaka</div>
<div class="h">Vinayavagga</div>
<div class="h">Catutthavinayadharasutta</div>
<div class="q" id="p_16A7_614"> <div class="divNumber">78.</div> <div class="p">
<span class="pN">614</span>“Sattahi, bhikkhave, dhammehi samannāgato bhikkhu vinayadharo hoti. Katamehi sattahi? Āpattiṁ jānāti, anāpattiṁ jānāti, lahukaṁ āpattiṁ jānāti, garukaṁ āpattiṁ jānāti, anekavihitaṁ pubbenivāsaṁ anussarati, seyyathidaṁ— ekampi jātiṁ, dvepi jātiyo…pe… iti sākāraṁ sauddesaṁ anekavihitaṁ pubbenivāsaṁ anussarati. Dibbena cakkhunā visuddhena atikkantamānusakena yathākammūpage satte pajānāti. Āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati. Imehi kho, bhikkhave, sattahi dhammehi samannāgato bhikkhu vinayadharo hotī”ti. </div>
</div>
<div class="CENTER" id="p_16A7_615">
<span class="pN">615</span>Catutthaṁ.</div>
</html>
