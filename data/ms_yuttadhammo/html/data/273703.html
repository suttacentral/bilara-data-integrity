<html>
<div class="i">2.1.8 Tāyanasutta</div>
<div class="h">Devaputtasaṁyutta</div>
<div class="h">Paṭhamavagga</div>
<div class="h">Tāyanasutta</div>
<div class="q" id="p_12S1_398"> <div class="divNumber">89.</div> <div class="p">
<span class="pN">398</span>Sāvatthinidānaṁ. Atha kho tāyano devaputto purāṇatitthakaro abhikkantāya rattiyā abhikkantavaṇṇo kevalakappaṁ jetavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. Ekamantaṁ ṭhito kho tāyano devaputto bhagavato santike imā gāthāyo abhāsi—  </div>
</div>
<div class="q" id="p_12S1_399"> <div class="p"> <table class="singleColumn"> <tr> <td> <div class="pN">399</div> <div class="G">“Chinda sotaṁ parakkamma,</div> </td> </tr> <tr> <td> <div class="G">kāme panuda brāhmaṇa;</div> </td> </tr> <tr> <td> <div class="G">Nappahāya munī kāme,</div> </td> </tr> <tr> <td> <div class="G">nekattamupapajjati.</div> </td> </tr> </table> </div>
</div>
<div class="q" id="p_12S1_400"> <div class="p"> <table class="singleColumn"> <tr> <td> <div class="pN">400</div> <div class="G">Kayirā ce kayirāthenaṁ,</div> </td> </tr> <tr> <td> <div class="G">daḷhamenaṁ parakkame;</div> </td> </tr> <tr> <td> <div class="G">Sithilo hi paribbājo,</div> </td> </tr> <tr> <td> <div class="G">bhiyyo ākirate rajaṁ.</div> </td> </tr> </table> </div>
</div>
<div class="q" id="p_12S1_401"> <div class="p"> <table class="singleColumn"> <tr> <td> <div class="pN">401</div> <div class="G">Akataṁ dukkaṭaṁ seyyo,</div> </td> </tr> <tr> <td> <div class="G">pacchā tapati dukkaṭaṁ;</div> </td> </tr> <tr> <td> <div class="G">Katañca sukataṁ seyyo,</div> </td> </tr> <tr> <td> <div class="G">yaṁ katvā nānutappati.</div> </td> </tr> </table> </div>
</div>
<div class="q" id="p_12S1_402"> <div class="p"> <table class="singleColumn"> <tr> <td> <div class="pN">402</div> <div class="G">Kuso yathā duggahito,</div> </td> </tr> <tr> <td> <div class="G">hatthamevānukantati;</div> </td> </tr> <tr> <td> <div class="G">Sāmaññaṁ dupparāmaṭṭhaṁ,</div> </td> </tr> <tr> <td> <div class="G">nirayāyūpakaḍḍhati.</div> </td> </tr> </table> </div>
</div>
<div class="q" id="p_12S1_403"> <div class="p"> <table class="singleColumn"> <tr> <td> <div class="pN">403</div> <div class="G">Yaṁ kiñci sithilaṁ kammaṁ,</div> </td> </tr> <tr> <td> <div class="G">saṁkiliṭṭhañca yaṁ vataṁ;</div> </td> </tr> <tr> <td> <div class="G">Saṅkassaraṁ brahmacariyaṁ,</div> </td> </tr> <tr> <td> <div class="G">na taṁ hoti mahapphalan”ti.</div> </td> </tr> </table> </div>
</div>
<div class="q" id="p_12S1_404"> <div class="p">
<span class="pN">404</span>Idamavoca tāyano devaputto; idaṁ vatvā bhagavantaṁ abhivādetvā padakkhiṇaṁ katvā tatthevantaradhāyīti. </div>
</div>
<div class="q" id="p_12S1_405"> <div class="p">
<span class="pN">405</span>Atha kho bhagavā tassā rattiyā accayena bhikkhū āmantesi—  “imaṁ, bhikkhave, rattiṁ tāyano nāma devaputto purāṇatitthakaro abhikkantāya rattiyā abhikkantavaṇṇo kevalakappaṁ jetavanaṁ obhāsetvā yenāhaṁ tenupasaṅkami; upasaṅkamitvā maṁ abhivādetvā ekamantaṁ aṭṭhāsi. Ekamantaṁ ṭhito kho, bhikkhave, tāyano devaputto mama santike imā gāthāyo abhāsi—  </div>
</div>
<div class="q" id="p_12S1_406"> <div class="p"> <table class="singleColumn"> <tr> <td> <div class="pN">406</div> <div class="G">‘Chinda sotaṁ parakkamma,</div> </td> </tr> <tr> <td> <div class="G">kāme panuda brāhmaṇa;</div> </td> </tr> <tr> <td> <div class="G">Nappahāya munī kāme,</div> </td> </tr> <tr> <td> <div class="G">nekattamupapajjati.</div> </td> </tr> </table> </div>
</div>
<div class="q" id="p_12S1_407"> <div class="p"> <table class="singleColumn"> <tr> <td> <div class="pN">407</div> <div class="G">Kayirā ce kayirāthenaṁ,</div> </td> </tr> <tr> <td> <div class="G">daḷhamenaṁ parakkame;</div> </td> </tr> <tr> <td> <div class="G">Sithilo hi paribbājo,</div> </td> </tr> <tr> <td> <div class="G">bhiyyo ākirate rajaṁ.</div> </td> </tr> </table> </div>
</div>
<div class="q" id="p_12S1_408"> <div class="p"> <table class="singleColumn"> <tr> <td> <div class="pN">408</div> <div class="G">Akataṁ dukkaṭaṁ seyyo,</div> </td> </tr> <tr> <td> <div class="G">pacchā tapati dukkaṭaṁ;</div> </td> </tr> <tr> <td> <div class="G">Katañca sukataṁ seyyo,</div> </td> </tr> <tr> <td> <div class="G">yaṁ katvā nānutappati.</div> </td> </tr> </table> </div>
</div>
<div class="q" id="p_12S1_409"> <div class="p"> <table class="singleColumn"> <tr> <td> <div class="pN">409</div> <div class="G">Kuso yathā duggahito,</div> </td> </tr> <tr> <td> <div class="G">hatthamevānukantati;</div> </td> </tr> <tr> <td> <div class="G">Sāmaññaṁ dupparāmaṭṭhaṁ,</div> </td> </tr> <tr> <td> <div class="G">nirayāyūpakaḍḍhati.</div> </td> </tr> </table> </div>
</div>
<div class="q" id="p_12S1_410"> <div class="p"> <table class="singleColumn"> <tr> <td> <div class="pN">410</div> <div class="G">Yaṁ kiñci sithilaṁ kammaṁ,</div> </td> </tr> <tr> <td> <div class="G">saṁkiliṭṭhañca yaṁ vataṁ;</div> </td> </tr> <tr> <td> <div class="G">Saṅkassaraṁ brahmacariyaṁ,</div> </td> </tr> <tr> <td> <div class="G">na taṁ hoti mahapphalan’ti.</div> </td> </tr> </table> </div>
</div>
<div class="q" id="p_12S1_411"> <div class="p">
<span class="pN">411</span>Idamavoca, bhikkhave, tāyano devaputto, idaṁ vatvā maṁ abhivādetvā padakkhiṇaṁ katvā tatthevantaradhāyi. Uggaṇhātha, bhikkhave, tāyanagāthā; pariyāpuṇātha, bhikkhave, tāyanagāthā; dhāretha, bhikkhave, tāyanagāthā. Atthasaṁhitā, bhikkhave, tāyanagāthā ādibrahmacariyikā”ti. </div>
</div>
</html>
