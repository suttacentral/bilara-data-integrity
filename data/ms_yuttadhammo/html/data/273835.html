<html>
<div class="i">9.1.1 Vivekasutta</div>
<div class="h">
Vanasaṁyutta
</div>
<div class="h">
Vanavagga
</div>
<div class="h">
Vivekasutta
</div>
<div class="q" id="p_12S1_1378">
<div class="divNumber">
221.
</div>
<div class="p">
<span class="pN">1378</span>Evaṁ me sutaṁ— ekaṁ samayaṁ aññataro bhikkhu kosalesu viharati aññatarasmiṁ vanasaṇḍe. Tena kho pana samayena so bhikkhu divāvihāragato pāpake akusale vitakke vitakketi gehanissite. Atha kho yā tasmiṁ vanasaṇḍe adhivatthā devatā tassa bhikkhuno anukampikā atthakāmā taṁ bhikkhuṁ saṁvejetukāmā yena so bhikkhu tenupasaṅkami; upasaṅkamitvā taṁ bhikkhuṁ gāthāhi ajjhabhāsi—
</div>
</div>
<div class="q" id="p_12S1_1379">
<div class="p">
<table class="singleColumn">
	<tbody>
		<tr>
			<td>
			<div class="pN">
			1379
			</div>
			<div class="G">
			“Vivekakāmosi vanaṁ paviṭṭho,
			</div>
			</td>
		</tr>
		<tr>
			<td>
			<div class="G">
			Atha te mano niccharatī bahiddhā;
			</div>
			</td>
		</tr>
		<tr>
			<td>
			<div class="G">
			Jano janasmiṁ vinayassu chandaṁ,
			</div>
			</td>
		</tr>
		<tr>
			<td>
			<div class="G">
			Tato sukhī hohisi vītarāgo.
			</div>
			</td>
		</tr>
	</tbody>
</table>
</div>
</div>
<div class="q" id="p_12S1_1380">
<div class="p">
<table class="singleColumn">
	<tbody>
		<tr>
			<td>
			<div class="pN">
			1380
			</div>
			<div class="G">
			Aratiṁ pajahāsi sato,
			</div>
			</td>
		</tr>
		<tr>
			<td>
			<div class="G">
			Bhavāsi sataṁ taṁ sārayāmase;
			</div>
			</td>
		</tr>
		<tr>
			<td>
			<div class="G">
			Pātālarajo hi duttaro,
			</div>
			</td>
		</tr>
		<tr>
			<td>
			<div class="G">
			Mā taṁ kāmarajo avāhari.
			</div>
			</td>
		</tr>
	</tbody>
</table>
</div>
</div>
<div class="q" id="p_12S1_1381">
<div class="p">
<table class="singleColumn">
	<tbody>
		<tr>
			<td>
			<div class="pN">
			1381
			</div>
			<div class="G">
			Sakuṇo yathā paṁsukunthito,
			</div>
			</td>
		</tr>
		<tr>
			<td>
			<div class="G">
			Vidhunaṁ pātayati sitaṁ rajaṁ;
			</div>
			</td>
		</tr>
		<tr>
			<td>
			<div class="G">
			Evaṁ bhikkhu padhānavā satimā,
			</div>
			</td>
		</tr>
		<tr>
			<td>
			<div class="G">
			Vidhunaṁ pātayati sitaṁ rajan”ti.
			</div>
			</td>
		</tr>
	</tbody>
</table>
</div>
</div>
<div class="q" id="p_12S1_1382">
<div class="p">
<span class="pN">1382</span>Atha kho so bhikkhu tāya devatāya saṁvejito saṁvegamāpādīti.
</div>
</div>
</html>
