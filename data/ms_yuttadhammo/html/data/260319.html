<html>
<div class="i">2.1.5.3 Anulomapuggalokāsa</div>
<div class="h">Pavattivāra</div>
<div class="h">Uppādavāra</div>
<div class="h">Paccuppannānāgatavāra</div>
<div class="h">Anulomapuggalokāsa</div>
<div class="q" id="p_35Y9_370"> <div class="divNumber">82.</div> <div class="p">
<span class="pN">370</span>» Yassa yattha kusalā dhammā uppajjanti tassa tattha akusalā dhammā uppajjissantīti? </div>
</div>
<div class="q" id="p_35Y9_371"> <div class="p">
<span class="pN">371</span>Aggamaggassa uppādakkhaṇe yassa cittassa anantarā aggamaggaṁ paṭilabhissanti tassa cittassa uppādakkhaṇe tesaṁ tattha kusalā dhammā uppajjanti, no ca tesaṁ tattha akusalā dhammā uppajjissanti. Itaresaṁ kusalānaṁ uppādakkhaṇe tesaṁ tattha kusalā ca dhammā uppajjanti akusalā ca dhammā uppajjissanti. </div>
</div>
<div class="q" id="p_35Y9_372"> <div class="p">
<span class="pN">372</span>« Yassa vā pana yattha akusalā dhammā uppajjissanti tassa tattha kusalā dhammā uppajjantīti? </div>
</div>
<div class="q" id="p_35Y9_373"> <div class="p">
<span class="pN">373</span>Sabbesaṁ cittassa bhaṅgakkhaṇe kusalavippayuttacittassa uppādakkhaṇe tesaṁ tattha akusalā dhammā uppajjissanti, no ca tesaṁ tattha kusalā dhammā uppajjanti. Kusalānaṁ uppādakkhaṇe tesaṁ tattha akusalā ca dhammā uppajjissanti kusalā ca dhammā uppajjanti. </div>
</div>
<div class="q" id="p_35Y9_374"> <div class="p">
<span class="pN">374</span>» Yassa yattha kusalā dhammā uppajjanti tassa tattha abyākatā dhammā uppajjissantīti? Āmantā. </div>
</div>
<div class="q" id="p_35Y9_375"> <div class="p">
<span class="pN">375</span>« Yassa vā pana yattha abyākatā dhammā uppajjissanti tassa tattha kusalā dhammā uppajjantīti? </div>
</div>
<div class="q" id="p_35Y9_376"> <div class="p">
<span class="pN">376</span>Sabbesaṁ cittassa bhaṅgakkhaṇe kusalavippayuttacittassa uppādakkhaṇe asaññasattānaṁ tesaṁ tattha abyākatā dhammā uppajjissanti, no ca tesaṁ tattha kusalā dhammā uppajjanti. Kusalānaṁ uppādakkhaṇe tesaṁ tattha abyākatā ca dhammā uppajjissanti kusalā ca dhammā uppajjanti. </div>
</div>
<div class="q" id="p_35Y9_377"> <div class="divNumber">83.</div> <div class="p">
<span class="pN">377</span>» Yassa yattha akusalā dhammā uppajjanti tassa tattha abyākatā dhammā uppajjissantīti? Āmantā. </div>
</div>
<div class="q" id="p_35Y9_378"> <div class="p">
<span class="pN">378</span>« Yassa vā pana yattha abyākatā dhammā uppajjissanti tassa tattha akusalā dhammā uppajjantīti? </div>
</div>
<div class="q" id="p_35Y9_379"> <div class="p">
<span class="pN">379</span>Sabbesaṁ cittassa bhaṅgakkhaṇe akusalavippayuttacittassa uppādakkhaṇe asaññasattānaṁ tesaṁ tattha abyākatā dhammā uppajjissanti, no ca tesaṁ tattha akusalā dhammā uppajjanti. Akusalānaṁ uppādakkhaṇe tesaṁ tattha abyākatā ca dhammā uppajjissanti akusalā ca dhammā uppajjanti. </div>
</div>
</html>
