<html>
<div class="i">1.5.10 Nāradasutta</div>
<div class="h">Paṭhamapaṇṇāsaka</div>
<div class="h">Muṇḍarājavagga</div>
<div class="h">Nāradasutta</div>
<div class="q" id="p_16A5_297"> <div class="divNumber">50.</div> <div class="p">
<span class="pN">297</span>Ekaṁ samayaṁ āyasmā nārado pāṭaliputte viharati kukkuṭārāme. Tena kho pana samayena muṇḍassa rañño bhaddā devī kālaṅkatā hoti piyā manāpā. So bhaddāya deviyā kālaṅkatāya piyāya manāpāya neva nhāyati na vilimpati na bhattaṁ bhuñjati na kammantaṁ payojeti—  rattindivaṁ bhaddāya deviyā sarīre ajjhomucchito. Atha kho muṇḍo rājā piyakaṁ kosārakkhaṁ āmantesi—  “tena hi, samma piyaka, bhaddāya deviyā sarīraṁ āyasāya teladoṇiyā pakkhipitvā aññissā āyasāya doṇiyā paṭikujjatha, yathā mayaṁ bhaddāya deviyā sarīraṁ cirataraṁ passeyyāmā”ti. “Evaṁ, devā”ti kho piyako kosārakkho muṇḍassa rañño paṭissutvā bhaddāya deviyā sarīraṁ āyasāya teladoṇiyā pakkhipitvā aññissā āyasāya doṇiyā paṭikujji. </div>
</div>
<div class="q" id="p_16A5_298"> <div class="p">
<span class="pN">298</span>Atha kho piyakassa kosārakkhassa etadahosi—  “imassa kho muṇḍassa rañño bhaddā devī kālaṅkatā piyā manāpā. So bhaddāya deviyā kālaṅkatāya piyāya manāpāya neva nhāyati na vilimpati na bhattaṁ bhuñjati na kammantaṁ payojeti—  rattindivaṁ bhaddāya deviyā sarīre ajjhomucchito. Kaṁ nu kho muṇḍo rājā samaṇaṁ vā brāhmaṇaṁ vā payirupāseyya, yassa dhammaṁ sutvā sokasallaṁ pajaheyyā”ti. </div>
</div>
<div class="q" id="p_16A5_299"> <div class="p">
<span class="pN">299</span>Atha kho piyakassa kosārakkhassa etadahosi—  “ayaṁ kho āyasmā nārado pāṭaliputte viharati kukkuṭārāme. Taṁ kho panāyasmantaṁ nāradaṁ evaṁ kalyāṇo kittisaddo abbhuggato—  ‘paṇḍito viyatto medhāvī bahussuto cittakathī kalyāṇapaṭibhāno vuddho ceva arahā ca’. Yannūna muṇḍo rājā āyasmantaṁ nāradaṁ payirupāseyya, appeva nāma muṇḍo rājā āyasmato nāradassa dhammaṁ sutvā sokasallaṁ pajaheyyā”ti. </div>
</div>
<div class="q" id="p_16A5_300"> <div class="p">
<span class="pN">300</span>Atha kho piyako kosārakkho yena muṇḍo rājā tenupasaṅkami; upasaṅkamitvā muṇḍaṁ rājānaṁ etadavoca—  “ayaṁ kho, deva, āyasmā nārado pāṭaliputte viharati kukkuṭārāme. Taṁ kho panāyasmantaṁ nāradaṁ evaṁ kalyāṇo kittisaddo abbhuggato—  ‘paṇḍito viyatto medhāvī bahussuto cittakathī kalyāṇapaṭibhāno vuddho ceva arahā ca’. Yadi pana devo āyasmantaṁ nāradaṁ payirupāseyya, appeva nāma devo āyasmato nāradassa dhammaṁ sutvā sokasallaṁ pajaheyyā”ti. “Tena hi, samma piyaka, āyasmantaṁ nāradaṁ paṭivedehi. Kathañhi nāma mādiso samaṇaṁ vā brāhmaṇaṁ vā vijite vasantaṁ pubbe appaṭisaṁvidito upasaṅkamitabbaṁ maññeyyā”ti. “Evaṁ, devā”ti kho piyako kosārakkho muṇḍassa rañño paṭissutvā yenāyasmā nārado tenupasaṅkami; upasaṅkamitvā āyasmantaṁ nāradaṁ abhivādetvā ekamantaṁ nisīdi. Ekamantaṁ nisinno kho piyako kosārakkho āyasmantaṁ nāradaṁ etadavoca—  </div>
</div>
<div class="q" id="p_16A5_301"> <div class="p">
<span class="pN">301</span>“Imassa, bhante, muṇḍassa rañño bhaddā devī kālaṅkatā piyā manāpā. So bhaddāya deviyā kālaṅkatāya piyāya manāpāya neva nhāyati na vilimpati na bhattaṁ bhuñjati na kammantaṁ payojeti—  rattindivaṁ bhaddāya deviyā sarīre ajjhomucchito. Sādhu, bhante, āyasmā nārado muṇḍassa rañño tathā dhammaṁ desetu yathā muṇḍo rājā āyasmato nāradassa dhammaṁ sutvā sokasallaṁ pajaheyyā”ti. “Yassadāni, piyaka, muṇḍo rājā kālaṁ maññatī”ti. </div>
</div>
<div class="q" id="p_16A5_302"> <div class="p">
<span class="pN">302</span>Atha kho piyako kosārakkho uṭṭhāyāsanā āyasmantaṁ nāradaṁ abhivādetvā padakkhiṇaṁ katvā yena muṇḍo rājā tenupasaṅkami; upasaṅkamitvā muṇḍaṁ rājānaṁ etadavoca—  “katāvakāso kho, deva, āyasmatā nāradena. Yassadāni devo kālaṁ maññatī”ti. “Tena hi, samma piyaka, bhadrāni bhadrāni yānāni yojāpehī”ti. “Evaṁ, devā”ti kho piyako kosārakkho muṇḍassa rañño paṭissutvā bhadrāni bhadrāni yānāni yojāpetvā muṇḍaṁ rājānaṁ etadavoca—  “yuttāni kho te, deva, bhadrāni bhadrāni yānāni. Yassadāni devo kālaṁ maññatī”ti. </div>
</div>
<div class="q" id="p_16A5_303"> <div class="p">
<span class="pN">303</span>Atha kho muṇḍo rājā bhadraṁ yānaṁ abhiruhitvā bhadrehi bhadrehi yānehi yena kukkuṭārāmo tena pāyāsi mahaccā rājānubhāvena āyasmantaṁ nāradaṁ dassanāya. Yāvatikā yānassa bhūmi yānena gantvā, yānā paccorohitvā pattikova ārāmaṁ pāvisi. Atha kho muṇḍo rājā yena āyasmā nārado tenupasaṅkami; upasaṅkamitvā āyasmantaṁ nāradaṁ abhivādetvā ekamantaṁ nisīdi. Ekamantaṁ nisinnaṁ kho muṇḍaṁ rājānaṁ āyasmā nārado etadavoca—  </div>
</div>
<div class="q" id="p_16A5_304"> <div class="p">
<span class="pN">304</span>“Pañcimāni, mahārāja, alabbhanīyāni ṭhānāni samaṇena vā brāhmaṇena vā devena vā mārena vā brahmunā vā kenaci vā lokasmiṁ. Katamāni pañca? ‘Jarādhammaṁ mā jīrī’ti alabbhanīyaṁ ṭhānaṁ samaṇena vā brāhmaṇena vā devena vā mārena vā brahmunā vā kenaci vā lokasmiṁ. ‘Byādhidhammaṁ mā byādhīyī’ti…pe…  ‘maraṇadhammaṁ mā mīyī’ti…  ‘khayadhammaṁ mā khīyī’ti…  ‘nassanadhammaṁ mā nassī’ti alabbhanīyaṁ ṭhānaṁ samaṇena vā brāhmaṇena vā devena vā mārena vā brahmunā vā kenaci vā lokasmiṁ. </div>
</div>
<div class="q" id="p_16A5_305"> <div class="p">
<span class="pN">305</span>Assutavato, mahārāja, puthujjanassa jarādhammaṁ jīrati. So jarādhamme jiṇṇe na iti paṭisañcikkhati—  ‘na kho mayhevekassa jarādhammaṁ jīrati, atha kho yāvatā sattānaṁ āgati gati cuti upapatti sabbesaṁ sattānaṁ jarādhammaṁ jīrati. Ahañceva kho pana jarādhamme jiṇṇe soceyyaṁ kilameyyaṁ parideveyyaṁ, urattāḷiṁ kandeyyaṁ, sammohaṁ āpajjeyyaṁ, bhattampi me nacchādeyya, kāyepi dubbaṇṇiyaṁ okkameyya, kammantāpi nappavatteyyuṁ, amittāpi attamanā assu, mittāpi dummanā assū’ti. So jarādhamme jiṇṇe socati kilamati paridevati, urattāḷiṁ kandati, sammohaṁ āpajjati. Ayaṁ vuccati, mahārāja—  ‘assutavā puthujjano viddho savisena sokasallena attānaṁyeva paritāpeti’. </div>
</div>
<div class="q" id="p_16A5_306"> <div class="p">
<span class="pN">306</span>Puna caparaṁ, mahārāja, assutavato puthujjanassa byādhidhammaṁ byādhīyati…pe…  maraṇadhammaṁ mīyati…  khayadhammaṁ khīyati…  nassanadhammaṁ nassati. So nassanadhamme naṭṭhe na iti paṭisañcikkhati—  ‘na kho mayhevekassa nassanadhammaṁ nassati, atha kho yāvatā sattānaṁ āgati gati cuti upapatti sabbesaṁ sattānaṁ nassanadhammaṁ nassati. Ahañceva kho pana nassanadhamme naṭṭhe soceyyaṁ kilameyyaṁ parideveyyaṁ, urattāḷiṁ kandeyyaṁ, sammohaṁ āpajjeyyaṁ, bhattampi me nacchādeyya, kāyepi dubbaṇṇiyaṁ okkameyya, kammantāpi nappavatteyyuṁ, amittāpi attamanā assu, mittāpi dummanā assū’ti. So nassanadhamme naṭṭhe socati kilamati paridevati, urattāḷiṁ kandati, sammohaṁ āpajjati. Ayaṁ vuccati, mahārāja—  ‘assutavā puthujjano viddho savisena sokasallena attānaṁyeva paritāpeti’. </div>
</div>
<div class="q" id="p_16A5_307"> <div class="p">
<span class="pN">307</span>Sutavato ca kho, mahārāja, ariyasāvakassa jarādhammaṁ jīrati. So jarādhamme jiṇṇe iti paṭisañcikkhati—  ‘na kho mayhevekassa jarādhammaṁ jīrati, atha kho yāvatā sattānaṁ āgati gati cuti upapatti sabbesaṁ sattānaṁ jarādhammaṁ jīrati. Ahañceva kho pana jarādhamme jiṇṇe soceyyaṁ kilameyyaṁ parideveyyaṁ, urattāḷiṁ kandeyyaṁ, sammohaṁ āpajjeyyaṁ, bhattampi me nacchādeyya, kāyepi dubbaṇṇiyaṁ okkameyya, kammantāpi nappavatteyyuṁ, amittāpi attamanā assu, mittāpi dummanā assū’ti. So jarādhamme jiṇṇe na socati na kilamati na paridevati, na urattāḷiṁ kandati, na sammohaṁ āpajjati. Ayaṁ vuccati, mahārāja—  ‘sutavā ariyasāvako abbuhi savisaṁ sokasallaṁ, yena viddho assutavā puthujjano attānaṁyeva paritāpeti. Asoko visallo ariyasāvako attānaṁyeva parinibbāpeti’. </div>
</div>
<div class="q" id="p_16A5_308"> <div class="p">
<span class="pN">308</span>Puna caparaṁ, mahārāja, sutavato ariyasāvakassa byādhidhammaṁ byādhīyati…pe…  maraṇadhammaṁ mīyati…  khayadhammaṁ khīyati…  nassanadhammaṁ nassati. So nassanadhamme naṭṭhe iti paṭisañcikkhati—  ‘na kho mayhevekassa nassanadhammaṁ nassati, atha kho yāvatā sattānaṁ āgati gati cuti upapatti sabbesaṁ sattānaṁ nassanadhammaṁ nassati. Ahañceva kho pana nassanadhamme naṭṭhe soceyyaṁ kilameyyaṁ parideveyyaṁ, urattāḷiṁ kandeyyaṁ, sammohaṁ āpajjeyyaṁ, bhattampi me nacchādeyya, kāyepi dubbaṇṇiyaṁ okkameyya, kammantāpi nappavatteyyuṁ, amittāpi attamanā assu, mittāpi dummanā assū’ti. So nassanadhamme naṭṭhe na socati na kilamati na paridevati, na urattāḷiṁ kandati, na sammohaṁ āpajjati. Ayaṁ vuccati, mahārāja—  ‘sutavā ariyasāvako abbuhi savisaṁ sokasallaṁ, yena viddho assutavā puthujjano attānaṁyeva paritāpeti. Asoko visallo ariyasāvako attānaṁyeva parinibbāpeti’. </div>
</div>
<div class="q" id="p_16A5_309"> <div class="p">
<span class="pN">309</span>Imāni kho, mahārāja, pañca alabbhanīyāni ṭhānāni samaṇena vā brāhmaṇena vā devena vā mārena vā brahmunā vā kenaci vā lokasminti. </div>
</div>
<div class="q" id="p_16A5_310"> <div class="p"> <table class="singleColumn"> <tr> <td> <div class="pN">310</div> <div class="G">Na socanāya paridevanāya,</div> </td> </tr> <tr> <td> <div class="G">Atthodha labbhā api appakopi;</div> </td> </tr> <tr> <td> <div class="G">Socantamenaṁ dukhitaṁ viditvā,</div> </td> </tr> <tr> <td> <div class="G">Paccatthikā attamanā bhavanti.</div> </td> </tr> </table> </div>
</div>
<div class="q" id="p_16A5_311"> <div class="p"> <table class="singleColumn"> <tr> <td> <div class="pN">311</div> <div class="G">Yato ca kho paṇḍito āpadāsu,</div> </td> </tr> <tr> <td> <div class="G">Na vedhatī atthavinicchayaññū;</div> </td> </tr> <tr> <td> <div class="G">Paccatthikāssa dukhitā bhavanti,</div> </td> </tr> <tr> <td> <div class="G">Disvā mukhaṁ avikāraṁ purāṇaṁ.</div> </td> </tr> </table> </div>
</div>
<div class="q" id="p_16A5_312"> <div class="p"> <table class="singleColumn"> <tr> <td> <div class="pN">312</div> <div class="G">Jappena mantena subhāsitena,</div> </td> </tr> <tr> <td> <div class="G">Anuppadānena paveṇiyā vā;</div> </td> </tr> <tr> <td> <div class="G">Yathā yathā yattha labhetha atthaṁ,</div> </td> </tr> <tr> <td> <div class="G">Tathā tathā tattha parakkameyya.</div> </td> </tr> </table> </div>
</div>
<div class="q" id="p_16A5_313"> <div class="p"> <table class="singleColumn"> <tr> <td> <div class="pN">313</div> <div class="G">Sace pajāneyya alabbhaneyyo,</div> </td> </tr> <tr> <td> <div class="G">Mayāva aññena vā esa attho;</div> </td> </tr> <tr> <td> <div class="G">Asocamāno adhivāsayeyya,</div> </td> </tr> <tr> <td> <div class="G">Kammaṁ daḷhaṁ kinti karomi dānī”ti.</div> </td> </tr> </table> </div>
</div>
<div class="q" id="p_16A5_314"> <div class="p">
<span class="pN">314</span>Evaṁ vutte, muṇḍo rājā āyasmantaṁ nāradaṁ etadavoca—  “ko nāmo ayaṁ, bhante, dhammapariyāyo”ti? “Sokasallaharaṇo nāma ayaṁ, mahārāja, dhammapariyāyo”ti. “Taggha, bhante, sokasallaharaṇo. Imañhi me, bhante, dhammapariyāyaṁ sutvā sokasallaṁ pahīnan”ti. </div>
</div>
<div class="q" id="p_16A5_315"> <div class="p">
<span class="pN">315</span>Atha kho muṇḍo rājā piyakaṁ kosārakkhaṁ āmantesi—  “tena hi, samma piyaka, bhaddāya deviyā sarīraṁ jhāpetha; thūpañcassā karotha. Ajjatagge dāni mayaṁ nhāyissāma ceva vilimpissāma bhattañca bhuñjissāma kammante ca payojessāmā”ti. </div>
</div>
<div class="CENTER" id="p_16A5_316">
<span class="pN">316</span>Dasamaṁ.</div>
<div class="CENTER" id="p_16A5_317">
<span class="pN">317</span>Muṇḍarājavaggo pañcamo.</div>
<div class="SUMMARY" id="p_16A5_318">
<span class="pN">318</span><span class="firstLetter">T</span>assuddānaṁ</div>
<div class="q" id="p_16A5_319"> <div class="p"> <table class="singleColumn"> <tr> <td> <div class="pN">319</div> <div class="G">Ādiyo sappuriso iṭṭhā,</div> </td> </tr> <tr> <td> <div class="G">manāpadāyībhisandaṁ;</div> </td> </tr> <tr> <td> <div class="G">Sampadā ca dhanaṁ ṭhānaṁ,</div> </td> </tr> <tr> <td> <div class="G">kosalo nāradena cāti.</div> </td> </tr> </table> </div>
</div>
<div class="ENDH3" id="p_16A5_320">
<span class="pN">320</span>Paṭhamo paṇṇāsako samatto.</div>
</html>
