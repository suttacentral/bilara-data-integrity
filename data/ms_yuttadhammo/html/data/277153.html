<html>
<div class="i">1.2.3.1 Paṭhamagilānasutta</div>
<div class="h">Saḷāyatanasaṁyutta</div>
<div class="h">Dutiyapaṇṇāsaka</div>
<div class="h">Gilānavagga</div>
<div class="h">Paṭhamagilānasutta</div>
<div class="q" id="p_13S4_280"> <div class="divNumber">74.</div> <div class="p">
<span class="pN">280</span>Sāvatthinidānaṁ. Atha kho aññataro bhikkhu yena bhagavā tenupasaṅkami…pe…  ekamantaṁ nisinno kho so bhikkhu bhagavantaṁ etadavoca—  “amukasmiṁ, bhante, vihāre aññataro bhikkhu navo appaññāto ābādhiko dukkhito bāḷhagilāno. Sādhu, bhante, bhagavā yena so bhikkhu tenupasaṅkamatu anukampaṁ upādāyā”ti. </div>
</div>
<div class="q" id="p_13S4_281"> <div class="p">
<span class="pN">281</span>Atha kho bhagavā navavādañca sutvā gilānavādañca, “appaññāto bhikkhū”ti iti viditvā yena so bhikkhu tenupasaṅkami. Addasā kho so bhikkhu bhagavantaṁ dūratova āgacchantaṁ. Disvāna mañcake samadhosi. Atha kho bhagavā taṁ bhikkhuṁ etadavoca—  “alaṁ, bhikkhu, mā tvaṁ mañcake samadhosi. Santimāni āsanāni paññattāni, tatthāhaṁ nisīdissāmī”ti. Nisīdi bhagavā paññatte āsane. Nisajja kho bhagavā taṁ bhikkhuṁ etadavoca—  “kacci te, bhikkhu, khamanīyaṁ, kacci yāpanīyaṁ, kacci dukkhā vedanā paṭikkamanti no abhikkamanti, paṭikkamosānaṁ paññāyati no abhikkamo”ti? </div>
</div>
<div class="q" id="p_13S4_282"> <div class="p">
<span class="pN">282</span>“Na me, bhante, khamanīyaṁ, na yāpanīyaṁ, bāḷhā me dukkhā vedanā abhikkamanti no paṭikkamanti, abhikkamosānaṁ paññāyati no paṭikkamo”ti. </div>
</div>
<div class="q" id="p_13S4_283"> <div class="p">
<span class="pN">283</span>“Kacci te, bhikkhu, na kiñci kukkuccaṁ, na koci vippaṭisāro”ti? </div>
</div>
<div class="q" id="p_13S4_284"> <div class="p">
<span class="pN">284</span>“Taggha me, bhante, anappakaṁ kukkuccaṁ, anappako vippaṭisāro”ti. </div>
</div>
<div class="q" id="p_13S4_285"> <div class="p">
<span class="pN">285</span>“Kacci pana taṁ, bhikkhu, attā sīlato upavadatī”ti? </div>
</div>
<div class="q" id="p_13S4_286"> <div class="p">
<span class="pN">286</span>“Na kho maṁ, bhante, attā sīlato upavadatī”ti. </div>
</div>
<div class="q" id="p_13S4_287"> <div class="p">
<span class="pN">287</span>“No ce kira te, bhikkhu, attā sīlato upavadati, atha kiñca te kukkuccaṁ ko ca vippaṭisāro”ti? </div>
</div>
<div class="q" id="p_13S4_288"> <div class="p">
<span class="pN">288</span>“Na khvāhaṁ, bhante, sīlavisuddhatthaṁ bhagavatā dhammaṁ desitaṁ ājānāmī”ti. </div>
</div>
<div class="q" id="p_13S4_289"> <div class="p">
<span class="pN">289</span>“No ce kira tvaṁ, bhikkhu, sīlavisuddhatthaṁ mayā dhammaṁ desitaṁ ājānāsi, atha kimatthaṁ carahi tvaṁ, bhikkhu, mayā dhammaṁ desitaṁ ājānāsī”ti? </div>
</div>
<div class="q" id="p_13S4_290"> <div class="p">
<span class="pN">290</span>“Rāgavirāgatthaṁ khvāhaṁ, bhante, bhagavatā dhammaṁ desitaṁ ājānāmī”ti. </div>
</div>
<div class="q" id="p_13S4_291"> <div class="p">
<span class="pN">291</span>“Sādhu sādhu, bhikkhu. Sādhu kho tvaṁ, bhikkhu, rāgavirāgatthaṁ mayā dhammaṁ desitaṁ ājānāsi. Rāgavirāgattho hi, bhikkhu, mayā dhammo desito. Taṁ kiṁ maññasi, bhikkhu, cakkhu niccaṁ vā aniccaṁ vā”ti? </div>
</div>
<div class="q" id="p_13S4_292"> <div class="p">
<span class="pN">292</span>“Aniccaṁ, bhante”. </div>
</div>
<div class="q" id="p_13S4_293"> <div class="p">
<span class="pN">293</span>“…pe…  Sotaṁ…  ghānaṁ…  jivhā…  kāyo…  mano nicco vā anicco vā”ti? </div>
</div>
<div class="q" id="p_13S4_294"> <div class="p">
<span class="pN">294</span>“Anicco, bhante”. </div>
</div>
<div class="q" id="p_13S4_295"> <div class="p">
<span class="pN">295</span>“Yaṁ panāniccaṁ dukkhaṁ vā taṁ sukhaṁ vā”ti? </div>
</div>
<div class="q" id="p_13S4_296"> <div class="p">
<span class="pN">296</span>“Dukkhaṁ, bhante”. </div>
</div>
<div class="q" id="p_13S4_297"> <div class="p">
<span class="pN">297</span>“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ—  ‘etaṁ mama, esohamasmi, eso me attā’”ti? </div>
</div>
<div class="q" id="p_13S4_298"> <div class="p">
<span class="pN">298</span>“No hetaṁ, bhante”. </div>
</div>
<div class="q" id="p_13S4_299"> <div class="p">
<span class="pN">299</span>“Evaṁ passaṁ, bhikkhu, sutavā ariyasāvako cakkhusmimpi nibbindati, sotasmimpi nibbindati…pe…  manasmimpi nibbindati. Nibbindaṁ virajjati; virāgā vimuccati; vimuttasmiṁ vimuttamiti ñāṇaṁ hoti. ‘Khīṇā jāti…pe…  nāparaṁ itthattāyā’ti pajānātī”ti. </div>
</div>
<div class="q" id="p_13S4_300"> <div class="p">
<span class="pN">300</span>Idamavoca bhagavā. Attamano so bhikkhu bhagavato bhāsitaṁ abhinandi. Imasmiñca pana veyyākaraṇasmiṁ bhaññamāne tassa bhikkhuno virajaṁ vītamalaṁ dhammacakkhuṁ udapādi—  “yaṁ kiñci samudayadhammaṁ sabbaṁ taṁ nirodhadhamman”ti. </div>
</div>
<div class="CENTER" id="p_13S4_301">
<span class="pN">301</span>Paṭhamaṁ.</div>
</html>
