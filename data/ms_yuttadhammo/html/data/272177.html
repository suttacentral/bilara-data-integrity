<html>
<div class="i">5.13 Sammantinasammantivāra</div>
<div class="h">Samathabheda</div>
<div class="h">Sammantinasammantivāra</div>
<div class="q" id="p_5V_1347"> <div class="divNumber">308.</div> <div class="p">
<span class="pN">1347</span>Vivādādhikaraṇaṁ katihi samathehi sammati, katihi samathehi na sammati? Anuvādādhikaraṇaṁ katihi samathehi sammati, katihi samathehi na sammati? Āpattādhikaraṇaṁ katihi samathehi sammati, katihi samathehi na sammati? Kiccādhikaraṇaṁ katihi samathehi sammati, katihi samathehi na sammati? </div>
</div>
<div class="q" id="p_5V_1348"> <div class="p">
<span class="pN">1348</span>Vivādādhikaraṇaṁ dvīhi samathehi sammati—  sammukhāvinayena ca yebhuyyasikāya ca. Pañcahi samathehi na sammati—  sativinayena ca amūḷhavinayena ca paṭiññātakaraṇena ca tassapāpiyasikāya ca tiṇavatthārakena ca. (1) </div>
</div>
<div class="q" id="p_5V_1349"> <div class="p">
<span class="pN">1349</span>Anuvādādhikaraṇaṁ catūhi samathehi sammati—  sammukhāvinayena ca sativinayena ca amūḷhavinayena ca tassapāpiyasikāya ca. Tīhi samathehi na sammati—  yebhuyyasikāya ca paṭiññātakaraṇena ca tiṇavatthārakena ca. (2) </div>
</div>
<div class="q" id="p_5V_1350"> <div class="p">
<span class="pN">1350</span>Āpattādhikaraṇaṁ tīhi samathehi sammati—  sammukhāvinayena ca paṭiññātakaraṇena ca tiṇavatthārakena ca. Catūhi samathehi na sammati—  yebhuyyasikāya ca sativinayena ca amūḷhavinayena ca tassapāpiyasikāya ca. (3) </div>
</div>
<div class="q" id="p_5V_1351"> <div class="p">
<span class="pN">1351</span>Kiccādhikaraṇaṁ ekena samathena sammati—  sammukhāvinayena. Chahi samathehi na sammati—  yebhuyyasikāya ca sativinayena ca amūḷhavinayena ca paṭiññātakaraṇena ca tassapāpiyasikāya ca tiṇavatthārakena ca. (4) </div>
</div>
<div class="q" id="p_5V_1352"> <div class="p">
<span class="pN">1352</span>Vivādādhikaraṇañca anuvādādhikaraṇañca katihi samathehi sammanti? Katihi samathehi na sammanti? Vivādādhikaraṇañca anuvādādhikaraṇañca pañcahi samathehi sammanti—  sammukhāvinayena ca yebhuyyasikāya ca sativinayena ca amūḷhavinayena ca tassapāpiyasikāya ca. Dvīhi samathehi na sammanti—  paṭiññātakaraṇena ca tiṇavatthārakena ca. (5) </div>
</div>
<div class="q" id="p_5V_1353"> <div class="p">
<span class="pN">1353</span>Vivādādhikaraṇañca āpattādhikaraṇañca katihi samathehi sammanti? Katihi samathehi na sammanti? Vivādādhikaraṇañca āpattādhikaraṇañca catūhi samathehi sammanti—  sammukhāvinayena ca yebhuyyasikāya ca paṭiññātakaraṇena ca tiṇavatthārakena ca. Tīhi samathehi na sammanti—  sativinayena ca amūḷhavinayena ca tassapāpiyasikāya ca. (6) </div>
</div>
<div class="q" id="p_5V_1354"> <div class="p">
<span class="pN">1354</span>Vivādādhikaraṇañca kiccādhikaraṇañca katihi samathehi sammanti? Katihi samathehi na sammanti? Vivādādhikaraṇañca kiccādhikaraṇañca dvīhi samathehi sammanti—  sammukhāvinayena ca yebhuyyasikāya ca. Pañcahi samathehi na sammanti—  sativinayena ca amūḷhavinayena ca paṭiññātakaraṇena ca tassapāpiyasikāya ca tiṇavatthārakena ca. (7) </div>
</div>
<div class="q" id="p_5V_1355"> <div class="p">
<span class="pN">1355</span>Anuvādādhikaraṇañca āpattādhikaraṇañca katihi samathehi sammanti? Katihi samathehi na sammanti? Anuvādādhikaraṇañca āpattādhikaraṇañca chahi samathehi sammanti—  sammukhāvinayena ca sativinayena ca amūḷhavinayena ca paṭiññātakaraṇena ca tassapāpiyasikāya ca tiṇavatthārakena ca. Ekena samathena na sammanti—  yebhuyyasikāya. (8) </div>
</div>
<div class="q" id="p_5V_1356"> <div class="p">
<span class="pN">1356</span>Anuvādādhikaraṇañca kiccādhikaraṇañca katihi samathehi sammanti? Katihi samathehi na sammanti? Anuvādādhikaraṇañca kiccādhikaraṇañca catūhi samathehi sammanti—  sammukhāvinayena ca sativinayena ca amūḷhavinayena ca tassapāpiyasikāya ca. Tīhi samathehi na sammanti—  yebhuyyasikāya ca paṭiññātakaraṇena ca tiṇavatthārakena ca. (9) </div>
</div>
<div class="q" id="p_5V_1357"> <div class="p">
<span class="pN">1357</span>Āpattādhikaraṇañca kiccādhikaraṇañca katihi samathehi sammanti? Katihi samathehi na sammanti? Āpattādhikaraṇañca kiccādhikaraṇañca tīhi samathehi sammanti—  sammukhāvinayena ca paṭiññātakaraṇena ca tiṇavatthārakena ca. Catūhi samathehi na sammanti—  yebhuyyasikāya ca sativinayena ca amūḷhavinayena ca tassapāpiyasikāya ca. (10) </div>
</div>
<div class="q" id="p_5V_1358"> <div class="p">
<span class="pN">1358</span>Vivādādhikaraṇañca anuvādādhikaraṇañca āpattādhikaraṇañca katihi samathehi sammanti? Katihi samathehi na sammanti? Vivādādhikaraṇañca anuvādādhikaraṇañca āpattādhikaraṇañca sattahi samathehi sammanti—  sammukhāvinayena ca yebhuyyasikāya ca sativinayena ca amūḷhavinayena ca paṭiññātakaraṇena ca tassapāpiyasikāya ca tiṇavatthārakena ca. (11) </div>
</div>
<div class="q" id="p_5V_1359"> <div class="p">
<span class="pN">1359</span>Vivādādhikaraṇañca anuvādādhikaraṇañca kiccādhikaraṇañca katihi samathehi sammanti? Katihi samathehi na sammanti? Vivādādhikaraṇañca anuvādādhikaraṇañca kiccādhikaraṇañca pañcahi samathehi sammanti—  sammukhāvinayena ca yebhuyyasikāya ca sativinayena ca amūḷhavinayena ca tassapāpiyasikāya ca. Dvīhi samathehi na sammanti—  paṭiññātakaraṇena ca tiṇavatthārakena ca. (12) </div>
</div>
<div class="q" id="p_5V_1360"> <div class="p">
<span class="pN">1360</span>Anuvādādhikaraṇañca āpattādhikaraṇañca kiccādhikaraṇañca katihi samathehi sammanti? Katihi samathehi na sammanti? Anuvādādhikaraṇañca āpattādhikaraṇañca kiccādhikaraṇañca chahi samathehi sammanti—  sammukhāvinayena ca sativinayena ca amūḷhavinayena ca paṭiññātakaraṇena ca tassapāpiyasikāya ca tiṇavatthārakena ca. Ekena samathena na sammanti—  yebhuyyasikāya. (13) </div>
</div>
<div class="q" id="p_5V_1361"> <div class="p">
<span class="pN">1361</span>Vivādādhikaraṇañca anuvādādhikaraṇañca āpattādhikaraṇañca kiccādhikaraṇañca katihi samathehi sammanti? Katihi samathehi na sammanti? Vivādādhikaraṇañca anuvādādhikaraṇañca āpattādhikaraṇañca kiccādhikaraṇañca sattahi samathehi sammanti—  sammukhāvinayena ca yebhuyyasikāya ca sativinayena ca amūḷhavinayena ca paṭiññātakaraṇena ca tassapāpiyasikāya ca tiṇavatthārakena ca. (14) </div>
</div>
<div class="CENTER" id="p_5V_1362">
<span class="pN">1362</span>Sammanti na sammantivāro niṭṭhito aṭṭhārasamo.</div>
</html>
