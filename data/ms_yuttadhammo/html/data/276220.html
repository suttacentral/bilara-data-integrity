<html>
<div class="i">1.3.4 Dutiyasattakasutta</div>
<div class="h">Paṭhamapaṇṇāsaka</div>
<div class="h">Vajjisattakavagga</div>
<div class="h">Dutiyasattakasutta</div>
<div class="q" id="p_16A7_128"> <div class="divNumber">24.</div> <div class="p">
<span class="pN">128</span>“Satta vo, bhikkhave, aparihāniye dhamme desessāmi. Taṁ suṇātha, sādhukaṁ manasi karotha…pe…  katame ca, bhikkhave, satta aparihāniyā dhammā? </div>
</div>
<div class="q" id="p_16A7_129"> <div class="p">
<span class="pN">129</span>Yāvakīvañca, bhikkhave, bhikkhū na kammārāmā bhavissanti, na kammaratā, na kammārāmataṁ anuyuttā; vuddhiyeva, bhikkhave, bhikkhūnaṁ pāṭikaṅkhā, no parihāni. </div>
</div>
<div class="q" id="p_16A7_130"> <div class="p">
<span class="pN">130</span>Yāvakīvañca, bhikkhave, bhikkhū na bhassārāmā bhavissanti…pe…  na niddārāmā bhavissanti…  na saṅgaṇikārāmā bhavissanti…  na pāpicchā bhavissanti na pāpikānaṁ icchānaṁ vasaṁ gatā…  na pāpamittā bhavissanti na pāpasahāyā na pāpasampavaṅkā…  na oramattakena visesādhigamena antarāvosānaṁ āpajjissanti; vuddhiyeva, bhikkhave, bhikkhūnaṁ pāṭikaṅkhā, no parihāni. </div>
</div>
<div class="q" id="p_16A7_131"> <div class="p">
<span class="pN">131</span>Yāvakīvañca, bhikkhave, ime satta aparihāniyā dhammā bhikkhūsu ṭhassanti, imesu ca sattasu aparihāniyesu dhammesu bhikkhū sandississanti; vuddhiyeva, bhikkhave, bhikkhūnaṁ pāṭikaṅkhā, no parihānī”ti. </div>
</div>
<div class="CENTER" id="p_16A7_132">
<span class="pN">132</span>Catutthaṁ.</div>
</html>
