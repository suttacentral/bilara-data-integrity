<html>
<div class="i">16.1.8 Aṅgulimālattheragāthā</div>
<div class="h">Vīsatinipāta</div>
<div class="h">Paṭhamavagga</div>
<div class="h">Aṅgulimālattheragāthā</div>
<div class="q" id="p_19Th1_1209"> <div class="divNumber">866.</div> <div class="p"> <table class="singleColumn"> <tr> <td> <div class="pN">1209</div> <div class="G">“Gacchaṁ vadesi samaṇaṭṭhitomhi,</div> </td> </tr> <tr> <td> <div class="G">Mamañca brūsi ṭhitamaṭṭhitoti;</div> </td> </tr> <tr> <td> <div class="G">Pucchāmi taṁ samaṇa etamatthaṁ,</div> </td> </tr> <tr> <td> <div class="G">‘Kathaṁ ṭhito tvaṁ ahamaṭṭhitomhi’”.</div> </td> </tr> </table> </div>
</div>
<div class="q" id="p_19Th1_1210"> <div class="divNumber">867.</div> <div class="p"> <table class="singleColumn"> <tr> <td> <div class="pN">1210</div> <div class="G">“Ṭhito ahaṁ aṅgulimāla sabbadā,</div> </td> </tr> <tr> <td> <div class="G">Sabbesu bhūtesu nidhāya daṇḍaṁ;</div> </td> </tr> <tr> <td> <div class="G">Tuvañca pāṇesu asaññatosi,</div> </td> </tr> <tr> <td> <div class="G">Tasmā ṭhitohaṁ tuvamaṭṭhitosi”.</div> </td> </tr> </table> </div>
</div>
<div class="q" id="p_19Th1_1211"> <div class="divNumber">868.</div> <div class="p"> <table class="singleColumn"> <tr> <td> <div class="pN">1211</div> <div class="G">“Cirassaṁ vata me mahito mahesī,</div> </td> </tr> <tr> <td> <div class="G">Mahāvanaṁ samaṇo paccapādi;</div> </td> </tr> <tr> <td> <div class="G">Sohaṁ cajissāmi sahassapāpaṁ,</div> </td> </tr> <tr> <td> <div class="G">Sutvāna gāthaṁ tava dhammayuttaṁ”.</div> </td> </tr> </table> </div>
</div>
<div class="q" id="p_19Th1_1212"> <div class="divNumber">869.</div> <div class="p"> <table class="singleColumn"> <tr> <td> <div class="pN">1212</div> <div class="G">Icceva coro asimāvudhañca,</div> </td> </tr> <tr> <td> <div class="G">Sobbhe papāte narake anvakāsi;</div> </td> </tr> <tr> <td> <div class="G">Avandi coro sugatassa pāde,</div> </td> </tr> <tr> <td> <div class="G">Tattheva pabbajjamayāci buddhaṁ.</div> </td> </tr> </table> </div>
</div>
<div class="q" id="p_19Th1_1213"> <div class="divNumber">870.</div> <div class="p"> <table class="singleColumn"> <tr> <td> <div class="pN">1213</div> <div class="G">Buddho ca kho kāruṇiko mahesi,</div> </td> </tr> <tr> <td> <div class="G">Yo satthā lokassa sadevakassa;</div> </td> </tr> <tr> <td> <div class="G">“Tamehi bhikkhū”ti tadā avoca,</div> </td> </tr> <tr> <td> <div class="G">Eseva tassa ahu bhikkhubhāvo.</div> </td> </tr> </table> </div>
</div>
<div class="q" id="p_19Th1_1214"> <div class="divNumber">871.</div> <div class="p"> <table class="singleColumn"> <tr> <td> <div class="pN">1214</div> <div class="G">“Yo ca pubbe pamajjitvā,</div> </td> </tr> <tr> <td> <div class="G">pacchā so nappamajjati;</div> </td> </tr> <tr> <td> <div class="G">Somaṁ lokaṁ pabhāseti,</div> </td> </tr> <tr> <td> <div class="G">abbhā muttova candimā.</div> </td> </tr> </table> </div>
</div>
<div class="q" id="p_19Th1_1215"> <div class="divNumber">872.</div> <div class="p"> <table class="singleColumn"> <tr> <td> <div class="pN">1215</div> <div class="G">Yassa pāpaṁ kataṁ kammaṁ,</div> </td> </tr> <tr> <td> <div class="G">kusalena pidhīyati;</div> </td> </tr> <tr> <td> <div class="G">Somaṁ lokaṁ pabhāseti,</div> </td> </tr> <tr> <td> <div class="G">abbhā muttova candimā.</div> </td> </tr> </table> </div>
</div>
<div class="q" id="p_19Th1_1216"> <div class="divNumber">873.</div> <div class="p"> <table class="singleColumn"> <tr> <td> <div class="pN">1216</div> <div class="G">Yo have daharo bhikkhu,</div> </td> </tr> <tr> <td> <div class="G">yuñjati buddhasāsane;</div> </td> </tr> <tr> <td> <div class="G">Somaṁ lokaṁ pabhāseti,</div> </td> </tr> <tr> <td> <div class="G">abbhā muttova candimā.</div> </td> </tr> </table> </div>
</div>
<div class="q" id="p_19Th1_1217"> <div class="divNumber">874.</div> <div class="p"> <table class="singleColumn"> <tr> <td> <div class="pN">1217</div> <div class="G">Disāpi me dhammakathaṁ suṇantu,</div> </td> </tr> <tr> <td> <div class="G">Disāpi me yuñjantu buddhasāsane;</div> </td> </tr> <tr> <td> <div class="G">Disāpi me te manuje bhajantu,</div> </td> </tr> <tr> <td> <div class="G">Ye dhammamevādapayanti santo.</div> </td> </tr> </table> </div>
</div>
<div class="q" id="p_19Th1_1218"> <div class="divNumber">875.</div> <div class="p"> <table class="singleColumn"> <tr> <td> <div class="pN">1218</div> <div class="G">Disā hi me khantivādānaṁ,</div> </td> </tr> <tr> <td> <div class="G">avirodhappasaṁsinaṁ;</div> </td> </tr> <tr> <td> <div class="G">Suṇantu dhammaṁ kālena,</div> </td> </tr> <tr> <td> <div class="G">tañca anuvidhīyantu.</div> </td> </tr> </table> </div>
</div>
<div class="q" id="p_19Th1_1219"> <div class="divNumber">876.</div> <div class="p"> <table class="singleColumn"> <tr> <td> <div class="pN">1219</div> <div class="G">Na hi jātu so mamaṁ hiṁse,</div> </td> </tr> <tr> <td> <div class="G">aññaṁ vā pana kiñcanaṁ;</div> </td> </tr> <tr> <td> <div class="G">Pappuyya paramaṁ santiṁ,</div> </td> </tr> <tr> <td> <div class="G">rakkheyya tasathāvare.</div> </td> </tr> </table> </div>
</div>
<div class="q" id="p_19Th1_1220"> <div class="divNumber">877.</div> <div class="p"> <table class="singleColumn"> <tr> <td> <div class="pN">1220</div> <div class="G">Udakañhi nayanti nettikā,</div> </td> </tr> <tr> <td> <div class="G">Usukārā namayanti tejanaṁ;</div> </td> </tr> <tr> <td> <div class="G">Dāruṁ namayanti tacchakā,</div> </td> </tr> <tr> <td> <div class="G">Attānaṁ damayanti paṇḍitā.</div> </td> </tr> </table> </div>
</div>
<div class="q" id="p_19Th1_1221"> <div class="divNumber">878.</div> <div class="p"> <table class="singleColumn"> <tr> <td> <div class="pN">1221</div> <div class="G">Daṇḍeneke damayanti,</div> </td> </tr> <tr> <td> <div class="G">aṅkusebhi kasāhi ca;</div> </td> </tr> <tr> <td> <div class="G">Adaṇḍena asatthena,</div> </td> </tr> <tr> <td> <div class="G">ahaṁ dantomhi tādinā.</div> </td> </tr> </table> </div>
</div>
<div class="q" id="p_19Th1_1222"> <div class="divNumber">879.</div> <div class="p"> <table class="singleColumn"> <tr> <td> <div class="pN">1222</div> <div class="G">‘Ahiṁsako’ti me nāmaṁ,</div> </td> </tr> <tr> <td> <div class="G">hiṁsakassa pure sato;</div> </td> </tr> <tr> <td> <div class="G">Ajjāhaṁ saccanāmomhi,</div> </td> </tr> <tr> <td> <div class="G">na naṁ hiṁsāmi kiñcanaṁ.</div> </td> </tr> </table> </div>
</div>
<div class="q" id="p_19Th1_1223"> <div class="divNumber">880.</div> <div class="p"> <table class="singleColumn"> <tr> <td> <div class="pN">1223</div> <div class="G">Coro ahaṁ pure āsiṁ,</div> </td> </tr> <tr> <td> <div class="G">aṅgulimāloti vissuto;</div> </td> </tr> <tr> <td> <div class="G">Vuyhamāno mahoghena,</div> </td> </tr> <tr> <td> <div class="G">buddhaṁ saraṇamāgamaṁ.</div> </td> </tr> </table> </div>
</div>
<div class="q" id="p_19Th1_1224"> <div class="divNumber">881.</div> <div class="p"> <table class="singleColumn"> <tr> <td> <div class="pN">1224</div> <div class="G">Lohitapāṇi pure āsiṁ,</div> </td> </tr> <tr> <td> <div class="G">aṅgulimāloti vissuto;</div> </td> </tr> <tr> <td> <div class="G">Saraṇagamanaṁ passa,</div> </td> </tr> <tr> <td> <div class="G">bhavanetti samūhatā.</div> </td> </tr> </table> </div>
</div>
<div class="q" id="p_19Th1_1225"> <div class="divNumber">882.</div> <div class="p"> <table class="singleColumn"> <tr> <td> <div class="pN">1225</div> <div class="G">Tādisaṁ kammaṁ katvāna,</div> </td> </tr> <tr> <td> <div class="G">bahuṁ duggatigāminaṁ;</div> </td> </tr> <tr> <td> <div class="G">Phuṭṭho kammavipākena,</div> </td> </tr> <tr> <td> <div class="G">anaṇo bhuñjāmi bhojanaṁ.</div> </td> </tr> </table> </div>
</div>
<div class="q" id="p_19Th1_1226"> <div class="divNumber">883.</div> <div class="p"> <table class="singleColumn"> <tr> <td> <div class="pN">1226</div> <div class="G">Pamādamanuyuñjanti,</div> </td> </tr> <tr> <td> <div class="G">bālā dummedhino janā;</div> </td> </tr> <tr> <td> <div class="G">Appamādañca medhāvī,</div> </td> </tr> <tr> <td> <div class="G">dhanaṁ seṭṭhaṁva rakkhati.</div> </td> </tr> </table> </div>
</div>
<div class="q" id="p_19Th1_1227"> <div class="divNumber">884.</div> <div class="p"> <table class="singleColumn"> <tr> <td> <div class="pN">1227</div> <div class="G">Mā pamādamanuyuñjetha,</div> </td> </tr> <tr> <td> <div class="G">mā kāmaratisanthavaṁ;</div> </td> </tr> <tr> <td> <div class="G">Appamatto hi jhāyanto,</div> </td> </tr> <tr> <td> <div class="G">pappoti paramaṁ sukhaṁ.</div> </td> </tr> </table> </div>
</div>
<div class="q" id="p_19Th1_1228"> <div class="divNumber">885.</div> <div class="p"> <table class="singleColumn"> <tr> <td> <div class="pN">1228</div> <div class="G">Svāgataṁ nāpagataṁ,</div> </td> </tr> <tr> <td> <div class="G">netaṁ dummantitaṁ mama;</div> </td> </tr> <tr> <td> <div class="G">Savibhattesu dhammesu,</div> </td> </tr> <tr> <td> <div class="G">yaṁ seṭṭhaṁ tadupāgamaṁ.</div> </td> </tr> </table> </div>
</div>
<div class="q" id="p_19Th1_1229"> <div class="divNumber">886.</div> <div class="p"> <table class="singleColumn"> <tr> <td> <div class="pN">1229</div> <div class="G">Svāgataṁ nāpagataṁ,</div> </td> </tr> <tr> <td> <div class="G">netaṁ dummantitaṁ mama;</div> </td> </tr> <tr> <td> <div class="G">Tisso vijjā anuppattā,</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_19Th1_1230"> <div class="divNumber">887.</div> <div class="p"> <table class="singleColumn"> <tr> <td> <div class="pN">1230</div> <div class="G">Araññe rukkhamūle vā,</div> </td> </tr> <tr> <td> <div class="G">pabbatesu guhāsu vā;</div> </td> </tr> <tr> <td> <div class="G">Tattha tattheva aṭṭhāsiṁ,</div> </td> </tr> <tr> <td> <div class="G">ubbiggamanaso tadā.</div> </td> </tr> </table> </div>
</div>
<div class="q" id="p_19Th1_1231"> <div class="divNumber">888.</div> <div class="p"> <table class="singleColumn"> <tr> <td> <div class="pN">1231</div> <div class="G">Sukhaṁ sayāmi ṭhāyāmi,</div> </td> </tr> <tr> <td> <div class="G">sukhaṁ kappemi jīvitaṁ;</div> </td> </tr> <tr> <td> <div class="G">Ahatthapāso mārassa,</div> </td> </tr> <tr> <td> <div class="G">aho satthānukampito.</div> </td> </tr> </table> </div>
</div>
<div class="q" id="p_19Th1_1232"> <div class="divNumber">889.</div> <div class="p"> <table class="singleColumn"> <tr> <td> <div class="pN">1232</div> <div class="G">Brahmajacco pure āsiṁ,</div> </td> </tr> <tr> <td> <div class="G">udicco ubhato ahu;</div> </td> </tr> <tr> <td> <div class="G">Sojja putto sugatassa,</div> </td> </tr> <tr> <td> <div class="G">dhammarājassa satthuno.</div> </td> </tr> </table> </div>
</div>
<div class="q" id="p_19Th1_1233"> <div class="divNumber">890.</div> <div class="p"> <table class="singleColumn"> <tr> <td> <div class="pN">1233</div> <div class="G">Vītataṇho anādāno,</div> </td> </tr> <tr> <td> <div class="G">guttadvāro susaṁvuto;</div> </td> </tr> <tr> <td> <div class="G">Aghamūlaṁ vadhitvāna,</div> </td> </tr> <tr> <td> <div class="G">patto me āsavakkhayo.</div> </td> </tr> </table> </div>
</div>
<div class="q" id="p_19Th1_1234"> <div class="divNumber">891.</div> <div class="p"> <table class="singleColumn"> <tr> <td> <div class="pN">1234</div> <div class="G">Pariciṇṇo mayā satthā,</div> </td> </tr> <tr> <td> <div class="G">kataṁ buddhassa sāsanaṁ;</div> </td> </tr> <tr> <td> <div class="G">Ohito garuko bhāro,</div> </td> </tr> <tr> <td> <div class="G">bhavanetti samūhatā”ti.</div> </td> </tr> </table> </div>
</div>
<div class="CENTER" id="p_19Th1_1235">
<span class="pN">1235</span>… Aṅgulimālo thero….</div>
</html>
