<html>
<div class="i">2.33 Sīmokkantikapeyyāla</div>
<div class="h">Uposathakkhandhaka</div>
<div class="h">Sīmokkantikapeyyāla</div>
<div class="q" id="p_3V_774"> <div class="divNumber">177.</div> <div class="p">
<span class="pN">774</span>Idha pana, bhikkhave, aññatarasmiṁ āvāse tadahuposathe sambahulā āvāsikā bhikkhū sannipatanti cattāro vā atirekā vā. Te na jānanti—  ‘aññe āvāsikā bhikkhū antosīmaṁ okkamantī’ti…pe…  te na jānanti—  ‘aññe āvāsikā bhikkhū antosīmaṁ okkantā’ti…pe…  te na passanti aññe āvāsike bhikkhū antosīmaṁ okkamante…pe…  te na passanti aññe āvāsike bhikkhū antosīmaṁ okkante…pe…  te na suṇanti—  ‘aññe āvāsikā bhikkhū antosīmaṁ okkamantī’ti…pe…  te na suṇanti—  ‘aññe āvāsikā bhikkhū antosīmaṁ okkantā’ti…pe… . </div>
</div>
<div class="q" id="p_3V_775"> <div class="p">
<span class="pN">775</span>Āvāsikena āvāsikā ekasatapañcasattati tikanayato, āvāsikena āgantukā, āgantukena āvāsikā, āgantukena āgantukā peyyālamukhena satta tikasatāni honti. </div>
</div>
<div class="q" id="p_3V_776"> <div class="divNumber">178.</div> <div class="p">
<span class="pN">776</span>Idha pana, bhikkhave, āvāsikānaṁ bhikkhūnaṁ cātuddaso hoti, āgantukānaṁ pannaraso. Sace āvāsikā bahutarā honti, āgantukehi āvāsikānaṁ anuvattitabbaṁ. Sace samasamā honti, āgantukehi āvāsikānaṁ anuvattitabbaṁ. Sace āgantukā bahutarā honti, āvāsikehi āgantukānaṁ anuvattitabbaṁ. </div>
</div>
<div class="q" id="p_3V_777"> <div class="p">
<span class="pN">777</span>Idha pana, bhikkhave, āvāsikānaṁ bhikkhūnaṁ pannaraso hoti, āgantukānaṁ cātuddaso. Sace āvāsikā bahutarā honti, āgantukehi āvāsikānaṁ anuvattitabbaṁ. Sace samasamā honti, āgantukehi āvāsikānaṁ anuvattitabbaṁ. Sace āgantukā bahutarā honti, āvāsikehi āgantukānaṁ anuvattitabbaṁ. </div>
</div>
<div class="q" id="p_3V_778"> <div class="p">
<span class="pN">778</span>Idha pana, bhikkhave, āvāsikānaṁ bhikkhūnaṁ pāṭipado hoti, āgantukānaṁ pannaraso. Sace āvāsikā bahutarā honti, āvāsikehi āgantukānaṁ nākāmā dātabbā sāmaggī. Āgantukehi nissīmaṁ gantvā uposatho kātabbo. Sace samasamā honti, āvāsikehi āgantukānaṁ nākāmā dātabbā sāmaggī. Āgantukehi nissīmaṁ gantvā uposatho kātabbo. Sace āgantukā bahutarā honti, āvāsikehi āgantukānaṁ sāmaggī vā dātabbā nissīmaṁ vā gantabbaṁ. </div>
</div>
<div class="q" id="p_3V_779"> <div class="p">
<span class="pN">779</span>Idha pana, bhikkhave, āvāsikānaṁ bhikkhūnaṁ pannaraso hoti, āgantukānaṁ pāṭipado. Sace āvāsikā bahutarā honti, āgantukehi āvāsikānaṁ sāmaggī vā dātabbā nissīmaṁ vā gantabbaṁ. Sace samasamā honti, āgantukehi āvāsikānaṁ sāmaggī vā dātabbā nissīmaṁ vā gantabbaṁ. Sace āgantukā bahutarā honti, āgantukehi āvāsikānaṁ nākāmā dātabbā sāmaggī. Āvāsikehi nissīmaṁ gantvā uposatho kātabbo. </div>
</div>
</html>
