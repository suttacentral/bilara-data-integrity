<html>
<div class="i">1.3.9 Akkhaṇasutta</div>
<div class="h">Paṭhamapaṇṇāsaka</div>
<div class="h">Gahapativagga</div>
<div class="h">Akkhaṇasutta</div>
<div class="q" id="p_17A8_272"> <div class="divNumber">29.</div> <div class="p">
<span class="pN">272</span>“‘Khaṇakicco loko, khaṇakicco loko’ti, bhikkhave, assutavā puthujjano bhāsati, no ca kho so jānāti khaṇaṁ vā akkhaṇaṁ vā. Aṭṭhime, bhikkhave, akkhaṇā asamayā brahmacariyavāsāya. Katame aṭṭha? Idha, bhikkhave, tathāgato ca loke uppanno hoti arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā, dhammo ca desiyati opasamiko parinibbāniko sambodhagāmī sugatappavedito; ayañca puggalo nirayaṁ upapanno hoti. Ayaṁ, bhikkhave, paṭhamo akkhaṇo asamayo brahmacariyavāsāya. (1) </div>
</div>
<div class="q" id="p_17A8_273"> <div class="p">
<span class="pN">273</span>Puna caparaṁ, bhikkhave, tathāgato ca loke uppanno hoti…pe… satthā devamanussānaṁ buddho bhagavā, dhammo ca desiyati opasamiko parinibbāniko sambodhagāmī sugatappavedito; ayañca puggalo tiracchānayoniṁ upapanno hoti…pe…. (2) </div>
</div>
<div class="q" id="p_17A8_274"> <div class="p">
<span class="pN">274</span>Puna caparaṁ, bhikkhave…pe… ayañca puggalo pettivisayaṁ upapanno hoti…pe…. (3) </div>
</div>
<div class="q" id="p_17A8_275"> <div class="p">
<span class="pN">275</span>Puna caparaṁ, bhikkhave…pe… ayañca puggalo aññataraṁ dīghāyukaṁ devanikāyaṁ upapanno hoti…pe…. (4) </div>
</div>
<div class="q" id="p_17A8_276"> <div class="p">
<span class="pN">276</span>Puna caparaṁ, bhikkhave…pe… ayañca puggalo paccantimesu janapadesu paccājāto hoti, so ca hoti aviññātāresu milakkhesu, yattha natthi gati bhikkhūnaṁ bhikkhunīnaṁ upāsakānaṁ upāsikānaṁ…pe…. (5) </div>
</div>
<div class="q" id="p_17A8_277"> <div class="p">
<span class="pN">277</span>Puna caparaṁ, bhikkhave…pe… ayañca puggalo majjhimesu janapadesu paccājāto hoti, so ca hoti micchādiṭṭhiko viparītadassano— ‘natthi dinnaṁ, natthi yiṭṭhaṁ, natthi hutaṁ, natthi sukatadukkaṭānaṁ kammānaṁ phalaṁ vipāko, natthi ayaṁ loko, natthi paro loko, natthi mātā, natthi pitā, natthi sattā opapātikā, natthi loke samaṇabrāhmaṇā sammaggatā sammā paṭipannā ye imañca lokaṁ parañca lokaṁ sayaṁ abhiññā sacchikatvā pavedentī’ti…pe…. (6) </div>
</div>
<div class="q" id="p_17A8_278"> <div class="p">
<span class="pN">278</span>Puna caparaṁ, bhikkhave…pe… ayañca puggalo majjhimesu janapadesu paccājāto hoti, so ca hoti duppañño jaḷo eḷamūgo appaṭibalo subhāsitadubbhāsitassa atthamaññātuṁ. Ayaṁ, bhikkhave, sattamo akkhaṇo asamayo brahmacariyavāsāya. (7) </div>
</div>
<div class="q" id="p_17A8_279"> <div class="p">
<span class="pN">279</span>Puna caparaṁ, bhikkhave, tathāgato ca loke anuppanno hoti arahaṁ sammāsambuddho…pe… satthā devamanussānaṁ buddho bhagavā. Dhammo ca na desiyati opasamiko parinibbāniko sambodhagāmī sugatappavedito. Ayañca puggalo majjhimesu janapadesu paccājāto hoti, so ca hoti paññavā ajaḷo aneḷamūgo paṭibalo subhāsitadubbhāsitassa atthamaññātuṁ. Ayaṁ, bhikkhave, aṭṭhamo akkhaṇo asamayo brahmacariyavāsāya. (8) </div>
</div>
<div class="q" id="p_17A8_280"> <div class="p">
<span class="pN">280</span>Ime kho, bhikkhave, aṭṭha akkhaṇā asamayā brahmacariyavāsāya. </div>
</div>
<div class="q" id="p_17A8_281"> <div class="p">
<span class="pN">281</span>Ekova kho, bhikkhave, khaṇo ca samayo ca brahmacariyavāsāya. Katamo eko? Idha, bhikkhave, tathāgato ca loke uppanno hoti arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā. Dhammo ca desiyati opasamiko parinibbāniko sambodhagāmī sugatappavedito. Ayañca puggalo majjhimesu janapadesu paccājāto hoti, so ca hoti paññavā ajaḷo aneḷamūgo paṭibalo subhāsitadubbhāsitassa atthamaññātuṁ. Ayaṁ, bhikkhave, ekova khaṇo ca samayo ca brahmacariyavāsāyāti. </div>
</div>
<div class="q" id="p_17A8_282"> <div class="p"> <table class="singleColumn"> <tr> <td> <div class="pN">282</div> <div class="G">Manussalābhaṁ laddhāna,</div> </td> </tr> <tr> <td> <div class="G">saddhamme suppavedite;</div> </td> </tr> <tr> <td> <div class="G">Ye khaṇaṁ nādhigacchanti,</div> </td> </tr> <tr> <td> <div class="G">atināmenti te khaṇaṁ.</div> </td> </tr> </table> </div>
</div>
<div class="q" id="p_17A8_283"> <div class="p"> <table class="singleColumn"> <tr> <td> <div class="pN">283</div> <div class="G">Bahū hi akkhaṇā vuttā,</div> </td> </tr> <tr> <td> <div class="G">maggassa antarāyikā;</div> </td> </tr> <tr> <td> <div class="G">Kadāci karahaci loke,</div> </td> </tr> <tr> <td> <div class="G">uppajjanti tathāgatā.</div> </td> </tr> </table> </div>
</div>
<div class="q" id="p_17A8_284"> <div class="p"> <table class="singleColumn"> <tr> <td> <div class="pN">284</div> <div class="G">Tayidaṁ sammukhībhūtaṁ,</div> </td> </tr> <tr> <td> <div class="G">yaṁ lokasmiṁ sudullabhaṁ;</div> </td> </tr> <tr> <td> <div class="G">Manussapaṭilābho ca,</div> </td> </tr> <tr> <td> <div class="G">saddhammassa ca desanā;</div> </td> </tr> <tr> <td> <div class="G">Alaṁ vāyamituṁ tattha,</div> </td> </tr> <tr> <td> <div class="G">attakāmena jantunā.</div> </td> </tr> </table> </div>
</div>
<div class="q" id="p_17A8_285"> <div class="p"> <table class="singleColumn"> <tr> <td> <div class="pN">285</div> <div class="G">Kathaṁ vijaññā saddhammaṁ,</div> </td> </tr> <tr> <td> <div class="G">khaṇo ve mā upaccagā;</div> </td> </tr> <tr> <td> <div class="G">Khaṇātītā hi socanti,</div> </td> </tr> <tr> <td> <div class="G">nirayamhi samappitā.</div> </td> </tr> </table> </div>
</div>
<div class="q" id="p_17A8_286"> <div class="p"> <table class="singleColumn"> <tr> <td> <div class="pN">286</div> <div class="G">Idha ce naṁ virādheti,</div> </td> </tr> <tr> <td> <div class="G">saddhammassa niyāmataṁ;</div> </td> </tr> <tr> <td> <div class="G">Vāṇijova atītattho,</div> </td> </tr> <tr> <td> <div class="G">cirattaṁ anutapissati.</div> </td> </tr> </table> </div>
</div>
<div class="q" id="p_17A8_287"> <div class="p"> <table class="singleColumn"> <tr> <td> <div class="pN">287</div> <div class="G">Avijjānivuto poso,</div> </td> </tr> <tr> <td> <div class="G">saddhammaṁ aparādhiko;</div> </td> </tr> <tr> <td> <div class="G">Jātimaraṇasaṁsāraṁ,</div> </td> </tr> <tr> <td> <div class="G">ciraṁ paccanubhossati.</div> </td> </tr> </table> </div>
</div>
<div class="q" id="p_17A8_288"> <div class="p"> <table class="singleColumn"> <tr> <td> <div class="pN">288</div> <div class="G">Ye ca laddhā manussattaṁ,</div> </td> </tr> <tr> <td> <div class="G">saddhamme suppavedite;</div> </td> </tr> <tr> <td> <div class="G">Akaṁsu satthu vacanaṁ,</div> </td> </tr> <tr> <td> <div class="G">karissanti karonti vā.</div> </td> </tr> </table> </div>
</div>
<div class="q" id="p_17A8_289"> <div class="p"> <table class="singleColumn"> <tr> <td> <div class="pN">289</div> <div class="G">Khaṇaṁ paccaviduṁ loke,</div> </td> </tr> <tr> <td> <div class="G">brahmacariyaṁ anuttaraṁ;</div> </td> </tr> <tr> <td> <div class="G">Ye maggaṁ paṭipajjiṁsu,</div> </td> </tr> <tr> <td> <div class="G">tathāgatappaveditaṁ.</div> </td> </tr> </table> </div>
</div>
<div class="q" id="p_17A8_290"> <div class="p"> <table class="singleColumn"> <tr> <td> <div class="pN">290</div> <div class="G">Ye saṁvarā cakkhumatā,</div> </td> </tr> <tr> <td> <div class="G">desitādiccabandhunā;</div> </td> </tr> <tr> <td> <div class="G">Tesu gutto sadā sato,</div> </td> </tr> <tr> <td> <div class="G">vihare anavassuto.</div> </td> </tr> </table> </div>
</div>
<div class="q" id="p_17A8_291"> <div class="p"> <table class="singleColumn"> <tr> <td> <div class="pN">291</div> <div class="G">Sabbe anusaye chetvā,</div> </td> </tr> <tr> <td> <div class="G">māradheyyaparānuge;</div> </td> </tr> <tr> <td> <div class="G">Te ve pāraṅgatā loke,</div> </td> </tr> <tr> <td> <div class="G">ye pattā āsavakkhayan”ti.</div> </td> </tr> </table> </div>
</div>
<div class="CENTER" id="p_17A8_292">
<span class="pN">292</span>Navamaṁ.</div>
</html>
