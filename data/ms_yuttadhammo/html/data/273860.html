<html>
<div class="i">10.1.12 Āḷavakasutta</div>
<div class="h">Yakkhasaṁyutta</div>
<div class="h">Indakavagga</div>
<div class="h">Āḷavakasutta</div>
<div class="q" id="p_12S1_1512"> <div class="divNumber">246.</div> <div class="p">
<span class="pN">1512</span>Evaṁ me sutaṁ— ekaṁ samayaṁ bhagavā āḷaviyaṁ viharati āḷavakassa yakkhassa bhavane. Atha kho āḷavako yakkho yena bhagavā tenupasaṅkami; upasaṅkamitvā bhagavantaṁ etadavoca— “nikkhama, samaṇā”ti. “Sādhāvuso”ti bhagavā nikkhami. “Pavisa, samaṇā”ti. “Sādhāvuso”ti bhagavā pāvisi. Dutiyampi kho āḷavako yakkho bhagavantaṁ etadavoca— “nikkhama, samaṇā”ti. “Sādhāvuso”ti bhagavā nikkhami. “Pavisa, samaṇā”ti. “Sādhāvuso”ti bhagavā pāvisi. Tatiyampi kho āḷavako yakkho bhagavantaṁ etadavoca— “nikkhama, samaṇā”ti. “Sādhāvuso”ti bhagavā nikkhami. “Pavisa, samaṇā”ti. “Sādhāvuso”ti bhagavā pāvisi. Catutthampi kho āḷavako yakkho bhagavantaṁ etadavoca— “nikkhama, samaṇā”ti. “Na khvāhaṁ taṁ, āvuso, nikkhamissāmi. Yaṁ te karaṇīyaṁ taṁ karohī”ti. “Pañhaṁ taṁ, samaṇa, pucchissāmi. Sace me na byākarissasi, cittaṁ vā te khipissāmi, hadayaṁ vā te phālessāmi, pādesu vā gahetvā pāragaṅgāya khipissāmī”ti. “Na khvāhaṁ taṁ, āvuso, passāmi sadevake loke samārake sabrahmake sassamaṇabrāhmaṇiyā pajāya sadevamanussāya, yo me cittaṁ vā khipeyya hadayaṁ vā phāleyya, pādesu vā gahetvā pāragaṅgāya khipeyya. Api ca tvaṁ, āvuso, puccha yadā kaṅkhasī”ti ( ). </div>
</div>
<div class="q" id="p_12S1_1513"> <div class="p"> <table class="singleColumn"> <tr> <td> <div class="pN">1513</div> <div class="G">“Kiṁsūdha vittaṁ purisassa seṭṭhaṁ,</div> </td> </tr> <tr> <td> <div class="G">Kiṁsu suciṇṇaṁ sukhamāvahāti;</div> </td> </tr> <tr> <td> <div class="G">Kiṁsu have sādutaraṁ rasānaṁ,</div> </td> </tr> <tr> <td> <div class="G">Kathaṁjīviṁ jīvitamāhu seṭṭhan”ti.</div> </td> </tr> </table> </div>
</div>
<div class="q" id="p_12S1_1514"> <div class="p"> <table class="singleColumn"> <tr> <td> <div class="pN">1514</div> <div class="G">“Saddhīdha vittaṁ purisassa seṭṭhaṁ,</div> </td> </tr> <tr> <td> <div class="G">Dhammo suciṇṇo sukhamāvahāti;</div> </td> </tr> <tr> <td> <div class="G">Saccaṁ have sādutaraṁ rasānaṁ,</div> </td> </tr> <tr> <td> <div class="G">Paññājīviṁ jīvitamāhu seṭṭhan”ti.</div> </td> </tr> </table> </div>
</div>
<div class="q" id="p_12S1_1515"> <div class="p"> <table class="singleColumn"> <tr> <td> <div class="pN">1515</div> <div class="G">“Kathaṁsu tarati oghaṁ,</div> </td> </tr> <tr> <td> <div class="G">kathaṁsu tarati aṇṇavaṁ;</div> </td> </tr> <tr> <td> <div class="G">Kathaṁsu dukkhamacceti,</div> </td> </tr> <tr> <td> <div class="G">kathaṁsu parisujjhatī”ti.</div> </td> </tr> </table> </div>
</div>
<div class="q" id="p_12S1_1516"> <div class="p"> <table class="singleColumn"> <tr> <td> <div class="pN">1516</div> <div class="G">“Saddhāya tarati oghaṁ,</div> </td> </tr> <tr> <td> <div class="G">appamādena aṇṇavaṁ;</div> </td> </tr> <tr> <td> <div class="G">Vīriyena dukkhamacceti,</div> </td> </tr> <tr> <td> <div class="G">paññāya parisujjhatī”ti.</div> </td> </tr> </table> </div>
</div>
<div class="q" id="p_12S1_1517"> <div class="p"> <table class="singleColumn"> <tr> <td> <div class="pN">1517</div> <div class="G">“Kathaṁsu labhate paññaṁ,</div> </td> </tr> <tr> <td> <div class="G">kathaṁsu vindate dhanaṁ;</div> </td> </tr> <tr> <td> <div class="G">Kathaṁsu kittiṁ pappoti,</div> </td> </tr> <tr> <td> <div class="G">kathaṁ mittāni ganthati;</div> </td> </tr> <tr> <td> <div class="G">Asmā lokā paraṁ lokaṁ,</div> </td> </tr> <tr> <td> <div class="G">kathaṁ pecca na socatī”ti.</div> </td> </tr> </table> </div>
</div>
<div class="q" id="p_12S1_1518"> <div class="p"> <table class="singleColumn"> <tr> <td> <div class="pN">1518</div> <div class="G">“Saddahāno arahataṁ,</div> </td> </tr> <tr> <td> <div class="G">dhammaṁ nibbānapattiyā;</div> </td> </tr> <tr> <td> <div class="G">Sussūsaṁ labhate paññaṁ,</div> </td> </tr> <tr> <td> <div class="G">appamatto vicakkhaṇo.</div> </td> </tr> </table> </div>
</div>
<div class="q" id="p_12S1_1519"> <div class="p"> <table class="singleColumn"> <tr> <td> <div class="pN">1519</div> <div class="G">Patirūpakārī dhuravā,</div> </td> </tr> <tr> <td> <div class="G">uṭṭhātā vindate dhanaṁ;</div> </td> </tr> <tr> <td> <div class="G">Saccena kittiṁ pappoti,</div> </td> </tr> <tr> <td> <div class="G">dadaṁ mittāni ganthati;</div> </td> </tr> <tr> <td> <div class="G">Asmā lokā paraṁ lokaṁ,</div> </td> </tr> <tr> <td> <div class="G">evaṁ pecca na socati.</div> </td> </tr> </table> </div>
</div>
<div class="q" id="p_12S1_1520"> <div class="p"> <table class="singleColumn"> <tr> <td> <div class="pN">1520</div> <div class="G">Yassete caturo dhammā,</div> </td> </tr> <tr> <td> <div class="G">saddhassa gharamesino;</div> </td> </tr> <tr> <td> <div class="G">Saccaṁ dhammo dhiti cāgo,</div> </td> </tr> <tr> <td> <div class="G">sa ve pecca na socati.</div> </td> </tr> </table> </div>
</div>
<div class="q" id="p_12S1_1521"> <div class="p"> <table class="singleColumn"> <tr> <td> <div class="pN">1521</div> <div class="G">Iṅgha aññepi pucchassu,</div> </td> </tr> <tr> <td> <div class="G">puthū samaṇabrāhmaṇe;</div> </td> </tr> <tr> <td> <div class="G">Yadi saccā dhammā cāgā,</div> </td> </tr> <tr> <td> <div class="G">khantyā bhiyyodha vijjatī”ti.</div> </td> </tr> </table> </div>
</div>
<div class="q" id="p_12S1_1522"> <div class="p"> <table class="singleColumn"> <tr> <td> <div class="pN">1522</div> <div class="G">“Kathaṁ nu dāni puccheyyaṁ,</div> </td> </tr> <tr> <td> <div class="G">puthū samaṇabrāhmaṇe;</div> </td> </tr> <tr> <td> <div class="G">Yohaṁ ajja pajānāmi,</div> </td> </tr> <tr> <td> <div class="G">yo attho samparāyiko.</div> </td> </tr> </table> </div>
</div>
<div class="q" id="p_12S1_1523"> <div class="p"> <table class="singleColumn"> <tr> <td> <div class="pN">1523</div> <div class="G">Atthāya vata me buddho,</div> </td> </tr> <tr> <td> <div class="G">vāsāyāḷavimāgamā;</div> </td> </tr> <tr> <td> <div class="G">Yohaṁ ajja pajānāmi,</div> </td> </tr> <tr> <td> <div class="G">yattha dinnaṁ mahapphalaṁ.</div> </td> </tr> </table> </div>
</div>
<div class="q" id="p_12S1_1524"> <div class="p"> <table class="singleColumn"> <tr> <td> <div class="pN">1524</div> <div class="G">So ahaṁ vicarissāmi,</div> </td> </tr> <tr> <td> <div class="G">Gāmā gāmaṁ purā puraṁ;</div> </td> </tr> <tr> <td> <div class="G">Namassamāno sambuddhaṁ,</div> </td> </tr> <tr> <td> <div class="G">Dhammassa ca sudhammatan”ti.</div> </td> </tr> </table> </div>
</div>
<div class="CENTER" id="p_12S1_1525">
<span class="pN">1525</span>Indakavaggo paṭhamo.</div>
<div class="SUMMARY" id="p_12S1_1526">
<span class="pN">1526</span><span class="firstLetter">T</span>assuddānaṁ</div>
<div class="q" id="p_12S1_1527"> <div class="p"> <table class="singleColumn"> <tr> <td> <div class="pN">1527</div> <div class="G">Indako sakka sūci ca,</div> </td> </tr> <tr> <td> <div class="G">Maṇibhaddo ca sānu ca;</div> </td> </tr> <tr> <td> <div class="G">Piyaṅkara punabbasu sudatto ca,</div> </td> </tr> <tr> <td> <div class="G">Dve sukkā cīraāḷavīti dvādasa.</div> </td> </tr> </table> </div>
</div>
<div class="ENDH3" id="p_12S1_1528">
<span class="pN">1528</span>Yakkhasaṁyuttaṁ samattaṁ.</div>
</html>
