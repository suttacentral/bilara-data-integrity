<html>
<div class="i">1.7.6.7 Chattapāṇisikkhāpada</div>
<div class="h">
Mahāvibhaṅga
</div>
<div class="h">
Sekhiyakaṇḍa
</div>
<div class="h">
Surusuruvagga
</div>
<div class="h">
Chattapāṇisikkhāpada
</div>
<div class="q" id="p_2V_1972">
<div class="divNumber">
633.
</div>
<div class="p">
<span class="pN">1972</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena chabbaggiyā bhikkhū chattapāṇissa dhammaṁ desenti.
</div>
</div>
<div class="q" id="p_2V_1973">
<div class="p">
<span class="pN">1973</span>Ye te bhikkhū appicchā…pe… te ujjhāyanti khiyyanti vipācenti— “kathañhi nāma chabbaggiyā bhikkhū chattapāṇissa dhammaṁ desessantī”ti…pe… “saccaṁ kira tumhe, bhikkhave, chattapāṇissa dhammaṁ desethā”ti? “Saccaṁ, bhagavā”ti. Vigarahi buddho bhagavā…pe… kathañhi nāma tumhe, moghapurisā, chattapāṇissa dhammaṁ desessatha. Netaṁ, moghapurisā, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_1974">
<div class="p">
<span class="pN">1974</span><span class="bold">“Na chattapāṇissa dhammaṁ desessāmīti sikkhā karaṇīyā”</span>ti.
</div>
</div>
<div class="q" id="p_2V_1975">
<div class="p">
<span class="pN">1975</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_1976">
<div class="divNumber">
634.
</div>
<div class="p">
<span class="pN">1976</span>Tena kho pana samayena bhikkhū chattapāṇissa gilānassa dhammaṁ desetuṁ kukkuccāyanti. Manussā ujjhāyanti khiyyanti vipācenti— “kathañhi nāma samaṇā sakyaputtiyā chattapāṇissa gilānassa dhammaṁ na desessantī”ti.
</div>
</div>
<div class="q" id="p_2V_1977">
<div class="p">
<span class="pN">1977</span>Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. Atha kho te bhikkhū bhagavato etamatthaṁ ārocesuṁ. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi— “anujānāmi, bhikkhave, chattapāṇissa gilānassa dhammaṁ desetuṁ. Evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_1978">
<div class="p">
<span class="pN">1978</span><span class="bold">“Na chattapāṇissa agilānassa dhammaṁ desessāmīti sikkhā karaṇīyā”</span>ti. (<span class="italic">57</span>:<span class="bold">202</span>)
</div>
</div>
<div class="q" id="p_2V_1979">
<div class="p">
<span class="pN">1979</span><span class="bold">Chattaṁ</span> nāma tīṇi chattāni— setacchattaṁ, kilañjacchattaṁ, paṇṇacchattaṁ maṇḍalabaddhaṁ salākabaddhaṁ.
</div>
</div>
<div class="q" id="p_2V_1980">
<div class="p">
<span class="pN">1980</span><span class="bold">Dhammo</span> nāma buddhabhāsito sāvakabhāsito isibhāsito devatābhāsito atthūpasañhito dhammūpasañhito.
</div>
</div>
<div class="q" id="p_2V_1981">
<div class="p">
<span class="pN">1981</span><span class="bold">Deseyyā</span>ti padena deseti, pade pade āpatti dukkaṭassa. Akkharāya deseti, akkharakkharāya āpatti dukkaṭassa. Na chattapāṇissa agilānassa dhammo desetabbo. Yo anādariyaṁ paṭicca chattapāṇissa agilānassa dhammaṁ deseti, āpatti dukkaṭassa.
</div>
</div>
<div class="q" id="p_2V_1982">
<div class="p">
<span class="pN">1982</span>Anāpatti— asañcicca…pe… ādikammikassāti.
</div>
</div>
<div class="CENTER" id="p_2V_1983">
<span class="pN">1983</span>Sattamasikkhāpadaṁ niṭṭhitaṁ.
</div>
</html>
