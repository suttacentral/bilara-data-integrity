<html>
<div class="i">1.4.1.2 Bāhiranandikkhayasutta</div>
<div class="h">Saḷāyatanasaṁyutta</div>
<div class="h">Catutthapaṇṇāsaka</div>
<div class="h">Nandikkhayavagga</div>
<div class="h">Bāhiranandikkhayasutta</div>
<div class="q" id="p_13S4_863"> <div class="divNumber">157.</div> <div class="p">
<span class="pN">863</span>“Anicceyeva, bhikkhave, bhikkhu rūpe aniccāti passati, sāssa hoti sammādiṭṭhi. Sammā passaṁ nibbindati. Nandikkhayā rāgakkhayo; rāgakkhayā nandikkhayo. Nandirāgakkhayā cittaṁ suvimuttanti vuccati. Anicceyeva, bhikkhave, bhikkhu sadde…  gandhe…  rase…  phoṭṭhabbe…  dhamme aniccāti passati, sāssa hoti sammādiṭṭhi. Sammā passaṁ nibbindati. Nandikkhayā rāgakkhayo; rāgakkhayā nandikkhayo. Nandirāgakkhayā cittaṁ suvimuttanti vuccatī”ti. </div>
</div>
<div class="CENTER" id="p_13S4_864">
<span class="pN">864</span>Dutiyaṁ.</div>
</html>
