<html>
<div class="i">7.13 Suvaṇṇavaṇṇalakkhaṇaṁ</div>
<div class="h">Lakkhaṇasutta</div>
<div class="q" id="h_8D_473"> <h2 class="paliSectionName">
<span class="pN">473</span>Suvaṇṇavaṇṇalakkhaṇaṁ </h2>
</div>
<div class="q" id="p_8D_474"> <div class="divNumber">218.</div> <div class="p">
<span class="pN">474</span>“Yampi, bhikkhave, tathāgato purimaṁ jātiṁ purimaṁ bhavaṁ purimaṁ niketaṁ pubbe manussabhūto samāno akkodhano ahosi anupāyāsabahulo, bahumpi vutto samāno nābhisajji na kuppi na byāpajji na patitthīyi, na kopañca dosañca appaccayañca pātvākāsi. Dātā ca ahosi sukhumānaṁ mudukānaṁ attharaṇānaṁ pāvuraṇānaṁ khomasukhumānaṁ kappāsikasukhumānaṁ koseyyasukhumānaṁ kambalasukhumānaṁ. So tassa kammassa kaṭattā upacitattā…pe… so tato cuto itthattaṁ āgato samāno imaṁ mahāpurisalakkhaṇaṁ paṭilabhati. Suvaṇṇavaṇṇo hoti kañcanasannibhattaco. </div>
</div>
<div class="q" id="p_8D_475"> <div class="p">
<span class="pN">475</span>So tena lakkhaṇena samannāgato sace agāraṁ ajjhāvasati, rājā hoti cakkavattī…pe… rājā samāno kiṁ labhati? Lābhī hoti sukhumānaṁ mudukānaṁ attharaṇānaṁ pāvuraṇānaṁ khomasukhumānaṁ kappāsikasukhumānaṁ koseyyasukhumānaṁ kambalasukhumānaṁ. Rājā samāno idaṁ labhati…pe… buddho samāno kiṁ labhati? Lābhī hoti sukhumānaṁ mudukānaṁ attharaṇānaṁ pāvuraṇānaṁ khomasukhumānaṁ kappāsikasukhumānaṁ koseyyasukhumānaṁ kambalasukhumānaṁ. Buddho samāno idaṁ labhati”. Etamatthaṁ bhagavā avoca. </div>
</div>
<div class="q" id="p_8D_476"> <div class="divNumber">219.</div> <div class="p">
<span class="pN">476</span>Tatthetaṁ vuccati— </div>
</div>
<div class="q" id="p_8D_477"> <div class="p"> <table class="singleColumn"> <tr> <td> <div class="pN">477</div> <div class="G">“Akkodhañca adhiṭṭhahi adāsi,</div> </td> </tr> <tr> <td> <div class="G">Dānañca vatthāni sukhumāni succhavīni;</div> </td> </tr> <tr> <td> <div class="G">Purimatarabhave ṭhito abhivissaji,</div> </td> </tr> <tr> <td> <div class="G">Mahimiva suro abhivassaṁ.</div> </td> </tr> </table> </div>
</div>
<div class="q" id="p_8D_478"> <div class="p"> <table class="singleColumn"> <tr> <td> <div class="pN">478</div> <div class="G">Taṁ katvāna ito cuto dibbaṁ,</div> </td> </tr> <tr> <td> <div class="G">Upapajji sukataphalavipākamanubhutvā;</div> </td> </tr> <tr> <td> <div class="G">Kanakatanusannibho idhābhibhavati,</div> </td> </tr> <tr> <td> <div class="G">Suravarataroriva indo.</div> </td> </tr> </table> </div>
</div>
<div class="q" id="p_8D_479"> <div class="p"> <table class="singleColumn"> <tr> <td> <div class="pN">479</div> <div class="G">Gehañcāvasati naro apabbajja,</div> </td> </tr> <tr> <td> <div class="G">Micchaṁ mahatimahiṁ anusāsati;</div> </td> </tr> <tr> <td> <div class="G">Pasayha sahidha sattaratanaṁ,</div> </td> </tr> <tr> <td> <div class="G">Paṭilabhati vimalasukhumacchaviṁ suciñca.</div> </td> </tr> </table> </div>
</div>
<div class="q" id="p_8D_480"> <div class="p"> <table class="singleColumn"> <tr> <td> <div class="pN">480</div> <div class="G">Lābhī acchādanavatthamokkhapāvuraṇānaṁ,</div> </td> </tr> <tr> <td> <div class="G">Bhavati yadi anāgāriyataṁ upeti;</div> </td> </tr> <tr> <td> <div class="G">Sahito purimakataphalaṁ anubhavati,</div> </td> </tr> <tr> <td> <div class="G">Na bhavati katassa panāso”ti.</div> </td> </tr> </table> </div>
</div>
</html>
