<html>
<div class="i">13.1.3 Javanahaṁsajātaka</div>
<div class="h">Terasakanipāta</div>
<div class="h">Ambavagga</div>
<div class="h">Javanahaṁsajātaka</div>
<div class="q" id="p_22J_2412"> <div class="divNumber">27.</div> <div class="p"> <table class="singleColumn"> <tr> <td> <div class="pN">2412</div> <div class="G">“Idheva haṁsa nipata,</div> </td> </tr> <tr> <td> <div class="G">piyaṁ me tava dassanaṁ;</div> </td> </tr> <tr> <td> <div class="G">Issarosi anuppatto,</div> </td> </tr> <tr> <td> <div class="G">yamidhatthi pavedaya”.</div> </td> </tr> </table> </div>
</div>
<div class="q" id="p_22J_2413"> <div class="divNumber">28.</div> <div class="p"> <table class="singleColumn"> <tr> <td> <div class="pN">2413</div> <div class="G">“Savanena ekassa piyā bhavanti,</div> </td> </tr> <tr> <td> <div class="G">Disvā panekassa viyeti chando;</div> </td> </tr> <tr> <td> <div class="G">Disvā ca sutvā ca piyā bhavanti,</div> </td> </tr> <tr> <td> <div class="G">Kaccinnu me pīyasi dassanena.</div> </td> </tr> </table> </div>
</div>
<div class="q" id="p_22J_2414"> <div class="divNumber">29.</div> <div class="p"> <table class="singleColumn"> <tr> <td> <div class="pN">2414</div> <div class="G">Savanena piyo mesi,</div> </td> </tr> <tr> <td> <div class="G">bhiyyo cāgamma dassanaṁ;</div> </td> </tr> <tr> <td> <div class="G">Evaṁ piyadassano me,</div> </td> </tr> <tr> <td> <div class="G">vasa haṁsa mamantike”.</div> </td> </tr> </table> </div>
</div>
<div class="q" id="p_22J_2415"> <div class="divNumber">30.</div> <div class="p"> <table class="singleColumn"> <tr> <td> <div class="pN">2415</div> <div class="G">“Vaseyyāma tavāgāre,</div> </td> </tr> <tr> <td> <div class="G">niccaṁ sakkatapūjitā;</div> </td> </tr> <tr> <td> <div class="G">Matto ca ekadā vajje,</div> </td> </tr> <tr> <td> <div class="G">‘haṁsarājaṁ pacantu me’”.</div> </td> </tr> </table> </div>
</div>
<div class="q" id="p_22J_2416"> <div class="divNumber">31.</div> <div class="p"> <table class="singleColumn"> <tr> <td> <div class="pN">2416</div> <div class="G">“Dhiratthu taṁ majjapānaṁ,</div> </td> </tr> <tr> <td> <div class="G">yaṁ me piyataraṁ tayā;</div> </td> </tr> <tr> <td> <div class="G">Na cāpi majjaṁ pissāmi,</div> </td> </tr> <tr> <td> <div class="G">yāva me vacchasī ghare”.</div> </td> </tr> </table> </div>
</div>
<div class="q" id="p_22J_2417"> <div class="divNumber">32.</div> <div class="p"> <table class="singleColumn"> <tr> <td> <div class="pN">2417</div> <div class="G">“Suvijānaṁ siṅgālānaṁ,</div> </td> </tr> <tr> <td> <div class="G">sakuṇānañca vassitaṁ;</div> </td> </tr> <tr> <td> <div class="G">Manussavassitaṁ rāja,</div> </td> </tr> <tr> <td> <div class="G">dubbijānataraṁ tato.</div> </td> </tr> </table> </div>
</div>
<div class="q" id="p_22J_2418"> <div class="divNumber">33.</div> <div class="p"> <table class="singleColumn"> <tr> <td> <div class="pN">2418</div> <div class="G">Api ce maññatī poso,</div> </td> </tr> <tr> <td> <div class="G">ñāti mitto sakhāti vā;</div> </td> </tr> <tr> <td> <div class="G">Yo pubbe sumano hutvā,</div> </td> </tr> <tr> <td> <div class="G">pacchā sampajjate diso.</div> </td> </tr> </table> </div>
</div>
<div class="q" id="p_22J_2419"> <div class="divNumber">34.</div> <div class="p"> <table class="singleColumn"> <tr> <td> <div class="pN">2419</div> <div class="G">Yasmiṁ mano nivisati,</div> </td> </tr> <tr> <td> <div class="G">avidūre sahāpi so;</div> </td> </tr> <tr> <td> <div class="G">Santikepi hi so dūre,</div> </td> </tr> <tr> <td> <div class="G">yasmiṁ nāvisate mano.</div> </td> </tr> </table> </div>
</div>
<div class="q" id="p_22J_2420"> <div class="divNumber">35.</div> <div class="p"> <table class="singleColumn"> <tr> <td> <div class="pN">2420</div> <div class="G">Antopi so hoti pasannacitto,</div> </td> </tr> <tr> <td> <div class="G">Pāraṁ samuddassa pasannacitto;</div> </td> </tr> <tr> <td> <div class="G">Antopi so hoti paduṭṭhacitto,</div> </td> </tr> <tr> <td> <div class="G">Pāraṁ samuddassa paduṭṭhacitto.</div> </td> </tr> </table> </div>
</div>
<div class="q" id="p_22J_2421"> <div class="divNumber">36.</div> <div class="p"> <table class="singleColumn"> <tr> <td> <div class="pN">2421</div> <div class="G">Saṁvasantā vivasanti,</div> </td> </tr> <tr> <td> <div class="G">ye disā te rathesabha;</div> </td> </tr> <tr> <td> <div class="G">Ārā santo saṁvasanti,</div> </td> </tr> <tr> <td> <div class="G">manasā raṭṭhavaḍḍhana.</div> </td> </tr> </table> </div>
</div>
<div class="q" id="p_22J_2422"> <div class="divNumber">37.</div> <div class="p"> <table class="singleColumn"> <tr> <td> <div class="pN">2422</div> <div class="G">Aticiraṁ nivāsena,</div> </td> </tr> <tr> <td> <div class="G">piyo bhavati appiyo;</div> </td> </tr> <tr> <td> <div class="G">Āmanta kho taṁ gacchāma,</div> </td> </tr> <tr> <td> <div class="G">purā te homa appiyā”.</div> </td> </tr> </table> </div>
</div>
<div class="q" id="p_22J_2423"> <div class="divNumber">38.</div> <div class="p"> <table class="singleColumn"> <tr> <td> <div class="pN">2423</div> <div class="G">“Evañce yācamānānaṁ,</div> </td> </tr> <tr> <td> <div class="G">Añjaliṁ nāvabujjhasi;</div> </td> </tr> <tr> <td> <div class="G">Paricārakānaṁ sataṁ,</div> </td> </tr> <tr> <td> <div class="G">Vacanaṁ na karosi no;</div> </td> </tr> <tr> <td> <div class="G">Evaṁ taṁ abhiyācāma,</div> </td> </tr> <tr> <td> <div class="G">Puna kayirāsi pariyāyaṁ”.</div> </td> </tr> </table> </div>
</div>
<div class="q" id="p_22J_2424"> <div class="divNumber">39.</div> <div class="p"> <table class="singleColumn"> <tr> <td> <div class="pN">2424</div> <div class="G">“Evañce no viharataṁ,</div> </td> </tr> <tr> <td> <div class="G">antarāyo na hessati;</div> </td> </tr> <tr> <td> <div class="G">Tuyhañcāpi mahārāja,</div> </td> </tr> <tr> <td> <div class="G">mayhañca raṭṭhavaḍḍhana;</div> </td> </tr> <tr> <td> <div class="G">Appeva nāma passemu,</div> </td> </tr> <tr> <td> <div class="G">ahorattānamaccaye”ti.</div> </td> </tr> </table> </div>
</div>
<div class="CENTER" id="p_22J_2425">
<span class="pN">2425</span>Javanahaṁsajātakaṁ tatiyaṁ.</div>
</html>
