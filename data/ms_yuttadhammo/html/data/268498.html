<html>
<div class="i">1.1.11 Paṭhamapatibbatāvimānavatthu</div>
<div class="h">Itthivimāna</div>
<div class="h">Pīṭhavagga</div>
<div class="h">Paṭhamapatibbatāvimānavatthu</div>
<div class="q" id="p_19Vv_104"> <div class="divNumber">93.</div> <div class="p"> <table class="singleColumn"> <tr> <td> <div class="pN">104</div> <div class="G">“Koñcā mayūrā diviyā ca haṁsā,</div> </td> </tr> <tr> <td> <div class="G">Vaggussarā kokilā sampatanti;</div> </td> </tr> <tr> <td> <div class="G">Pupphābhikiṇṇaṁ rammamidaṁ vimānaṁ,</div> </td> </tr> <tr> <td> <div class="G">Anekacittaṁ naranārisevitaṁ.</div> </td> </tr> </table> </div>
</div>
<div class="q" id="p_19Vv_105"> <div class="divNumber">94.</div> <div class="p"> <table class="singleColumn"> <tr> <td> <div class="pN">105</div> <div class="G">Tatthacchasi devi mahānubhāve,</div> </td> </tr> <tr> <td> <div class="G">Iddhī vikubbanti anekarūpā;</div> </td> </tr> <tr> <td> <div class="G">Imā ca te accharāyo samantato,</div> </td> </tr> <tr> <td> <div class="G">Naccanti gāyanti pamodayanti ca.</div> </td> </tr> </table> </div>
</div>
<div class="q" id="p_19Vv_106"> <div class="divNumber">95.</div> <div class="p"> <table class="singleColumn"> <tr> <td> <div class="pN">106</div> <div class="G">Deviddhipattāsi mahānubhāve,</div> </td> </tr> <tr> <td> <div class="G">Manussabhūtā kimakāsi puññaṁ;</div> </td> </tr> <tr> <td> <div class="G">Kenāsi evaṁ jalitānubhāvā,</div> </td> </tr> <tr> <td> <div class="G">Vaṇṇo ca te sabbadisā pabhāsatī”ti.</div> </td> </tr> </table> </div>
</div>
<div class="q" id="p_19Vv_107"> <div class="divNumber">96.</div> <div class="p"> <table class="singleColumn"> <tr> <td> <div class="pN">107</div> <div class="G">Sā devatā attamanā,</div> </td> </tr> <tr> <td> <div class="G">moggallānena pucchitā;</div> </td> </tr> <tr> <td> <div class="G">Pañhaṁ puṭṭhā viyākāsi,</div> </td> </tr> <tr> <td> <div class="G">yassa kammassidaṁ phalaṁ.</div> </td> </tr> </table> </div>
</div>
<div class="q" id="p_19Vv_108"> <div class="divNumber">97.</div> <div class="p"> <table class="singleColumn"> <tr> <td> <div class="pN">108</div> <div class="G">“Ahaṁ manussesu manussabhūtā,</div> </td> </tr> <tr> <td> <div class="G">Patibbatānaññamanā ahosiṁ;</div> </td> </tr> <tr> <td> <div class="G">Mātāva puttaṁ anurakkhamānā,</div> </td> </tr> <tr> <td> <div class="G">Kuddhāpihaṁ nappharusaṁ avocaṁ.</div> </td> </tr> </table> </div>
</div>
<div class="q" id="p_19Vv_109"> <div class="divNumber">98.</div> <div class="p"> <table class="singleColumn"> <tr> <td> <div class="pN">109</div> <div class="G">Sacce ṭhitā mosavajjaṁ pahāya,</div> </td> </tr> <tr> <td> <div class="G">Dāne ratā saṅgahitattabhāvā;</div> </td> </tr> <tr> <td> <div class="G">Annañca pānañca pasannacittā,</div> </td> </tr> <tr> <td> <div class="G">Sakkacca dānaṁ vipulaṁ adāsiṁ.</div> </td> </tr> </table> </div>
</div>
<div class="q" id="p_19Vv_110"> <div class="divNumber">99.</div> <div class="p"> <table class="singleColumn"> <tr> <td> <div class="pN">110</div> <div class="G">Tena metādiso vaṇṇo,</div> </td> </tr> <tr> <td> <div class="G">tena me idha mijjhati;</div> </td> </tr> <tr> <td> <div class="G">Uppajjanti ca me bhogā,</div> </td> </tr> <tr> <td> <div class="G">ye keci manaso piyā.</div> </td> </tr> </table> </div>
</div>
<div class="q" id="p_19Vv_111"> <div class="divNumber">100.</div> <div class="p"> <table class="singleColumn"> <tr> <td> <div class="pN">111</div> <div class="G">Akkhāmi te bhikkhu mahānubhāva,</div> </td> </tr> <tr> <td> <div class="G">Manussabhūtā yamakāsi puññaṁ;</div> </td> </tr> <tr> <td> <div class="G">Tenamhi evaṁ jalitānubhāvā,</div> </td> </tr> <tr> <td> <div class="G">Vaṇṇo ca me sabbadisā pabhāsatī”ti.</div> </td> </tr> </table> </div>
</div>
<div class="CENTER" id="p_19Vv_112">
<span class="pN">112</span>Paṭhamapatibbatāvimānaṁ ekādasamaṁ.</div>
</html>
