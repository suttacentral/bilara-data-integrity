<html>
<div class="i">1.66 Āpattiyāadassaneukkhittakavatthu</div>
<div class="h">Mahākhandhaka</div>
<div class="h">Āpattiyāadassaneukkhittakavatthu</div>
<div class="q" id="p_3V_545"> <div class="divNumber">130.</div> <div class="p">
<span class="pN">545</span>Tena kho pana samayena aññataro bhikkhu āpattiyā adassane ukkhittako vibbhami. So puna paccāgantvā bhikkhū upasampadaṁ yāci. Bhagavato etamatthaṁ ārocesuṁ. </div>
</div>
<div class="q" id="p_3V_546"> <div class="p">
<span class="pN">546</span>“Idha pana, bhikkhave, bhikkhu āpattiyā adassane ukkhittako vibbhamati. So puna paccāgantvā bhikkhū upasampadaṁ yācati. So evamassa vacanīyo— ‘passissasi taṁ āpattin’ti? Sacāhaṁ passissāmīti, pabbājetabbo. Sacāhaṁ na passissāmīti, na pabbājetabbo. Pabbājetvā vattabbo— ‘passissasi taṁ āpattin’ti? Sacāhaṁ passissāmīti, upasampādetabbo. Sacāhaṁ na passissāmīti, na upasampādetabbo. Upasampādetvā vattabbo— ‘passissasi taṁ āpattin’ti? Sacāhaṁ passissāmīti, osāretabbo. Sacāhaṁ na passissāmīti, na osāretabbo. Osāretvā vattabbo— ‘passasi taṁ āpattin’ti? Sace passati, iccetaṁ kusalaṁ. No ce passati, labbhamānāya sāmaggiyā puna ukkhipitabbo. Alabbhamānāya sāmaggiyā anāpatti sambhoge saṁvāse. </div>
</div>
<div class="q" id="p_3V_547"> <div class="p">
<span class="pN">547</span>Idha pana, bhikkhave, bhikkhu āpattiyā appaṭikamme ukkhittako vibbhamati. So puna paccāgantvā bhikkhū upasampadaṁ yācati. So evamassa vacanīyo— ‘paṭikarissasi taṁ āpattin’ti? Sacāhaṁ paṭikarissāmīti, pabbājetabbo. Sacāhaṁ na paṭikarissāmīti, na pabbājetabbo. Pabbājetvā vattabbo— ‘paṭikarissasi taṁ āpattin’ti? Sacāhaṁ paṭikarissāmīti, upasampādetabbo. Sacāhaṁ na paṭikarissāmīti, na upasampādetabbo. Upasampādetvā vattabbo— ‘paṭikarissasi taṁ āpattin’ti? Sacāhaṁ paṭikarissāmīti, osāretabbo. Sacāhaṁ na paṭikarissāmīti, na osāretabbo. Osāretvā vattabbo— ‘paṭikarohi taṁ āpattin’ti. Sace paṭikaroti, iccetaṁ kusalaṁ. No ce paṭikaroti labbhamānāya sāmaggiyā puna ukkhipitabbo. Alabbhamānāya sāmaggiyā anāpatti sambhoge saṁvāse. </div>
</div>
<div class="q" id="p_3V_548"> <div class="p">
<span class="pN">548</span>Idha pana, bhikkhave, bhikkhu pāpikāya diṭṭhiyā appaṭinissagge ukkhittako vibbhamati. So puna paccāgantvā bhikkhū upasampadaṁ yācati. So evamassa vacanīyo— ‘paṭinissajjissasi taṁ pāpikaṁ diṭṭhin’ti? Sacāhaṁ paṭinissajjissāmīti, pabbājetabbo. Sacāhaṁ na paṭinissajjissāmīti, na pabbājetabbo. Pabbājetvā vattabbo— ‘paṭinissajjissasi taṁ pāpikaṁ diṭṭhin’ti? Sacāhaṁ paṭinissajjissāmīti, upasampādetabbo. Sacāhaṁ na paṭinissajjissāmīti, na upasampādetabbo. Upasampādetvā vattabbo— ‘paṭinissajjissasi taṁ pāpikaṁ diṭṭhin’ti? Sacāhaṁ paṭinissajjissāmīti, osāretabbo. Sacāhaṁ na paṭinissajjissāmīti, na osāretabbo. Osāretvā vattabbo— ‘paṭinissajjehi taṁ pāpikaṁ diṭṭhin’ti. Sace paṭinissajjati, iccetaṁ kusalaṁ. No ce paṭinissajjati, labbhamānāya sāmaggiyā puna ukkhipitabbo. Alabbhamānāya sāmaggiyā anāpatti sambhoge saṁvāse”ti. </div>
</div>
<div class="CENTER" id="p_3V_549">
<span class="pN">549</span>Mahākhandhako paṭhamo.</div>
<div class="SUMMARY" id="p_3V_550">
<span class="pN">550</span><span class="firstLetter">T</span>assuddānaṁ</div>
<div class="q" id="p_3V_551"> <div class="divNumber">131.</div> <div class="p"> <table class="singleColumn"> <tr> <td> <div class="pN">551</div> <div class="G">Vinayamhi mahatthesu,</div> </td> </tr> <tr> <td> <div class="G">pesalānaṁ sukhāvahe;</div> </td> </tr> <tr> <td> <div class="G">Niggahānañca pāpicche,</div> </td> </tr> <tr> <td> <div class="G">lajjīnaṁ paggahesu ca.</div> </td> </tr> </table> </div>
</div>
<div class="q" id="p_3V_552"> <div class="p"> <table class="singleColumn"> <tr> <td> <div class="pN">552</div> <div class="G">Sāsanādhāraṇe ceva,</div> </td> </tr> <tr> <td> <div class="G">sabbaññujinagocare;</div> </td> </tr> <tr> <td> <div class="G">Anaññavisaye kheme,</div> </td> </tr> <tr> <td> <div class="G">supaññatte asaṁsaye.</div> </td> </tr> </table> </div>
</div>
<div class="q" id="p_3V_553"> <div class="p"> <table class="singleColumn"> <tr> <td> <div class="pN">553</div> <div class="G">Khandhake vinaye ceva,</div> </td> </tr> <tr> <td> <div class="G">parivāre ca mātike;</div> </td> </tr> <tr> <td> <div class="G">Yathātthakārī kusalo,</div> </td> </tr> <tr> <td> <div class="G">paṭipajjati yoniso.</div> </td> </tr> </table> </div>
</div>
<div class="q" id="p_3V_554"> <div class="p"> <table class="singleColumn"> <tr> <td> <div class="pN">554</div> <div class="G">Yo gavaṁ na vijānāti,</div> </td> </tr> <tr> <td> <div class="G">na so rakkhati gogaṇaṁ;</div> </td> </tr> <tr> <td> <div class="G">Evaṁ sīlaṁ ajānanto,</div> </td> </tr> <tr> <td> <div class="G">kiṁ so rakkheyya saṁvaraṁ.</div> </td> </tr> </table> </div>
</div>
<div class="q" id="p_3V_555"> <div class="p"> <table class="singleColumn"> <tr> <td> <div class="pN">555</div> <div class="G">Pamuṭṭhamhi ca suttante,</div> </td> </tr> <tr> <td> <div class="G">abhidhamme ca tāvade;</div> </td> </tr> <tr> <td> <div class="G">Vinaye avinaṭṭhamhi,</div> </td> </tr> <tr> <td> <div class="G">puna tiṭṭhati sāsanaṁ.</div> </td> </tr> </table> </div>
</div>
<div class="q" id="p_3V_556"> <div class="p"> <table class="singleColumn"> <tr> <td> <div class="pN">556</div> <div class="G">Tasmā saṅgāhaṇāhetuṁ,</div> </td> </tr> <tr> <td> <div class="G">uddānaṁ anupubbaso;</div> </td> </tr> <tr> <td> <div class="G">Pavakkhāmi yathāñāyaṁ,</div> </td> </tr> <tr> <td> <div class="G">suṇātha mama bhāsato.</div> </td> </tr> </table> </div>
</div>
<div class="q" id="p_3V_557"> <div class="p"> <table class="singleColumn"> <tr> <td> <div class="pN">557</div> <div class="G">Vatthu nidānaṁ āpatti,</div> </td> </tr> <tr> <td> <div class="G">nayā peyyālameva ca;</div> </td> </tr> <tr> <td> <div class="G">Dukkaraṁ taṁ asesetuṁ,</div> </td> </tr> <tr> <td> <div class="G">nayato taṁ vijānathāti.</div> </td> </tr> </table> </div>
</div>
<div class="q" id="p_3V_558"> <div class="p"> <table class="singleColumn"> <tr> <td> <div class="pN">558</div> <div class="G">Bodhi rājāyatanañca,</div> </td> </tr> <tr> <td> <div class="G">ajapālo sahampati;</div> </td> </tr> <tr> <td> <div class="G">Brahmā āḷāro udako,</div> </td> </tr> <tr> <td> <div class="G">bhikkhu ca upako isi.</div> </td> </tr> </table> </div>
</div>
<div class="q" id="p_3V_559"> <div class="p"> <table class="singleColumn"> <tr> <td> <div class="pN">559</div> <div class="G">Koṇḍañño vappo bhaddiyo,</div> </td> </tr> <tr> <td> <div class="G">mahānāmo ca assaji;</div> </td> </tr> <tr> <td> <div class="G">Yaso cattāro paññāsa,</div> </td> </tr> <tr> <td> <div class="G">sabbe pesesi so disā.</div> </td> </tr> </table> </div>
</div>
<div class="q" id="p_3V_560"> <div class="p"> <table class="singleColumn"> <tr> <td> <div class="pN">560</div> <div class="G">Vatthu mārehi tiṁsā ca,</div> </td> </tr> <tr> <td> <div class="G">uruvelaṁ tayo jaṭī;</div> </td> </tr> <tr> <td> <div class="G">Agyāgāraṁ mahārājā,</div> </td> </tr> <tr> <td> <div class="G">sakko brahmā ca kevalā.</div> </td> </tr> </table> </div>
</div>
<div class="q" id="p_3V_561"> <div class="p"> <table class="singleColumn"> <tr> <td> <div class="pN">561</div> <div class="G">Paṁsukūlaṁ pokkharaṇī,</div> </td> </tr> <tr> <td> <div class="G">silā ca kakudho silā;</div> </td> </tr> <tr> <td> <div class="G">Jambu ambo ca āmalo,</div> </td> </tr> <tr> <td> <div class="G">pāripupphañca āhari.</div> </td> </tr> </table> </div>
</div>
<div class="q" id="p_3V_562"> <div class="p"> <table class="singleColumn"> <tr> <td> <div class="pN">562</div> <div class="G">Phāliyantu ujjalantu,</div> </td> </tr> <tr> <td> <div class="G">vijjhāyantu ca kassapa;</div> </td> </tr> <tr> <td> <div class="G">Nimujjanti mukhī megho,</div> </td> </tr> <tr> <td> <div class="G">gayā laṭṭhi ca māgadho.</div> </td> </tr> </table> </div>
</div>
<div class="q" id="p_3V_563"> <div class="p"> <table class="singleColumn"> <tr> <td> <div class="pN">563</div> <div class="G">Upatisso kolito ca,</div> </td> </tr> <tr> <td> <div class="G">abhiññātā ca pabbajuṁ;</div> </td> </tr> <tr> <td> <div class="G">Dunnivatthā paṇāmanā,</div> </td> </tr> <tr> <td> <div class="G">kiso lūkho ca brāhmaṇo.</div> </td> </tr> </table> </div>
</div>
<div class="q" id="p_3V_564"> <div class="p"> <table class="singleColumn"> <tr> <td> <div class="pN">564</div> <div class="G">Anācāraṁ ācarati,</div> </td> </tr> <tr> <td> <div class="G">udaraṁ māṇavo gaṇo;</div> </td> </tr> <tr> <td> <div class="G">Vassaṁ bālehi pakkanto,</div> </td> </tr> <tr> <td> <div class="G">dasa vassāni nissayo.</div> </td> </tr> </table> </div>
</div>
<div class="q" id="p_3V_565"> <div class="p"> <table class="singleColumn"> <tr> <td> <div class="pN">565</div> <div class="G">Na vattanti paṇāmetuṁ,</div> </td> </tr> <tr> <td> <div class="G">bālā passaddhi pañca cha;</div> </td> </tr> <tr> <td> <div class="G">Yo so añño ca naggo ca,</div> </td> </tr> <tr> <td> <div class="G">acchinnajaṭilasākiyo.</div> </td> </tr> </table> </div>
</div>
<div class="q" id="p_3V_566"> <div class="p"> <table class="singleColumn"> <tr> <td> <div class="pN">566</div> <div class="G">Magadhesu pañcābādhā,</div> </td> </tr> <tr> <td> <div class="G">eko rājā ca aṅguli;</div> </td> </tr> <tr> <td> <div class="G">Māgadho ca anuññāsi,</div> </td> </tr> <tr> <td> <div class="G">kārā likhi kasāhato.</div> </td> </tr> </table> </div>
</div>
<div class="q" id="p_3V_567"> <div class="p"> <table class="singleColumn"> <tr> <td> <div class="pN">567</div> <div class="G">Lakkhaṇā iṇā dāso ca,</div> </td> </tr> <tr> <td> <div class="G">bhaṇḍuko upāli ahi;</div> </td> </tr> <tr> <td> <div class="G">Saddhaṁ kulaṁ kaṇṭako ca,</div> </td> </tr> <tr> <td> <div class="G">āhundarikameva ca.</div> </td> </tr> </table> </div>
</div>
<div class="q" id="p_3V_568"> <div class="p"> <table class="singleColumn"> <tr> <td> <div class="pN">568</div> <div class="G">Vatthumhi dārako sikkhā,</div> </td> </tr> <tr> <td> <div class="G">viharanti ca kiṁ nu kho;</div> </td> </tr> <tr> <td> <div class="G">Sabbaṁ mukhaṁ upajjhāye,</div> </td> </tr> <tr> <td> <div class="G">apalāḷana kaṇṭako.</div> </td> </tr> </table> </div>
</div>
<div class="q" id="p_3V_569"> <div class="p"> <table class="singleColumn"> <tr> <td> <div class="pN">569</div> <div class="G">Paṇḍako theyyapakkanto,</div> </td> </tr> <tr> <td> <div class="G">ahi ca mātarī pitā;</div> </td> </tr> <tr> <td> <div class="G">Arahantabhikkhunībhedā,</div> </td> </tr> <tr> <td> <div class="G">ruhirena ca byañjanaṁ.</div> </td> </tr> </table> </div>
</div>
<div class="q" id="p_3V_570"> <div class="p"> <table class="singleColumn"> <tr> <td> <div class="pN">570</div> <div class="G">Anupajjhāyasaṁghena,</div> </td> </tr> <tr> <td> <div class="G">gaṇapaṇḍakapattako;</div> </td> </tr> <tr> <td> <div class="G">Acīvaraṁ tadubhayaṁ,</div> </td> </tr> <tr> <td> <div class="G">yācitenapi ye tayo.</div> </td> </tr> </table> </div>
</div>
<div class="q" id="p_3V_571"> <div class="p"> <table class="singleColumn"> <tr> <td> <div class="pN">571</div> <div class="G">Hatthā pādā hatthapādā,</div> </td> </tr> <tr> <td> <div class="G">kaṇṇā nāsā tadūbhayaṁ;</div> </td> </tr> <tr> <td> <div class="G">Aṅguliaḷakaṇḍaraṁ,</div> </td> </tr> <tr> <td> <div class="G">phaṇaṁ khujjañca vāmanaṁ.</div> </td> </tr> </table> </div>
</div>
<div class="q" id="p_3V_572"> <div class="p"> <table class="singleColumn"> <tr> <td> <div class="pN">572</div> <div class="G">Galagaṇḍī lakkhaṇā ceva,</div> </td> </tr> <tr> <td> <div class="G">kasā likhitasīpadī;</div> </td> </tr> <tr> <td> <div class="G">Pāpaparisadūsī ca,</div> </td> </tr> <tr> <td> <div class="G">kāṇaṁ kuṇi tatheva ca.</div> </td> </tr> </table> </div>
</div>
<div class="q" id="p_3V_573"> <div class="p"> <table class="singleColumn"> <tr> <td> <div class="pN">573</div> <div class="G">Khañjaṁ pakkhahatañceva,</div> </td> </tr> <tr> <td> <div class="G">sacchinnairiyāpathaṁ;</div> </td> </tr> <tr> <td> <div class="G">Jarāndhamūgabadhiraṁ,</div> </td> </tr> <tr> <td> <div class="G">andhamūgañca yaṁ tahiṁ.</div> </td> </tr> </table> </div>
</div>
<div class="q" id="p_3V_574"> <div class="p"> <table class="singleColumn"> <tr> <td> <div class="pN">574</div> <div class="G">Andhabadhiraṁ yaṁ vuttaṁ,</div> </td> </tr> <tr> <td> <div class="G">mūgabadhirameva ca;</div> </td> </tr> <tr> <td> <div class="G">Andhamūgabadhirañca,</div> </td> </tr> <tr> <td> <div class="G">alajjīnañca nissayaṁ.</div> </td> </tr> </table> </div>
</div>
<div class="q" id="p_3V_575"> <div class="p"> <table class="singleColumn"> <tr> <td> <div class="pN">575</div> <div class="G">Vatthabbañca tathāddhānaṁ,</div> </td> </tr> <tr> <td> <div class="G">yācamānena lakkhaṇā;</div> </td> </tr> <tr> <td> <div class="G">Āgacchatu vivadanti,</div> </td> </tr> <tr> <td> <div class="G">ekupajjhāyena kassapo.</div> </td> </tr> </table> </div>
</div>
<div class="q" id="p_3V_576"> <div class="p"> <table class="singleColumn"> <tr> <td> <div class="pN">576</div> <div class="G">Dissanti upasampannā,</div> </td> </tr> <tr> <td> <div class="G">ābādhehi ca pīḷitā;</div> </td> </tr> <tr> <td> <div class="G">Ananusiṭṭhā vitthenti,</div> </td> </tr> <tr> <td> <div class="G">tattheva anusāsanā.</div> </td> </tr> </table> </div>
</div>
<div class="q" id="p_3V_577"> <div class="p"> <table class="singleColumn"> <tr> <td> <div class="pN">577</div> <div class="G">Saṁghepi ca atho bālā,</div> </td> </tr> <tr> <td> <div class="G">asammatā ca ekato;</div> </td> </tr> <tr> <td> <div class="G">Ullumpatupasampadā,</div> </td> </tr> <tr> <td> <div class="G">nissayo ekako tayoti.</div> </td> </tr> </table> </div>
</div>
<div class="CENTER" id="p_3V_578">
<span class="pN">578</span>Imamhi khandhake vatthūni ekasatañca dvāsattati.</div>
<div class="ENDH3" id="p_3V_579">
<span class="pN">579</span>Mahākhandhako niṭṭhito.</div>
</html>
