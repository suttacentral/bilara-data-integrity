<html>
<div class="i">5.5.11 Ācariyānācariyapañha</div>
<div class="h">Meṇḍakapañha</div>
<div class="h">Santhavavagga</div>
<div class="h">Ācariyānācariyapañha</div>
<div class="q" id="p_28Mi_1043"> <div class="divNumber">170.</div> <div class="p">
<span class="pN">1043</span>“Bhante nāgasena, bhāsitampetaṁ bhagavatā— </div>
</div>
<div class="q" id="p_28Mi_1044"> <div class="p"> <table class="singleColumn"> <tr> <td> <div class="pN">1044</div> <div class="G">‘Na me ācariyo atthi,</div> </td> </tr> <tr> <td> <div class="G">sadiso me na vijjati;</div> </td> </tr> <tr> <td> <div class="G">Sadevakasmiṁ lokasmiṁ,</div> </td> </tr> <tr> <td> <div class="G">natthi me paṭipuggalo’ti.</div> </td> </tr> </table> </div>
</div>
<div class="q" id="p_28Mi_1045"> <div class="p">
<span class="pN">1045</span>Puna ca bhaṇitaṁ— ‘iti kho, bhikkhave, āḷāro kālāmo ācariyo me samāno antevāsiṁ maṁ samānaṁ attanā samasamaṁ ṭhapesi, uḷārāya ca maṁ pūjāya pūjesī’ti. Yadi, bhante nāgasena, tathāgatena bhaṇitaṁ— ‘na me ācariyo atthi, sadiso me na vijjati. Sadevakasmiṁ lokasmiṁ, natthi me paṭipuggalo’ti, tena hi ‘iti kho, bhikkhave, āḷāro kālāmo ācariyo me samāno antevāsiṁ maṁ samānaṁ attanā samasamaṁ ṭhapesī’ti yaṁ vacanaṁ, taṁ micchā. Yadi tathāgatena bhaṇitaṁ— ‘iti kho, bhikkhave, āḷāro kālāmo ācariyo me samāno antevāsiṁ maṁ samānaṁ attanā samasamaṁ ṭhapesī’ti, tena hi ‘na me ācariyo atthi, sadiso me na vijjati. Sadevakasmiṁ lokasmiṁ, natthi me paṭipuggalo’ti tampi vacanaṁ micchā. Ayampi ubhato koṭiko pañho tavānuppatto, so tayā nibbāhitabbo”ti. </div>
</div>
<div class="q" id="p_28Mi_1046"> <div class="p">
<span class="pN">1046</span>“Bhāsitampetaṁ, mahārāja, tathāgatena </div>
</div>
<div class="q" id="p_28Mi_1047"> <div class="p"> <table class="singleColumn"> <tr> <td> <div class="pN">1047</div> <div class="G">‘Na me ācariyo atthi,</div> </td> </tr> <tr> <td> <div class="G">sadiso me na vijjati;</div> </td> </tr> <tr> <td> <div class="G">Sadevakasmiṁ lokasmiṁ,</div> </td> </tr> <tr> <td> <div class="G">natthi me paṭipuggalo’ti.</div> </td> </tr> </table> </div>
</div>
<div class="q" id="p_28Mi_1048"> <div class="p">
<span class="pN">1048</span>Bhaṇitañca— ‘iti kho, bhikkhave, āḷāro kālāmo ācariyo me samāno antevāsiṁ maṁ samānaṁ attanā samasamaṁ ṭhapesi, uḷārāya ca maṁ pūjāya pūjesī’ti. </div>
</div>
<div class="q" id="p_28Mi_1049"> <div class="p">
<span class="pN">1049</span>Tañca pana vacanaṁ pubbeva sambodhā anabhisambuddhassa bodhisattasseva sato ācariyabhāvaṁ sandhāya bhāsitaṁ. </div>
</div>
<div class="q" id="p_28Mi_1050"> <div class="p">
<span class="pN">1050</span>Pañcime, mahārāja, pubbeva sambodhā anabhisambuddhassa bodhisattassa sato ācariyā, yehi anusiṭṭho bodhisatto tattha tattha divasaṁ vītināmesi. Katame pañca? Ye te, mahārāja, aṭṭha brāhmaṇā jātamatte bodhisatte lakkhaṇāni pariggaṇhiṁsu, seyyathidaṁ— rāmo dhajo lakkhaṇo mantī yañño suyāmo subhojo sudattoti. Te tassa sotthiṁ pavedayitvā rakkhākammaṁ akaṁsu, te ca paṭhamaṁ ācariyā. </div>
</div>
<div class="q" id="p_28Mi_1051"> <div class="p">
<span class="pN">1051</span>Puna caparaṁ, mahārāja, bodhisattassa pitā suddhodano rājā yaṁ tena samayena abhijātaṁ udiccajātimantaṁ padakaṁ veyyākaraṇaṁ chaḷaṅgavantaṁ sabbamittaṁ nāma brāhmaṇaṁ upanetvā sovaṇṇena bhiṅgārena udakaṁ oṇojetvā ‘imaṁ kumāraṁ sikkhāpehī’ti adāsi, ayaṁ dutiyo ācariyo. </div>
</div>
<div class="q" id="p_28Mi_1052"> <div class="p">
<span class="pN">1052</span>Puna caparaṁ, mahārāja, yā sā devatā bodhisattaṁ saṁvejesi, yassā vacanaṁ sutvā bodhisatto saṁviggo ubbiggo tasmiṁyeva khaṇe nekkhammaṁ nikkhamitvā pabbaji, ayaṁ tatiyo ācariyo. </div>
</div>
<div class="q" id="p_28Mi_1053"> <div class="p">
<span class="pN">1053</span>Puna caparaṁ, mahārāja, āḷāro kālāmo ākiñcaññāyatanassa parikammaṁ ācikkhi, ayaṁ catuttho ācariyo. </div>
</div>
<div class="q" id="p_28Mi_1054"> <div class="p">
<span class="pN">1054</span>Puna caparaṁ, mahārāja, udako rāmaputto nevasaññānāsaññāyatanassa parikammaṁ ācikkhi, ayaṁ pañcamo ācariyo. </div>
</div>
<div class="q" id="p_28Mi_1055"> <div class="p">
<span class="pN">1055</span>Ime kho, mahārāja, pubbeva sambodhā anabhisambuddhassa bodhisattassa sato pañca ācariyā. Te ca pana ācariyā lokiye dhamme. Imasmiñca pana, mahārāja, lokuttare dhamme sabbaññutañāṇappaṭivedhāya natthi tathāgatassa anuttaro anusāsako, sayambhū, mahārāja, tathāgato anācariyako, tasmā kāraṇā tathāgatena bhaṇitaṁ— </div>
</div>
<div class="q" id="p_28Mi_1056"> <div class="p"> <table class="singleColumn"> <tr> <td> <div class="pN">1056</div> <div class="G">‘Na me ācariyo atthi,</div> </td> </tr> <tr> <td> <div class="G">sadiso me na vijjati;</div> </td> </tr> <tr> <td> <div class="G">Sadevakasmiṁ lokasmiṁ,</div> </td> </tr> <tr> <td> <div class="G">natthi me paṭipuggalo’”ti.</div> </td> </tr> </table> </div>
</div>
<div class="q" id="p_28Mi_1057"> <div class="p">
<span class="pN">1057</span>“Sādhu, bhante nāgasena, evametaṁ tathā sampaṭicchāmī”ti. </div>
</div>
<div class="CENTER" id="p_28Mi_1058">
<span class="pN">1058</span>Ācariyānācariyapañho ekādasamo.</div>
<div class="ENDH3" id="p_28Mi_1059">
<span class="pN">1059</span>Santhavavaggo pañcamo.</div>
<div class="CENTER" id="p_28Mi_1060">
<span class="pN">1060</span>Imasmiṁ vagge ekādasa pañhā.</div>
<div class="ENDH3" id="p_28Mi_1061">
<span class="pN">1061</span>Meṇḍakapañho niṭṭhito.</div>
</html>
