<html>
<div class="i">1.5.8.6 Amūlakasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Sahadhammikavagga
</div>
<div class="h">
Amūlakasikkhāpada
</div>
<div class="q" id="p_2V_1367">
<div class="divNumber">
459.
</div>
<div class="p">
<span class="pN">1367</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena chabbaggiyā bhikkhū bhikkhuṁ amūlakena saṁghādisesena anuddhaṁsenti.
</div>
</div>
<div class="q" id="p_2V_1368">
<div class="p">
<span class="pN">1368</span>Ye te bhikkhū appicchā…pe… te ujjhāyanti khiyyanti vipācenti— “kathañhi nāma chabbaggiyā bhikkhū bhikkhuṁ amūlakena saṁghādisesena anuddhaṁsessantī”ti…pe… “saccaṁ kira tumhe, bhikkhave, bhikkhuṁ amūlakena saṁghādisesena anuddhaṁsethā”ti? “Saccaṁ, bhagavā”ti. Vigarahi buddho bhagavā…pe… kathañhi nāma tumhe, moghapurisā, bhikkhuṁ amūlakena saṁghādisesena anuddhaṁsessatha. Netaṁ, moghapurisā, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_1369">
<div class="divNumber">
460.
</div>
<div class="p">
<span class="pN">1369</span><span class="bold">“Yo pana bhikkhu bhikkhuṁ amūlakena saṁghādisesena anuddhaṁseyya, pācittiyan”</span>ti. (<span class="italic">76</span>:<span class="bold">125</span>)
</div>
</div>
<div class="q" id="p_2V_1370">
<div class="divNumber">
461.
</div>
<div class="p">
<span class="pN">1370</span><span class="bold">Yo panā</span>ti yo yādiso…pe… <span class="bold">bhikkhū</span>ti…pe… ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_1371">
<div class="p">
<span class="pN">1371</span><span class="bold">Bhikkhun</span>ti aññaṁ bhikkhuṁ.
</div>
</div>
<div class="q" id="p_2V_1372">
<div class="p">
<span class="pN">1372</span><span class="bold">Amūlakaṁ</span> nāma adiṭṭhaṁ assutaṁ aparisaṅkitaṁ.
</div>
</div>
<div class="q" id="p_2V_1373">
<div class="p">
<span class="pN">1373</span><span class="bold">Saṁghādisesenā</span>ti terasannaṁ aññatarena.
</div>
</div>
<div class="q" id="p_2V_1374">
<div class="p">
<span class="pN">1374</span><span class="bold">Anuddhaṁseyyā</span>ti codeti vā codāpeti vā, āpatti pācittiyassa.
</div>
</div>
<div class="q" id="p_2V_1375">
<div class="divNumber">
462.
</div>
<div class="p">
<span class="pN">1375</span>Upasampanne upasampannasaññī amūlakena saṁghādisesena anuddhaṁseti, āpatti pācittiyassa. Upasampanne vematiko amūlakena saṁghādisesena anuddhaṁseti, āpatti pācittiyassa. Upasampanne anupasampannasaññī amūlakena saṁghādisesena anuddhaṁseti, āpatti pācittiyassa.
</div>
</div>
<div class="q" id="p_2V_1376">
<div class="p">
<span class="pN">1376</span>Ācāravipattiyā vā diṭṭhivipattiyā vā anuddhaṁseti, āpatti dukkaṭassa. Anupasampannaṁ anuddhaṁseti, āpatti dukkaṭassa. Anupasampanne upasampannasaññī, āpatti dukkaṭassa. Anupasampanne vematiko, āpatti dukkaṭassa. Anupasampanne anupasampannasaññī, āpatti dukkaṭassa.
</div>
</div>
<div class="q" id="p_2V_1377">
<div class="divNumber">
463.
</div>
<div class="p">
<span class="pN">1377</span>Anāpatti— tathāsaññī codeti, vā codāpeti vā, ummattakassa, ādikammikassāti.
</div>
</div>
<div class="CENTER" id="p_2V_1378">
<span class="pN">1378</span>Amūlakasikkhāpadaṁ niṭṭhitaṁ chaṭṭhaṁ.
</div>
</html>
