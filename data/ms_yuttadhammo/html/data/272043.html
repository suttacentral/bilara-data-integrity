<html>
<div class="i">9.7 Adhammakammādikathā</div>
<div class="h">Campeyyakkhandhaka</div>
<div class="h">Adhammakammādikathā</div>
<div class="q" id="p_3V_1814"> <div class="divNumber">397.</div> <div class="p">
<span class="pN">1814</span>Idha pana, bhikkhave, bhikkhussa na hoti āpatti daṭṭhabbā. Tamenaṁ codeti saṁgho vā sambahulā vā ekapuggalo vā— ‘āpattiṁ tvaṁ, āvuso, āpanno, passasetaṁ āpattin’ti? So evaṁ vadeti— ‘natthi me, āvuso, āpatti, yamahaṁ passeyyan’ti. Taṁ saṁgho āpattiyā adassane ukkhipati— adhammakammaṁ. </div>
</div>
<div class="q" id="p_3V_1815"> <div class="p">
<span class="pN">1815</span>Idha pana, bhikkhave, bhikkhussa na hoti āpatti paṭikātabbā. Tamenaṁ codeti saṁgho vā sambahulā vā ekapuggalo vā— ‘āpattiṁ tvaṁ, āvuso, āpanno, paṭikarohi taṁ āpattin’ti. So evaṁ vadeti— ‘natthi me, āvuso, āpatti, yamahaṁ paṭikareyyan’ti. Taṁ saṁgho āpattiyā appaṭikamme ukkhipati— adhammakammaṁ. </div>
</div>
<div class="q" id="p_3V_1816"> <div class="p">
<span class="pN">1816</span>Idha pana, bhikkhave, bhikkhussa na hoti pāpikā diṭṭhi paṭinissajjetā. Tamenaṁ codeti saṁgho vā sambahulā vā ekapuggalo vā— ‘pāpikā te, āvuso, diṭṭhi, paṭinissajjetaṁ pāpikaṁ diṭṭhin’ti. So evaṁ vadeti— ‘natthi me, āvuso, pāpikā diṭṭhi, yamahaṁ paṭinissajjeyyan’ti. Taṁ saṁgho pāpikāya diṭṭhiyā appaṭinissagge ukkhipati— adhammakammaṁ. </div>
</div>
<div class="q" id="p_3V_1817"> <div class="p">
<span class="pN">1817</span>Idha pana, bhikkhave, bhikkhussa na hoti āpatti daṭṭhabbā, na hoti āpatti paṭikātabbā. Tamenaṁ codeti saṁgho vā sambahulā vā ekapuggalo vā— ‘āpattiṁ tvaṁ, āvuso, āpanno, passasetaṁ āpattiṁ? Paṭikarohi taṁ āpattin’ti. So evaṁ vadeti— ‘natthi me, āvuso, āpatti, yamahaṁ passeyyaṁ. Natthi me, āvuso, āpatti, yamahaṁ paṭikareyyan’ti. Taṁ saṁgho adassane vā appaṭikamme vā ukkhipati— adhammakammaṁ. </div>
</div>
<div class="q" id="p_3V_1818"> <div class="p">
<span class="pN">1818</span>Idha pana, bhikkhave, bhikkhussa na hoti āpatti daṭṭhabbā, na hoti pāpikā diṭṭhi paṭinissajjetā. Tamenaṁ codeti saṁgho vā sambahulā vā ekapuggalo vā— ‘āpattiṁ tvaṁ, āvuso, āpanno, passasetaṁ āpattiṁ? Pāpikā te diṭṭhi, paṭinissajjetaṁ pāpikaṁ diṭṭhin’ti. So evaṁ vadeti— ‘natthi me, āvuso, āpatti, yamahaṁ passeyyaṁ; natthi me, āvuso, pāpikā diṭṭhi, yamahaṁ paṭinissajjeyyan’ti. Taṁ saṁgho adassane vā appaṭinissagge vā ukkhipati— adhammakammaṁ. </div>
</div>
<div class="q" id="p_3V_1819"> <div class="p">
<span class="pN">1819</span>Idha pana, bhikkhave, bhikkhussa na hoti āpatti paṭikātabbā, na hoti pāpikā diṭṭhi paṭinissajjetā. Tamenaṁ codeti saṁgho vā sambahulā vā ekapuggalo vā— ‘āpattiṁ tvaṁ, āvuso, āpanno, paṭikarohi taṁ āpattiṁ; pāpikā te diṭṭhi, paṭinissajjetaṁ pāpikaṁ diṭṭhin’ti. So evaṁ vadeti— ‘natthi me, āvuso, āpatti, yamahaṁ paṭikareyyaṁ. Natthi me, āvuso, pāpikā diṭṭhi, yamahaṁ paṭinissajjeyyan’ti. Taṁ saṁgho appaṭikamme vā appaṭinissagge vā ukkhipati— adhammakammaṁ. </div>
</div>
<div class="q" id="p_3V_1820"> <div class="p">
<span class="pN">1820</span>Idha pana, bhikkhave, bhikkhussa na hoti āpatti daṭṭhabbā, na hoti āpatti paṭikātabbā, na hoti pāpikā diṭṭhi paṭinissajjetā. Tamenaṁ codeti saṁgho vā sambahulā vā ekapuggalo vā— ‘āpattiṁ tvaṁ, āvuso, āpanno, passasetaṁ āpattiṁ? Paṭikarohi taṁ āpattiṁ; pāpikā te diṭṭhi, paṭinissajjetaṁ pāpikaṁ diṭṭhin’ti. So evaṁ vadeti— ‘natthi me, āvuso, āpatti, yamahaṁ passeyyaṁ. Natthi me, āvuso, āpatti, yamahaṁ paṭikareyyaṁ. Natthi me, āvuso, pāpikā diṭṭhi, yamahaṁ paṭinissajjeyyan’ti. Taṁ saṁgho adassane vā appaṭikamme vā appaṭinissagge vā ukkhipati— adhammakammaṁ. </div>
</div>
<div class="q" id="p_3V_1821"> <div class="divNumber">398.</div> <div class="p">
<span class="pN">1821</span>Idha pana, bhikkhave, bhikkhussa hoti āpatti daṭṭhabbā. Tamenaṁ codeti. Saṁgho vā sambahulā vā ekapuggalo vā— ‘āpattiṁ tvaṁ, āvuso, āpanno, passasetaṁ āpattin’ti? So evaṁ vadeti— ‘āmāvuso, passāmī’ti. Taṁ saṁgho āpattiyā adassane ukkhipati— adhammakammaṁ. </div>
</div>
<div class="q" id="p_3V_1822"> <div class="p">
<span class="pN">1822</span>Idha pana, bhikkhave, bhikkhussa hoti āpatti paṭikātabbā. Tamenaṁ codeti saṁgho vā sambahulā vā ekapuggalo vā— ‘āpattiṁ tvaṁ, āvuso, āpanno, paṭikarohi taṁ āpattin’ti. So evaṁ vadeti— ‘āmāvuso, paṭikarissāmī’ti. Taṁ saṁgho āpattiyā appaṭikamme ukkhipati— adhammakammaṁ. </div>
</div>
<div class="q" id="p_3V_1823"> <div class="p">
<span class="pN">1823</span>Idha pana, bhikkhave, bhikkhussa hoti pāpikā diṭṭhi paṭinissajjetā. Tamenaṁ codeti saṁgho vā sambahulā vā ekapuggalo vā— ‘pāpikā te, āvuso, diṭṭhi; paṭinissajjetaṁ pāpikaṁ diṭṭhin’ti. So evaṁ vadeti— ‘āmāvuso, paṭinissajjissāmī’ti. Taṁ saṁgho pāpikāya diṭṭhiyā appaṭinissagge ukkhipati— adhammakammaṁ. </div>
</div>
<div class="q" id="p_3V_1824"> <div class="p">
<span class="pN">1824</span>Idha pana, bhikkhave, bhikkhussa hoti āpatti daṭṭhabbā, hoti āpatti paṭikātabbā…pe… hoti āpatti daṭṭhabbā, hoti pāpikā diṭṭhi paṭinissajjetā…pe… hoti āpatti paṭikātabbā, hoti pāpikā diṭṭhi paṭinissajjetā…pe… hoti āpatti daṭṭhabbā, hoti āpatti paṭikātabbā, hoti pāpikā diṭṭhi paṭinissajjetā. Tamenaṁ codeti saṁgho vā sambahulā vā ekapuggalo vā— ‘āpattiṁ tvaṁ, āvuso, āpanno, passasetaṁ āpattiṁ? Paṭikarohi taṁ āpattiṁ; pāpikā te diṭṭhi, paṭinissajjetaṁ pāpikaṁ diṭṭhin’ti. So evaṁ vadeti— ‘āmāvuso, passāmi, āma paṭikarissāmi, āma paṭinissajjissāmī’ti. Taṁ saṁgho adassane vā appaṭikamme vā appaṭinissagge vā ukkhipati— adhammakammaṁ. </div>
</div>
<div class="q" id="p_3V_1825"> <div class="divNumber">399.</div> <div class="p">
<span class="pN">1825</span>Idha pana, bhikkhave, bhikkhussa hoti āpatti daṭṭhabbā. Tamenaṁ codeti saṁgho vā sambahulā vā ekapuggalo vā— ‘āpattiṁ tvaṁ, āvuso, āpanno, passasetaṁ āpattin’ti? So evaṁ vadeti— ‘natthi me, āvuso, āpatti, yamahaṁ passeyyan’ti. Taṁ saṁgho āpattiyā adassane ukkhipati— dhammakammaṁ. </div>
</div>
<div class="q" id="p_3V_1826"> <div class="p">
<span class="pN">1826</span>Idha pana, bhikkhave, bhikkhussa hoti āpatti paṭikātabbā. Tamenaṁ codeti saṁgho vā sambahulā vā ekapuggalo vā— ‘āpattiṁ tvaṁ, āvuso, āpanno, paṭikarohi taṁ āpattin’ti. So evaṁ vadeti— ‘natthi me, āvuso, āpatti, yamahaṁ paṭikareyyan’ti. Taṁ saṁgho āpattiyā appaṭikamme ukkhipati— dhammakammaṁ. </div>
</div>
<div class="q" id="p_3V_1827"> <div class="p">
<span class="pN">1827</span>Idha pana, bhikkhave, bhikkhussa hoti pāpikā diṭṭhi paṭinissajjetā. Tamenaṁ codeti saṁgho vā sambahulā vā ekapuggalo vā— ‘pāpikā te, āvuso, diṭṭhi, paṭinissajjetaṁ pāpikaṁ diṭṭhin’ti. So evaṁ vadeti— ‘natthi me, āvuso, pāpikā diṭṭhi, yamahaṁ paṭinissajjeyyan’ti. Taṁ saṁgho pāpikāya diṭṭhiyā appaṭinissagge ukkhipati— dhammakammaṁ. </div>
</div>
<div class="q" id="p_3V_1828"> <div class="p">
<span class="pN">1828</span>Idha pana, bhikkhave, bhikkhussa hoti āpatti daṭṭhabbā, hoti āpatti paṭikātabbā…pe… hoti āpatti daṭṭhabbā, hoti pāpikā diṭṭhi paṭinissajjetā…pe… hoti āpatti paṭikātabbā, hoti pāpikā diṭṭhi paṭinissajjetā…pe… hoti āpatti daṭṭhabbā, hoti āpatti paṭikātabbā, hoti pāpikā diṭṭhi paṭinissajjetā. Tamenaṁ codeti saṁgho vā sambahulā vā ekapuggalo vā— ‘āpattiṁ tvaṁ, āvuso, āpanno, passasetaṁ āpattiṁ? Paṭikarohi taṁ āpattiṁ. Pāpikā te diṭṭhi, paṭinissajjetaṁ pāpikaṁ diṭṭhin’ti. So evaṁ vadeti— ‘natthi me, āvuso, āpatti, yamahaṁ passeyyaṁ. Natthi me, āvuso, āpatti yamahaṁ paṭikareyyaṁ. Natthi me, āvuso, pāpikā diṭṭhi, yamahaṁ paṭinissajjeyyan’ti. Taṁ saṁgho adassane vā appaṭikamme vā appaṭinissagge vā ukkhipati— dhammakamman”ti. </div>
</div>
</html>
