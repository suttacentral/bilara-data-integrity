<html>
<div class="i">3.2 Padhānasutta</div>
<div class="h">Mahāvagga</div>
<div class="h">Padhānasutta</div>
<div class="q" id="p_18Sn_493"> <div class="divNumber">428.</div> <div class="p"> <table class="singleColumn"> <tr> <td> <div class="pN">493</div> <div class="G">“Taṁ maṁ padhānapahitattaṁ,</div> </td> </tr> <tr> <td> <div class="G">nadiṁ nerañjaraṁ pati;</div> </td> </tr> <tr> <td> <div class="G">Viparakkamma jhāyantaṁ,</div> </td> </tr> <tr> <td> <div class="G">yogakkhemassa pattiyā. (1)</div> </td> </tr> </table> </div>
</div>
<div class="q" id="p_18Sn_494"> <div class="divNumber">429.</div> <div class="p"> <table class="singleColumn"> <tr> <td> <div class="pN">494</div> <div class="G">Namucī karuṇaṁ vācaṁ,</div> </td> </tr> <tr> <td> <div class="G">bhāsamāno upāgami;</div> </td> </tr> <tr> <td> <div class="G">‘Kiso tvamasi dubbaṇṇo,</div> </td> </tr> <tr> <td> <div class="G">santike maraṇaṁ tava. (2)</div> </td> </tr> </table> </div>
</div>
<div class="q" id="p_18Sn_495"> <div class="divNumber">430.</div> <div class="p"> <table class="singleColumn"> <tr> <td> <div class="pN">495</div> <div class="G">Sahassabhāgo maraṇassa,</div> </td> </tr> <tr> <td> <div class="G">ekaṁso tava jīvitaṁ;</div> </td> </tr> <tr> <td> <div class="G">Jīva bho jīvitaṁ seyyo,</div> </td> </tr> <tr> <td> <div class="G">jīvaṁ puññāni kāhasi. (3)</div> </td> </tr> </table> </div>
</div>
<div class="q" id="p_18Sn_496"> <div class="divNumber">431.</div> <div class="p"> <table class="singleColumn"> <tr> <td> <div class="pN">496</div> <div class="G">Carato ca te brahmacariyaṁ,</div> </td> </tr> <tr> <td> <div class="G">Aggihuttañca jūhato;</div> </td> </tr> <tr> <td> <div class="G">Pahūtaṁ cīyate puññaṁ,</div> </td> </tr> <tr> <td> <div class="G">Kiṁ padhānena kāhasi. (4)</div> </td> </tr> </table> </div>
</div>
<div class="q" id="p_18Sn_497"> <div class="divNumber">432.</div> <div class="p"> <table class="singleColumn"> <tr> <td> <div class="pN">497</div> <div class="G">Duggo maggo padhānāya,</div> </td> </tr> <tr> <td> <div class="G">dukkaro durabhisambhavo’”;</div> </td> </tr> <tr> <td> <div class="G">Imā gāthā bhaṇaṁ māro,</div> </td> </tr> <tr> <td> <div class="G">aṭṭhā buddhassa santike. (5)</div> </td> </tr> </table> </div>
</div>
<div class="q" id="p_18Sn_498"> <div class="divNumber">433.</div> <div class="p"> <table class="singleColumn"> <tr> <td> <div class="pN">498</div> <div class="G">Taṁ tathāvādinaṁ māraṁ,</div> </td> </tr> <tr> <td> <div class="G">bhagavā etadabravi;</div> </td> </tr> <tr> <td> <div class="G">“Pamattabandhu pāpima,</div> </td> </tr> <tr> <td> <div class="G">yenatthena idhāgato. (6)</div> </td> </tr> </table> </div>
</div>
<div class="q" id="p_18Sn_499"> <div class="divNumber">434.</div> <div class="p"> <table class="singleColumn"> <tr> <td> <div class="pN">499</div> <div class="G">Aṇumattopi puññena,</div> </td> </tr> <tr> <td> <div class="G">Attho mayhaṁ na vijjati;</div> </td> </tr> <tr> <td> <div class="G">Yesañca attho puññena,</div> </td> </tr> <tr> <td> <div class="G">Te māro vattumarahati. (7)</div> </td> </tr> </table> </div>
</div>
<div class="q" id="p_18Sn_500"> <div class="divNumber">435.</div> <div class="p"> <table class="singleColumn"> <tr> <td> <div class="pN">500</div> <div class="G">Atthi saddhā tathā viriyaṁ,</div> </td> </tr> <tr> <td> <div class="G">paññā ca mama vijjati;</div> </td> </tr> <tr> <td> <div class="G">Evaṁ maṁ pahitattampi,</div> </td> </tr> <tr> <td> <div class="G">kiṁ jīvamanupucchasi. (8)</div> </td> </tr> </table> </div>
</div>
<div class="q" id="p_18Sn_501"> <div class="divNumber">436.</div> <div class="p"> <table class="singleColumn"> <tr> <td> <div class="pN">501</div> <div class="G">Nadīnamapi sotāni,</div> </td> </tr> <tr> <td> <div class="G">ayaṁ vāto visosaye;</div> </td> </tr> <tr> <td> <div class="G">Kiñca me pahitattassa,</div> </td> </tr> <tr> <td> <div class="G">lohitaṁ nupasussaye. (9)</div> </td> </tr> </table> </div>
</div>
<div class="q" id="p_18Sn_502"> <div class="divNumber">437.</div> <div class="p"> <table class="singleColumn"> <tr> <td> <div class="pN">502</div> <div class="G">Lohite sussamānamhi,</div> </td> </tr> <tr> <td> <div class="G">Pittaṁ semhañca sussati;</div> </td> </tr> <tr> <td> <div class="G">Maṁsesu khīyamānesu,</div> </td> </tr> <tr> <td> <div class="G">Bhiyyo cittaṁ pasīdati;</div> </td> </tr> <tr> <td> <div class="G">Bhiyyo sati ca paññā ca,</div> </td> </tr> <tr> <td> <div class="G">Samādhi mama tiṭṭhati. (10)</div> </td> </tr> </table> </div>
</div>
<div class="q" id="p_18Sn_503"> <div class="divNumber">438.</div> <div class="p"> <table class="singleColumn"> <tr> <td> <div class="pN">503</div> <div class="G">Tassa mevaṁ viharato,</div> </td> </tr> <tr> <td> <div class="G">Pattassuttamavedanaṁ;</div> </td> </tr> <tr> <td> <div class="G">Kāmesu nāpekkhate cittaṁ,</div> </td> </tr> <tr> <td> <div class="G">Passa sattassa suddhataṁ. (11)</div> </td> </tr> </table> </div>
</div>
<div class="q" id="p_18Sn_504"> <div class="divNumber">439.</div> <div class="p"> <table class="singleColumn"> <tr> <td> <div class="pN">504</div> <div class="G">Kāmā te paṭhamā senā,</div> </td> </tr> <tr> <td> <div class="G">Dutiyā arati vuccati;</div> </td> </tr> <tr> <td> <div class="G">Tatiyā khuppipāsā te,</div> </td> </tr> <tr> <td> <div class="G">Catutthī taṇhā pavuccati. (12)</div> </td> </tr> </table> </div>
</div>
<div class="q" id="p_18Sn_505"> <div class="divNumber">440.</div> <div class="p"> <table class="singleColumn"> <tr> <td> <div class="pN">505</div> <div class="G">Pañcamaṁ thinamiddhaṁ te,</div> </td> </tr> <tr> <td> <div class="G">Chaṭṭhā bhīrū pavuccati;</div> </td> </tr> <tr> <td> <div class="G">Sattamī vicikicchā te,</div> </td> </tr> <tr> <td> <div class="G">Makkho thambho te aṭṭhamo. (13)</div> </td> </tr> </table> </div>
</div>
<div class="q" id="p_18Sn_506"> <div class="divNumber">441.</div> <div class="p"> <table class="singleColumn"> <tr> <td> <div class="pN">506</div> <div class="G">Lābho siloko sakkāro,</div> </td> </tr> <tr> <td> <div class="G">Micchāladdho ca yo yaso;</div> </td> </tr> <tr> <td> <div class="G">Yo cattānaṁ samukkaṁse,</div> </td> </tr> <tr> <td> <div class="G">Pare ca avajānati. (14)</div> </td> </tr> </table> </div>
</div>
<div class="q" id="p_18Sn_507"> <div class="divNumber">442.</div> <div class="p"> <table class="singleColumn"> <tr> <td> <div class="pN">507</div> <div class="G">Esā namuci te senā,</div> </td> </tr> <tr> <td> <div class="G">Kaṇhassābhippahārinī;</div> </td> </tr> <tr> <td> <div class="G">Na naṁ asūro jināti,</div> </td> </tr> <tr> <td> <div class="G">Jetvā ca labhate sukhaṁ. (15)</div> </td> </tr> </table> </div>
</div>
<div class="q" id="p_18Sn_508"> <div class="divNumber">443.</div> <div class="p"> <table class="singleColumn"> <tr> <td> <div class="pN">508</div> <div class="G">Esa muñjaṁ parihare,</div> </td> </tr> <tr> <td> <div class="G">Dhiratthu mama jīvitaṁ;</div> </td> </tr> <tr> <td> <div class="G">Saṅgāme me mataṁ seyyo,</div> </td> </tr> <tr> <td> <div class="G">Yañce jīve parājito. (16)</div> </td> </tr> </table> </div>
</div>
<div class="q" id="p_18Sn_509"> <div class="divNumber">444.</div> <div class="p"> <table class="singleColumn"> <tr> <td> <div class="pN">509</div> <div class="G">Pagāḷhettha na dissanti,</div> </td> </tr> <tr> <td> <div class="G">Eke samaṇabrāhmaṇā;</div> </td> </tr> <tr> <td> <div class="G">Tañca maggaṁ na jānanti,</div> </td> </tr> <tr> <td> <div class="G">Yena gacchanti subbatā. (17)</div> </td> </tr> </table> </div>
</div>
<div class="q" id="p_18Sn_510"> <div class="divNumber">445.</div> <div class="p"> <table class="singleColumn"> <tr> <td> <div class="pN">510</div> <div class="G">Samantā dhajiniṁ disvā,</div> </td> </tr> <tr> <td> <div class="G">Yuttaṁ māraṁ savāhanaṁ;</div> </td> </tr> <tr> <td> <div class="G">Yuddhāya paccuggacchāmi,</div> </td> </tr> <tr> <td> <div class="G">Mā maṁ ṭhānā acāvayi. (18)</div> </td> </tr> </table> </div>
</div>
<div class="q" id="p_18Sn_511"> <div class="divNumber">446.</div> <div class="p"> <table class="singleColumn"> <tr> <td> <div class="pN">511</div> <div class="G">Yaṁ te taṁ nappasahati,</div> </td> </tr> <tr> <td> <div class="G">Senaṁ loko sadevako;</div> </td> </tr> <tr> <td> <div class="G">Taṁ te paññāya bhecchāmi,</div> </td> </tr> <tr> <td> <div class="G">Āmaṁ pattaṁva asmanā. (19)</div> </td> </tr> </table> </div>
</div>
<div class="q" id="p_18Sn_512"> <div class="divNumber">447.</div> <div class="p"> <table class="singleColumn"> <tr> <td> <div class="pN">512</div> <div class="G">Vasīkaritvā saṅkappaṁ,</div> </td> </tr> <tr> <td> <div class="G">Satiñca sūpatiṭṭhitaṁ;</div> </td> </tr> <tr> <td> <div class="G">Raṭṭhā raṭṭhaṁ vicarissaṁ,</div> </td> </tr> <tr> <td> <div class="G">Sāvake vinayaṁ puthū. (20)</div> </td> </tr> </table> </div>
</div>
<div class="q" id="p_18Sn_513"> <div class="divNumber">448.</div> <div class="p"> <table class="singleColumn"> <tr> <td> <div class="pN">513</div> <div class="G">Te appamattā pahitattā,</div> </td> </tr> <tr> <td> <div class="G">Mama sāsanakārakā;</div> </td> </tr> <tr> <td> <div class="G">Akāmassa te gamissanti,</div> </td> </tr> <tr> <td> <div class="G">Yattha gantvā na socare”. (21)</div> </td> </tr> </table> </div>
</div>
<div class="q" id="p_18Sn_514"> <div class="divNumber">449.</div> <div class="p"> <table class="singleColumn"> <tr> <td> <div class="pN">514</div> <div class="G">“Satta vassāni bhagavantaṁ,</div> </td> </tr> <tr> <td> <div class="G">Anubandhiṁ padāpadaṁ;</div> </td> </tr> <tr> <td> <div class="G">Otāraṁ nādhigacchissaṁ,</div> </td> </tr> <tr> <td> <div class="G">Sambuddhassa satīmato. (22)</div> </td> </tr> </table> </div>
</div>
<div class="q" id="p_18Sn_515"> <div class="divNumber">450.</div> <div class="p"> <table class="singleColumn"> <tr> <td> <div class="pN">515</div> <div class="G">Medavaṇṇaṁva pāsāṇaṁ,</div> </td> </tr> <tr> <td> <div class="G">Vāyaso anupariyagā;</div> </td> </tr> <tr> <td> <div class="G">Apettha muduṁ vindema,</div> </td> </tr> <tr> <td> <div class="G">Api assādanā siyā. (23)</div> </td> </tr> </table> </div>
</div>
<div class="q" id="p_18Sn_516"> <div class="divNumber">451.</div> <div class="p"> <table class="singleColumn"> <tr> <td> <div class="pN">516</div> <div class="G">Aladdhā tattha assādaṁ,</div> </td> </tr> <tr> <td> <div class="G">Vāyasetto apakkami;</div> </td> </tr> <tr> <td> <div class="G">Kākova selamāsajja,</div> </td> </tr> <tr> <td> <div class="G">Nibbijjāpema gotamaṁ”. (24)</div> </td> </tr> </table> </div>
</div>
<div class="q" id="p_18Sn_517"> <div class="divNumber">452.</div> <div class="p"> <table class="singleColumn"> <tr> <td> <div class="pN">517</div> <div class="G">Tassa sokaparetassa,</div> </td> </tr> <tr> <td> <div class="G">Vīṇā kacchā abhassatha;</div> </td> </tr> <tr> <td> <div class="G">Tato so dummano yakkho,</div> </td> </tr> <tr> <td> <div class="G">Tatthevantaradhāyathāti. (25)</div> </td> </tr> </table> </div>
</div>
<div class="CENTER" id="p_18Sn_518">
<span class="pN">518</span>Padhānasuttaṁ dutiyaṁ.</div>
</html>
