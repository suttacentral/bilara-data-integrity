<html>
<div class="i">17.1.4 Saṅkhapālajātaka</div>
<div class="h">Cattālīsanipāta</div>
<div class="h">Tesakuṇavagga</div>
<div class="h">Saṅkhapālajātaka</div>
<div class="q" id="p_23J_147"> <div class="divNumber">143.</div> <div class="p"> <table class="singleColumn"> <tr> <td> <div class="pN">147</div> <div class="G">“Ariyāvakāsosi pasannanetto,</div> </td> </tr> <tr> <td> <div class="G">Maññe bhavaṁ pabbajito kulamhā;</div> </td> </tr> <tr> <td> <div class="G">Kathaṁ nu vittāni pahāya bhoge,</div> </td> </tr> <tr> <td> <div class="G">Pabbaji nikkhamma gharā sapañña”.</div> </td> </tr> </table> </div>
</div>
<div class="q" id="p_23J_148"> <div class="divNumber">144.</div> <div class="p"> <table class="singleColumn"> <tr> <td> <div class="pN">148</div> <div class="G">“Sayaṁ vimānaṁ naradeva disvā,</div> </td> </tr> <tr> <td> <div class="G">Mahānubhāvassa mahoragassa;</div> </td> </tr> <tr> <td> <div class="G">Disvāna puññāna mahāvipākaṁ,</div> </td> </tr> <tr> <td> <div class="G">Saddhāyahaṁ pabbajitomhi rāja”.</div> </td> </tr> </table> </div>
</div>
<div class="q" id="p_23J_149"> <div class="divNumber">145.</div> <div class="p"> <table class="singleColumn"> <tr> <td> <div class="pN">149</div> <div class="G">“Na kāmakāmā na bhayā na dosā,</div> </td> </tr> <tr> <td> <div class="G">Vācaṁ musā pabbajitā bhaṇanti;</div> </td> </tr> <tr> <td> <div class="G">Akkhāhi me pucchito etamatthaṁ,</div> </td> </tr> <tr> <td> <div class="G">Sutvāna me jāyihitippasādo”.</div> </td> </tr> </table> </div>
</div>
<div class="q" id="p_23J_150"> <div class="divNumber">146.</div> <div class="p"> <table class="singleColumn"> <tr> <td> <div class="pN">150</div> <div class="G">“Vāṇijja raṭṭhādhipa gacchamāno,</div> </td> </tr> <tr> <td> <div class="G">Pathe addasāsimhi bhojaputte;</div> </td> </tr> <tr> <td> <div class="G">Pavaddhakāyaṁ uragaṁ mahantaṁ,</div> </td> </tr> <tr> <td> <div class="G">Ādāya gacchante pamodamāne.</div> </td> </tr> </table> </div>
</div>
<div class="q" id="p_23J_151"> <div class="divNumber">147.</div> <div class="p"> <table class="singleColumn"> <tr> <td> <div class="pN">151</div> <div class="G">Sohaṁ samāgamma janinda tehi,</div> </td> </tr> <tr> <td> <div class="G">Pahaṭṭhalomo avacamhi bhīto;</div> </td> </tr> <tr> <td> <div class="G">‘Kuhiṁ ayaṁ nīyati bhīmakāyo,</div> </td> </tr> <tr> <td> <div class="G">Nāgena kiṁ kāhatha bhojaputtā’.</div> </td> </tr> </table> </div>
</div>
<div class="q" id="p_23J_152"> <div class="divNumber">148.</div> <div class="p"> <table class="singleColumn"> <tr> <td> <div class="pN">152</div> <div class="G">‘Nāgo ayaṁ nīyati bhojanatthā,</div> </td> </tr> <tr> <td> <div class="G">Pavaddhakāyo urago mahanto;</div> </td> </tr> <tr> <td> <div class="G">Sāduñca thūlañca muduñca maṁsaṁ,</div> </td> </tr> <tr> <td> <div class="G">Na tvaṁ rasaññāsi videhaputta.</div> </td> </tr> </table> </div>
</div>
<div class="q" id="p_23J_153"> <div class="divNumber">149.</div> <div class="p"> <table class="singleColumn"> <tr> <td> <div class="pN">153</div> <div class="G">Ito mayaṁ gantvā sakaṁ niketaṁ,</div> </td> </tr> <tr> <td> <div class="G">Ādāya satthāni vikopayitvā;</div> </td> </tr> <tr> <td> <div class="G">Maṁsāni bhokkhāma pamodamānā,</div> </td> </tr> <tr> <td> <div class="G">Mayañhi ve sattavo pannagānaṁ’.</div> </td> </tr> </table> </div>
</div>
<div class="q" id="p_23J_154"> <div class="divNumber">150.</div> <div class="p"> <table class="singleColumn"> <tr> <td> <div class="pN">154</div> <div class="G">‘Sace ayaṁ nīyati bhojanatthā,</div> </td> </tr> <tr> <td> <div class="G">Pavaddhakāyo urago mahanto;</div> </td> </tr> <tr> <td> <div class="G">Dadāmi vo balibaddāni soḷasa,</div> </td> </tr> <tr> <td> <div class="G">Nāgaṁ imaṁ muñcatha bandhanasmā’.</div> </td> </tr> </table> </div>
</div>
<div class="q" id="p_23J_155"> <div class="divNumber">151.</div> <div class="p"> <table class="singleColumn"> <tr> <td> <div class="pN">155</div> <div class="G">‘Addhā hi no bhakkho ayaṁ manāpo,</div> </td> </tr> <tr> <td> <div class="G">Bahū ca no uragā bhuttapubbā;</div> </td> </tr> <tr> <td> <div class="G">Karoma te taṁ vacanaṁ aḷāra,</div> </td> </tr> <tr> <td> <div class="G">Mittañca no hohi videhaputta’.</div> </td> </tr> </table> </div>
</div>
<div class="q" id="p_23J_156"> <div class="divNumber">152.</div> <div class="p"> <table class="singleColumn"> <tr> <td> <div class="pN">156</div> <div class="G">Tadāssu te bandhanā mocayiṁsu,</div> </td> </tr> <tr> <td> <div class="G">Yaṁ natthuto paṭimokkassa pāse;</div> </td> </tr> <tr> <td> <div class="G">Mutto ca so bandhanā nāgarājā,</div> </td> </tr> <tr> <td> <div class="G">Pakkāmi pācīnamukho muhuttaṁ.</div> </td> </tr> </table> </div>
</div>
<div class="q" id="p_23J_157"> <div class="divNumber">153.</div> <div class="p"> <table class="singleColumn"> <tr> <td> <div class="pN">157</div> <div class="G">Gantvāna pācīnamukho muhuttaṁ,</div> </td> </tr> <tr> <td> <div class="G">Puṇṇehi nettehi palokayī maṁ;</div> </td> </tr> <tr> <td> <div class="G">Tadāssahaṁ piṭṭhito anvagacchiṁ,</div> </td> </tr> <tr> <td> <div class="G">Dasaṅguliṁ añjaliṁ paggahetvā.</div> </td> </tr> </table> </div>
</div>
<div class="q" id="p_23J_158"> <div class="divNumber">154.</div> <div class="p"> <table class="singleColumn"> <tr> <td> <div class="pN">158</div> <div class="G">‘Gaccheva kho tvaṁ taramānarūpo,</div> </td> </tr> <tr> <td> <div class="G">Mā taṁ amittā punaraggahesuṁ;</div> </td> </tr> <tr> <td> <div class="G">Dukkho hi luddehi punā samāgamo,</div> </td> </tr> <tr> <td> <div class="G">Adassanaṁ bhojaputtāna gaccha’.</div> </td> </tr> </table> </div>
</div>
<div class="q" id="p_23J_159"> <div class="divNumber">155.</div> <div class="p"> <table class="singleColumn"> <tr> <td> <div class="pN">159</div> <div class="G">Agamāsi so rahadaṁ vippasannaṁ,</div> </td> </tr> <tr> <td> <div class="G">Nīlobhāsaṁ ramaṇīyaṁ sutitthaṁ;</div> </td> </tr> <tr> <td> <div class="G">Samotataṁ jambuhi vetasāhi,</div> </td> </tr> <tr> <td> <div class="G">Pāvekkhi nittiṇṇabhayo patīto.</div> </td> </tr> </table> </div>
</div>
<div class="q" id="p_23J_160"> <div class="divNumber">156.</div> <div class="p"> <table class="singleColumn"> <tr> <td> <div class="pN">160</div> <div class="G">So taṁ pavissa na cirassa nāgo,</div> </td> </tr> <tr> <td> <div class="G">Dibbena me pāturahuṁ janinda;</div> </td> </tr> <tr> <td> <div class="G">Upaṭṭhahī maṁ pitaraṁva putto,</div> </td> </tr> <tr> <td> <div class="G">Hadayaṅgamaṁ kaṇṇasukhaṁ bhaṇanto.</div> </td> </tr> </table> </div>
</div>
<div class="q" id="p_23J_161"> <div class="divNumber">157.</div> <div class="p"> <table class="singleColumn"> <tr> <td> <div class="pN">161</div> <div class="G">‘Tvaṁ mesi mātā ca pitā aḷāra,</div> </td> </tr> <tr> <td> <div class="G">Abbhantaro pāṇadado sahāyo;</div> </td> </tr> <tr> <td> <div class="G">Sakañca iddhiṁ paṭilābhakosmi,</div> </td> </tr> <tr> <td> <div class="G">Aḷāra passa me nivesanāni;</div> </td> </tr> <tr> <td> <div class="G">Pahūtabhakkhaṁ bahuannapānaṁ,</div> </td> </tr> <tr> <td> <div class="G">Masakkasāraṁ viya vāsavassa.</div> </td> </tr> </table> </div>
</div>
<div class="q" id="p_23J_162"> <div class="divNumber">158.</div> <div class="p"> <table class="singleColumn"> <tr> <td> <div class="pN">162</div> <div class="G">Taṁ bhūmibhāgehi upetarūpaṁ,</div> </td> </tr> <tr> <td> <div class="G">Asakkharā ceva mudū subhā ca;</div> </td> </tr> <tr> <td> <div class="G">Nīcattiṇā apparajā ca bhūmi,</div> </td> </tr> <tr> <td> <div class="G">Pāsādikā yattha jahanti sokaṁ.</div> </td> </tr> </table> </div>
</div>
<div class="q" id="p_23J_163"> <div class="divNumber">159.</div> <div class="p"> <table class="singleColumn"> <tr> <td> <div class="pN">163</div> <div class="G">Anāvakulā veḷuriyūpanīlā,</div> </td> </tr> <tr> <td> <div class="G">Catuddisaṁ ambavanaṁ surammaṁ;</div> </td> </tr> <tr> <td> <div class="G">Pakkā ca pesī ca phalā suphullā,</div> </td> </tr> <tr> <td> <div class="G">Niccotukā dhārayantī phalāni’.</div> </td> </tr> </table> </div>
</div>
<div class="q" id="p_23J_164"> <div class="divNumber">160.</div> <div class="p"> <table class="singleColumn"> <tr> <td> <div class="pN">164</div> <div class="G">Tesaṁ vanānaṁ naradeva majjhe,</div> </td> </tr> <tr> <td> <div class="G">Nivesanaṁ bhassarasannikāsaṁ;</div> </td> </tr> <tr> <td> <div class="G">Rajataggaḷaṁ sovaṇṇamayaṁ uḷāraṁ,</div> </td> </tr> <tr> <td> <div class="G">Obhāsatī vijjurivantalikkhe.</div> </td> </tr> </table> </div>
</div>
<div class="q" id="p_23J_165"> <div class="divNumber">161.</div> <div class="p"> <table class="singleColumn"> <tr> <td> <div class="pN">165</div> <div class="G">Maṇīmayā soṇṇamayā uḷārā,</div> </td> </tr> <tr> <td> <div class="G">Anekacittā satataṁ sunimmitā;</div> </td> </tr> <tr> <td> <div class="G">Paripūrā kaññāhi alaṅkatābhi,</div> </td> </tr> <tr> <td> <div class="G">Suvaṇṇakāyūradharāhi rāja.</div> </td> </tr> </table> </div>
</div>
<div class="q" id="p_23J_166"> <div class="divNumber">162.</div> <div class="p"> <table class="singleColumn"> <tr> <td> <div class="pN">166</div> <div class="G">So saṅkhapālo taramānarūpo,</div> </td> </tr> <tr> <td> <div class="G">Pāsādamāruyha anomavaṇṇo;</div> </td> </tr> <tr> <td> <div class="G">Sahassathambhaṁ atulānubhāvaṁ,</div> </td> </tr> <tr> <td> <div class="G">Yatthassa bhariyā mahesī ahosi.</div> </td> </tr> </table> </div>
</div>
<div class="q" id="p_23J_167"> <div class="divNumber">163.</div> <div class="p"> <table class="singleColumn"> <tr> <td> <div class="pN">167</div> <div class="G">Ekā ca nārī taramānarūpā,</div> </td> </tr> <tr> <td> <div class="G">Ādāya veḷuriyamayaṁ mahagghaṁ;</div> </td> </tr> <tr> <td> <div class="G">Subhaṁ maṇiṁ jātimantūpapannaṁ,</div> </td> </tr> <tr> <td> <div class="G">Acoditā āsanamabbhihāsi.</div> </td> </tr> </table> </div>
</div>
<div class="q" id="p_23J_168"> <div class="divNumber">164.</div> <div class="p"> <table class="singleColumn"> <tr> <td> <div class="pN">168</div> <div class="G">Tato maṁ urago hatthe gahetvā,</div> </td> </tr> <tr> <td> <div class="G">Nisīdayī pāmukhaāsanasmiṁ;</div> </td> </tr> <tr> <td> <div class="G">‘Idamāsanaṁ atra bhavaṁ nisīdatu,</div> </td> </tr> <tr> <td> <div class="G">Bhavañhi me aññataro garūnaṁ’.</div> </td> </tr> </table> </div>
</div>
<div class="q" id="p_23J_169"> <div class="divNumber">165.</div> <div class="p"> <table class="singleColumn"> <tr> <td> <div class="pN">169</div> <div class="G">Aññā ca nārī taramānarūpā,</div> </td> </tr> <tr> <td> <div class="G">Ādāya vāriṁ upasaṅkamitvā;</div> </td> </tr> <tr> <td> <div class="G">Pādāni pakkhālayī me janinda,</div> </td> </tr> <tr> <td> <div class="G">Bhariyāva bhattū patino piyassa.</div> </td> </tr> </table> </div>
</div>
<div class="q" id="p_23J_170"> <div class="divNumber">166.</div> <div class="p"> <table class="singleColumn"> <tr> <td> <div class="pN">170</div> <div class="G">Aparā ca nārī taramānarūpā,</div> </td> </tr> <tr> <td> <div class="G">Paggayha sovaṇṇamayāya pātiyā;</div> </td> </tr> <tr> <td> <div class="G">Anekasūpaṁ vividhaṁ viyañjanaṁ,</div> </td> </tr> <tr> <td> <div class="G">Upanāmayī bhatta manuññarūpaṁ.</div> </td> </tr> </table> </div>
</div>
<div class="q" id="p_23J_171"> <div class="divNumber">167.</div> <div class="p"> <table class="singleColumn"> <tr> <td> <div class="pN">171</div> <div class="G">Turiyehi maṁ bhārata bhuttavantaṁ,</div> </td> </tr> <tr> <td> <div class="G">Upaṭṭhahuṁ bhattu mano viditvā;</div> </td> </tr> <tr> <td> <div class="G">Tatuttariṁ maṁ nipatī mahantaṁ,</div> </td> </tr> <tr> <td> <div class="G">Dibbehi kāmehi anappakehi.</div> </td> </tr> </table> </div>
</div>
<div class="q" id="p_23J_172"> <div class="divNumber">168.</div> <div class="p"> <table class="singleColumn"> <tr> <td> <div class="pN">172</div> <div class="G">‘Bhariyā mametā tisatā aḷāra,</div> </td> </tr> <tr> <td> <div class="G">Sabbattamajjhā padumuttarābhā;</div> </td> </tr> <tr> <td> <div class="G">Aḷāra etāssu te kāmakārā,</div> </td> </tr> <tr> <td> <div class="G">Dadāmi te tā paricārayassu’.</div> </td> </tr> </table> </div>
</div>
<div class="q" id="p_23J_173"> <div class="divNumber">169.</div> <div class="p"> <table class="singleColumn"> <tr> <td> <div class="pN">173</div> <div class="G">Saṁvaccharaṁ dibbarasānubhutvā,</div> </td> </tr> <tr> <td> <div class="G">Tadāssuhaṁ uttarimajjhabhāsiṁ;</div> </td> </tr> <tr> <td> <div class="G">‘Nāgassidaṁ kinti kathañca laddhaṁ,</div> </td> </tr> <tr> <td> <div class="G">Kathajjhagamāsi vimānaseṭṭhaṁ.</div> </td> </tr> </table> </div>
</div>
<div class="q" id="p_23J_174"> <div class="divNumber">170.</div> <div class="p"> <table class="singleColumn"> <tr> <td> <div class="pN">174</div> <div class="G">Adhiccaladdhaṁ pariṇāmajaṁ te,</div> </td> </tr> <tr> <td> <div class="G">Sayaṁkataṁ udāhu devehi dinnaṁ;</div> </td> </tr> <tr> <td> <div class="G">Pucchāmi taṁ nāgarājetamatthaṁ,</div> </td> </tr> <tr> <td> <div class="G">Kathajjhagamāsi vimānaseṭṭhaṁ’.</div> </td> </tr> </table> </div>
</div>
<div class="q" id="p_23J_175"> <div class="divNumber">171.</div> <div class="p"> <table class="singleColumn"> <tr> <td> <div class="pN">175</div> <div class="G">‘Nādhiccaladdhaṁ na pariṇāmajaṁ me,</div> </td> </tr> <tr> <td> <div class="G">Na sayaṁkataṁ nāpi devehi dinnaṁ;</div> </td> </tr> <tr> <td> <div class="G">Sakehi kammehi apāpakehi,</div> </td> </tr> <tr> <td> <div class="G">Puññehi me laddhamidaṁ vimānaṁ’.</div> </td> </tr> </table> </div>
</div>
<div class="q" id="p_23J_176"> <div class="divNumber">172.</div> <div class="p"> <table class="singleColumn"> <tr> <td> <div class="pN">176</div> <div class="G">‘Kiṁ te vataṁ kiṁ pana brahmacariyaṁ,</div> </td> </tr> <tr> <td> <div class="G">Kissa suciṇṇassa ayaṁ vipāko;</div> </td> </tr> <tr> <td> <div class="G">Akkhāhi me nāgarājetamatthaṁ,</div> </td> </tr> <tr> <td> <div class="G">Kathaṁ nu te laddhamidaṁ vimānaṁ’.</div> </td> </tr> </table> </div>
</div>
<div class="q" id="p_23J_177"> <div class="divNumber">173.</div> <div class="p"> <table class="singleColumn"> <tr> <td> <div class="pN">177</div> <div class="G">‘Rājā ahosiṁ magadhānamissaro,</div> </td> </tr> <tr> <td> <div class="G">Duyyodhano nāma mahānubhāvo;</div> </td> </tr> <tr> <td> <div class="G">So ittaraṁ jīvitaṁ saṁviditvā,</div> </td> </tr> <tr> <td> <div class="G">Asassataṁ vipariṇāmadhammaṁ.</div> </td> </tr> </table> </div>
</div>
<div class="q" id="p_23J_178"> <div class="divNumber">174.</div> <div class="p"> <table class="singleColumn"> <tr> <td> <div class="pN">178</div> <div class="G">Annañca pānañca pasannacitto,</div> </td> </tr> <tr> <td> <div class="G">Sakkacca dānaṁ vipulaṁ adāsiṁ;</div> </td> </tr> <tr> <td> <div class="G">Opānabhūtaṁ me gharaṁ tadāsi,</div> </td> </tr> <tr> <td> <div class="G">Santappitā samaṇabrāhmaṇā ca.</div> </td> </tr> </table> </div>
</div>
<div class="q" id="p_23J_179"> <div class="divNumber">175.</div> <div class="p"> <table class="singleColumn"> <tr> <td> <div class="pN">179</div> <div class="G">Mālañca gandhañca vilepanañca,</div> </td> </tr> <tr> <td> <div class="G">Padīpiyaṁ yānamupassayañca;</div> </td> </tr> <tr> <td> <div class="G">Acchādanaṁ seyyamathannapānaṁ,</div> </td> </tr> <tr> <td> <div class="G">Sakkacca dānāni adamha tattha.</div> </td> </tr> </table> </div>
</div>
<div class="q" id="p_23J_180"> <div class="divNumber">176.</div> <div class="p"> <table class="singleColumn"> <tr> <td> <div class="pN">180</div> <div class="G">Taṁ me vataṁ taṁ pana brahmacariyaṁ,</div> </td> </tr> <tr> <td> <div class="G">Tassa suciṇṇassa ayaṁ vipāko;</div> </td> </tr> <tr> <td> <div class="G">Teneva me laddhamidaṁ vimānaṁ,</div> </td> </tr> <tr> <td> <div class="G">Pahūtabhakkhaṁ bahuannapānaṁ;</div> </td> </tr> <tr> <td> <div class="G">Naccehi gītehi cupetarūpaṁ,</div> </td> </tr> <tr> <td> <div class="G">Ciraṭṭhitikaṁ na ca sassatāyaṁ’.</div> </td> </tr> </table> </div>
</div>
<div class="q" id="p_23J_181"> <div class="divNumber">177.</div> <div class="p"> <table class="singleColumn"> <tr> <td> <div class="pN">181</div> <div class="G">‘Appānubhāvā taṁ mahānubhāvaṁ,</div> </td> </tr> <tr> <td> <div class="G">Tejassinaṁ hanti atejavanto;</div> </td> </tr> <tr> <td> <div class="G">Kimeva dāṭhāvudha kiṁ paṭicca,</div> </td> </tr> <tr> <td> <div class="G">Hatthattamāgacchi vanibbakānaṁ.</div> </td> </tr> </table> </div>
</div>
<div class="q" id="p_23J_182"> <div class="divNumber">178.</div> <div class="p"> <table class="singleColumn"> <tr> <td> <div class="pN">182</div> <div class="G">Bhayaṁ nu te anvagataṁ mahantaṁ,</div> </td> </tr> <tr> <td> <div class="G">Tejo nu te nānvagaṁ dantamūlaṁ;</div> </td> </tr> <tr> <td> <div class="G">Kimeva dāṭhāvudha kiṁ paṭicca,</div> </td> </tr> <tr> <td> <div class="G">Kilesamāpajji vanibbakānaṁ’.</div> </td> </tr> </table> </div>
</div>
<div class="q" id="p_23J_183"> <div class="divNumber">179.</div> <div class="p"> <table class="singleColumn"> <tr> <td> <div class="pN">183</div> <div class="G">‘Na me bhayaṁ anvagataṁ mahantaṁ,</div> </td> </tr> <tr> <td> <div class="G">Tejo na sakkā mama tehi hantuṁ;</div> </td> </tr> <tr> <td> <div class="G">Satañca dhammāni sukittitāni,</div> </td> </tr> <tr> <td> <div class="G">Samuddavelāva duraccayāni.</div> </td> </tr> </table> </div>
</div>
<div class="q" id="p_23J_184"> <div class="divNumber">180.</div> <div class="p"> <table class="singleColumn"> <tr> <td> <div class="pN">184</div> <div class="G">Cātuddasiṁ pañcadasiṁ aḷāra,</div> </td> </tr> <tr> <td> <div class="G">Uposathaṁ niccamupāvasāmi;</div> </td> </tr> <tr> <td> <div class="G">Athāgamuṁ soḷasa bhojaputtā,</div> </td> </tr> <tr> <td> <div class="G">Rajjuṁ gahetvāna daḷhañca pāsaṁ.</div> </td> </tr> </table> </div>
</div>
<div class="q" id="p_23J_185"> <div class="divNumber">181.</div> <div class="p"> <table class="singleColumn"> <tr> <td> <div class="pN">185</div> <div class="G">Bhetvāna nāsaṁ atikassa rajjuṁ,</div> </td> </tr> <tr> <td> <div class="G">Nayiṁsu maṁ samparigayha luddā;</div> </td> </tr> <tr> <td> <div class="G">Etādisaṁ dukkhamahaṁ titikkhaṁ,</div> </td> </tr> <tr> <td> <div class="G">Uposathaṁ appaṭikopayanto’.</div> </td> </tr> </table> </div>
</div>
<div class="q" id="p_23J_186"> <div class="divNumber">182.</div> <div class="p"> <table class="singleColumn"> <tr> <td> <div class="pN">186</div> <div class="G">‘Ekāyane taṁ pathe addasaṁsu,</div> </td> </tr> <tr> <td> <div class="G">Balena vaṇṇena cupetarūpaṁ;</div> </td> </tr> <tr> <td> <div class="G">Siriyā paññāya ca bhāvitosi,</div> </td> </tr> <tr> <td> <div class="G">Kiṁ patthayaṁ nāga tapo karosi’.</div> </td> </tr> </table> </div>
</div>
<div class="q" id="p_23J_187"> <div class="divNumber">183.</div> <div class="p"> <table class="singleColumn"> <tr> <td> <div class="pN">187</div> <div class="G">‘Na puttahetū na dhanassa hetu,</div> </td> </tr> <tr> <td> <div class="G">Na āyuno cāpi aḷāra hetu;</div> </td> </tr> <tr> <td> <div class="G">Manussayoniṁ abhipatthayāno,</div> </td> </tr> <tr> <td> <div class="G">Tasmā parakkamma tapo karomi’.</div> </td> </tr> </table> </div>
</div>
<div class="q" id="p_23J_188"> <div class="divNumber">184.</div> <div class="p"> <table class="singleColumn"> <tr> <td> <div class="pN">188</div> <div class="G">‘Tvaṁ lohitakkho vihatantaraṁso,</div> </td> </tr> <tr> <td> <div class="G">Alaṅkato kappitakesamassu;</div> </td> </tr> <tr> <td> <div class="G">Surosito lohitacandanena,</div> </td> </tr> <tr> <td> <div class="G">Gandhabbarājāva disā pabhāsasi.</div> </td> </tr> </table> </div>
</div>
<div class="q" id="p_23J_189"> <div class="divNumber">185.</div> <div class="p"> <table class="singleColumn"> <tr> <td> <div class="pN">189</div> <div class="G">Deviddhipattosi mahānubhāvo,</div> </td> </tr> <tr> <td> <div class="G">Sabbehi kāmehi samaṅgibhūto;</div> </td> </tr> <tr> <td> <div class="G">Pucchāmi taṁ nāgarājetamatthaṁ,</div> </td> </tr> <tr> <td> <div class="G">Seyyo ito kena manussaloko’.</div> </td> </tr> </table> </div>
</div>
<div class="q" id="p_23J_190"> <div class="divNumber">186.</div> <div class="p"> <table class="singleColumn"> <tr> <td> <div class="pN">190</div> <div class="G">‘Aḷāra nāññatra manussalokā,</div> </td> </tr> <tr> <td> <div class="G">Suddhī va saṁvijjati saṁyamo vā;</div> </td> </tr> <tr> <td> <div class="G">Ahañca laddhāna manussayoniṁ,</div> </td> </tr> <tr> <td> <div class="G">Kāhāmi jātimaraṇassa antaṁ’.</div> </td> </tr> </table> </div>
</div>
<div class="q" id="p_23J_191"> <div class="divNumber">187.</div> <div class="p"> <table class="singleColumn"> <tr> <td> <div class="pN">191</div> <div class="G">‘Saṁvaccharo me vasato tavantike,</div> </td> </tr> <tr> <td> <div class="G">Annena pānena upaṭṭhitosmi;</div> </td> </tr> <tr> <td> <div class="G">Āmantayitvāna palemi nāga,</div> </td> </tr> <tr> <td> <div class="G">Cirappavutthosmi ahaṁ janinda’.</div> </td> </tr> </table> </div>
</div>
<div class="q" id="p_23J_192"> <div class="divNumber">188.</div> <div class="p"> <table class="singleColumn"> <tr> <td> <div class="pN">192</div> <div class="G">‘Puttā ca dārā anujīvino ca,</div> </td> </tr> <tr> <td> <div class="G">Niccānusiṭṭhā upatiṭṭhathetaṁ;</div> </td> </tr> <tr> <td> <div class="G">Kaccinnu taṁ nābhisapittha koci,</div> </td> </tr> <tr> <td> <div class="G">Piyañhi me dassanaṁ tuyhaṁ aḷāra’.</div> </td> </tr> </table> </div>
</div>
<div class="q" id="p_23J_193"> <div class="divNumber">189.</div> <div class="p"> <table class="singleColumn"> <tr> <td> <div class="pN">193</div> <div class="G">‘Yathāpi mātū ca pitū agāre,</div> </td> </tr> <tr> <td> <div class="G">Putto piyo paṭivihito vaseyya;</div> </td> </tr> <tr> <td> <div class="G">Tatopi mayhaṁ idhameva seyyo,</div> </td> </tr> <tr> <td> <div class="G">Cittañhi te nāga mayī pasannaṁ’.</div> </td> </tr> </table> </div>
</div>
<div class="q" id="p_23J_194"> <div class="divNumber">190.</div> <div class="p"> <table class="singleColumn"> <tr> <td> <div class="pN">194</div> <div class="G">‘Maṇī mamaṁ vijjati lohitaṅko,</div> </td> </tr> <tr> <td> <div class="G">Dhanāharo maṇiratanaṁ uḷāraṁ;</div> </td> </tr> <tr> <td> <div class="G">Ādāya tvaṁ gaccha sakaṁ niketaṁ,</div> </td> </tr> <tr> <td> <div class="G">Laddhā dhanaṁ taṁ maṇimossajassu’.</div> </td> </tr> </table> </div>
</div>
<div class="q" id="p_23J_195"> <div class="divNumber">191.</div> <div class="p"> <table class="singleColumn"> <tr> <td> <div class="pN">195</div> <div class="G">Diṭṭhā mayā mānusakāpi kāmā,</div> </td> </tr> <tr> <td> <div class="G">Asassatā vipariṇāmadhammā;</div> </td> </tr> <tr> <td> <div class="G">Ādīnavaṁ kāmaguṇesu disvā,</div> </td> </tr> <tr> <td> <div class="G">Saddhāyahaṁ pabbajitomhi rāja.</div> </td> </tr> </table> </div>
</div>
<div class="q" id="p_23J_196"> <div class="divNumber">192.</div> <div class="p"> <table class="singleColumn"> <tr> <td> <div class="pN">196</div> <div class="G">Dumapphalānīva patanti māṇavā,</div> </td> </tr> <tr> <td> <div class="G">Daharā ca vuddhā ca sarīrabhedā;</div> </td> </tr> <tr> <td> <div class="G">Etampi disvā pabbajitomhi rāja,</div> </td> </tr> <tr> <td> <div class="G">Apaṇṇakaṁ sāmaññameva seyyo”.</div> </td> </tr> </table> </div>
</div>
<div class="q" id="p_23J_197"> <div class="divNumber">193.</div> <div class="p"> <table class="singleColumn"> <tr> <td> <div class="pN">197</div> <div class="G">“Addhā have sevitabbā sapaññā,</div> </td> </tr> <tr> <td> <div class="G">Bahussutā ye bahuṭhānacintino;</div> </td> </tr> <tr> <td> <div class="G">Nāgañca sutvāna tavañcaḷāra,</div> </td> </tr> <tr> <td> <div class="G">Kāhāmi puññāni anappakāni”.</div> </td> </tr> </table> </div>
</div>
<div class="q" id="p_23J_198"> <div class="divNumber">194.</div> <div class="p"> <table class="singleColumn"> <tr> <td> <div class="pN">198</div> <div class="G">“Addhā have sevitabbā sapaññā,</div> </td> </tr> <tr> <td> <div class="G">Bahussutā ye bahuṭhānacintino;</div> </td> </tr> <tr> <td> <div class="G">Nāgañca sutvāna mamañca rāja,</div> </td> </tr> <tr> <td> <div class="G">Karohi puññāni anappakānī”ti.</div> </td> </tr> </table> </div>
</div>
<div class="CENTER" id="p_23J_199">
<span class="pN">199</span>Saṅkhapālajātakaṁ catutthaṁ.</div>
</html>
