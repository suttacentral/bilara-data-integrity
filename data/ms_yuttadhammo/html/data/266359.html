<html>
<div class="i">24 Kakusandhabuddhavaṁsa</div>
<div class="h">Kakusandhabuddhavaṁsa</div>
<div class="q" id="p_21Bu_926"> <div class="divNumber">1.</div> <div class="p"> <table class="singleColumn"> <tr> <td> <div class="pN">926</div> <div class="G">“Vessabhussa aparena,</div> </td> </tr> <tr> <td> <div class="G">sambuddho dvipaduttamo;</div> </td> </tr> <tr> <td> <div class="G">Kakusandho nāma nāmena,</div> </td> </tr> <tr> <td> <div class="G">appameyyo durāsado.</div> </td> </tr> </table> </div>
</div>
<div class="q" id="p_21Bu_927"> <div class="divNumber">2.</div> <div class="p"> <table class="singleColumn"> <tr> <td> <div class="pN">927</div> <div class="G">Ugghāṭetvā sabbabhavaṁ,</div> </td> </tr> <tr> <td> <div class="G">cariyāya pāramiṁ gato;</div> </td> </tr> <tr> <td> <div class="G">Sīhova pañjaraṁ bhetvā,</div> </td> </tr> <tr> <td> <div class="G">patto sambodhimuttamaṁ.</div> </td> </tr> </table> </div>
</div>
<div class="q" id="p_21Bu_928"> <div class="divNumber">3.</div> <div class="p"> <table class="singleColumn"> <tr> <td> <div class="pN">928</div> <div class="G">Dhammacakkaṁ pavattente,</div> </td> </tr> <tr> <td> <div class="G">Kakusandhe lokanāyake;</div> </td> </tr> <tr> <td> <div class="G">Cattārīsakoṭisahassānaṁ,</div> </td> </tr> <tr> <td> <div class="G">Dhammābhisamayo ahu.</div> </td> </tr> </table> </div>
</div>
<div class="q" id="p_21Bu_929"> <div class="divNumber">4.</div> <div class="p"> <table class="singleColumn"> <tr> <td> <div class="pN">929</div> <div class="G">Antalikkhamhi ākāse,</div> </td> </tr> <tr> <td> <div class="G">yamakaṁ katvā vikubbanaṁ;</div> </td> </tr> <tr> <td> <div class="G">Tiṁsakoṭisahassānaṁ,</div> </td> </tr> <tr> <td> <div class="G">bodhesi devamānuse.</div> </td> </tr> </table> </div>
</div>
<div class="q" id="p_21Bu_930"> <div class="divNumber">5.</div> <div class="p"> <table class="singleColumn"> <tr> <td> <div class="pN">930</div> <div class="G">Naradevassa yakkhassa,</div> </td> </tr> <tr> <td> <div class="G">catusaccappakāsane;</div> </td> </tr> <tr> <td> <div class="G">Dhammābhisamayo tassa,</div> </td> </tr> <tr> <td> <div class="G">gaṇanāto asaṅkhiyo.</div> </td> </tr> </table> </div>
</div>
<div class="q" id="p_21Bu_931"> <div class="divNumber">6.</div> <div class="p"> <table class="singleColumn"> <tr> <td> <div class="pN">931</div> <div class="G">Kakusandhassa bhagavato,</div> </td> </tr> <tr> <td> <div class="G">eko āsi samāgamo;</div> </td> </tr> <tr> <td> <div class="G">Khīṇāsavānaṁ vimalānaṁ,</div> </td> </tr> <tr> <td> <div class="G">santacittāna tādinaṁ.</div> </td> </tr> </table> </div>
</div>
<div class="q" id="p_21Bu_932"> <div class="divNumber">7.</div> <div class="p"> <table class="singleColumn"> <tr> <td> <div class="pN">932</div> <div class="G">Cattālīsasahassānaṁ,</div> </td> </tr> <tr> <td> <div class="G">tadā āsi samāgamo;</div> </td> </tr> <tr> <td> <div class="G">Dantabhūmimanuppattānaṁ,</div> </td> </tr> <tr> <td> <div class="G">āsavārigaṇakkhayā.</div> </td> </tr> </table> </div>
</div>
<div class="q" id="p_21Bu_933"> <div class="divNumber">8.</div> <div class="p"> <table class="singleColumn"> <tr> <td> <div class="pN">933</div> <div class="G">Ahaṁ tena samayena,</div> </td> </tr> <tr> <td> <div class="G">khemo nāmāsi khattiyo;</div> </td> </tr> <tr> <td> <div class="G">Tathāgate jinaputte,</div> </td> </tr> <tr> <td> <div class="G">dānaṁ datvā anappakaṁ.</div> </td> </tr> </table> </div>
</div>
<div class="q" id="p_21Bu_934"> <div class="divNumber">9.</div> <div class="p"> <table class="singleColumn"> <tr> <td> <div class="pN">934</div> <div class="G">Pattañca cīvaraṁ datvā,</div> </td> </tr> <tr> <td> <div class="G">añjanaṁ madhulaṭṭhikaṁ;</div> </td> </tr> <tr> <td> <div class="G">Imetaṁ patthitaṁ sabbaṁ,</div> </td> </tr> <tr> <td> <div class="G">paṭiyādemi varaṁ varaṁ.</div> </td> </tr> </table> </div>
</div>
<div class="q" id="p_21Bu_935"> <div class="divNumber">10.</div> <div class="p"> <table class="singleColumn"> <tr> <td> <div class="pN">935</div> <div class="G">Sopi maṁ buddho byākāsi,</div> </td> </tr> <tr> <td> <div class="G">kakusandho vināyako;</div> </td> </tr> <tr> <td> <div class="G">‘Imamhi bhaddake kappe,</div> </td> </tr> <tr> <td> <div class="G">ayaṁ buddho bhavissati.</div> </td> </tr> </table> </div>
</div>
<div class="q" id="p_21Bu_936"> <div class="divNumber">11.</div> <div class="p"> <table class="singleColumn"> <tr> <td> <div class="pN">936</div> <div class="G">Ahu kapilavhayā rammā,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">hessāma sammukhā imaṁ’.</div> </td> </tr> </table> </div>
</div>
<div class="q" id="p_21Bu_937"> <div class="divNumber">12.</div> <div class="p"> <table class="singleColumn"> <tr> <td> <div class="pN">937</div> <div class="G">Tassāpi vacanaṁ sutvā,</div> </td> </tr> <tr> <td> <div class="G">bhiyyo cittaṁ pasādayiṁ;</div> </td> </tr> <tr> <td> <div class="G">Uttariṁ vatamadhiṭṭhāsiṁ,</div> </td> </tr> <tr> <td> <div class="G">dasapāramipūriyā.</div> </td> </tr> </table> </div>
</div>
<div class="q" id="p_21Bu_938"> <div class="divNumber">13.</div> <div class="p"> <table class="singleColumn"> <tr> <td> <div class="pN">938</div> <div class="G">Nagaraṁ khemāvatī nāma,</div> </td> </tr> <tr> <td> <div class="G">khemo nāmāsahaṁ tadā;</div> </td> </tr> <tr> <td> <div class="G">Sabbaññutaṁ gavesanto,</div> </td> </tr> <tr> <td> <div class="G">pabbajiṁ tassa santike.</div> </td> </tr> </table> </div>
</div>
<div class="q" id="p_21Bu_939"> <div class="divNumber">14.</div> <div class="p"> <table class="singleColumn"> <tr> <td> <div class="pN">939</div> <div class="G">Brāhmaṇo aggidatto ca,</div> </td> </tr> <tr> <td> <div class="G">āsi buddhassa so pitā;</div> </td> </tr> <tr> <td> <div class="G">Visākhā nāma janikā,</div> </td> </tr> <tr> <td> <div class="G">kakusandhassa satthuno.</div> </td> </tr> </table> </div>
</div>
<div class="q" id="p_21Bu_940"> <div class="divNumber">15.</div> <div class="p"> <table class="singleColumn"> <tr> <td> <div class="pN">940</div> <div class="G">Vasate tattha kheme pure,</div> </td> </tr> <tr> <td> <div class="G">sambuddhassa mahākulaṁ;</div> </td> </tr> <tr> <td> <div class="G">Narānaṁ pavaraṁ seṭṭhaṁ,</div> </td> </tr> <tr> <td> <div class="G">jātimantaṁ mahāyasaṁ.</div> </td> </tr> </table> </div>
</div>
<div class="q" id="p_21Bu_941"> <div class="divNumber">16.</div> <div class="p"> <table class="singleColumn"> <tr> <td> <div class="pN">941</div> <div class="G">Catuvassasahassāni,</div> </td> </tr> <tr> <td> <div class="G">Agāraṁ ajjha so vasi;</div> </td> </tr> <tr> <td> <div class="G">Kāmakāmavaṇṇakāmasuddhināmā,</div> </td> </tr> <tr> <td> <div class="G">Tayo pāsādamuttamā.</div> </td> </tr> </table> </div>
</div>
<div class="q" id="p_21Bu_942"> <div class="divNumber">17.</div> <div class="p"> <table class="singleColumn"> <tr> <td> <div class="pN">942</div> <div class="G">Samattiṁsasahassāni,</div> </td> </tr> <tr> <td> <div class="G">nāriyo samalaṅkatā;</div> </td> </tr> <tr> <td> <div class="G">Rocinī nāma sā nārī,</div> </td> </tr> <tr> <td> <div class="G">uttaro nāma atrajo.</div> </td> </tr> </table> </div>
</div>
<div class="q" id="p_21Bu_943"> <div class="divNumber">18.</div> <div class="p"> <table class="singleColumn"> <tr> <td> <div class="pN">943</div> <div class="G">Nimitte caturo disvā,</div> </td> </tr> <tr> <td> <div class="G">rathayānena nikkhami;</div> </td> </tr> <tr> <td> <div class="G">Anūnaaṭṭhamāsāni,</div> </td> </tr> <tr> <td> <div class="G">padhānaṁ padahī jino.</div> </td> </tr> </table> </div>
</div>
<div class="q" id="p_21Bu_944"> <div class="divNumber">19.</div> <div class="p"> <table class="singleColumn"> <tr> <td> <div class="pN">944</div> <div class="G">Brahmunā yācito santo,</div> </td> </tr> <tr> <td> <div class="G">kakusandho vināyako;</div> </td> </tr> <tr> <td> <div class="G">Vatti cakkaṁ mahāvīro,</div> </td> </tr> <tr> <td> <div class="G">migadāye naruttamo.</div> </td> </tr> </table> </div>
</div>
<div class="q" id="p_21Bu_945"> <div class="divNumber">20.</div> <div class="p"> <table class="singleColumn"> <tr> <td> <div class="pN">945</div> <div class="G">Vidhuro ca sañjīvo ca,</div> </td> </tr> <tr> <td> <div class="G">ahesuṁ aggasāvakā;</div> </td> </tr> <tr> <td> <div class="G">Buddhijo nāmupaṭṭhāko,</div> </td> </tr> <tr> <td> <div class="G">kakusandhassa satthuno.</div> </td> </tr> </table> </div>
</div>
<div class="q" id="p_21Bu_946"> <div class="divNumber">21.</div> <div class="p"> <table class="singleColumn"> <tr> <td> <div class="pN">946</div> <div class="G">Sāmā ca campānāmā ca,</div> </td> </tr> <tr> <td> <div class="G">ahesuṁ aggasāvikā;</div> </td> </tr> <tr> <td> <div class="G">Bodhi tassa bhagavato,</div> </td> </tr> <tr> <td> <div class="G">sirīsoti pavuccati.</div> </td> </tr> </table> </div>
</div>
<div class="q" id="p_21Bu_947"> <div class="divNumber">22.</div> <div class="p"> <table class="singleColumn"> <tr> <td> <div class="pN">947</div> <div class="G">Accuto ca sumano ca,</div> </td> </tr> <tr> <td> <div class="G">ahesuṁ aggupaṭṭhakā;</div> </td> </tr> <tr> <td> <div class="G">Nandā ceva sunandā ca,</div> </td> </tr> <tr> <td> <div class="G">ahesuṁ aggupaṭṭhikā.</div> </td> </tr> </table> </div>
</div>
<div class="q" id="p_21Bu_948"> <div class="divNumber">23.</div> <div class="p"> <table class="singleColumn"> <tr> <td> <div class="pN">948</div> <div class="G">Cattālīsaratanāni,</div> </td> </tr> <tr> <td> <div class="G">accuggato mahāmuni;</div> </td> </tr> <tr> <td> <div class="G">Kanakappabhā niccharati,</div> </td> </tr> <tr> <td> <div class="G">samantā dasayojanaṁ.</div> </td> </tr> </table> </div>
</div>
<div class="q" id="p_21Bu_949"> <div class="divNumber">24.</div> <div class="p"> <table class="singleColumn"> <tr> <td> <div class="pN">949</div> <div class="G">Cattālīsavassasahassāni,</div> </td> </tr> <tr> <td> <div class="G">Āyu tassa mahesino;</div> </td> </tr> <tr> <td> <div class="G">Tāvatā tiṭṭhamāno so,</div> </td> </tr> <tr> <td> <div class="G">Tāresi janataṁ bahuṁ.</div> </td> </tr> </table> </div>
</div>
<div class="q" id="p_21Bu_950"> <div class="divNumber">25.</div> <div class="p"> <table class="singleColumn"> <tr> <td> <div class="pN">950</div> <div class="G">Dhammāpaṇaṁ pasāretvā,</div> </td> </tr> <tr> <td> <div class="G">naranārīnaṁ sadevake;</div> </td> </tr> <tr> <td> <div class="G">Naditvā sīhanādaṁva,</div> </td> </tr> <tr> <td> <div class="G">nibbuto so sasāvako.</div> </td> </tr> </table> </div>
</div>
<div class="q" id="p_21Bu_951"> <div class="divNumber">26.</div> <div class="p"> <table class="singleColumn"> <tr> <td> <div class="pN">951</div> <div class="G">Aṭṭhaṅgavacanasampanno,</div> </td> </tr> <tr> <td> <div class="G">acchiddāni nirantaraṁ;</div> </td> </tr> <tr> <td> <div class="G">Sabbaṁ tamantarahitaṁ,</div> </td> </tr> <tr> <td> <div class="G">nanu rittā sabbasaṅkhārā.</div> </td> </tr> </table> </div>
</div>
<div class="q" id="p_21Bu_952"> <div class="divNumber">27.</div> <div class="p"> <table class="singleColumn"> <tr> <td> <div class="pN">952</div> <div class="G">Kakusandho jinavaro,</div> </td> </tr> <tr> <td> <div class="G">Khemārāmamhi nibbuto;</div> </td> </tr> <tr> <td> <div class="G">Tatthevassa thūpavaro,</div> </td> </tr> <tr> <td> <div class="G">Gāvutaṁ nabhamuggato”ti. (928)</div> </td> </tr> </table> </div>
</div>
<div class="CENTER" id="p_21Bu_953">
<span class="pN">953</span>Kakusandhassa bhagavato vaṁso dvāvīsatimo.</div>
</html>
