<html>
<div class="i">1.4.2.6 Eḷakalomasikkhāpada</div>
<div class="h">
Mahāvibhaṅga
</div>
<div class="h">
Nissaggiyakaṇḍa
</div>
<div class="h">
Kosiyavagga
</div>
<div class="h">
Eḷakalomasikkhāpada
</div>
<div class="q" id="p_1V_2176">
<div class="divNumber">
571.
</div>
<div class="p">
<span class="pN">2176</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena aññatarassa bhikkhuno kosalesu janapade sāvatthiṁ gacchantassa antarāmagge eḷakalomāni uppajjiṁsu. Atha kho so bhikkhu tāni eḷakalomāni uttarāsaṅgena bhaṇḍikaṁ bandhitvā agamāsi. Manussā taṁ bhikkhuṁ passitvā uppaṇḍesuṁ—  “kittakena te, bhante, kītāni? Kittako udayo bhavissatī”ti? So bhikkhu tehi manussehi uppaṇḍiyamāno maṅku ahosi. Atha kho so bhikkhu sāvatthiṁ gantvā tāni eḷakalomāni ṭhitakova āsumbhi. Bhikkhū taṁ bhikkhuṁ etadavocuṁ—  “kissa tvaṁ, āvuso, imāni eḷakalomāni ṭhitakova āsumbhasī”ti? “Tathā hi panāhaṁ, āvuso, imesaṁ eḷakalomānaṁ kāraṇā manussehi uppaṇḍito”ti. “Kīva dūrato pana tvaṁ, āvuso, imāni eḷakalomāni āharī”ti? “Atirekatiyojanaṁ, āvuso”ti. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma bhikkhu atirekatiyojanaṁ eḷakalomāni āharissatī”ti.
</div>
</div>
<div class="q" id="p_1V_2177">
<div class="p">
<span class="pN">2177</span>Atha kho te bhikkhū taṁ bhikkhuṁ anekapariyāyena vigarahitvā bhagavato etamatthaṁ ārocesuṁ…pe…  “saccaṁ kira tvaṁ, bhikkhu, atirekatiyojanaṁ eḷakalomāni āharī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tvaṁ, moghapurisa, atirekatiyojanaṁ eḷakalomāni āharissasi. Netaṁ moghapurisa, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_1V_2178">
<div class="divNumber">
572.
</div>
<div class="p">
<span class="pN">2178</span><span class="bold">“Bhikkhuno paneva addhānamaggappaṭipannassa eḷakalomāni uppajjeyyuṁ. Ākaṅkhamānena bhikkhunā paṭiggahetabbāni. Paṭiggahetvā tiyojanaparamaṁ sahatthā haritabbāni, asante hārake. Tato ce uttari hareyya, asantepi hārake, nissaggiyaṁ pācittiyan”</span>ti. (<span class="italic">16</span>:<span class="bold">35</span>)
</div>
</div>
<div class="q" id="p_1V_2179">
<div class="divNumber">
573.
</div>
<div class="p">
<span class="pN">2179</span><span class="bold">Bhikkhuno paneva addhānamaggappaṭipannassā</span>ti panthaṁ gacchantassa.
</div>
</div>
<div class="q" id="p_1V_2180">
<div class="p">
<span class="pN">2180</span><span class="bold">Eḷakalomāni uppajjeyyun</span>ti uppajjeyyuṁ saṁghato vā gaṇato vā ñātito vā mittato vā paṁsukūlaṁ vā attano vā dhanena.
</div>
</div>
<div class="q" id="p_1V_2181">
<div class="p">
<span class="pN">2181</span><span class="bold">Ākaṅkhamānenā</span>ti icchamānena paṭiggahetabbāni.
</div>
</div>
<div class="q" id="p_1V_2182">
<div class="p">
<span class="pN">2182</span><span class="bold">Paṭiggahetvā tiyojanaparamaṁ sahatthā haritabbānī</span>ti tiyojanaparamatā sahatthā haritabbāni.
</div>
</div>
<div class="q" id="p_1V_2183">
<div class="p">
<span class="pN">2183</span><span class="bold">Asante hārake</span>ti nāñño koci hārako hoti itthī vā puriso vā gahaṭṭho vā pabbajito vā.
</div>
</div>
<div class="q" id="p_1V_2184">
<div class="p">
<span class="pN">2184</span><span class="bold">Tato ce uttari hareyya, asantepi hārake</span>ti paṭhamaṁ pādaṁ tiyojanaṁ atikkāmeti, āpatti dukkaṭassa. Dutiyaṁ pādaṁ atikkāmeti, nissaggiyaṁ pācittiyaṁ. Antotiyojane ṭhito bahitiyojanaṁ pāteti, nissaggiyaṁ pācittiyaṁ. Aññassa yāne vā bhaṇḍe vā ajānantassa pakkhipitvā tiyojanaṁ atikkāmeti, nissaggiyāni honti. Nissajjitabbāni saṁghassa vā gaṇassa vā puggalassa vā. Evañca pana, bhikkhave, nissajjitabbāni…pe…  “imāni me, bhante, eḷakalomāni tiyojanaṁ atikkāmitāni nissaggiyāni. Imānāhaṁ saṁghassa nissajjāmī”ti…pe…  dadeyyāti…pe…  dadeyyunti…pe…  āyasmato dammīti.
</div>
</div>
<div class="q" id="p_1V_2185">
<div class="divNumber">
574.
</div>
<div class="p">
<span class="pN">2185</span>Atirekatiyojane atirekasaññī atikkāmeti, nissaggiyaṁ pācittiyaṁ. Atirekatiyojane vematiko atikkāmeti, nissaggiyaṁ pācittiyaṁ. Atirekatiyojane ūnakasaññī atikkāmeti, nissaggiyaṁ pācittiyaṁ.
</div>
</div>
<div class="q" id="p_1V_2186">
<div class="p">
<span class="pN">2186</span>Ūnakatiyojane atirekasaññī, āpatti dukkaṭassa. Ūnakatiyojane vematiko, āpatti dukkaṭassa. Ūnakatiyojane ūnakasaññī, anāpatti.
</div>
</div>
<div class="q" id="p_1V_2187">
<div class="divNumber">
575.
</div>
<div class="p">
<span class="pN">2187</span>Anāpatti—  tiyojanaṁ harati, ūnakatiyojanaṁ harati, tiyojanaṁ haratipi, paccāharatipi, tiyojanaṁ vāsādhippāyo gantvā tato paraṁ harati, acchinnaṁ paṭilabhitvā harati, nissaṭṭhaṁ paṭilabhitvā harati, aññaṁ harāpeti katabhaṇḍaṁ, ummattakassa, ādikammikassāti.
</div>
</div>
<div class="CENTER" id="p_1V_2188">
<span class="pN">2188</span>Eḷakalomasikkhāpadaṁ niṭṭhitaṁ chaṭṭhaṁ.
</div>
</html>
