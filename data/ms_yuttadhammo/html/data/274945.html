<html>
<div class="i">11.4.9 Kāḷigodhasutta</div>
<div class="h">Sotāpattisaṁyutta</div>
<div class="h">Puññābhisandavagga</div>
<div class="h">Kāḷigodhasutta</div>
<div class="q" id="p_14S5_2031"> <div class="divNumber">1035.</div> <div class="p">
<span class="pN">2031</span>Ekaṁ samayaṁ bhagavā sakkesu viharati kapilavatthusmiṁ nigrodhārāme. Atha kho bhagavā pubbaṇhasamayaṁ nivāsetvā pattacīvaramādāya yena kāḷigodhāya sākiyāniyā nivesanaṁ tenupasaṅkami; upasaṅkamitvā paññatte āsane nisīdi. Atha kho kāḷigodhā sākiyānī yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinnaṁ kho kāḷigodhaṁ sākiyāniṁ bhagavā etadavoca—  </div>
</div>
<div class="q" id="p_14S5_2032"> <div class="p">
<span class="pN">2032</span>“Catūhi kho, godhe, dhammehi samannāgatā ariyasāvikā sotāpannā hoti avinipātadhammā niyatā sambodhiparāyaṇā. Katamehi catūhi? Idha, godhe, ariyasāvikā buddhe aveccappasādena samannāgatā hoti—  itipi so bhagavā…pe…  satthā devamanussānaṁ buddho bhagavāti. Dhamme…pe…  saṁghe…pe…  vigatamalamaccherena cetasā agāraṁ ajjhāvasati muttacāgā payatapāṇinī vossaggaratā yācayogā dānasaṁvibhāgaratā. Imehi kho, godhe, catūhi dhammehi samannāgatā ariyasāvikā sotāpannā hoti avinipātadhammā niyatā sambodhiparāyaṇā”ti. </div>
</div>
<div class="q" id="p_14S5_2033"> <div class="p">
<span class="pN">2033</span>“Yānimāni, bhante, bhagavatā cattāri sotāpattiyaṅgāni desitāni, saṁvijjante dhammā mayi, ahañca tesu dhammesu sandissāmi. Ahañhi, bhante, buddhe aveccappasādena samannāgatā—  itipi so bhagavā…pe…  satthā devamanussānaṁ buddho bhagavāti. Dhamme…pe…  saṁghe…pe…  yaṁ kho pana kiñci kule deyyadhammaṁ sabbaṁ taṁ appaṭivibhattaṁ sīlavantehi kalyāṇadhammehī”ti. “Lābhā te, godhe, suladdhaṁ te, godhe. Sotāpattiphalaṁ tayā, godhe, byākatan”ti. </div>
</div>
<div class="CENTER" id="p_14S5_2034">
<span class="pN">2034</span>Navamaṁ.</div>
</html>
