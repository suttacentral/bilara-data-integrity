<html>
<div class="i">7.2.10 Bhikkhakasutta</div>
<div class="h">Brāhmaṇasaṁyutta</div>
<div class="h">Upāsakavagga</div>
<div class="h">Bhikkhakasutta</div>
<div class="q" id="p_12S1_1285"> <div class="divNumber">206.</div> <div class="p">
<span class="pN">1285</span>Sāvatthinidānaṁ. Atha kho bhikkhako brāhmaṇo yena bhagavā tenupasaṅkami; upasaṅkamitvā bhagavatā saddhiṁ sammodi. Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho bhikkhako brāhmaṇo bhagavantaṁ etadavoca—  “ahampi kho, bho gotama, bhikkhako, bhavampi bhikkhako, idha no kiṁ nānākaraṇan”ti? </div>
</div>
<div class="q" id="p_12S1_1286"> <div class="p"> <table class="singleColumn"> <tr> <td> <div class="pN">1286</div> <div class="G">“Na tena bhikkhako hoti,</div> </td> </tr> <tr> <td> <div class="G">yāvatā bhikkhate pare;</div> </td> </tr> <tr> <td> <div class="G">Vissaṁ dhammaṁ samādāya,</div> </td> </tr> <tr> <td> <div class="G">bhikkhu hoti na tāvatā.</div> </td> </tr> </table> </div>
</div>
<div class="q" id="p_12S1_1287"> <div class="p"> <table class="singleColumn"> <tr> <td> <div class="pN">1287</div> <div class="G">Yodha puññañca pāpañca,</div> </td> </tr> <tr> <td> <div class="G">bāhitvā brahmacariyaṁ;</div> </td> </tr> <tr> <td> <div class="G">Saṅkhāya loke carati,</div> </td> </tr> <tr> <td> <div class="G">sa ve bhikkhūti vuccatī”ti.</div> </td> </tr> </table> </div>
</div>
<div class="q" id="p_12S1_1288"> <div class="p">
<span class="pN">1288</span>Evaṁ vutte, bhikkhako brāhmaṇo bhagavantaṁ etadavoca—  “abhikkantaṁ, bho gotama, abhikkantaṁ, bho gotama…pe…  upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti. </div>
</div>
</html>
