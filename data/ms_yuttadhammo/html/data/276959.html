<html>
<div class="i">1.1.3.1 Bhārasutta</div>
<div class="h">Khandhasaṁyutta</div>
<div class="h">Mūlapaṇṇāsaka</div>
<div class="h">Bhāravagga</div>
<div class="h">Bhārasutta</div>
<div class="q" id="p_13S3_121"> <div class="divNumber">22.</div> <div class="p">
<span class="pN">121</span>Sāvatthiyaṁ…  tatra kho…  “bhārañca vo, bhikkhave, desessāmi bhārahārañca bhārādānañca bhāranikkhepanañca. Taṁ suṇātha. Katamo ca, bhikkhave, bhāro? Pañcupādānakkhandhā tissa vacanīyaṁ. Katame pañca? Rūpupādānakkhandho, vedanupādānakkhandho, saññupādānakkhandho, saṅkhārupādānakkhandho, viññāṇupādānakkhandho; ayaṁ vuccati, bhikkhave, bhāro. </div>
</div>
<div class="q" id="p_13S3_122"> <div class="p">
<span class="pN">122</span>Katamo ca, bhikkhave, bhārahāro? Puggalo tissa vacanīyaṁ. Yvāyaṁ āyasmā evaṁnāmo evaṁgotto; ayaṁ vuccati, bhikkhave, bhārahāro. </div>
</div>
<div class="q" id="p_13S3_123"> <div class="p">
<span class="pN">123</span>Katamañca, bhikkhave, bhārādānaṁ? Yāyaṁ taṇhā ponobhavikā nandīrāgasahagatā tatratatrābhinandinī, seyyathidaṁ—  kāmataṇhā, bhavataṇhā, vibhavataṇhā. Idaṁ vuccati, bhikkhave, bhārādānaṁ. </div>
</div>
<div class="q" id="p_13S3_124"> <div class="p">
<span class="pN">124</span>Katamañca, bhikkhave, bhāranikkhepanaṁ? Yo tassāyeva taṇhāya asesavirāganirodho cāgo paṭinissaggo mutti anālayo. Idaṁ vuccati, bhikkhave, bhāranikkhepanan”ti. </div>
</div>
<div class="q" id="p_13S3_125"> <div class="p">
<span class="pN">125</span>Idamavoca bhagavā. Idaṁ vatvāna sugato athāparaṁ etadavoca satthā—  </div>
</div>
<div class="q" id="p_13S3_126"> <div class="p"> <table class="singleColumn"> <tr> <td> <div class="pN">126</div> <div class="G">“Bhārā have pañcakkhandhā,</div> </td> </tr> <tr> <td> <div class="G">bhārahāro ca puggalo;</div> </td> </tr> <tr> <td> <div class="G">Bhārādānaṁ dukhaṁ loke,</div> </td> </tr> <tr> <td> <div class="G">bhāranikkhepanaṁ sukhaṁ.</div> </td> </tr> </table> </div>
</div>
<div class="q" id="p_13S3_127"> <div class="p"> <table class="singleColumn"> <tr> <td> <div class="pN">127</div> <div class="G">Nikkhipitvā garuṁ bhāraṁ,</div> </td> </tr> <tr> <td> <div class="G">aññaṁ bhāraṁ anādiya;</div> </td> </tr> <tr> <td> <div class="G">Samūlaṁ taṇhamabbuyha,</div> </td> </tr> <tr> <td> <div class="G">nicchāto parinibbuto”ti.</div> </td> </tr> </table> </div>
</div>
<div class="CENTER" id="p_13S3_128">
<span class="pN">128</span>Paṭhamaṁ.</div>
</html>
