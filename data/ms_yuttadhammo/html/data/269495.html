<html>
<div class="i">1.1.32 Ānantarikasamādhiñāṇaniddesa</div>
<div class="h">Mahāvagga</div>
<div class="h">Ñāṇakathā</div>
<div class="h">Ānantarikasamādhiñāṇaniddesa</div>
<div class="q" id="p_26Ps_551"> <div class="divNumber">80.</div> <div class="p">
<span class="pN">551</span>Kathaṁ avikkhepaparisuddhattā āsavasamucchede paññā ānantarikasamādhimhi ñāṇaṁ? Nekkhammavasena cittassa ekaggatā avikkhepo samādhi. Tassa samādhissa vasena uppajjati ñāṇaṁ. Tena ñāṇena āsavā khīyanti. Iti paṭhamaṁ samatho, pacchā ñāṇaṁ. Tena ñāṇena āsavānaṁ khayo hoti. Tena vuccati—  “avikkhepaparisuddhattā āsavasamucchede paññā ānantarikasamādhimhi ñāṇaṁ”. </div>
</div>
<div class="q" id="p_26Ps_552"> <div class="p">
<span class="pN">552</span><span class="bold">Āsavā</span>ti katame te āsavā? Kāmāsavo, bhavāsavo, diṭṭhāsavo, avijjāsavo. </div>
</div>
<div class="q" id="p_26Ps_553"> <div class="p">
<span class="pN">553</span>Katthete āsavā khīyanti? Sotāpattimaggena anavaseso diṭṭhāsavo khīyati, apāyagamanīyo kāmāsavo khīyati, apāyagamanīyo bhavāsavo khīyati, apāyagamanīyo avijjāsavo khīyati. Etthete āsavā khīyanti. Sakadāgāmimaggena oḷāriko kāmāsavo khīyati, tadekaṭṭho bhavāsavo khīyati, tadekaṭṭho avijjāsavo khīyati. Etthete āsavā khīyanti. Anāgāmimaggena anavaseso kāmāsavo khīyati, tadekaṭṭho bhavāsavo khīyati, tadekaṭṭho avijjāsavo khīyati. Etthete āsavā khīyanti. Arahattamaggena anavaseso bhavāsavo khīyati, anavaseso avijjāsavo khīyati. Etthete āsavā khīyanti. </div>
</div>
<div class="q" id="p_26Ps_554"> <div class="p">
<span class="pN">554</span>Abyāpādavasena…pe…  ālokasaññāvasena…  avikkhepavasena…  dhammavavatthānavasena…  ñāṇavasena…  pāmojjavasena…  paṭhamajjhānavasena…  dutiyajjhānavasena…  tatiyajjhānavasena…  catutthajjhānavasena…  ākāsānañcāyatanasamāpattivasena…  viññāṇañcāyatanasamāpattivasena…  ākiñcaññāyatanasamāpattivasena…  nevasaññānāsaññāyatanasamāpattivasena…  pathavīkasiṇavasena…  āpokasiṇavasena…  tejokasiṇavasena…  vāyokasiṇavasena…  nīlakasiṇavasena…  pītakasiṇavasena…  lohitakasiṇavasena…  odātakasiṇavasena…  ākāsakasiṇavasena…  viññāṇakasiṇavasena…  buddhānussativasena…  dhammānussativasena…  saṁghānussativasena…  sīlānussativasena…  cāgānussativasena…  devatānussativasena…  ānāpānassativasena…  maraṇassativasena…  kāyagatāsativasena…  upasamānussativasena…  uddhumātakasaññāvasena…  vinīlakasaññāvasena…  vipubbakasaññāvasena…  vicchiddakasaññāvasena…  vikkhāyitakasaññāvasena…  vikkhittakasaññāvasena…  hatavikkhittakasaññāvasena…  lohitakasaññāvasena…  puḷavakasaññāvasena…  aṭṭhikasaññāvasena. </div>
</div>
<div class="q" id="p_26Ps_555"> <div class="divNumber">81.</div> <div class="p">
<span class="pN">555</span>Dīghaṁ assāsavasena…pe…  dīghaṁ passāsavasena…  rassaṁ assāsavasena…  rassaṁ passāsavasena…  sabbakāyapaṭisaṁvedī assāsavasena…  sabbakāyapaṭisaṁvedī passāsavasena…  passambhayaṁ kāyasaṅkhāraṁ assāsavasena…  passambhayaṁ kāyasaṅkhāraṁ passāsavasena…  pītipaṭisaṁvedī assāsavasena…  pītipaṭisaṁvedī passāsavasena…  sukhapaṭisaṁvedī assāsavasena…  sukhapaṭisaṁvedī passāsavasena…  cittasaṅkhārapaṭisaṁvedī assāsavasena…  cittasaṅkhārapaṭisaṁvedī passāsavasena…  passambhayaṁ cittasaṅkhāraṁ assāsavasena…  passambhayaṁ cittasaṅkhāraṁ passāsavasena…  cittapaṭisaṁvedī assāsavasena…  cittapaṭisaṁvedī passāsavasena…  abhippamodayaṁ cittaṁ assāsavasena…  abhippamodayaṁ cittaṁ passāsavasena…  samādahaṁ cittaṁ…pe…  vimocayaṁ cittaṁ…  aniccānupassī…  virāgānupassī…  nirodhānupassī…  paṭinissaggānupassī assāsavasena…  paṭinissaggānupassī passāsavasena cittassa ekaggatā avikkhepo samādhi. Tassa samādhissa vasena uppajjati ñāṇaṁ, tena ñāṇena āsavā khīyanti. Iti paṭhamaṁ samatho, pacchā ñāṇaṁ. Tena ñāṇena āsavānaṁ khayo hoti. Tena vuccati—  “avikkhepaparisuddhattā āsavasamucchede paññā ānantarikasamādhimhi ñāṇaṁ”. </div>
</div>
<div class="q" id="p_26Ps_556"> <div class="p">
<span class="pN">556</span><span class="bold">Āsavā</span>ti katame te āsavā? Kāmāsavo, bhavāsavo, diṭṭhāsavo, avijjāsavo. Katthete āsavā khīyanti? Sotāpattimaggena anavaseso diṭṭhāsavo khīyati, apāyagamanīyo kāmāsavo khīyati, apāyagamanīyo bhavāsavo khīyati, apāyagamanīyo avijjāsavo khīyati. Etthete āsavā khīyanti. Sakadāgāmimaggena oḷāriko kāmāsavo khīyati, tadekaṭṭho bhavāsavo khīyati, tadekaṭṭho avijjāsavo khīyati. Etthete āsavā khīyanti. Anāgāmimaggena anavaseso kāmāsavo khīyati, tadekaṭṭho bhavāsavo khīyati, tadekaṭṭho avijjāsavo khīyati. Etthete āsavā khīyanti. Arahattamaggena anavaseso bhavāsavo khīyati, anavaseso avijjāsavo khīyati. Etthete āsavā khīyanti. Taṁ ñātaṭṭhena ñāṇaṁ, pajānanaṭṭhena paññā. Tena vuccati—  “avikkhepaparisuddhattā āsavasamucchede paññā ānantarikasamādhimhi ñāṇaṁ”. </div>
</div>
<div class="CENTER" id="p_26Ps_557">
<span class="pN">557</span>Ānantarikasamādhiñāṇaniddeso dvattiṁsatimo.</div>
</html>
