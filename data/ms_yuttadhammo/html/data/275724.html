<html>
<div class="i">5.1.2 Assaddhasutta</div>
<div class="h">Pañcamapaṇṇāsaka</div>
<div class="h">Sappurisavagga</div>
<div class="h">Assaddhasutta</div>
<div class="q" id="p_15A4_1316"> <div class="divNumber">202.</div> <div class="p">
<span class="pN">1316</span>“Asappurisañca vo, bhikkhave, desessāmi, asappurisena asappurisatarañca; sappurisañca, sappurisena sappurisatarañca. Taṁ suṇātha…pe…. </div>
</div>
<div class="q" id="p_15A4_1317"> <div class="p">
<span class="pN">1317</span>“Katamo ca, bhikkhave, asappuriso? Idha, bhikkhave, ekacco assaddho hoti, ahiriko hoti, anottappī hoti, appassuto hoti, kusīto hoti, muṭṭhassati hoti, duppañño hoti. Ayaṁ vuccati, bhikkhave, asappuriso. </div>
</div>
<div class="q" id="p_15A4_1318"> <div class="p">
<span class="pN">1318</span>Katamo ca, bhikkhave, asappurisena asappurisataro? Idha, bhikkhave, ekacco attanā ca assaddho hoti, parañca assaddhiye samādapeti; attanā ca ahiriko hoti, parañca ahirikatāya samādapeti; attanā ca anottappī hoti, parañca anottappe samādapeti; attanā ca appassuto hoti, parañca appassute samādapeti; attanā ca kusīto hoti, parañca kosajje samādapeti; attanā ca muṭṭhassati hoti, parañca muṭṭhassacce samādapeti; attanā ca duppañño hoti, parañca duppaññatāya samādapeti. Ayaṁ vuccati, bhikkhave, asappurisena asappurisataro. </div>
</div>
<div class="q" id="p_15A4_1319"> <div class="p">
<span class="pN">1319</span>Katamo ca, bhikkhave, sappuriso? Idha, bhikkhave, ekacco saddho hoti, hirimā hoti, ottappī hoti, bahussuto hoti, āraddhavīriyo hoti, satimā hoti, paññavā hoti. Ayaṁ vuccati, bhikkhave, sappuriso. </div>
</div>
<div class="q" id="p_15A4_1320"> <div class="p">
<span class="pN">1320</span>Katamo ca, bhikkhave, sappurisena sappurisataro? Idha, bhikkhave, ekacco attanā ca saddhāsampanno hoti, parañca saddhāsampadāya samādapeti; attanā ca hirimā hoti, parañca hirimatāya samādapeti; attanā ca ottappī hoti, parañca ottappe samādapeti; attanā ca bahussuto hoti, parañca bāhusacce samādapeti; attanā ca āraddhavīriyo hoti, parañca vīriyārambhe samādapeti; attanā ca upaṭṭhitassati hoti, parañca satiupaṭṭhāne samādapeti; attanā ca paññāsampanno hoti, parañca paññāsampadāya samādapeti. Ayaṁ vuccati, bhikkhave, sappurisena sappurisataro”ti. </div>
</div>
<div class="CENTER" id="p_15A4_1321">
<span class="pN">1321</span>Dutiyaṁ.</div>
</html>
