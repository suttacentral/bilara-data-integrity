<html>
<div class="i">1.2.2.9 Rādhasutta</div>
<div class="h">Khandhasaṁyutta</div>
<div class="h">Majjhimapaṇṇāsaka</div>
<div class="h">Arahantavagga</div>
<div class="h">Rādhasutta</div>
<div class="q" id="p_13S3_372"> <div class="divNumber">71.</div> <div class="p">
<span class="pN">372</span>Sāvatthinidānaṁ. Atha kho āyasmā rādho yena bhagavā tenupasaṅkami; upasaṅkamitvā bhagavantaṁ etadavoca—  “kathaṁ nu kho, bhante, jānato, kathaṁ passato imasmiñca saviññāṇake kāye bahiddhā ca sabbanimittesu ahaṅkāramamaṅkāramānānusayā na hontī”ti? “Yaṁ kiñci, rādha, rūpaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā, sabbaṁ rūpaṁ—  ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya passati. Yā kāci vedanā…  yā kāci saññā…  ye keci saṅkhārā…  yaṁ kiñci viññāṇaṁ atītānāgatapaccuppannaṁ…pe…  yaṁ dūre santike vā, sabbaṁ viññāṇaṁ—  ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya passati. Evaṁ kho, rādha, jānato evaṁ passato imasmiñca saviññāṇake kāye bahiddhā ca sabbanimittesu ahaṅkāramamaṅkāramānānusayā na hontī”ti…pe…  aññataro ca panāyasmā rādho arahataṁ ahosīti. </div>
</div>
<div class="CENTER" id="p_13S3_373">
<span class="pN">373</span>Navamaṁ.</div>
</html>
