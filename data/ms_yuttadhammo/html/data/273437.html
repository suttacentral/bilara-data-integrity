<html>
<div class="i">7.3.2 Upālipañhā</div>
<div class="h">Saṁghabhedakakkhandhaka</div>
<div class="h">Tatiyabhāṇavāra</div>
<div class="h">Upālipañhā</div>
<div class="q" id="p_4V_1593"> <div class="divNumber">351.</div> <div class="p">
<span class="pN">1593</span>Atha kho āyasmā upāli yena bhagavā tenupasaṅkami, upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā upāli bhagavantaṁ etadavoca—  “saṁgharāji saṁgharājīti, bhante, vuccati. Kittāvatā nu kho, bhante, saṁgharāji hoti, no ca saṁghabhedo? Kittāvatā ca pana saṁgharāji ceva hoti saṁghabhedo cā”ti? </div>
</div>
<div class="q" id="p_4V_1594"> <div class="p">
<span class="pN">1594</span>“Ekato, upāli, eko hoti, ekato dve, catuttho anussāveti, salākaṁ gāheti—  ‘ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā’ti. Evampi kho, upāli, saṁgharāji hoti, no ca saṁghabhedo. Ekato, upāli, dve honti, ekato dve, pañcamo anussāveti, salākaṁ gāheti—  ‘ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā’ti. Evampi kho, upāli, saṁgharāji hoti, no ca saṁghabhedo. Ekato, upāli, dve honti, ekato tayo, chaṭṭho anussāveti, salākaṁ gāheti—  ‘ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā’ti. Evampi kho, upāli, saṁgharāji hoti, no ca saṁghabhedo. Ekato, upāli, tayo honti, ekato tayo, sattamo anussāveti, salākaṁ gāheti—  ‘ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā’ti. Evampi kho, upāli, saṁgharāji hoti, no ca saṁghabhedo. Ekato, upāli, tayo honti, ekato cattāro, aṭṭhamo anussāveti, salākaṁ gāheti—  ‘ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā’ti. Evampi kho, upāli, saṁgharāji hoti, no ca saṁghabhedo. Ekato, upāli, cattāro honti, ekato cattāro, navamo anussāveti, salākaṁ gāheti—  ‘ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā’ti. Evaṁ kho, upāli, saṁgharāji ceva hoti saṁghabhedo ca. Navannaṁ vā, upāli, atirekanavannaṁ vā saṁgharāji ceva hoti saṁghabhedo ca. Na kho, upāli, bhikkhunī saṁghaṁ bhindati, api ca bhedāya parakkamati, na sikkhamānā saṁghaṁ bhindati…pe…  na sāmaṇero saṁghaṁ bhindati, na sāmaṇerī saṁghaṁ bhindati, na upāsako saṁghaṁ bhindati, na upāsikā saṁghaṁ bhindati, api ca bhedāya parakkamati. Bhikkhu kho, upāli, pakatatto, samānasaṁvāsako, samānasīmāyaṁ ṭhito, saṁghaṁ bhindatī”ti. </div>
</div>
<div class="q" id="p_4V_1595"> <div class="divNumber">352.</div> <div class="p">
<span class="pN">1595</span>“Saṁghabhedo saṁghabhedoti, bhante, vuccati. Kittāvatā nu kho, bhante, saṁgho bhinno hotī”ti? </div>
</div>
<div class="q" id="p_4V_1596"> <div class="p">
<span class="pN">1596</span>“Idhupāli, bhikkhū adhammaṁ dhammoti dīpenti. (1) </div>
</div>
<div class="q" id="p_4V_1597"> <div class="p">
<span class="pN">1597</span>Dhammaṁ adhammoti dīpenti. (2) </div>
</div>
<div class="q" id="p_4V_1598"> <div class="p">
<span class="pN">1598</span>Avinayaṁ vinayoti dīpenti. (3) </div>
</div>
<div class="q" id="p_4V_1599"> <div class="p">
<span class="pN">1599</span>Vinayaṁ avinayoti dīpenti. (4) </div>
</div>
<div class="q" id="p_4V_1600"> <div class="p">
<span class="pN">1600</span>Abhāsitaṁ alapitaṁ tathāgatena bhāsitaṁ lapitaṁ tathāgatenāti dīpenti. (5) </div>
</div>
<div class="q" id="p_4V_1601"> <div class="p">
<span class="pN">1601</span>Bhāsitaṁ lapitaṁ tathāgatena abhāsitaṁ alapitaṁ tathāgatenāti dīpenti. (6) </div>
</div>
<div class="q" id="p_4V_1602"> <div class="p">
<span class="pN">1602</span>Anāciṇṇaṁ tathāgatena āciṇṇaṁ tathāgatenāti dīpenti. (7) </div>
</div>
<div class="q" id="p_4V_1603"> <div class="p">
<span class="pN">1603</span>Āciṇṇaṁ tathāgatena anāciṇṇaṁ tathāgatenāti dīpenti. (8) </div>
</div>
<div class="q" id="p_4V_1604"> <div class="p">
<span class="pN">1604</span>Apaññattaṁ tathāgatena paññattaṁ tathāgatenāti dīpenti. (9) </div>
</div>
<div class="q" id="p_4V_1605"> <div class="p">
<span class="pN">1605</span>Paññattaṁ tathāgatena apaññattaṁ tathāgatenāti dīpenti. (10) </div>
</div>
<div class="q" id="p_4V_1606"> <div class="p">
<span class="pN">1606</span>Anāpattiṁ āpattīti dīpenti. (11) </div>
</div>
<div class="q" id="p_4V_1607"> <div class="p">
<span class="pN">1607</span>Āpattiṁ anāpattīti dīpenti. (12) </div>
</div>
<div class="q" id="p_4V_1608"> <div class="p">
<span class="pN">1608</span>Lahukaṁ āpattiṁ garukā āpattīti dīpenti. (13) </div>
</div>
<div class="q" id="p_4V_1609"> <div class="p">
<span class="pN">1609</span>Garukaṁ āpattiṁ lahukā āpattīti dīpenti. (14) </div>
</div>
<div class="q" id="p_4V_1610"> <div class="p">
<span class="pN">1610</span>Sāvasesaṁ āpattiṁ anavasesā āpattīti dīpenti. (15) </div>
</div>
<div class="q" id="p_4V_1611"> <div class="p">
<span class="pN">1611</span>Anavasesaṁ āpattiṁ sāvasesā āpattīti dīpenti. (16) </div>
</div>
<div class="q" id="p_4V_1612"> <div class="p">
<span class="pN">1612</span>Duṭṭhullaṁ āpattiṁ aduṭṭhullā āpattīti dīpenti. (17) </div>
</div>
<div class="q" id="p_4V_1613"> <div class="p">
<span class="pN">1613</span>Aduṭṭhullaṁ āpattiṁ duṭṭhullā āpattīti dīpenti. (18) </div>
</div>
<div class="q" id="p_4V_1614"> <div class="p">
<span class="pN">1614</span>Te imehi aṭṭhārasahi vatthūhi apakassanti, avapakassanti, āveniṁ uposathaṁ karonti, āveniṁ pavāraṇaṁ karonti, āveniṁ saṁghakammaṁ karonti. Ettāvatā kho, upāli, saṁgho bhinno hotī”ti. </div>
</div>
<div class="q" id="p_4V_1615"> <div class="divNumber">353.</div> <div class="p">
<span class="pN">1615</span>“Saṁghasāmaggī saṁghasāmaggīti, bhante, vuccati. Kittāvatā nu kho, bhante, saṁgho samaggo hotī”ti? </div>
</div>
<div class="q" id="p_4V_1616"> <div class="p">
<span class="pN">1616</span>“Idhupāli, bhikkhū adhammaṁ adhammoti dīpenti. (1) </div>
</div>
<div class="q" id="p_4V_1617"> <div class="p">
<span class="pN">1617</span>Dhammaṁ dhammoti dīpenti. (2) </div>
</div>
<div class="q" id="p_4V_1618"> <div class="p">
<span class="pN">1618</span>Avinayaṁ avinayoti dīpenti. (3) </div>
</div>
<div class="q" id="p_4V_1619"> <div class="p">
<span class="pN">1619</span>Vinayaṁ vinayoti dīpenti. (4) </div>
</div>
<div class="q" id="p_4V_1620"> <div class="p">
<span class="pN">1620</span>Abhāsitaṁ alapitaṁ tathāgatena abhāsitaṁ alapitaṁ tathāgatenāti dīpenti. (5) </div>
</div>
<div class="q" id="p_4V_1621"> <div class="p">
<span class="pN">1621</span>Bhāsitaṁ lapitaṁ tathāgatena bhāsitaṁ lapitaṁ tathāgatenāti dīpenti. (6) </div>
</div>
<div class="q" id="p_4V_1622"> <div class="p">
<span class="pN">1622</span>Anāciṇṇaṁ tathāgatena anāciṇṇaṁ tathāgatenāti dīpenti. (7) </div>
</div>
<div class="q" id="p_4V_1623"> <div class="p">
<span class="pN">1623</span>Āciṇṇaṁ tathāgatena āciṇṇaṁ tathāgatenāti dīpenti. (8) </div>
</div>
<div class="q" id="p_4V_1624"> <div class="p">
<span class="pN">1624</span>Apaññattaṁ tathāgatena apaññattaṁ tathāgatenāti dīpenti. (9) </div>
</div>
<div class="q" id="p_4V_1625"> <div class="p">
<span class="pN">1625</span>Paññattaṁ tathāgatena paññattaṁ tathāgatenāti dīpenti. (10) </div>
</div>
<div class="q" id="p_4V_1626"> <div class="p">
<span class="pN">1626</span>Anāpattiṁ anāpattīti dīpenti. (11) </div>
</div>
<div class="q" id="p_4V_1627"> <div class="p">
<span class="pN">1627</span>Āpattiṁ āpattīti dīpenti. (12) </div>
</div>
<div class="q" id="p_4V_1628"> <div class="p">
<span class="pN">1628</span>Lahukaṁ āpattiṁ lahukā āpattīti dīpenti. (13) </div>
</div>
<div class="q" id="p_4V_1629"> <div class="p">
<span class="pN">1629</span>Garukaṁ āpattiṁ garukā āpattīti dīpenti. (14) </div>
</div>
<div class="q" id="p_4V_1630"> <div class="p">
<span class="pN">1630</span>Sāvasesaṁ āpattiṁ sāvasesā āpattīti dīpenti. (15) </div>
</div>
<div class="q" id="p_4V_1631"> <div class="p">
<span class="pN">1631</span>Anavasesaṁ āpattiṁ anavasesā āpattīti dīpenti. (16) </div>
</div>
<div class="q" id="p_4V_1632"> <div class="p">
<span class="pN">1632</span>Duṭṭhullaṁ āpattiṁ duṭṭhullā āpattīti dīpenti. (17) </div>
</div>
<div class="q" id="p_4V_1633"> <div class="p">
<span class="pN">1633</span>Aduṭṭhullaṁ āpattiṁ aduṭṭhullā āpattīti dīpenti. (18) </div>
</div>
<div class="q" id="p_4V_1634"> <div class="p">
<span class="pN">1634</span>Te imehi aṭṭhārasahi vatthūhi na apakassanti, na avapakassanti, na āveniṁ uposathaṁ karonti, na āveniṁ pavāraṇaṁ karonti, na āveniṁ saṁghakammaṁ karonti. Ettāvatā kho, upāli, saṁgho samaggo hotī”ti. </div>
</div>
<div class="q" id="p_4V_1635"> <div class="divNumber">354.</div> <div class="p">
<span class="pN">1635</span>“Samaggaṁ pana, bhante, saṁghaṁ bhinditvā kiṁ so pasavatī”ti? “Samaggaṁ kho, upāli, saṁghaṁ bhinditvā kappaṭṭhikaṁ kibbisaṁ pasavati, kappaṁ nirayamhi paccatīti. </div>
</div>
<div class="q" id="p_4V_1636"> <div class="p"> <table class="singleColumn"> <tr> <td> <div class="pN">1636</div> <div class="G">Āpāyiko nerayiko,</div> </td> </tr> <tr> <td> <div class="G">Kappaṭṭho saṁghabhedako;</div> </td> </tr> <tr> <td> <div class="G">Vaggarato adhammaṭṭho,</div> </td> </tr> <tr> <td> <div class="G">Yogakkhemā padhaṁsati;</div> </td> </tr> <tr> <td> <div class="G">Saṁghaṁ samaggaṁ bhinditvā,</div> </td> </tr> <tr> <td> <div class="G">Kappaṁ nirayamhi paccatī”ti.</div> </td> </tr> </table> </div>
</div>
<div class="q" id="p_4V_1637"> <div class="p">
<span class="pN">1637</span>“Bhinnaṁ pana, bhante, saṁghaṁ samaggaṁ katvā kiṁ so pasavatī”ti? “Bhinnaṁ kho, upāli, saṁghaṁ samaggaṁ katvā brahmaṁ puññaṁ pasavati, kappaṁ saggamhi modatīti. </div>
</div>
<div class="q" id="p_4V_1638"> <div class="p"> <table class="singleColumn"> <tr> <td> <div class="pN">1638</div> <div class="G">Sukhā saṁghassa sāmaggī,</div> </td> </tr> <tr> <td> <div class="G">samaggānañca anuggaho;</div> </td> </tr> <tr> <td> <div class="G">Samaggarato dhammaṭṭho,</div> </td> </tr> <tr> <td> <div class="G">yogakkhemā na dhaṁsati;</div> </td> </tr> <tr> <td> <div class="G">Saṁghaṁ samaggaṁ katvāna,</div> </td> </tr> <tr> <td> <div class="G">kappaṁ saggamhi modatī”ti.</div> </td> </tr> </table> </div>
</div>
<div class="q" id="p_4V_1639"> <div class="divNumber">355.</div> <div class="p">
<span class="pN">1639</span>“Siyā nu kho, bhante, saṁghabhedako āpāyiko, nerayiko, kappaṭṭho, atekiccho”ti? “Siyā, upāli, saṁghabhedako āpāyiko, nerayiko, kappaṭṭho, atekiccho”ti. </div>
</div>
<div class="q" id="p_4V_1640"> <div class="p">
<span class="pN">1640</span>“Siyā pana, bhante, saṁghabhedako na āpāyiko, na nerayiko, na kappaṭṭho, na atekiccho”ti? “Siyā, upāli, saṁghabhedako na āpāyiko, na nerayiko, na kappaṭṭho, na atekiccho”ti. </div>
</div>
<div class="q" id="p_4V_1641"> <div class="p">
<span class="pN">1641</span>“Katamo pana, bhante, saṁghabhedako āpāyiko, nerayiko, kappaṭṭho, atekiccho”ti? “Idhupāli, bhikkhu adhammaṁ dhammoti dīpeti. Tasmiṁ adhammadiṭṭhi, bhede adhammadiṭṭhi, vinidhāya diṭṭhiṁ, vinidhāya khantiṁ, vinidhāya ruciṁ, vinidhāya bhāvaṁ, anussāveti, salākaṁ gāheti—  ‘ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā’ti. Ayampi kho, upāli, saṁghabhedako āpāyiko, nerayiko, kappaṭṭho, atekiccho. </div>
</div>
<div class="q" id="p_4V_1642"> <div class="p">
<span class="pN">1642</span>Puna caparaṁ, upāli, bhikkhu adhammaṁ dhammoti dīpeti. Tasmiṁ adhammadiṭṭhi, bhede dhammadiṭṭhi, vinidhāya diṭṭhiṁ, vinidhāya khantiṁ, vinidhāya ruciṁ, vinidhāya bhāvaṁ, anussāveti, salākaṁ gāheti—  ‘ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā’ti. Ayampi kho, upāli, saṁghabhedako āpāyiko, nerayiko, kappaṭṭho, atekiccho. </div>
</div>
<div class="q" id="p_4V_1643"> <div class="p">
<span class="pN">1643</span>Puna caparaṁ, upāli, bhikkhu adhammaṁ dhammoti dīpeti. Tasmiṁ adhammadiṭṭhi, bhede vematiko, vinidhāya diṭṭhiṁ, vinidhāya khantiṁ, vinidhāya ruciṁ, vinidhāya bhāvaṁ, anussāveti, salākaṁ gāheti—  ‘ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā’ti. Ayampi kho, upāli, saṁghabhedako āpāyiko, nerayiko, kappaṭṭho, atekiccho. </div>
</div>
<div class="q" id="p_4V_1644"> <div class="p">
<span class="pN">1644</span>Puna caparaṁ, upāli, bhikkhu adhammaṁ dhammoti dīpeti. Tasmiṁ dhammadiṭṭhi, bhede adhammadiṭṭhi…pe…  tasmiṁ dhammadiṭṭhi bhede dhammadiṭṭhi. Tasmiṁ dhammadiṭṭhi bhede vematiko. Tasmiṁ vematiko bhede adhammadiṭṭhi. Tasmiṁ vematiko bhede dhammadiṭṭhi. Tasmiṁ vematiko bhede vematiko vinidhāya diṭṭhiṁ, vinidhāya khantiṁ, vinidhāya ruciṁ, vinidhāya bhāvaṁ, anussāveti, salākaṁ gāheti—  ‘ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā’ti. Ayampi kho, upāli, saṁghabhedako āpāyiko, nerayiko, kappaṭṭho, atekiccho. </div>
</div>
<div class="q" id="p_4V_1645"> <div class="p">
<span class="pN">1645</span>Puna caparaṁ, upāli, bhikkhu dhammaṁ adhammoti dīpeti…pe…  avinayaṁ vinayoti dīpeti…  vinayaṁ avinayoti dīpeti…  abhāsitaṁ alapitaṁ tathāgatena bhāsitaṁ lapitaṁ tathāgatenāti dīpeti…  bhāsitaṁ lapitaṁ tathāgatena abhāsitaṁ alapitaṁ tathāgatenāti dīpeti…  anāciṇṇaṁ tathāgatena āciṇṇaṁ tathāgatenāti dīpeti…  āciṇṇaṁ tathāgatena anāciṇṇaṁ tathāgatenāti dīpeti…  apaññattaṁ tathāgatena paññattaṁ tathāgatenāti dīpeti…  paññattaṁ tathāgatena apaññattaṁ tathāgatenāti dīpeti…  anāpattiṁ āpattīti dīpeti…  āpattiṁ anāpattīti dīpeti…  lahukaṁ āpattiṁ garukā āpattīti dīpeti…  garukaṁ āpattiṁ lahukā āpattīti dīpeti…  sāvasesaṁ āpattiṁ anavasesā āpattīti dīpeti…  anavasesaṁ āpattiṁ sāvasesā āpattīti dīpeti…  duṭṭhullaṁ āpattiṁ aduṭṭhullā āpattīti dīpeti…  aduṭṭhullaṁ āpattiṁ duṭṭhullā āpattīti dīpeti…  tasmiṁ adhammadiṭṭhi, bhede adhammadiṭṭhi…pe…  tasmiṁ adhammadiṭṭhi, bhede dhammadiṭṭhi…  tasmiṁ adhammadiṭṭhi, bhede vematiko…  tasmiṁ dhammadiṭṭhi, bhede adhammadiṭṭhi…  tasmiṁ dhammadiṭṭhi, bhede dhammadiṭṭhi…  tasmiṁ dhammadiṭṭhi, bhede vematiko…  tasmiṁ vematiko, bhede adhammadiṭṭhi…  tasmiṁ vematiko, bhede dhammadiṭṭhi…  tasmiṁ vematiko, bhede vematiko, vinidhāya diṭṭhiṁ, vinidhāya khantiṁ, vinidhāya ruciṁ, vinidhāya bhāvaṁ, anussāveti, salākaṁ gāheti—  ‘ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā’ti. Ayampi kho, upāli, saṁghabhedako āpāyiko, nerayiko, kappaṭṭho, atekiccho”ti. </div>
</div>
<div class="q" id="p_4V_1646"> <div class="p">
<span class="pN">1646</span>“Katamo pana, bhante, saṁghabhedako na āpāyiko, na nerayiko, na kappaṭṭho, na atekiccho”ti? “Idhupāli, bhikkhu adhammaṁ dhammoti dīpeti. Tasmiṁ dhammadiṭṭhi, bhede dhammadiṭṭhi, avinidhāya diṭṭhiṁ, avinidhāya khantiṁ, avinidhāya ruciṁ, avinidhāya bhāvaṁ, anussāveti, salākaṁ gāheti—  ‘ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā’ti. Ayampi kho, upāli, saṁghabhedako na āpāyiko, na nerayiko, na kappaṭṭho, na atekiccho. </div>
</div>
<div class="q" id="p_4V_1647"> <div class="p">
<span class="pN">1647</span>Puna caparaṁ, upāli, bhikkhu dhammaṁ adhammoti dīpeti…pe…  duṭṭhullaṁ āpattiṁ aduṭṭhullā āpattīti dīpeti. Tasmiṁ dhammadiṭṭhi, bhede dhammadiṭṭhi, avinidhāya diṭṭhiṁ, avinidhāya khantiṁ, avinidhāya ruciṁ, avinidhāya bhāvaṁ, anussāveti, salākaṁ gāheti—  ‘ayaṁ dhammo, ayaṁ vinayo, idaṁ satthusāsanaṁ, imaṁ gaṇhatha, imaṁ rocethā’ti. Ayampi kho, upāli, saṁghabhedako na āpāyiko, na nerayiko, na kappaṭṭho, na atekiccho”ti. </div>
</div>
<div class="CENTER" id="p_4V_1648">
<span class="pN">1648</span>Tatiyabhāṇavāro niṭṭhito.<br> Saṁghabhedakakkhandhako sattamo.</div>
<div class="SUMMARY" id="p_4V_1649">
<span class="pN">1649</span><span class="firstLetter">T</span>assuddānaṁ</div>
<div class="q" id="p_4V_1650"> <div class="p"> <table class="singleColumn"> <tr> <td> <div class="pN">1650</div> <div class="G">Anupiye abhiññātā,</div> </td> </tr> <tr> <td> <div class="G">sukhumālo na icchati;</div> </td> </tr> <tr> <td> <div class="G">Kasā vapā abhi ninne,</div> </td> </tr> <tr> <td> <div class="G">niddhā lāve ca ubbahe.</div> </td> </tr> </table> </div>
</div>
<div class="q" id="p_4V_1651"> <div class="p"> <table class="singleColumn"> <tr> <td> <div class="pN">1651</div> <div class="G">Puñjamaddapalālañca,</div> </td> </tr> <tr> <td> <div class="G">bhusaophuṇanīhare;</div> </td> </tr> <tr> <td> <div class="G">Āyatimpi na khīyanti,</div> </td> </tr> <tr> <td> <div class="G">pitaro ca pitāmahā.</div> </td> </tr> </table> </div>
</div>
<div class="q" id="p_4V_1652"> <div class="p"> <table class="singleColumn"> <tr> <td> <div class="pN">1652</div> <div class="G">Bhaddiyo anuruddho ca,</div> </td> </tr> <tr> <td> <div class="G">ānando bhagu kimilo;</div> </td> </tr> <tr> <td> <div class="G">Sakyamāno ca kosambiṁ,</div> </td> </tr> <tr> <td> <div class="G">parihāyi kakudhena ca.</div> </td> </tr> </table> </div>
</div>
<div class="q" id="p_4V_1653"> <div class="p"> <table class="singleColumn"> <tr> <td> <div class="pN">1653</div> <div class="G">Pakāsesi pituno ca,</div> </td> </tr> <tr> <td> <div class="G">purise silaṁ nāḷāgiriṁ;</div> </td> </tr> <tr> <td> <div class="G">Tikapañcagaruko kho,</div> </td> </tr> <tr> <td> <div class="G">bhindi thullaccayena ca;</div> </td> </tr> <tr> <td> <div class="G">Tayo aṭṭha puna tīṇi,</div> </td> </tr> <tr> <td> <div class="G">rāji bhedā siyā nu khoti.</div> </td> </tr> </table> </div>
</div>
<div class="ENDH3" id="p_4V_1654">
<span class="pN">1654</span>Saṁghabhedakakkhandhako niṭṭhito.</div>
</html>
