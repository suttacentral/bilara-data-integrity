<html>
<div class="i">3.36 Parinibbutakathā</div>
<div class="h">Mahāparinibbānasutta</div>
<div class="h">Parinibbutakathā</div>
<div class="q" id="p_7D_487"> <div class="divNumber">219.</div> <div class="p">
<span class="pN">487</span>Atha kho bhagavā paṭhamaṁ jhānaṁ samāpajji, paṭhamajjhānā vuṭṭhahitvā dutiyaṁ jhānaṁ samāpajji, dutiyajjhānā vuṭṭhahitvā tatiyaṁ jhānaṁ samāpajji, tatiyajjhānā vuṭṭhahitvā catutthaṁ jhānaṁ samāpajji, catutthajjhānā vuṭṭhahitvā ākāsānañcāyatanaṁ samāpajji, ākāsānañcāyatanasamāpattiyā vuṭṭhahitvā viññāṇañcāyatanaṁ samāpajji, viññāṇañcāyatanasamāpattiyā vuṭṭhahitvā ākiñcaññāyatanaṁ samāpajji, ākiñcaññāyatanasamāpattiyā vuṭṭhahitvā nevasaññānāsaññāyatanaṁ samāpajji, nevasaññānāsaññāyatanasamāpattiyā vuṭṭhahitvā saññāvedayitanirodhaṁ samāpajji. </div>
</div>
<div class="q" id="p_7D_488"> <div class="p">
<span class="pN">488</span>Atha kho āyasmā ānando āyasmantaṁ anuruddhaṁ etadavoca—  “parinibbuto, bhante anuruddha, bhagavā”ti. “Nāvuso ānanda, bhagavā parinibbuto, saññāvedayitanirodhaṁ samāpanno”ti. </div>
</div>
<div class="q" id="p_7D_489"> <div class="p">
<span class="pN">489</span>Atha kho bhagavā saññāvedayitanirodhasamāpattiyā vuṭṭhahitvā nevasaññānāsaññāyatanaṁ samāpajji, nevasaññānāsaññāyatanasamāpattiyā vuṭṭhahitvā ākiñcaññāyatanaṁ samāpajji, ākiñcaññāyatanasamāpattiyā vuṭṭhahitvā viññāṇañcāyatanaṁ samāpajji, viññāṇañcāyatanasamāpattiyā vuṭṭhahitvā ākāsānañcāyatanaṁ samāpajji, ākāsānañcāyatanasamāpattiyā vuṭṭhahitvā catutthaṁ jhānaṁ samāpajji, catutthajjhānā vuṭṭhahitvā tatiyaṁ jhānaṁ samāpajji, tatiyajjhānā vuṭṭhahitvā dutiyaṁ jhānaṁ samāpajji, dutiyajjhānā vuṭṭhahitvā paṭhamaṁ jhānaṁ samāpajji, paṭhamajjhānā vuṭṭhahitvā dutiyaṁ jhānaṁ samāpajji, dutiyajjhānā vuṭṭhahitvā tatiyaṁ jhānaṁ samāpajji, tatiyajjhānā vuṭṭhahitvā catutthaṁ jhānaṁ samāpajji, catutthajjhānā vuṭṭhahitvā samanantarā bhagavā parinibbāyi. </div>
</div>
<div class="q" id="p_7D_490"> <div class="divNumber">220.</div> <div class="p">
<span class="pN">490</span>Parinibbute bhagavati saha parinibbānā mahābhūmicālo ahosi bhiṁsanako salomahaṁso. Devadundubhiyo ca phaliṁsu. Parinibbute bhagavati saha parinibbānā brahmāsahampati imaṁ gāthaṁ abhāsi—  </div>
</div>
<div class="q" id="p_7D_491"> <div class="p"> <table class="singleColumn"> <tr> <td> <div class="pN">491</div> <div class="G">“Sabbeva nikkhipissanti,</div> </td> </tr> <tr> <td> <div class="G">bhūtā loke samussayaṁ;</div> </td> </tr> <tr> <td> <div class="G">Yattha etādiso satthā,</div> </td> </tr> <tr> <td> <div class="G">loke appaṭipuggalo;</div> </td> </tr> <tr> <td> <div class="G">Tathāgato balappatto,</div> </td> </tr> <tr> <td> <div class="G">sambuddho parinibbuto”ti.</div> </td> </tr> </table> </div>
</div>
<div class="q" id="p_7D_492"> <div class="divNumber">221.</div> <div class="p">
<span class="pN">492</span>Parinibbute bhagavati saha parinibbānā sakko devānamindo imaṁ gāthaṁ abhāsi—  </div>
</div>
<div class="q" id="p_7D_493"> <div class="p"> <table class="singleColumn"> <tr> <td> <div class="pN">493</div> <div class="G">“Aniccā vata saṅkhārā,</div> </td> </tr> <tr> <td> <div class="G">uppādavayadhammino;</div> </td> </tr> <tr> <td> <div class="G">Uppajjitvā nirujjhanti,</div> </td> </tr> <tr> <td> <div class="G">tesaṁ vūpasamo sukho”ti.</div> </td> </tr> </table> </div>
</div>
<div class="q" id="p_7D_494"> <div class="divNumber">222.</div> <div class="p">
<span class="pN">494</span>Parinibbute bhagavati saha parinibbānā āyasmā anuruddho imā gāthāyo abhāsi—  </div>
</div>
<div class="q" id="p_7D_495"> <div class="p"> <table class="singleColumn"> <tr> <td> <div class="pN">495</div> <div class="G">“Nāhu assāsapassāso,</div> </td> </tr> <tr> <td> <div class="G">ṭhitacittassa tādino;</div> </td> </tr> <tr> <td> <div class="G">Anejo santimārabbha,</div> </td> </tr> <tr> <td> <div class="G">yaṁ kālamakarī muni.</div> </td> </tr> </table> </div>
</div>
<div class="q" id="p_7D_496"> <div class="p"> <table class="singleColumn"> <tr> <td> <div class="pN">496</div> <div class="G">Asallīnena cittena,</div> </td> </tr> <tr> <td> <div class="G">vedanaṁ ajjhavāsayi;</div> </td> </tr> <tr> <td> <div class="G">Pajjotasseva nibbānaṁ,</div> </td> </tr> <tr> <td> <div class="G">vimokkho cetaso ahū”ti.</div> </td> </tr> </table> </div>
</div>
<div class="q" id="p_7D_497"> <div class="divNumber">223.</div> <div class="p">
<span class="pN">497</span>Parinibbute bhagavati saha parinibbānā āyasmā ānando imaṁ gāthaṁ abhāsi—  </div>
</div>
<div class="q" id="p_7D_498"> <div class="p"> <table class="singleColumn"> <tr> <td> <div class="pN">498</div> <div class="G">“Tadāsi yaṁ bhiṁsanakaṁ,</div> </td> </tr> <tr> <td> <div class="G">tadāsi lomahaṁsanaṁ;</div> </td> </tr> <tr> <td> <div class="G">Sabbākāravarūpete,</div> </td> </tr> <tr> <td> <div class="G">sambuddhe parinibbute”ti.</div> </td> </tr> </table> </div>
</div>
<div class="q" id="p_7D_499"> <div class="divNumber">224.</div> <div class="p">
<span class="pN">499</span>Parinibbute bhagavati ye te tattha bhikkhū avītarāgā appekacce bāhā paggayha kandanti, chinnapātaṁ papatanti, āvaṭṭanti vivaṭṭanti, “atikhippaṁ bhagavā parinibbuto, atikhippaṁ sugato parinibbuto, atikhippaṁ cakkhuṁ loke antarahito”ti. Ye pana te bhikkhū vītarāgā, te satā sampajānā adhivāsenti—  “aniccā saṅkhārā, taṁ kutettha labbhā”ti. </div>
</div>
<div class="q" id="p_7D_500"> <div class="divNumber">225.</div> <div class="p">
<span class="pN">500</span>Atha kho āyasmā anuruddho bhikkhū āmantesi—  “alaṁ, āvuso, mā socittha mā paridevittha. Nanu etaṁ, āvuso, bhagavatā paṭikacceva akkhātaṁ—  ‘sabbeheva piyehi manāpehi nānābhāvo vinābhāvo aññathābhāvo’. Taṁ kutettha, āvuso, labbhā. ‘Yaṁ taṁ jātaṁ bhūtaṁ saṅkhataṁ palokadhammaṁ, taṁ vata mā palujjī’ti, netaṁ ṭhānaṁ vijjati. Devatā, āvuso, ujjhāyantī”ti. “Kathaṁbhūtā pana, bhante, āyasmā anuruddho devatā manasi karotī”ti? </div>
</div>
<div class="q" id="p_7D_501"> <div class="p">
<span class="pN">501</span>“Santāvuso ānanda, devatā ākāse pathavīsaññiniyo kese pakiriya kandanti, bāhā paggayha kandanti, chinnapātaṁ papatanti, āvaṭṭanti, vivaṭṭanti—  ‘atikhippaṁ bhagavā parinibbuto, atikhippaṁ sugato parinibbuto, atikhippaṁ cakkhuṁ loke antarahito’ti. Santāvuso ānanda, devatā pathaviyā pathavīsaññiniyo kese pakiriya kandanti, bāhā paggayha kandanti, chinnapātaṁ papatanti, āvaṭṭanti, vivaṭṭanti—  ‘atikhippaṁ bhagavā parinibbuto, atikhippaṁ sugato parinibbuto, atikhippaṁ cakkhuṁ loke antarahito’ti. Yā pana tā devatā vītarāgā, tā satā sampajānā adhivāsenti—  ‘aniccā saṅkhārā, taṁ kutettha labbhā’”ti. Atha kho āyasmā ca anuruddho āyasmā ca ānando taṁ rattāvasesaṁ dhammiyā kathāya vītināmesuṁ. </div>
</div>
<div class="q" id="p_7D_502"> <div class="divNumber">226.</div> <div class="p">
<span class="pN">502</span>Atha kho āyasmā anuruddho āyasmantaṁ ānandaṁ āmantesi—  “gacchāvuso ānanda, kusināraṁ pavisitvā kosinārakānaṁ mallānaṁ ārocehi—  ‘parinibbuto, vāseṭṭhā, bhagavā, yassadāni kālaṁ maññathā’”ti. “Evaṁ, bhante”ti kho āyasmā ānando āyasmato anuruddhassa paṭissutvā pubbaṇhasamayaṁ nivāsetvā pattacīvaramādāya attadutiyo kusināraṁ pāvisi. Tena kho pana samayena kosinārakā mallā sandhāgāre sannipatitā honti teneva karaṇīyena. Atha kho āyasmā ānando yena kosinārakānaṁ mallānaṁ sandhāgāraṁ tenupasaṅkami; upasaṅkamitvā kosinārakānaṁ mallānaṁ ārocesi—  “parinibbuto, vāseṭṭhā, bhagavā, yassadāni kālaṁ maññathā”ti. Idamāyasmato ānandassa vacanaṁ sutvā mallā ca mallaputtā ca mallasuṇisā ca mallapajāpatiyo ca aghāvino dummanā cetodukkhasamappitā appekacce kese pakiriya kandanti, bāhā paggayha kandanti, chinnapātaṁ papatanti, āvaṭṭanti, vivaṭṭanti—  “atikhippaṁ bhagavā parinibbuto, atikhippaṁ sugato parinibbuto, atikhippaṁ cakkhuṁ loke antarahito”ti. </div>
</div>
</html>
