<html>
<div class="i">2.1.10 Kappamāṇavapucchāniddesa</div>
<div class="h">Pārāyanavagganiddesa</div>
<div class="h">Pucchāniddesa</div>
<div class="h">Kappamāṇavapucchāniddesa</div>
<div class="q" id="p_25Cn_724"> <div class="divNumber">61.</div> <div class="p"> <table class="singleColumn"> <tr> <td> <div class="pN">724</div> <div class="G"><span class="bold">Majjhe sarasmiṁ tiṭṭhataṁ, <span class="gathaQuote">(iccāyasmā kappo)</span></span></div> </td> </tr> <tr> <td> <div class="G"><span class="bold">Oghe jāte mahabbhaye;</span></div> </td> </tr> <tr> <td> <div class="G"><span class="bold">Jarāmaccuparetānaṁ,</span></div> </td> </tr> <tr> <td> <div class="G"><span class="bold">Dīpaṁ pabrūhi mārisa;</span></div> </td> </tr> <tr> <td> <div class="G"><span class="bold">Tvañca me dīpamakkhāhi,</span></div> </td> </tr> <tr> <td> <div class="G">
<span class="bold">Yathāyidaṁ nāparaṁ siyā.</span> (1) </div> </td> </tr> </table> </div>
</div>
<div class="q" id="p_25Cn_725"> <div class="p">
<span class="pN">725</span><span class="bold">Majjhe sarasmiṁ tiṭṭhatan</span>ti saro vuccati saṁsāro āgamanaṁ gamanaṁ gamanāgamanaṁ kālaṁ gati bhavābhavo cuti ca upapatti ca nibbatti ca bhedo ca jāti ca jarā ca maraṇañca. Saṁsārassa purimāpi koṭi na paññāyati, pacchimāpi koṭi na paññāyati; majjheva saṁsāre sattā ṭhitā patiṭṭhitā allīnā upagatā ajjhositā adhimuttā. </div>
</div>
<div class="q" id="p_25Cn_726"> <div class="p">
<span class="pN">726</span>Kathaṁ saṁsārassa purimā koṭi na paññāyati? Ettakā jātiyo vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. Ettakāni jātisatāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. Ettakāni jātisahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. Ettakāni jātisatasahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. Ettakā jātikoṭiyo vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. Ettakāni jātikoṭisatāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. Ettakāni jātikoṭisahassāni vaṭṭaṁ vatti, tato paraṁ na vattatīti, hevaṁ natthi. Evampi saṁsārassa purimā koṭi na paññāyati. Ettakāni jātikoṭisatasahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </div>
</div>
<div class="q" id="p_25Cn_727"> <div class="p">
<span class="pN">727</span>Ettakāni vassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. Ettakāni vassasatāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. Ettakāni vassasahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. Ettakāni vassasatasahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. Ettakā vassakoṭiyo vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. Ettakāni vassakoṭisatāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. Ettakāni vassakoṭisahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. Ettakāni vassakoṭisatasahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </div>
</div>
<div class="q" id="p_25Cn_728"> <div class="p">
<span class="pN">728</span>Ettakāni kappāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. Ettakāni kappasatāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. Ettakāni kappasahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. Ettakāni kappasatasahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. Ettakā kappakoṭiyo vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. Ettakāni kappakoṭisatāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. Ettakāni kappakoṭisahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. Ettakāni kappakoṭisatasahassāni vaṭṭaṁ vatti, tato paraṁ na vattatīti hevaṁ natthi, evampi saṁsārassa purimā koṭi na paññāyati. </div>
</div>
<div class="q" id="p_25Cn_729"> <div class="p">
<span class="pN">729</span>Vuttañhetaṁ bhagavatā— “anamataggoyaṁ, bhikkhave, saṁsāro, pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ. Evaṁ dīgharattaṁ kho, bhikkhave, dukkhaṁ paccanubhūtaṁ tibbaṁ paccanubhūtaṁ byasanaṁ paccanubhūtaṁ, kaṭasī vaḍḍhitā. Yāvañcidaṁ, bhikkhave, alameva sabbasaṅkhāresu nibbindituṁ alaṁ virajjituṁ alaṁ vimuccitun”ti. Evampi saṁsārassa purimā koṭi na paññāyati. </div>
</div>
<div class="q" id="p_25Cn_730"> <div class="p">
<span class="pN">730</span>Kathaṁ saṁsārassa pacchimā koṭi na paññāyati? Ettakā jātiyo vaṭṭaṁ vattissati, tato paraṁ na vattissatīti hevaṁ natthi, evampi saṁsārassa pacchimā koṭi na paññāyati. Ettakāni jātisatāni, ettakāni jātisahassāni, ettakāni jātisatasahassāni…pe… ettakā jātikoṭiyo, ettakāni jātikoṭisatāni, ettakāni jātikoṭisahassāni, ettakāni jātikoṭisatasahassāni, ettakāni vassāni, ettakāni vassasatāni, ettakāni vassasahassāni, ettakāni vassasatasahassāni, ettakā vassakoṭiyo, ettakāni vassakoṭisatāni, ettakāni vassakoṭisahassāni, ettakāni vassakoṭisatasahassāni, ettakāni kappāni, ettakāni kappasatāni, ettakāni kappasahassāni, ettakāni kappasatasahassāni, ettakā kappakoṭiyo, ettakāni kappakoṭisatāni, ettakāni kappakoṭisahassāni, ettakāni kappakoṭisatasahassāni vaṭṭaṁ vattissati, tato paraṁ na vattissatīti hevaṁ natthi, evampi saṁsārassa pacchimā koṭi na paññāyati. Evampi saṁsārassa purimāpi koṭi na paññāyati, pacchimāpi koṭi na paññāyati, majjheva saṁsāre sattā ṭhitā patiṭṭhitā allīnā upagatā ajjhositā adhimuttāti— majjhe sarasmiṁ tiṭṭhataṁ. <span class="bold">Iccāyasmā kappo</span>ti. <span class="bold">Iccā</span>ti padasandhi…pe…. <span class="bold">Āyasmā</span>ti piyavacanaṁ…pe…. <span class="bold">Kappo</span>ti tassa brāhmaṇassa nāmaṁ…pe… abhilāpoti— iccāyasmā kappo. </div>
</div>
<div class="q" id="p_25Cn_731"> <div class="p">
<span class="pN">731</span><span class="bold">Oghe jāte mahabbhaye</span>ti kāmoghe bhavoghe diṭṭhoghe avijjoghe jāte sañjāte nibbatte abhinibbatte pātubhūte. <span class="bold">Mahabbhaye</span>ti jātibhaye jarābhaye byādhibhaye maraṇabhayeti— oghe jāte mahabbhaye. </div>
</div>
<div class="q" id="p_25Cn_732"> <div class="p">
<span class="pN">732</span><span class="bold">Jarāmaccuparetānan</span>ti jarāya phuṭṭhānaṁ paretānaṁ samohitānaṁ samannāgatānaṁ. Maccunā phuṭṭhānaṁ paretānaṁ samohitānaṁ samannāgatānaṁ, jātiyā anugatānaṁ jarāya anusaṭānaṁ byādhinā abhibhūtānaṁ maraṇena abbhāhatānaṁ atāṇānaṁ aleṇānaṁ asaraṇānaṁ asaraṇībhūtānanti— jarāmaccuparetānaṁ. </div>
</div>
<div class="q" id="p_25Cn_733"> <div class="p">
<span class="pN">733</span><span class="bold">Dīpaṁ pabrūhi mārisā</span>ti dīpaṁ tāṇaṁ leṇaṁ saraṇaṁ gatiṁ parāyanaṁ brūhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi. <span class="bold">Mārisā</span>ti piyavacanaṁ garuvacanaṁ sagāravasappatissādhivacanametaṁ mārisāti— dīpaṁ pabrūhi mārisa. </div>
</div>
<div class="q" id="p_25Cn_734"> <div class="p">
<span class="pN">734</span><span class="bold">Tvañca me dīpamakkhāhī</span>ti. <span class="bold">Tvan</span>ti bhagavantaṁ bhaṇati. <span class="bold">Dīpamakkhāhī</span>ti dīpaṁ tāṇaṁ leṇaṁ saraṇaṁ gatiṁ parāyanaṁ akkhāhi ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti— tvañca me dīpamakkhāhi. </div>
</div>
<div class="q" id="p_25Cn_735"> <div class="p">
<span class="pN">735</span><span class="bold">Yathāyidaṁ nāparaṁ siyā</span>ti yathayidaṁ dukkhaṁ idheva nirujjheyya vūpasameyya atthaṁ gaccheyya paṭippassambheyya punapaṭisandhikaṁ dukkhaṁ na nibbatteyya, kāmadhātuyā vā rūpadhātuyā vā arūpadhātuyā vā kāmabhave vā rūpabhave vā arūpabhave vā saññābhave vā asaññābhave vā nevasaññānāsaññābhave vā ekavokārabhave vā catuvokārabhave vā pañcavokārabhave vā punagatiyā vā upapattiyā vā paṭisandhiyā vā bhave vā saṁsāre vā vaṭṭe vā na janeyya na sañjaneyya na nibbatteyya nābhinibbatteyya. Idheva nirujjheyya vūpasameyya atthaṁ gaccheyya paṭippassambheyyāti— yathāyidaṁ nāparaṁ siyā. Tenāha so brāhmaṇo— </div>
</div>
<div class="q" id="p_25Cn_736"> <div class="p"> <table class="singleColumn"> <tr> <td> <div class="pN">736</div> <div class="G">“Majjhe sarasmiṁ tiṭṭhataṁ, <span class="gathaQuote">(iccāyasmā kappo)</span>
</div> </td> </tr> <tr> <td> <div class="G">Oghe jāte mahabbhaye;</div> </td> </tr> <tr> <td> <div class="G">Jarāmaccuparetānaṁ,</div> </td> </tr> <tr> <td> <div class="G">Dīpaṁ pabrūhi mārisa;</div> </td> </tr> <tr> <td> <div class="G">Tvañca me dīpamakkhāhi,</div> </td> </tr> <tr> <td> <div class="G">Yathāyidaṁ nāparaṁ siyā”ti.</div> </td> </tr> </table> </div>
</div>
<div class="q" id="p_25Cn_737"> <div class="divNumber">62.</div> <div class="p"> <table class="singleColumn"> <tr> <td> <div class="pN">737</div> <div class="G"><span class="bold">Majjhe sarasmiṁ tiṭṭhataṁ, <span class="gathaQuote">(kappāti bhagavā)</span></span></div> </td> </tr> <tr> <td> <div class="G"><span class="bold">Oghe jāte mahabbhaye;</span></div> </td> </tr> <tr> <td> <div class="G"><span class="bold">Jarāmaccuparetānaṁ,</span></div> </td> </tr> <tr> <td> <div class="G">
<span class="bold">Dīpaṁ pabrūmi kappa te.</span> (2) </div> </td> </tr> </table> </div>
</div>
<div class="q" id="p_25Cn_738"> <div class="p">
<span class="pN">738</span><span class="bold">Majjhe sarasmiṁ tiṭṭhatan</span>ti saro vuccati saṁsāro āgamanaṁ gamanaṁ gamanāgamanaṁ kālaṁ gati bhavābhavo, cuti ca upapatti ca nibbatti ca bhedo ca jāti ca jarā ca maraṇañca. Saṁsārassa purimāpi koṭi na paññāyati, pacchimāpi koṭi na paññāyati. Majjheva saṁsāre sattā ṭhitā patiṭṭhitā allīnā upagatā ajjhositā adhimuttā. </div>
</div>
<div class="q" id="p_25Cn_739"> <div class="p">
<span class="pN">739</span>Kathaṁ saṁsārassa purimā koṭi na paññāyati…pe… evaṁ saṁsārassa purimā koṭi na paññāyati. Kathaṁ saṁsārassa pacchimā koṭi na paññāyati…pe… evaṁ saṁsārassa pacchimā koṭi na paññāyati. Evaṁ saṁsārassa purimāpi koṭi na paññāyati, pacchimāpi koṭi na paññāyati. Majjheva saṁsāre sattā ṭhitā patiṭṭhitā allīnā upagatā ajjhositā adhimuttāti— majjhe sarasmiṁ tiṭṭhataṁ. <span class="bold">Kappāti bhagavā</span>ti. <span class="bold">Kappā</span>ti bhagavā taṁ brāhmaṇaṁ nāmena ālapati. <span class="bold">Bhagavā</span>ti gāravādhivacanametaṁ…pe… sacchikā paññatti, yadidaṁ bhagavāti— kappāti bhagavā. </div>
</div>
<div class="q" id="p_25Cn_740"> <div class="p">
<span class="pN">740</span><span class="bold">Oghe jāte mahabbhaye</span>ti kāmoghe bhavoghe diṭṭhoghe avijjoghe jāte sañjāte nibbatte abhinibbatte pātubhūte. <span class="bold">Mahabbhaye</span>ti jātibhaye jarābhaye byādhibhaye maraṇabhayeti— oghe jāte mahabbhaye. </div>
</div>
<div class="q" id="p_25Cn_741"> <div class="p">
<span class="pN">741</span><span class="bold">Jarāmaccuparetānan</span>ti jarāya phuṭṭhānaṁ paretānaṁ samohitānaṁ samannāgatānaṁ, maccunā phuṭṭhānaṁ paretānaṁ samohitānaṁ samannāgatānaṁ jātiyā anugatānaṁ jarāya anusaṭānaṁ byādhinā abhibhūtānaṁ maraṇena abbhāhatānaṁ atāṇānaṁ aleṇānaṁ asaraṇānaṁ asaraṇībhūtānanti— jarāmaccuparetānaṁ. </div>
</div>
<div class="q" id="p_25Cn_742"> <div class="p">
<span class="pN">742</span><span class="bold">Dīpaṁ pabrūmi kappa te</span>ti dīpaṁ tāṇaṁ leṇaṁ saraṇaṁ gatiṁ parāyanaṁ brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti— dīpaṁ pabrūmi kappa te. Tenāha bhagavā— </div>
</div>
<div class="q" id="p_25Cn_743"> <div class="p"> <table class="singleColumn"> <tr> <td> <div class="pN">743</div> <div class="G">“Majjhe sarasmiṁ tiṭṭhataṁ, <span class="gathaQuote">(kappāti bhagavā)</span>
</div> </td> </tr> <tr> <td> <div class="G">Oghe jāte mahabbhaye;</div> </td> </tr> <tr> <td> <div class="G">Jarāmaccuparetānaṁ,</div> </td> </tr> <tr> <td> <div class="G">Dīpaṁ pabrūmi kappa te”ti.</div> </td> </tr> </table> </div>
</div>
<div class="q" id="p_25Cn_744"> <div class="divNumber">63.</div> <div class="p"> <table class="singleColumn"> <tr> <td> <div class="pN">744</div> <div class="G"><span class="bold">Akiñcanaṁ anādānaṁ,</span></div> </td> </tr> <tr> <td> <div class="G"><span class="bold">etaṁ dīpaṁ anāparaṁ;</span></div> </td> </tr> <tr> <td> <div class="G"><span class="bold">Nibbānaṁ iti naṁ brūmi,</span></div> </td> </tr> <tr> <td> <div class="G">
<span class="bold">jarāmaccuparikkhayaṁ.</span> (3) </div> </td> </tr> </table> </div>
</div>
<div class="q" id="p_25Cn_745"> <div class="p">
<span class="pN">745</span><span class="bold">Akiñcanaṁ anādānan</span>ti. <span class="bold">Kiñcanan</span>ti— rāgakiñcanaṁ dosakiñcanaṁ mohakiñcanaṁ mānakiñcanaṁ diṭṭhikiñcanaṁ kilesakiñcanaṁ duccaritakiñcanaṁ; kiñcanappahānaṁ kiñcanavūpasamaṁ kiñcanapaṭinissaggaṁ kiñcanapaṭippassaddhiṁ amataṁ nibbānanti— akiñcanaṁ. <span class="bold">Anādānan</span>ti <span class="bold">ādānaṁ</span> vuccati taṇhā. Yo rāgo sārāgo…pe… abhijjhā lobho akusalamūlaṁ. Ādānappahānaṁ ādānavūpasamaṁ ādānapaṭinissaggaṁ ādānapaṭippassaddhiṁ amataṁ nibbānanti— akiñcanaṁ anādānaṁ. </div>
</div>
<div class="q" id="p_25Cn_746"> <div class="p">
<span class="pN">746</span><span class="bold">Etaṁ dīpaṁ anāparan</span>ti etaṁ dīpaṁ tāṇaṁ leṇaṁ saraṇaṁ gati parāyanaṁ. <span class="bold">Anāparan</span>ti tamhā paro añño dīpo natthi. Atha kho so evaṁ dīpo aggo ca seṭṭho ca viseṭṭho ca pāmokkho ca uttamo ca pavaro cāti— etaṁ dīpaṁ anāparaṁ. </div>
</div>
<div class="q" id="p_25Cn_747"> <div class="p">
<span class="pN">747</span><span class="bold">Nibbānaṁ iti naṁ brūmī</span>ti vānaṁ vuccati taṇhā. Yo rāgo sārāgo…pe… abhijjhā lobho akusalamūlaṁ. Vānappahānaṁ vānavūpasamaṁ vānapaṭinissaggaṁ vānapaṭippassaddhiṁ amataṁ nibbānaṁ. <span class="bold">Itī</span>ti padasandhi padasaṁsaggo padapāripūrī akkharasamavāyo byañjanasiliṭṭhatā padānupubbatāpetaṁ— itīti. <span class="bold">Brūmī</span>ti brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti— nibbānaṁ iti naṁ brūmi. </div>
</div>
<div class="q" id="p_25Cn_748"> <div class="p">
<span class="pN">748</span><span class="bold">Jarāmaccuparikkhayan</span>ti jarāmaraṇassa pahānaṁ vūpasamaṁ paṭinissaggaṁ paṭippassaddhiṁ amataṁ nibbānanti— jarāmaccuparikkhayaṁ. Tenāha bhagavā— </div>
</div>
<div class="q" id="p_25Cn_749"> <div class="p"> <table class="singleColumn"> <tr> <td> <div class="pN">749</div> <div class="G">“Akiñcanaṁ anādānaṁ,</div> </td> </tr> <tr> <td> <div class="G">etaṁ dīpaṁ anāparaṁ;</div> </td> </tr> <tr> <td> <div class="G">Nibbānaṁ iti naṁ brūmi,</div> </td> </tr> <tr> <td> <div class="G">jarāmaccuparikkhayan”ti.</div> </td> </tr> </table> </div>
</div>
<div class="q" id="p_25Cn_750"> <div class="divNumber">64.</div> <div class="p"> <table class="singleColumn"> <tr> <td> <div class="pN">750</div> <div class="G"><span class="bold">Etadaññāya ye satā,</span></div> </td> </tr> <tr> <td> <div class="G"><span class="bold">Diṭṭhadhammābhinibbutā;</span></div> </td> </tr> <tr> <td> <div class="G"><span class="bold">Na te māravasānugā,</span></div> </td> </tr> <tr> <td> <div class="G">
<span class="bold">Na te mārassa paddhagū.</span> (4) </div> </td> </tr> </table> </div>
</div>
<div class="q" id="p_25Cn_751"> <div class="p">
<span class="pN">751</span><span class="bold">Etadaññāya ye satā</span>ti. <span class="bold">Etan</span>ti amataṁ nibbānaṁ. Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. <span class="bold">Aññāyā</span>ti aññāya jānitvā tulayitvā tīrayitvā vibhāvayitvā vibhūtaṁ katvā, “sabbe saṅkhārā aniccā”ti…pe… “yaṁ kiñci samudayadhammaṁ, sabbaṁ taṁ nirodhadhamman”ti aññāya jānitvā tulayitvā tīrayitvā vibhāvayitvā vibhūtaṁ katvā. <span class="bold">Ye</span>ti arahanto khīṇāsavā. <span class="bold">Satā</span>ti catūhi kāraṇehi satā— kāye kāyānupassanāsatipaṭṭhānaṁ bhāventā satā…pe… te vuccanti satāti— etadaññāya ye satā. </div>
</div>
<div class="q" id="p_25Cn_752"> <div class="p">
<span class="pN">752</span><span class="bold">Diṭṭhadhammābhinibbutā</span>ti. <span class="bold">Diṭṭhadhammā</span>ti diṭṭhadhammā ñātadhammā tulitadhammā tīritadhammā vibhūtadhammā vibhāvitadhammā. <span class="bold">Abhinibbutā</span>ti rāgassa nibbāpitattā nibbutā, dosassa…pe… sabbākusalābhisaṅkhārānaṁ santattā samitattā vūpasamitattā nijjhātattā nibbutattā paṭippassaddhattā santā upasantā vūpasantā nibbutā paṭippassaddhāti— diṭṭhadhammābhinibbutā. </div>
</div>
<div class="q" id="p_25Cn_753"> <div class="p">
<span class="pN">753</span><span class="bold">Na te māravasānugā</span>ti. <span class="bold">Māro</span>ti yo so māro kaṇho adhipati antagū namuci pamattabandhu. <span class="bold">Na te māravasānugā</span>ti na te mārassa vase vattanti, nāpi māro tesu vasaṁ vatteti. Te mārañca mārapakkhañca mārapāsañca mārabaḷisañca mārāmisañca māravisayañca māranivāsañca māragocarañca mārabandhanañca abhibhuyya abhibhavitvā ajjhottharitvā pariyādiyitvā madditvā caranti viharanti iriyanti vattenti pālenti yapenti yāpentīti— na te māravasānugā. </div>
</div>
<div class="q" id="p_25Cn_754"> <div class="p">
<span class="pN">754</span><span class="bold">Na te mārassa paddhagū</span>ti na te mārassa paddhā paddhacarā paricārikā siyā; buddhassa te bhagavato paddhā paddhacarā paricārikā siyāti— na te mārassa paddhagū. Tenāha bhagavā— </div>
</div>
<div class="q" id="p_25Cn_755"> <div class="p"> <table class="singleColumn"> <tr> <td> <div class="pN">755</div> <div class="G">“Etadaññāya ye satā,</div> </td> </tr> <tr> <td> <div class="G">diṭṭhadhammābhinibbutā;</div> </td> </tr> <tr> <td> <div class="G">Na te māravasānugā,</div> </td> </tr> <tr> <td> <div class="G">na te mārassa paddhagū”ti.</div> </td> </tr> </table> </div>
</div>
<div class="q" id="p_25Cn_756"> <div class="p">
<span class="pN">756</span>Saha gāthāpariyosānā…pe… satthā me bhante bhagavā, sāvakohamasmīti. </div>
</div>
<div class="CENTER" id="p_25Cn_757">
<span class="pN">757</span>Kappamāṇavapucchāniddeso dasamo.</div>
</html>
