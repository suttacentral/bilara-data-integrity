<html>
<div class="i">1.4.3.5 Cīvaraacchindanasikkhāpada</div>
<div class="h">
Mahāvibhaṅga
</div>
<div class="h">
Nissaggiyakaṇḍa
</div>
<div class="h">
Pattavagga
</div>
<div class="h">
Cīvaraacchindanasikkhāpada
</div>
<div class="q" id="p_1V_2336">
<div class="divNumber">
631.
</div>
<div class="p">
<span class="pN">2336</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena āyasmā upanando sakyaputto bhātuno saddhivihārikaṁ bhikkhuṁ etadavoca— “ehāvuso, janapadacārikaṁ pakkamissāmā”ti. “Nāhaṁ, bhante, gamissāmi; dubbalacīvaromhī”ti. “Ehāvuso, ahaṁ te cīvaraṁ dassāmī”ti tassa cīvaraṁ adāsi. Assosi kho so bhikkhu— “bhagavā kira janapadacārikaṁ pakkamissatī”ti. Atha kho tassa bhikkhuno etadahosi— “na dānāhaṁ āyasmatā upanandena sakyaputtena saddhiṁ janapadacārikaṁ pakkamissāmi, bhagavatā saddhiṁ janapadacārikaṁ pakkamissāmī”ti. Atha kho āyasmā upanando sakyaputto taṁ bhikkhuṁ etadavoca— “ehi dāni, āvuso, janapadacārikaṁ pakkamissāmā”ti. “Nāhaṁ, bhante, tayā saddhiṁ janapadacārikaṁ pakkamissāmi, bhagavatā saddhiṁ janapadacārikaṁ pakkamissāmī”ti. “Yampi tyāhaṁ, āvuso, cīvaraṁ adāsiṁ, mayā saddhiṁ janapadacārikaṁ pakkamissatī”ti, kupito anattamano acchindi. Atha kho so bhikkhu bhikkhūnaṁ etamatthaṁ ārocesi. Ye te bhikkhū appicchā…pe… te ujjhāyanti khiyyanti vipācenti— “kathañhi nāma āyasmā upanando sakyaputto bhikkhussa sāmaṁ cīvaraṁ datvā kupito anattamano acchindissatī”ti.
</div>
</div>
<div class="q" id="p_1V_2337">
<div class="p">
<span class="pN">2337</span>Atha kho te bhikkhū āyasmantaṁ upanandaṁ sakyaputtaṁ anekapariyāyena vigarahitvā bhagavato etamatthaṁ ārocesuṁ…pe… “saccaṁ kira tvaṁ, upananda, bhikkhussa sāmaṁ cīvaraṁ datvā kupito anattamano acchindī”ti? “Saccaṁ, bhagavā”ti. Vigarahi buddho bhagavā…pe… kathañhi nāma tvaṁ, moghapurisa, bhikkhussa sāmaṁ cīvaraṁ datvā kupito anattamano acchindissasi. Netaṁ, moghapurisa, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_1V_2338">
<div class="divNumber">
632.
</div>
<div class="p">
<span class="pN">2338</span><span class="bold">“Yo pana bhikkhu bhikkhussa sāmaṁ cīvaraṁ datvā kupito anattamano acchindeyya vā acchindāpeyya vā, nissaggiyaṁ pācittiyan”</span>ti. (<span class="italic">25</span>:<span class="bold">44</span>)
</div>
</div>
<div class="q" id="p_1V_2339">
<div class="divNumber">
633.
</div>
<div class="p">
<span class="pN">2339</span><span class="bold">Yo panā</span>ti yo yādiso…pe… <span class="bold">bhikkhū</span>ti…pe… ayaṁ imasmiṁ atthe adhippeto bhikkhūti.
</div>
</div>
<div class="q" id="p_1V_2340">
<div class="p">
<span class="pN">2340</span><span class="bold">Bhikkhussā</span>ti aññassa bhikkhussa.
</div>
</div>
<div class="q" id="p_1V_2341">
<div class="p">
<span class="pN">2341</span><span class="bold">Sāman</span>ti sayaṁ datvā.
</div>
</div>
<div class="q" id="p_1V_2342">
<div class="p">
<span class="pN">2342</span><span class="bold">Cīvaraṁ</span> nāma channaṁ cīvarānaṁ aññataraṁ cīvaraṁ, vikappanupagaṁ pacchimaṁ.
</div>
</div>
<div class="q" id="p_1V_2343">
<div class="p">
<span class="pN">2343</span><span class="bold">Kupito anattamano</span>ti anabhiraddho āhatacitto khilajāto.
</div>
</div>
<div class="q" id="p_1V_2344">
<div class="p">
<span class="pN">2344</span><span class="bold">Acchindeyyā</span>ti sayaṁ acchindati, nissaggiyaṁ pācittiyaṁ.
</div>
</div>
<div class="q" id="p_1V_2345">
<div class="p">
<span class="pN">2345</span><span class="bold">Acchindāpeyyā</span>ti aññaṁ āṇāpeti, āpatti dukkaṭassa. Sakiṁ āṇatto bahukampi acchindati, nissaggiyaṁ hoti. Nissajjitabbaṁ saṁghassa vā gaṇassa vā puggalassa vā. Evañca pana, bhikkhave, nissajjitabbaṁ…pe… “idaṁ me, bhante, cīvaraṁ bhikkhussa sāmaṁ datvā acchinnaṁ nissaggiyaṁ imāhaṁ saṁghassa nissajjāmī”ti…pe… dadeyyāti…pe… dadeyyunti…pe… āyasmato dammīti.
</div>
</div>
<div class="q" id="p_1V_2346">
<div class="divNumber">
634.
</div>
<div class="p">
<span class="pN">2346</span>Upasampanne upasampannasaññī cīvaraṁ datvā kupito anattamano acchindati vā acchindāpeti vā, nissaggiyaṁ pācittiyaṁ. Upasampanne vematiko cīvaraṁ datvā kupito anattamano acchindati vā acchindāpeti vā, nissaggiyaṁ pācittiyaṁ. Upasampanne anupasampannasaññī cīvaraṁ datvā kupito anattamano acchindati vā acchindāpeti vā, nissaggiyaṁ pācittiyaṁ.
</div>
</div>
<div class="q" id="p_1V_2347">
<div class="p">
<span class="pN">2347</span>Aññaṁ parikkhāraṁ datvā kupito anattamano acchindati vā acchindāpeti vā, āpatti dukkaṭassa. Anupasampannassa cīvaraṁ vā aññaṁ vā parikkhāraṁ datvā kupito anattamano acchindati vā acchindāpeti vā, āpatti dukkaṭassa. Anupasampanne upasampannasaññī, āpatti dukkaṭassa. Anupasampanne vematiko, āpatti dukkaṭassa. Anupasampanne anupasampannasaññī, āpatti dukkaṭassa.
</div>
</div>
<div class="q" id="p_1V_2348">
<div class="divNumber">
635.
</div>
<div class="p">
<span class="pN">2348</span>Anāpatti— so vā deti, tassa vā vissasanto gaṇhāti, ummattakassa, ādikammikassāti.
</div>
</div>
<div class="CENTER" id="p_1V_2349">
<span class="pN">2349</span>Cīvaraacchindanasikkhāpadaṁ niṭṭhitaṁ pañcamaṁ.
</div>
</html>
