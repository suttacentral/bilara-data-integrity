<html>
<div class="i">2.4.2.2 Paṭicchannokāsasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Rattandhakāravagga</div>
<div class="h">Paṭicchannokāsasikkhāpada</div>
<div class="q" id="p_2V_2683"> <div class="divNumber">842.</div> <div class="p">
<span class="pN">2683</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena bhaddāya kāpilāniyā antevāsiniyā bhikkhuniyā ñātako puriso gāmakā sāvatthiṁ agamāsi kenacideva karaṇīyena. Atha kho sā bhikkhunī— “bhagavatā paṭikkhittaṁ rattandhakāre appadīpe purisena saddhiṁ ekenekā santiṭṭhituṁ sallapitun”ti teneva purisena saddhiṁ paṭicchanne okāse <span class="bold">ekenekā santiṭṭhatipi sallapatipi.</span>
</div>
</div>
<div class="q" id="p_2V_2684"> <div class="p">
<span class="pN">2684</span><span class="bold">Yā tā bhikkhuniyo appicchā…pe… tā</span> ujjhāyanti khiyyanti vipācenti— “kathañhi nāma bhikkhunī paṭicchanne okāse purisena saddhiṁ ekenekā santiṭṭhissatipi sallapissatipī”ti…pe… “saccaṁ kira, bhikkhave, bhikkhunī paṭicchanne okāse purisena saddhiṁ ekenekā santiṭṭhatipi sallapatipī”ti? “Saccaṁ, bhagavā”ti. Vigarahi buddho bhagavā…pe… kathañhi nāma, bhikkhave, bhikkhunī paṭicchanne okāse purisena saddhiṁ ekenekā santiṭṭhissatipi sallapissatipi. Netaṁ, bhikkhave, appasannānaṁ vā pasādāya…pe… evañca pana, bhikkhave, bhikkhuniyo imaṁ sikkhāpadaṁ uddisantu— </div>
</div>
<div class="q" id="p_2V_2685"> <div class="divNumber">843.</div> <div class="p">
<span class="pN">2685</span><span class="bold">“Yā pana bhikkhunī paṭicchanne okāse purisena saddhiṁ ekenekā santiṭṭheyya vā sallapeyya vā, pācittiyan”</span>ti. (<span class="italic">12</span>:<span class="bold">67</span>) </div>
</div>
<div class="q" id="p_2V_2686"> <div class="divNumber">844.</div> <div class="p">
<span class="pN">2686</span><span class="bold">Yā panā</span>ti yā yādisā…pe… <span class="bold">bhikkhunī</span>ti…pe… ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2687"> <div class="p">
<span class="pN">2687</span><span class="bold">Paṭicchanno</span> nāma okāso kuṭṭena vā kavāṭena vā kilañjena vā sāṇipākārena vā rukkhena vā <span class="bold">thambhena vā kotthaḷiyā</span> vā yena kenaci paṭicchanno hoti. </div>
</div>
<div class="q" id="p_2V_2688"> <div class="p">
<span class="pN">2688</span><span class="bold">Puriso</span> nāma manussapuriso na yakkho na peto na tiracchānagato viññū paṭibalo santiṭṭhituṁ sallapituṁ. </div>
</div>
<div class="q" id="p_2V_2689"> <div class="p">
<span class="pN">2689</span><span class="bold">Saddhin</span>ti ekato. <span class="bold">Ekenekā</span>ti puriso ceva hoti bhikkhunī ca. </div>
</div>
<div class="q" id="p_2V_2690"> <div class="p">
<span class="pN">2690</span><span class="bold">Santiṭṭheyya vā</span>ti purisassa hatthapāse tiṭṭhati, āpatti pācittiyassa. </div>
</div>
<div class="q" id="p_2V_2691"> <div class="p">
<span class="pN">2691</span><span class="bold">Sallapeyya vā</span>ti purisassa hatthapāse ṭhitā sallapati, āpatti pācittiyassa. </div>
</div>
<div class="q" id="p_2V_2692"> <div class="p">
<span class="pN">2692</span>Hatthapāsaṁ vijahitvā santiṭṭhati vā sallapati vā, āpatti dukkaṭassa. Yakkhena vā petena vā paṇḍakena vā tiracchānagatamanussaviggahena vā saddhiṁ santiṭṭhati vā sallapati vā, āpatti dukkaṭassa. </div>
</div>
<div class="q" id="p_2V_2693"> <div class="divNumber">845.</div> <div class="p">
<span class="pN">2693</span>Anāpatti— yo koci viññū dutiyo hoti, arahopekkhā, aññavihitā santiṭṭhati vā sallapati vā, ummattikāya, ādikammikāyāti. </div>
</div>
<div class="CENTER" id="p_2V_2694">
<span class="pN">2694</span>Dutiyasikkhāpadaṁ niṭṭhitaṁ.</div>
</html>
