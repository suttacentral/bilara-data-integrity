<html>
<div class="i">2.4.5.5 Adhikaraṇasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Cittāgāravagga</div>
<div class="h">Adhikaraṇasikkhāpada</div>
<div class="q" id="p_2V_3025"> <div class="divNumber">994.</div> <div class="p">
<span class="pN">3025</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena aññatarā bhikkhunī thullanandaṁ bhikkhuniṁ upasaṅkamitvā etadavoca—  “ehāyye, imaṁ adhikaraṇaṁ vūpasamehī”ti. Thullanandā bhikkhunī—  “sādhū”ti paṭissuṇitvā, neva vūpasameti na vūpasamāya ussukkaṁ karoti. </div>
</div>
<div class="q" id="p_2V_3026"> <div class="p">
<span class="pN">3026</span>Atha kho sā bhikkhunī bhikkhunīnaṁ etamatthaṁ ārocesi. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā bhikkhuniyā—  ‘ehāyye, imaṁ adhikaraṇaṁ vūpasamehī’ti vuccamānā—  ‘sādhū’ti paṭissuṇitvā, neva vūpasamessati na vūpasamāya ussukkaṁ karissatī”ti…pe…  “saccaṁ kira, bhikkhave, thullanandā bhikkhunī bhikkhuniyā—  ‘ehāyye, imaṁ adhikaraṇaṁ vūpasamehī’ti vuccamānā—  ‘sādhū’ti paṭissuṇitvā, neva vūpasameti na vūpasamāya ussukkaṁ karotī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī bhikkhuniyā—  ‘ehāyye, imaṁ adhikaraṇaṁ vūpasamehī’ti vuccamānā—  ‘sādhū’ti paṭissuṇitvā, neva vūpasamessati na vūpasamāya ussukkaṁ karissati. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_3027"> <div class="divNumber">995.</div> <div class="p">
<span class="pN">3027</span><span class="bold">“Yā pana bhikkhunī bhikkhuniyā—  ‘ehāyye, imaṁ adhikaraṇaṁ vūpasamehī’ti vuccamānā—  ‘sādhū’ti paṭissuṇitvā sā pacchā anantarāyikinī neva vūpasameyya na vūpasamāya ussukkaṁ kareyya, pācittiyan”</span>ti. (<span class="italic">45</span>:<span class="bold">100</span>) </div>
</div>
<div class="q" id="p_2V_3028"> <div class="divNumber">996.</div> <div class="p">
<span class="pN">3028</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_3029"> <div class="p">
<span class="pN">3029</span><span class="bold">Bhikkhuniyā</span>ti aññāya bhikkhuniyā. </div>
</div>
<div class="q" id="p_2V_3030"> <div class="p">
<span class="pN">3030</span><span class="bold">Adhikaraṇaṁ</span> nāma cattāri adhikaraṇāni—  vivādādhikaraṇaṁ, anuvādādhikaraṇaṁ, āpattādhikaraṇaṁ, kiccādhikaraṇaṁ. </div>
</div>
<div class="q" id="p_2V_3031"> <div class="p">
<span class="pN">3031</span><span class="bold">Ehāyye imaṁ adhikaraṇaṁ vūpasamehī</span>ti ehāyye imaṁ adhikaraṇaṁ vinicchehi. </div>
</div>
<div class="q" id="p_2V_3032"> <div class="p">
<span class="pN">3032</span><span class="bold">Sā pacchā anantarāyikinī</span>ti asati antarāye. </div>
</div>
<div class="q" id="p_2V_3033"> <div class="p">
<span class="pN">3033</span><span class="bold">Neva vūpasameyyā</span>ti na sayaṁ vūpasameyya. </div>
</div>
<div class="q" id="p_2V_3034"> <div class="p">
<span class="pN">3034</span><span class="bold">Na vūpasamāya ussukkaṁ kareyyā</span>ti na aññaṁ āṇāpeyya. “Neva vūpasamessāmi na vūpasamāya ussukkaṁ karissāmī”ti dhuraṁ nikkhittamatte, āpatti pācittiyassa. </div>
</div>
<div class="q" id="p_2V_3035"> <div class="divNumber">997.</div> <div class="p">
<span class="pN">3035</span>Upasampannāya upasampannasaññā adhikaraṇaṁ neva vūpasameti na vūpasamāya ussukkaṁ karoti, āpatti pācittiyassa. Upasampannāya vematikā adhikaraṇaṁ neva vūpasameti, na vūpasamāya ussukkaṁ karoti, āpatti pācittiyassa. Upasampannāya anupasampannasaññā adhikaraṇaṁ neva vūpasameti, na vūpasamāya ussukkaṁ karoti, āpatti pācittiyassa. </div>
</div>
<div class="q" id="p_2V_3036"> <div class="p">
<span class="pN">3036</span>Anupasampannāya adhikaraṇaṁ neva vūpasameti, na vūpasamāya ussukkaṁ karoti, āpatti dukkaṭassa. Anupasampannāya upasampannasaññā, āpatti dukkaṭassa. Anupasampannāya vematikā, āpatti dukkaṭassa. Anupasampannāya anupasampannasaññā, āpatti dukkaṭassa. </div>
</div>
<div class="q" id="p_2V_3037"> <div class="divNumber">998.</div> <div class="p">
<span class="pN">3037</span>Anāpatti—  sati antarāye, pariyesitvā na labhati, gilānāya, āpadāsu, ummattikāya, ādikammikāyāti. </div>
</div>
<div class="CENTER" id="p_2V_3038">
<span class="pN">3038</span>Pañcamasikkhāpadaṁ niṭṭhitaṁ.</div>
</html>
