<html>
<div class="i">11.2 Ādesanāpāṭihāriya</div>
<div class="h">Kevaṭṭasutta</div>
<div class="h">Ādesanāpāṭihāriya</div>
<div class="q" id="p_6D_836"> <div class="divNumber">485.</div> <div class="p">
<span class="pN">836</span>Katamañca, kevaṭṭa, ādesanāpāṭihāriyaṁ? Idha, kevaṭṭa, bhikkhu parasattānaṁ parapuggalānaṁ cittampi ādisati, cetasikampi ādisati, vitakkitampi ādisati, vicāritampi ādisati— ‘evampi te mano, itthampi te mano, itipi te cittan’ti. </div>
</div>
<div class="q" id="p_6D_837"> <div class="p">
<span class="pN">837</span>Tamenaṁ aññataro saddho pasanno passati taṁ bhikkhuṁ parasattānaṁ parapuggalānaṁ cittampi ādisantaṁ, cetasikampi ādisantaṁ, vitakkitampi ādisantaṁ, vicāritampi ādisantaṁ— ‘evampi te mano, itthampi te mano, itipi te cittan’ti. Tamenaṁ so saddho pasanno aññatarassa assaddhassa appasannassa āroceti— ‘acchariyaṁ vata bho, abbhutaṁ vata bho, samaṇassa mahiddhikatā mahānubhāvatā. Amāhaṁ bhikkhuṁ addasaṁ parasattānaṁ parapuggalānaṁ cittampi ādisantaṁ, cetasikampi ādisantaṁ, vitakkitampi ādisantaṁ, vicāritampi ādisantaṁ— “evampi te mano, itthampi te mano, itipi te cittan”’ti. </div>
</div>
<div class="q" id="p_6D_838"> <div class="p">
<span class="pN">838</span>Tamenaṁ so assaddho appasanno taṁ saddhaṁ pasannaṁ evaṁ vadeyya— ‘atthi kho, bho, maṇikā nāma vijjā; tāya so bhikkhu parasattānaṁ parapuggalānaṁ cittampi ādisati, cetasikampi ādisati, vitakkitampi ādisati, vicāritampi ādisati— “evampi te mano, itthampi te mano, itipi te cittan”’ti. </div>
</div>
<div class="q" id="p_6D_839"> <div class="p">
<span class="pN">839</span>Taṁ kiṁ maññasi, kevaṭṭa, api nu so assaddho appasanno taṁ saddhaṁ pasannaṁ evaṁ vadeyyā”ti? “Vadeyya, bhante”ti. “Imaṁ kho ahaṁ, kevaṭṭa, ādesanāpāṭihāriye ādīnavaṁ sampassamāno ādesanāpāṭihāriyena aṭṭīyāmi harāyāmi jigucchāmi. </div>
</div>
</html>
