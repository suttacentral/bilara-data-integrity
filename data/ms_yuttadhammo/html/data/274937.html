<html>
<div class="i">11.4.1 Paṭhamapuññābhisandasutta</div>
<div class="h">Sotāpattisaṁyutta</div>
<div class="h">Puññābhisandavagga</div>
<div class="h">Paṭhamapuññābhisandasutta</div>
<div class="q" id="p_14S5_1996"> <div class="divNumber">1027.</div> <div class="p">
<span class="pN">1996</span>Sāvatthinidānaṁ. “Cattārome, bhikkhave, puññābhisandā kusalābhisandā sukhassāhārā. Katame cattāro? Idha, bhikkhave, ariyasāvako buddhe aveccappasādena samannāgato hoti—  itipi so bhagavā…pe…  satthā devamanussānaṁ buddho bhagavāti. Ayaṁ paṭhamo puññābhisando kusalābhisando sukhassāhāro. </div>
</div>
<div class="q" id="p_14S5_1997"> <div class="p">
<span class="pN">1997</span>Puna caparaṁ, bhikkhave, ariyasāvako dhamme aveccappasādena samannāgato hoti—  svākkhāto bhagavatā dhammo…pe…  paccattaṁ veditabbo viññūhīti. Ayaṁ dutiyo puññābhisando kusalābhisando sukhassāhāro. </div>
</div>
<div class="q" id="p_14S5_1998"> <div class="p">
<span class="pN">1998</span>Puna caparaṁ, bhikkhave, ariyasāvako saṁghe aveccappasādena samannāgato hoti—  suppaṭipanno bhagavato sāvakasaṁgho…pe…  anuttaraṁ puññakkhettaṁ lokassāti. Ayaṁ tatiyo puññābhisando kusalābhisando sukhassāhāro. </div>
</div>
<div class="q" id="p_14S5_1999"> <div class="p">
<span class="pN">1999</span>Puna caparaṁ, bhikkhave, ariyasāvako ariyakantehi sīlehi samannāgato hoti akhaṇḍehi…pe…  samādhisaṁvattanikehi. Ayaṁ catuttho puññābhisando kusalābhisando sukhassāhāro. Ime kho, bhikkhave, cattāro puññābhisandā kusalābhisandā sukhassāhārā”ti. </div>
</div>
<div class="CENTER" id="p_14S5_2000">
<span class="pN">2000</span>Paṭhamaṁ.</div>
</html>
