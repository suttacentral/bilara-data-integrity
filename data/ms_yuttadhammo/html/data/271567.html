<html>
<div class="i">1.1.6.2.6 Atītakkhandhādisamodhānakathā</div>
<div class="h">Mahāpaṇṇāsaka</div>
<div class="h">Paṭhamavagga</div>
<div class="h">Sabbamatthītikathā</div>
<div class="h">Kālasaṁsandana</div>
<div class="h">Atītakkhandhādisamodhānakathā</div>
<div class="q" id="p_32Kv_694"> <div class="divNumber">294.</div> <div class="p">
<span class="pN">694</span>๐Atīto rūpakkhandho atthi, anāgato rūpakkhandho atthi, paccuppanno rūpakkhandho atthīti? Āmantā. Tayo rūpakkhandhāti? Na hevaṁ vattabbe…pe… atītā pañcakkhandhā atthi, anāgatā pañcakkhandhā atthi, paccuppannā pañcakkhandhā atthīti? Āmantā. Pannarasakkhandhāti? Na hevaṁ vattabbe…pe…. </div>
</div>
<div class="q" id="p_32Kv_695"> <div class="p">
<span class="pN">695</span>๐Atītaṁ cakkhāyatanaṁ atthi, anāgataṁ cakkhāyatanaṁ atthi, paccuppannaṁ cakkhāyatanaṁ atthīti? Āmantā. Tīṇi cakkhāyatanānīti? Na hevaṁ vattabbe…pe… atītāni dvādasāyatanāni atthi, anāgatāni dvādasāyatanāni atthi, paccuppannāni dvādasāyatanāni atthīti? Āmantā. Chattiṁsāyatanānīti? Na hevaṁ vattabbe…pe…. </div>
</div>
<div class="q" id="p_32Kv_696"> <div class="p">
<span class="pN">696</span>๐Atītā cakkhudhātu atthi, anāgatā cakkhudhātu atthi, paccuppannā cakkhudhātu atthīti? Āmantā. Tisso cakkhudhātuyoti? Na hevaṁ vattabbe…pe… atītā aṭṭhārasa dhātuyo atthi, anāgatā aṭṭhārasa dhātuyo atthi, paccuppannā aṭṭhārasa dhātuyo atthīti? Āmantā. Catupaññāsa dhātuyoti? Na hevaṁ vattabbe…pe…. </div>
</div>
<div class="q" id="p_32Kv_697"> <div class="p">
<span class="pN">697</span>๐Atītaṁ cakkhundriyaṁ atthi, anāgataṁ cakkhundriyaṁ atthi, paccuppannaṁ cakkhundriyaṁ atthīti? Āmantā. Tīṇi cakkhundriyānīti? Na hevaṁ vattabbe…pe… atītāni bāvīsatindriyāni atthi, anāgatāni bāvīsatindriyāni atthi, paccuppannāni bāvīsatindriyāni atthīti? Āmantā. Chasaṭṭhindriyānīti? Na hevaṁ vattabbe…pe…. </div>
</div>
<div class="q" id="p_32Kv_698"> <div class="p">
<span class="pN">698</span>๐Atīto rājā cakkavattī atthi, anāgato rājā cakkavattī atthi, paccuppanno rājā cakkavattī atthīti? Āmantā. Tiṇṇannaṁ rājūnaṁ cakkavattīnaṁ sammukhībhāvo hotīti? Na hevaṁ vattabbe…pe…. </div>
</div>
<div class="q" id="p_32Kv_699"> <div class="p">
<span class="pN">699</span>๐Atīto sammāsambuddho atthi, anāgato sammāsambuddho atthi, paccuppanno sammāsambuddho atthīti? Āmantā. Tiṇṇannaṁ sammāsambuddhānaṁ sammukhībhāvo hotīti? Na hevaṁ vattabbe…pe…. </div>
</div>
</html>
