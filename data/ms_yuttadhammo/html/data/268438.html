<html>
<div class="i">3.2.4 Addhāsutta</div>
<div class="h">Tikanipāta</div>
<div class="h">Dutiyavagga</div>
<div class="h">Addhāsutta</div>
<div class="q" id="p_18It_406"> <div class="divNumber">63.</div> <div class="p">
<span class="pN">406</span>Vuttañhetaṁ bhagavatā vuttamarahatāti me sutaṁ— </div>
</div>
<div class="q" id="p_18It_407"> <div class="p">
<span class="pN">407</span>“Tayome, bhikkhave, addhā. Katame tayo? Atīto addhā, anāgato addhā, paccuppanno addhā— ime kho, bhikkhave, tayo addhā”ti. Etamatthaṁ bhagavā avoca. Tatthetaṁ iti vuccati— </div>
</div>
<div class="q" id="p_18It_408"> <div class="p"> <table class="singleColumn"> <tr> <td> <div class="pN">408</div> <div class="G">“Akkheyyasaññino sattā,</div> </td> </tr> <tr> <td> <div class="G">akkheyyasmiṁ patiṭṭhitā;</div> </td> </tr> <tr> <td> <div class="G">Akkheyyaṁ apariññāya,</div> </td> </tr> <tr> <td> <div class="G">yogamāyanti maccuno.</div> </td> </tr> </table> </div>
</div>
<div class="q" id="p_18It_409"> <div class="p"> <table class="singleColumn"> <tr> <td> <div class="pN">409</div> <div class="G">Akkheyyañca pariññāya,</div> </td> </tr> <tr> <td> <div class="G">akkhātāraṁ na maññati;</div> </td> </tr> <tr> <td> <div class="G">Phuṭṭho vimokkho manasā,</div> </td> </tr> <tr> <td> <div class="G">santipadamanuttaraṁ.</div> </td> </tr> </table> </div>
</div>
<div class="q" id="p_18It_410"> <div class="p"> <table class="singleColumn"> <tr> <td> <div class="pN">410</div> <div class="G">Sa ve akkheyyasampanno,</div> </td> </tr> <tr> <td> <div class="G">santo santipade rato;</div> </td> </tr> <tr> <td> <div class="G">Saṅkhāyasevī dhammaṭṭho,</div> </td> </tr> <tr> <td> <div class="G">saṅkhyaṁ nopeti vedagū”ti.</div> </td> </tr> </table> </div>
</div>
<div class="q" id="p_18It_411"> <div class="p">
<span class="pN">411</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_412">
<span class="pN">412</span>Catutthaṁ.</div>
</html>
