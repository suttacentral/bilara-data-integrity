<html>
<div class="i">1.2.7 Uposathāvimānavatthu</div>
<div class="h">Itthivimāna</div>
<div class="h">Cittalatāvagga</div>
<div class="h">Uposathāvimānavatthu</div>
<div class="q" id="p_19Vv_255"> <div class="divNumber">229.</div> <div class="p"> <table class="singleColumn"> <tr> <td> <div class="pN">255</div> <div class="G">“Abhikkantena vaṇṇena,</div> </td> </tr> <tr> <td> <div class="G">yā tvaṁ tiṭṭhasi devate;</div> </td> </tr> <tr> <td> <div class="G">Obhāsentī disā sabbā,</div> </td> </tr> <tr> <td> <div class="G">osadhī viya tārakā.</div> </td> </tr> </table> </div>
</div>
<div class="q" id="p_19Vv_256"> <div class="divNumber">230--231.</div> <div class="p"> <table class="singleColumn"> <tr> <td> <div class="pN">256</div> <div class="G">Kena tetādiso vaṇṇo,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">Vaṇṇo ca te sabbadisā pabhāsatī”ti.</div> </td> </tr> </table> </div>
</div>
<div class="q" id="p_19Vv_257"> <div class="divNumber">232.</div> <div class="p"> <table class="singleColumn"> <tr> <td> <div class="pN">257</div> <div class="G">Sā devatā attamanā,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">yassa kammassidaṁ phalaṁ.</div> </td> </tr> </table> </div>
</div>
<div class="q" id="p_19Vv_258"> <div class="divNumber">233.</div> <div class="p"> <table class="singleColumn"> <tr> <td> <div class="pN">258</div> <div class="G">“Uposathāti maṁ aññaṁsu,</div> </td> </tr> <tr> <td> <div class="G">sāketāyaṁ upāsikā;</div> </td> </tr> <tr> <td> <div class="G">Saddhā sīlena sampannā,</div> </td> </tr> <tr> <td> <div class="G">saṁvibhāgaratā sadā.</div> </td> </tr> </table> </div>
</div>
<div class="q" id="p_19Vv_259"> <div class="divNumber">234.</div> <div class="p"> <table class="singleColumn"> <tr> <td> <div class="pN">259</div> <div class="G">Acchādanañca bhattañca,</div> </td> </tr> <tr> <td> <div class="G">senāsanaṁ padīpiyaṁ;</div> </td> </tr> <tr> <td> <div class="G">Adāsiṁ ujubhūtesu,</div> </td> </tr> <tr> <td> <div class="G">vippasannena cetasā.</div> </td> </tr> </table> </div>
</div>
<div class="q" id="p_19Vv_260"> <div class="divNumber">235.</div> <div class="p"> <table class="singleColumn"> <tr> <td> <div class="pN">260</div> <div class="G">Cātuddasiṁ pañcadasiṁ,</div> </td> </tr> <tr> <td> <div class="G">yā ca pakkhassa aṭṭhamī;</div> </td> </tr> <tr> <td> <div class="G">Pāṭihāriyapakkhañca,</div> </td> </tr> <tr> <td> <div class="G">aṭṭhaṅgasusamāgataṁ.</div> </td> </tr> </table> </div>
</div>
<div class="q" id="p_19Vv_261"> <div class="divNumber">236.</div> <div class="p"> <table class="singleColumn"> <tr> <td> <div class="pN">261</div> <div class="G">Uposathaṁ upavasissaṁ,</div> </td> </tr> <tr> <td> <div class="G">sadā sīlesu saṁvutā;</div> </td> </tr> <tr> <td> <div class="G">Saññamā saṁvibhāgā ca,</div> </td> </tr> <tr> <td> <div class="G">vimānaṁ āvasāmahaṁ.</div> </td> </tr> </table> </div>
</div>
<div class="q" id="p_19Vv_262"> <div class="divNumber">237.</div> <div class="p"> <table class="singleColumn"> <tr> <td> <div class="pN">262</div> <div class="G">Pāṇātipātā viratā,</div> </td> </tr> <tr> <td> <div class="G">musāvādā ca saññatā;</div> </td> </tr> <tr> <td> <div class="G">Theyyā ca aticārā ca,</div> </td> </tr> <tr> <td> <div class="G">majjapānā ca ārakā.</div> </td> </tr> </table> </div>
</div>
<div class="q" id="p_19Vv_263"> <div class="divNumber">238.</div> <div class="p"> <table class="singleColumn"> <tr> <td> <div class="pN">263</div> <div class="G">Pañcasikkhāpade ratā,</div> </td> </tr> <tr> <td> <div class="G">ariyasaccāna kovidā;</div> </td> </tr> <tr> <td> <div class="G">Upāsikā cakkhumato,</div> </td> </tr> <tr> <td> <div class="G">gotamassa yasassino.</div> </td> </tr> </table> </div>
</div>
<div class="q" id="p_19Vv_264"> <div class="divNumber">239--240.</div> <div class="p"> <table class="singleColumn"> <tr> <td> <div class="pN">264</div> <div class="G">Tena metādiso vaṇṇo,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">Vaṇṇo ca me sabbadisā pabhāsatī”ti.</div> </td> </tr> </table> </div>
</div>
<div class="q" id="p_19Vv_265"> <div class="divNumber">241.</div> <div class="p"> <table class="singleColumn"> <tr> <td> <div class="pN">265</div> <div class="G">“Abhikkhaṇaṁ nandanaṁ sutvā,</div> </td> </tr> <tr> <td> <div class="G">Chando me udapajjatha;</div> </td> </tr> <tr> <td> <div class="G">Tattha cittaṁ paṇidhāya,</div> </td> </tr> <tr> <td> <div class="G">Upapannāmhi nandanaṁ.</div> </td> </tr> </table> </div>
</div>
<div class="q" id="p_19Vv_266"> <div class="divNumber">242.</div> <div class="p"> <table class="singleColumn"> <tr> <td> <div class="pN">266</div> <div class="G">Nākāsiṁ satthu vacanaṁ,</div> </td> </tr> <tr> <td> <div class="G">buddhassādiccabandhuno;</div> </td> </tr> <tr> <td> <div class="G">Hīne cittaṁ paṇidhāya,</div> </td> </tr> <tr> <td> <div class="G">sāmhi pacchānutāpinī”ti.</div> </td> </tr> </table> </div>
</div>
<div class="q" id="p_19Vv_267"> <div class="divNumber">243.</div> <div class="p"> <table class="singleColumn"> <tr> <td> <div class="pN">267</div> <div class="G">“Kīva ciraṁ vimānamhi,</div> </td> </tr> <tr> <td> <div class="G">idha vacchasuposathe;</div> </td> </tr> <tr> <td> <div class="G">Devate pucchitācikkha,</div> </td> </tr> <tr> <td> <div class="G">yadi jānāsi āyuno”ti.</div> </td> </tr> </table> </div>
</div>
<div class="q" id="p_19Vv_268"> <div class="divNumber">244.</div> <div class="p"> <table class="singleColumn"> <tr> <td> <div class="pN">268</div> <div class="G">“Saṭṭhi vassasahassāni,</div> </td> </tr> <tr> <td> <div class="G">tisso ca vassakoṭiyo;</div> </td> </tr> <tr> <td> <div class="G">Idha ṭhatvā mahāmuni,</div> </td> </tr> <tr> <td> <div class="G">ito cutā gamissāmi;</div> </td> </tr> <tr> <td> <div class="G">Manussānaṁ sahabyatan”ti.</div> </td> </tr> </table> </div>
</div>
<div class="q" id="p_19Vv_269"> <div class="divNumber">245.</div> <div class="p"> <table class="singleColumn"> <tr> <td> <div class="pN">269</div> <div class="G">“Mā tvaṁ uposathe bhāyi,</div> </td> </tr> <tr> <td> <div class="G">sambuddhenāsi byākatā;</div> </td> </tr> <tr> <td> <div class="G">Sotāpannā visesayi,</div> </td> </tr> <tr> <td> <div class="G">pahīnā tava duggatī”ti.</div> </td> </tr> </table> </div>
</div>
<div class="CENTER" id="p_19Vv_270">
<span class="pN">270</span>Uposathāvimānaṁ sattamaṁ.</div>
</html>
