<html>
<div class="i">4.5.1 Kaṇḍarījātaka</div>
<div class="h">Catukkanipāta</div>
<div class="h">Cūḷakuṇālavagga</div>
<div class="h">Kaṇḍarījātaka</div>
<div class="q" id="p_22J_1091"> <div class="divNumber">161.</div> <div class="p"> <table class="singleColumn"> <tr> <td> <div class="pN">1091</div> <div class="G">Narānamārāmakarāsu nārisu,</div> </td> </tr> <tr> <td> <div class="G">Anekacittāsu aniggahāsu ca;</div> </td> </tr> <tr> <td> <div class="G">Sabbattha nāpītikarāpi ce siyā,</div> </td> </tr> <tr> <td> <div class="G">Na vissase titthasamā hi nāriyo.</div> </td> </tr> </table> </div>
</div>
<div class="q" id="p_22J_1092"> <div class="divNumber">162.</div> <div class="p"> <table class="singleColumn"> <tr> <td> <div class="pN">1092</div> <div class="G">“Yaṁ ve disvā kaṇḍarīkinnarānaṁ,</div> </td> </tr> <tr> <td> <div class="G">Sabbitthiyo na ramanti agāre;</div> </td> </tr> <tr> <td> <div class="G">Taṁ tādisaṁ maccaṁ cajitvā bhariyā,</div> </td> </tr> <tr> <td> <div class="G">Aññaṁ disvā purisaṁ pīṭhasappiṁ”.</div> </td> </tr> </table> </div>
</div>
<div class="q" id="p_22J_1093"> <div class="divNumber">163.</div> <div class="p"> <table class="singleColumn"> <tr> <td> <div class="pN">1093</div> <div class="G">“Bakassa ca bāvarikassa rañño,</div> </td> </tr> <tr> <td> <div class="G">Accantakāmānugatassa bhariyā;</div> </td> </tr> <tr> <td> <div class="G">Avācarī paṭṭhavasānugassa,</div> </td> </tr> <tr> <td> <div class="G">Kaṁ vāpi itthī nāticare tadaññaṁ”.</div> </td> </tr> </table> </div>
</div>
<div class="q" id="p_22J_1094"> <div class="divNumber">164.</div> <div class="p"> <table class="singleColumn"> <tr> <td> <div class="pN">1094</div> <div class="G">“Piṅgiyānī sabbalokissarassa,</div> </td> </tr> <tr> <td> <div class="G">Rañño piyā brahmadattassa bhariyā;</div> </td> </tr> <tr> <td> <div class="G">Avācarī paṭṭhavasānugassa,</div> </td> </tr> <tr> <td> <div class="G">Taṁ vāpi sā nājjhagā kāmakāminī”ti.</div> </td> </tr> </table> </div>
</div>
<div class="CENTER" id="p_22J_1095">
<span class="pN">1095</span>Kaṇḍarījātakaṁ paṭhamaṁ.</div>
</html>
