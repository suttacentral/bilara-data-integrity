<html>
<div class="i">2.5.1 Nirodhakathā</div>
<div class="h">Niyāmapaṇṇāsaka</div>
<div class="h">Dasamavagga</div>
<div class="h">Nirodhakathā</div>
<div class="q" id="p_32Kv_1932"> <div class="divNumber">571.</div> <div class="p">
<span class="pN">1932</span>๐Upapattesiye pañcakkhandhe aniruddhe kiriyā pañcakkhandhā uppajjantīti? Āmantā. Dasannaṁ khandhānaṁ samodhānaṁ hoti, dasa khandhā sammukhībhāvaṁ āgacchantīti? Na hevaṁ vattabbe…pe… dasannaṁ khandhānaṁ samodhānaṁ hoti, dasa khandhā sammukhībhāvaṁ āgacchantīti? Āmantā. Dvinnaṁ phassānaṁ…pe… dvinnaṁ cittānaṁ samodhānaṁ hotīti? Na hevaṁ vattabbe…pe…. </div>
</div>
<div class="q" id="p_32Kv_1933"> <div class="p">
<span class="pN">1933</span>๐Upapattesiye pañcakkhandhe aniruddhe kiriyā cattāro khandhā uppajjantīti? Āmantā. Navannaṁ khandhānaṁ samodhānaṁ hoti, nava khandhā sammukhībhāvaṁ āgacchantīti? Na hevaṁ vattabbe…pe… navannaṁ khandhānaṁ samodhānaṁ hoti, nava khandhā sammukhībhāvaṁ āgacchantīti? Āmantā. Dvinnaṁ phassānaṁ…pe… dvinnaṁ cittānaṁ samodhānaṁ hotīti? Na hevaṁ vattabbe…pe…. </div>
</div>
<div class="q" id="p_32Kv_1934"> <div class="p">
<span class="pN">1934</span>๐Upapattesiye pañcakkhandhe aniruddhe kiriyāñāṇaṁ uppajjatīti? Āmantā. Channaṁ khandhānaṁ samodhānaṁ hoti, cha khandhā sammukhībhāvaṁ āgacchantīti? Na hevaṁ vattabbe…pe… channaṁ khandhānaṁ samodhānaṁ hoti, cha khandhā sammukhībhāvaṁ āgacchantīti? Āmantā. Dvinnaṁ phassānaṁ…pe… dvinnaṁ cittānaṁ samodhānaṁ hotīti? Na hevaṁ vattabbe…pe…. </div>
</div>
<div class="q" id="p_32Kv_1935"> <div class="divNumber">572.</div> <div class="p">
<span class="pN">1935</span>×Upapattesiye pañcakkhandhe niruddhe maggo uppajjatīti? Āmantā. Mato maggaṁ bhāveti, kālaṅkato maggaṁ bhāvetīti? Na hevaṁ vattabbe…pe…. </div>
</div>
<div class="CENTER" id="p_32Kv_1936">
<span class="pN">1936</span>Nirodhakathā niṭṭhitā.</div>
</html>
