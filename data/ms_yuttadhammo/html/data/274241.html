<html>
<div class="i">7.1.3 Pītisutta</div>
<div class="h">Sāriputtasaṁyutta</div>
<div class="h">Sāriputtavagga</div>
<div class="h">Pītisutta</div>
<div class="q" id="p_13S3_1124"> <div class="divNumber">334.</div> <div class="p">
<span class="pN">1124</span>Sāvatthinidānaṁ. Addasā kho āyasmā ānando…pe…  “vippasannāni kho te, āvuso sāriputta, indriyāni; parisuddho mukhavaṇṇo pariyodāto. Katamenāyasmā sāriputto ajja vihārena vihāsī”ti? </div>
</div>
<div class="q" id="p_13S3_1125"> <div class="p">
<span class="pN">1125</span>“Idhāhaṁ, āvuso, pītiyā ca virāgā upekkhako ca vihāsiṁ sato ca sampajāno sukhañca kāyena paṭisaṁvedemi; yaṁ taṁ ariyā ācikkhanti ‘upekkhako satimā sukhavihārī’ti tatiyaṁ jhānaṁ upasampajja viharāmi. Tassa mayhaṁ, āvuso, na evaṁ hoti—  ‘ahaṁ tatiyaṁ jhānaṁ samāpajjāmī’ti vā ‘ahaṁ tatiyaṁ jhānaṁ samāpanno’ti vā ‘ahaṁ tatiyā jhānā vuṭṭhito’ti vā”ti. Tathā hi panāyasmato sāriputtassa dīgharattaṁ ahaṅkāramamaṅkāramānānusayā susamūhatā. Tasmā āyasmato sāriputtassa na evaṁ hoti—  “‘ahaṁ tatiyaṁ jhānaṁ samāpajjāmī’ti vā ‘ahaṁ tatiyaṁ jhānaṁ samāpanno’ti vā ‘ahaṁ tatiyā jhānā vuṭṭhito’ti vā”ti. </div>
</div>
<div class="CENTER" id="p_13S3_1126">
<span class="pN">1126</span>Tatiyaṁ.</div>
</html>
