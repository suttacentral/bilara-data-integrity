<html>
<div class="i">5.7 Yānādipaṭikkhepa</div>
<div class="h">Cammakkhandhaka</div>
<div class="h">Yānādipaṭikkhepa</div>
<div class="q" id="p_3V_1165"> <div class="divNumber">253.</div> <div class="p">
<span class="pN">1165</span>Tena kho pana samayena chabbaggiyā bhikkhū yānena yāyanti, itthiyuttenapi purisantarena, purisayuttenapi itthantarena. Manussā ujjhāyanti khiyyanti vipācenti— “seyyathāpi gaṅgāmahiyāyā”ti. Bhagavato etamatthaṁ ārocesuṁ. “Na, bhikkhave, yānena yāyitabbaṁ. Yo yāyeyya, āpatti dukkaṭassā”ti. </div>
</div>
<div class="q" id="p_3V_1166"> <div class="p">
<span class="pN">1166</span>Tena kho pana samayena aññataro bhikkhu kosalesu janapade sāvatthiṁ gacchanto bhagavantaṁ dassanāya antarāmagge gilāno hoti. Atha kho so bhikkhu maggā okkamma aññatarasmiṁ rukkhamūle nisīdi. Manussā taṁ bhikkhuṁ disvā etadavocuṁ— “kahaṁ, bhante, ayyo gamissatī”ti? “Sāvatthiṁ kho ahaṁ, āvuso, gamissāmi bhagavantaṁ dassanāyā”ti. “Ehi, bhante, gamissāmā”ti. “Nāhaṁ, āvuso, sakkomi, gilānomhī”ti. “Ehi, bhante, yānaṁ abhiruhā”ti. “Alaṁ, āvuso, paṭikkhittaṁ bhagavatā yānan”ti kukkuccāyanto yānaṁ nābhiruhi. Atha kho so bhikkhu sāvatthiṁ gantvā bhikkhūnaṁ etamatthaṁ ārocesi. Bhikkhū bhagavato etamatthaṁ ārocesuṁ. “Anujānāmi, bhikkhave, gilānassa yānan”ti. Atha kho bhikkhūnaṁ etadahosi— “itthiyuttaṁ nu kho purisayuttaṁ nu kho”ti? Bhagavato etamatthaṁ ārocesuṁ. “Anujānāmi, bhikkhave, purisayuttaṁ hatthavaṭṭakan”ti. </div>
</div>
<div class="q" id="p_3V_1167"> <div class="p">
<span class="pN">1167</span>Tena kho pana samayena aññatarassa bhikkhuno yānugghātena bāḷhataraṁ aphāsu ahosi. Bhagavato etamatthaṁ ārocesuṁ. “Anujānāmi, bhikkhave, sivikaṁ pāṭaṅkin”ti. </div>
</div>
</html>
