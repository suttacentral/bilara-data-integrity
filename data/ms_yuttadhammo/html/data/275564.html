<html>
<div class="i">1.5.2 Pañhabyākaraṇasutta</div>
<div class="h">Paṭhamapaṇṇāsaka</div>
<div class="h">Rohitassavagga</div>
<div class="h">Pañhabyākaraṇasutta</div>
<div class="q" id="p_15A4_296"> <div class="divNumber">42.</div> <div class="p">
<span class="pN">296</span>“Cattārimāni, bhikkhave, pañhabyākaraṇāni. Katamāni cattāri? Atthi, bhikkhave, pañho ekaṁsabyākaraṇīyo; atthi, bhikkhave, pañho vibhajjabyākaraṇīyo; atthi, bhikkhave, pañho paṭipucchābyākaraṇīyo; atthi, bhikkhave, pañho ṭhapanīyo. Imāni kho, bhikkhave, cattāri pañhabyākaraṇānīti. </div>
</div>
<div class="q" id="p_15A4_297"> <div class="p"> <table class="singleColumn"> <tr> <td> <div class="pN">297</div> <div class="G">Ekaṁsavacanaṁ ekaṁ,</div> </td> </tr> <tr> <td> <div class="G">vibhajjavacanāparaṁ;</div> </td> </tr> <tr> <td> <div class="G">Tatiyaṁ paṭipuccheyya,</div> </td> </tr> <tr> <td> <div class="G">catutthaṁ pana ṭhāpaye.</div> </td> </tr> </table> </div>
</div>
<div class="q" id="p_15A4_298"> <div class="p"> <table class="singleColumn"> <tr> <td> <div class="pN">298</div> <div class="G">Yo ca tesaṁ tattha tattha,</div> </td> </tr> <tr> <td> <div class="G">jānāti anudhammataṁ;</div> </td> </tr> <tr> <td> <div class="G">Catupañhassa kusalo,</div> </td> </tr> <tr> <td> <div class="G">āhu bhikkhuṁ tathāvidhaṁ.</div> </td> </tr> </table> </div>
</div>
<div class="q" id="p_15A4_299"> <div class="p"> <table class="singleColumn"> <tr> <td> <div class="pN">299</div> <div class="G">Durāsado duppasaho,</div> </td> </tr> <tr> <td> <div class="G">gambhīro duppadhaṁsiyo;</div> </td> </tr> <tr> <td> <div class="G">Atho atthe anatthe ca,</div> </td> </tr> <tr> <td> <div class="G">ubhayassa hoti kovido.</div> </td> </tr> </table> </div>
</div>
<div class="q" id="p_15A4_300"> <div class="p"> <table class="singleColumn"> <tr> <td> <div class="pN">300</div> <div class="G">Anatthaṁ parivajjeti,</div> </td> </tr> <tr> <td> <div class="G">atthaṁ gaṇhāti paṇḍito;</div> </td> </tr> <tr> <td> <div class="G">Atthābhisamayā dhīro,</div> </td> </tr> <tr> <td> <div class="G">paṇḍitoti pavuccatī”ti.</div> </td> </tr> </table> </div>
</div>
<div class="CENTER" id="p_15A4_301">
<span class="pN">301</span>Dutiyaṁ.</div>
</html>
