<html>
<div class="i">7.2.5 Somadattajātaka</div>
<div class="h">Sattakanipāta</div>
<div class="h">Gandhāravagga</div>
<div class="h">Somadattajātaka</div>
<div class="q" id="p_22J_1605"> <div class="divNumber">105.</div> <div class="p"> <table class="singleColumn"> <tr> <td> <div class="pN">1605</div> <div class="G">“Yo maṁ pure paccuḍḍeti,</div> </td> </tr> <tr> <td> <div class="G">araññe dūramāyato;</div> </td> </tr> <tr> <td> <div class="G">So na dissati mātaṅgo,</div> </td> </tr> <tr> <td> <div class="G">somadatto kuhiṁ gato.</div> </td> </tr> </table> </div>
</div>
<div class="q" id="p_22J_1606"> <div class="divNumber">106.</div> <div class="p"> <table class="singleColumn"> <tr> <td> <div class="pN">1606</div> <div class="G">Ayaṁ vā so mato seti,</div> </td> </tr> <tr> <td> <div class="G">allasiṅgaṁva vacchito;</div> </td> </tr> <tr> <td> <div class="G">Bhumyā nipatito seti,</div> </td> </tr> <tr> <td> <div class="G">amarā vata kuñjaro”.</div> </td> </tr> </table> </div>
</div>
<div class="q" id="p_22J_1607"> <div class="divNumber">107.</div> <div class="p"> <table class="singleColumn"> <tr> <td> <div class="pN">1607</div> <div class="G">“Anagāriyupetassa,</div> </td> </tr> <tr> <td> <div class="G">vippamuttassa te sato;</div> </td> </tr> <tr> <td> <div class="G">Samaṇassa na taṁ sādhu,</div> </td> </tr> <tr> <td> <div class="G">yaṁ petamanusocasi”.</div> </td> </tr> </table> </div>
</div>
<div class="q" id="p_22J_1608"> <div class="divNumber">108.</div> <div class="p"> <table class="singleColumn"> <tr> <td> <div class="pN">1608</div> <div class="G">“Saṁvāsena have sakka,</div> </td> </tr> <tr> <td> <div class="G">manussassa migassa vā;</div> </td> </tr> <tr> <td> <div class="G">Hadaye jāyate pemaṁ,</div> </td> </tr> <tr> <td> <div class="G">taṁ na sakkā asocituṁ”.</div> </td> </tr> </table> </div>
</div>
<div class="q" id="p_22J_1609"> <div class="divNumber">109.</div> <div class="p"> <table class="singleColumn"> <tr> <td> <div class="pN">1609</div> <div class="G">“Mataṁ marissaṁ rodanti,</div> </td> </tr> <tr> <td> <div class="G">ye rudanti lapanti ca;</div> </td> </tr> <tr> <td> <div class="G">Tasmā tvaṁ isi mā rodi,</div> </td> </tr> <tr> <td> <div class="G">roditaṁ moghamāhu santo.</div> </td> </tr> </table> </div>
</div>
<div class="q" id="p_22J_1610"> <div class="divNumber">110.</div> <div class="p"> <table class="singleColumn"> <tr> <td> <div class="pN">1610</div> <div class="G">Kanditena have brahme,</div> </td> </tr> <tr> <td> <div class="G">mato peto samuṭṭhahe;</div> </td> </tr> <tr> <td> <div class="G">Sabbe saṅgamma rodāma,</div> </td> </tr> <tr> <td> <div class="G">aññamaññassa ñātake”.</div> </td> </tr> </table> </div>
</div>
<div class="q" id="p_22J_1611"> <div class="divNumber">111.</div> <div class="p"> <table class="singleColumn"> <tr> <td> <div class="pN">1611</div> <div class="G">“Ādittaṁ vata maṁ santaṁ,</div> </td> </tr> <tr> <td> <div class="G">ghatasittaṁva pāvakaṁ;</div> </td> </tr> <tr> <td> <div class="G">Vārinā viya osiñcaṁ,</div> </td> </tr> <tr> <td> <div class="G">sabbaṁ nibbāpaye daraṁ.</div> </td> </tr> </table> </div>
</div>
<div class="q" id="p_22J_1612"> <div class="divNumber">112.</div> <div class="p"> <table class="singleColumn"> <tr> <td> <div class="pN">1612</div> <div class="G">Abbahī vata me sallaṁ,</div> </td> </tr> <tr> <td> <div class="G">yamāsi hadayassitaṁ;</div> </td> </tr> <tr> <td> <div class="G">Yo me sokaparetassa,</div> </td> </tr> <tr> <td> <div class="G">puttasokaṁ apānudi.</div> </td> </tr> </table> </div>
</div>
<div class="q" id="p_22J_1613"> <div class="divNumber">113.</div> <div class="p"> <table class="singleColumn"> <tr> <td> <div class="pN">1613</div> <div class="G">Sohaṁ abbūḷhasallosmi,</div> </td> </tr> <tr> <td> <div class="G">vītasoko anāvilo;</div> </td> </tr> <tr> <td> <div class="G">Na socāmi na rodāmi,</div> </td> </tr> <tr> <td> <div class="G">tava sutvāna vāsavā”ti.</div> </td> </tr> </table> </div>
</div>
<div class="CENTER" id="p_22J_1614">
<span class="pN">1614</span>Somadattajātakaṁ pañcamaṁ.</div>
</html>
