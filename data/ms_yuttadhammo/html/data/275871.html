<html>
<div class="i">2.3.1 Paṭhamacetovimuttiphalasutta</div>
<div class="h">Dutiyapaṇṇāsaka</div>
<div class="h">Yodhājīvavagga</div>
<div class="h">Paṭhamacetovimuttiphalasutta</div>
<div class="q" id="p_16A5_428"> <div class="divNumber">71.</div> <div class="p">
<span class="pN">428</span>“Pañcime, bhikkhave, dhammā bhāvitā bahulīkatā cetovimuttiphalā ca honti cetovimuttiphalānisaṁsā ca, paññāvimuttiphalā ca honti paññāvimuttiphalānisaṁsā ca. </div>
</div>
<div class="q" id="p_16A5_429"> <div class="p">
<span class="pN">429</span>Katame pañca? Idha, bhikkhave, bhikkhu asubhānupassī kāye viharati, āhāre paṭikūlasaññī, sabbaloke anabhiratasaññī, sabbasaṅkhāresu aniccānupassī, maraṇasaññā kho panassa ajjhattaṁ sūpaṭṭhitā hoti. Ime kho, bhikkhave, pañca dhammā bhāvitā bahulīkatā cetovimuttiphalā ca honti cetovimuttiphalānisaṁsā ca, paññāvimuttiphalā ca honti paññāvimuttiphalānisaṁsā ca. Yato kho, bhikkhave, bhikkhu cetovimutto ca hoti paññāvimutto ca hoti— ayaṁ vuccati, bhikkhave, ‘bhikkhu ukkhittapaligho itipi, saṁkiṇṇaparikho itipi, abbūḷhesiko itipi, niraggaḷo itipi, ariyo pannaddhajo pannabhāro visaṁyutto itipi’. </div>
</div>
<div class="q" id="p_16A5_430"> <div class="p">
<span class="pN">430</span>Kathañca, bhikkhave, bhikkhu ukkhittapaligho hoti? Idha, bhikkhave, bhikkhuno avijjā pahīnā hoti ucchinnamūlā tālāvatthukatā anabhāvaṁkatā āyatiṁ anuppādadhammā. Evaṁ kho, bhikkhave, bhikkhu ukkhittapaligho hoti. </div>
</div>
<div class="q" id="p_16A5_431"> <div class="p">
<span class="pN">431</span>Kathañca, bhikkhave, bhikkhu saṁkiṇṇaparikho hoti? Idha, bhikkhave, bhikkhuno ponobhaviko jātisaṁsāro pahīno hoti ucchinnamūlo tālāvatthukato anabhāvaṁkato āyatiṁ anuppādadhammo. Evaṁ kho, bhikkhave, bhikkhu saṁkiṇṇaparikho hoti. </div>
</div>
<div class="q" id="p_16A5_432"> <div class="p">
<span class="pN">432</span>Kathañca, bhikkhave, bhikkhu abbūḷhesiko hoti? Idha, bhikkhave, bhikkhuno taṇhā pahīnā hoti ucchinnamūlā tālāvatthukatā anabhāvaṁkatā āyatiṁ anuppādadhammā. Evaṁ kho, bhikkhave, bhikkhu abbūḷhesiko hoti. </div>
</div>
<div class="q" id="p_16A5_433"> <div class="p">
<span class="pN">433</span>Kathañca, bhikkhave, bhikkhu niraggaḷo hoti? Idha, bhikkhave, bhikkhuno pañcorambhāgiyāni saṁyojanāni pahīnāni honti ucchinnamūlāni tālāvatthukatāni anabhāvaṁkatāni āyatiṁ anuppādadhammāni. Evaṁ kho, bhikkhave, bhikkhu niraggaḷo hoti. </div>
</div>
<div class="q" id="p_16A5_434"> <div class="p">
<span class="pN">434</span>Kathañca, bhikkhave, bhikkhu ariyo pannaddhajo pannabhāro visaṁyutto hoti? Idha, bhikkhave, bhikkhuno asmimāno pahīno hoti ucchinnamūlo tālāvatthukato anabhāvaṁkato āyatiṁ anuppādadhammo. Evaṁ kho, bhikkhave, bhikkhu ariyo pannaddhajo pannabhāro visaṁyutto hotī”ti. </div>
</div>
<div class="CENTER" id="p_16A5_435">
<span class="pN">435</span>Paṭhamaṁ.</div>
</html>
