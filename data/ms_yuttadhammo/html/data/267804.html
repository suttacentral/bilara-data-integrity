<html>
<div class="i">1.5 Paramaṭṭhakasuttaniddesa</div>
<div class="h">Aṭṭhakavagga</div>
<div class="h">Paramaṭṭhakasuttaniddesa</div>
<div class="q" id="p_24Mn_355"> <div class="p">
<span class="pN">355</span>Atha paramaṭṭhakasuttaniddesaṁ vakkhati—  </div>
</div>
<div class="q" id="p_24Mn_356"> <div class="divNumber">31.</div> <div class="p"> <table class="singleColumn"> <tr> <td> <div class="pN">356</div> <div class="G"><span class="bold">Paramanti diṭṭhīsu paribbasāno,</span></div> </td> </tr> <tr> <td> <div class="G"><span class="bold">Yaduttariṁ kurute jantu loke;</span></div> </td> </tr> <tr> <td> <div class="G"><span class="bold">Hīnāti aññe tato sabbamāha,</span></div> </td> </tr> <tr> <td> <div class="G"><span class="bold">Tasmā vivādāni avītivatto.</span></div> </td> </tr> </table> </div>
</div>
<div class="q" id="p_24Mn_357"> <div class="p">
<span class="pN">357</span><span class="bold">Paramanti diṭṭhīsu paribbasāno</span>ti. Santeke samaṇabrāhmaṇā diṭṭhigatikā. Te dvāsaṭṭhiyā diṭṭhigatānaṁ aññataraññataraṁ diṭṭhigataṁ “idaṁ paramaṁ aggaṁ seṭṭhaṁ visiṭṭhaṁ pāmokkhaṁ uttamaṁ pavaran”ti gahetvā uggahetvā gaṇhitvā parāmasitvā abhinivisitvā sakāya sakāya diṭṭhiyā vasanti pavasanti āvasanti parivasanti. Yathā āgārikā vā gharesu vasanti, sāpattikā vā āpattīsu vasanti, sakilesā vā kilesesu vasanti; evamevaṁ santeke samaṇabrāhmaṇā diṭṭhigatikā. Te dvāsaṭṭhiyā diṭṭhigatānaṁ aññataraññataraṁ diṭṭhigataṁ “idaṁ paramaṁ aggaṁ seṭṭhaṁ visiṭṭhaṁ pāmokkhaṁ uttamaṁ pavaran”ti gahetvā uggahetvā gaṇhitvā parāmasitvā abhinivisitvā sakāya sakāya diṭṭhiyā vasanti pavasanti āvasanti parivasantīti—  paramanti diṭṭhīsu paribbasāno. </div>
</div>
<div class="q" id="p_24Mn_358"> <div class="p">
<span class="pN">358</span><span class="bold">Yaduttariṁ kurute jantu loke</span>ti. <span class="bold">Yadi</span>ti yaṁ. <span class="bold">Uttariṁ kurute</span>ti uttariṁ karoti, aggaṁ seṭṭhaṁ visiṭṭhaṁ pāmokkhaṁ uttamaṁ pavaraṁ karoti “ayaṁ satthā sabbaññū”ti uttariṁ karoti, aggaṁ seṭṭhaṁ visiṭṭhaṁ pāmokkhaṁ uttamaṁ pavaraṁ karoti. “Ayaṁ dhammo svākkhāto… , ayaṁ gaṇo suppaṭipanno… , ayaṁ diṭṭhi bhaddikā… , ayaṁ paṭipadā supaññattā… , ayaṁ maggo niyyāniko”ti uttariṁ karoti, aggaṁ seṭṭhaṁ visiṭṭhaṁ pāmokkhaṁ uttamaṁ pavaraṁ karoti nibbatteti abhinibbatteti. <span class="bold">Jantū</span>ti satto naro…pe…  manujo. <span class="bold">Loke</span>ti apāyaloke…pe…  āyatanaloketi—  yaduttariṁ kurute jantu loke. </div>
</div>
<div class="q" id="p_24Mn_359"> <div class="p">
<span class="pN">359</span><span class="bold">Hīnāti aññe tato sabbamāhā</span>ti attano satthāraṁ dhammakkhānaṁ gaṇaṁ diṭṭhiṁ paṭipadaṁ maggaṁ ṭhapetvā sabbe parappavāde khipati ukkhipati parikkhipati. “So satthā na sabbaññū, dhammo na svākkhāto, gaṇo na suppaṭipanno, diṭṭhi na bhaddikā, paṭipadā na supaññattā, maggo na niyyāniko, natthettha suddhi vā visuddhi vā parisuddhi vā mutti vā vimutti vā parimutti vā, natthettha sujjhanti vā visujjhanti vā parisujjhanti vā muccanti vā vimuccanti vā parimuccanti vā, hīnā nihīnā omakā lāmakā chatukkā parittā”ti evamāha evaṁ katheti evaṁ bhaṇati evaṁ dīpayati evaṁ voharatīti—  hīnāti aññe tato sabbamāha. </div>
</div>
<div class="q" id="p_24Mn_360"> <div class="p">
<span class="pN">360</span><span class="bold">Tasmā vivādāni avītivatto</span>ti. <span class="bold">Tasmā</span>ti taṁkāraṇā taṁhetu tappaccayā taṁnidānā. <span class="bold">Vivādānī</span>ti diṭṭhikalahāni diṭṭhibhaṇḍanāni diṭṭhiviggahāni diṭṭhivivādāni diṭṭhimedhagāni ca. <span class="bold">Avītivatto</span>ti anatikkanto asamatikkanto avītivattoti—  tasmā vivādāni avītivatto. </div>
</div>
<div class="q" id="p_24Mn_361"> <div class="p">
<span class="pN">361</span>Tenāha bhagavā—  </div>
</div>
<div class="q" id="p_24Mn_362"> <div class="p"> <table class="singleColumn"> <tr> <td> <div class="pN">362</div> <div class="G">“Paramanti diṭṭhīsu paribbasāno,</div> </td> </tr> <tr> <td> <div class="G">Yaduttariṁ kurute jantu loke;</div> </td> </tr> <tr> <td> <div class="G">Hīnāti aññe tato sabbamāha,</div> </td> </tr> <tr> <td> <div class="G">Tasmā vivādāni avītivatto”ti.</div> </td> </tr> </table> </div>
</div>
<div class="q" id="p_24Mn_363"> <div class="divNumber">32.</div> <div class="p"> <table class="singleColumn"> <tr> <td> <div class="pN">363</div> <div class="G"><span class="bold">Yadattanī passati ānisaṁsaṁ,</span></div> </td> </tr> <tr> <td> <div class="G"><span class="bold">Diṭṭhe sute sīlavate mute vā;</span></div> </td> </tr> <tr> <td> <div class="G"><span class="bold">Tadeva so tattha samuggahāya,</span></div> </td> </tr> <tr> <td> <div class="G"><span class="bold">Nihīnato passati sabbamaññaṁ.</span></div> </td> </tr> </table> </div>
</div>
<div class="q" id="p_24Mn_364"> <div class="p">
<span class="pN">364</span><span class="bold">Yadattanī passati ānisaṁsaṁ, diṭṭhe sute sīlavate mute vā</span>ti. <span class="bold">Yadattanī</span>ti yaṁ attani. <span class="bold">Attā</span> vuccati diṭṭhigataṁ. Attano diṭṭhiyā dve ānisaṁse passati—  diṭṭhadhammikañca ānisaṁsaṁ, samparāyikañca ānisaṁsaṁ. Katamo diṭṭhiyā diṭṭhadhammiko ānisaṁso? Yaṁdiṭṭhiko satthā hoti, taṁdiṭṭhikā sāvakā honti. Taṁdiṭṭhikaṁ satthāraṁ sāvakā sakkaronti garuṁ karonti mānenti pūjenti, labhati ca tatonidānaṁ cīvarapiṇḍapātasenāsanagilānapaccayabhesajjaparikkhāraṁ. Ayaṁ diṭṭhiyā diṭṭhadhammiko ānisaṁso. Katamo diṭṭhiyā samparāyiko ānisaṁso? Ayaṁ diṭṭhi alaṁ nāgattāya vā supaṇṇattāya vā yakkhattāya vā asurattāya vā gandhabbattāya vā mahārājattāya vā indattāya vā brahmattāya vā devattāya vā; ayaṁ diṭṭhi alaṁ suddhiyā visuddhiyā parisuddhiyā muttiyā vimuttiyā parimuttiyā; imāya diṭṭhiyā sujjhanti visujjhanti parisujjhanti muccanti vimuccanti parimuccanti; imāya diṭṭhiyā sujjhissāmi visujjhissāmi parisujjhissāmi muccissāmi vimuccissāmi parimuccissāmi āyatiṁ phalapāṭikaṅkhī hoti. Ayaṁ diṭṭhiyā samparāyiko ānisaṁso. Attano diṭṭhiyā ime dve ānisaṁse passati, diṭṭhasuddhiyāpi dve ānisaṁse passati, sutasuddhiyāpi dve ānisaṁse passati, sīlasuddhiyāpi dve ānisaṁse passati, vatasuddhiyāpi dve ānisaṁse passati, mutasuddhiyāpi dve ānisaṁse passati—  diṭṭhadhammikañca ānisaṁsaṁ samparāyikañca ānisaṁsaṁ. Katamo mutasuddhiyā diṭṭhadhammiko ānisaṁso? Yaṁdiṭṭhiko satthā hoti taṁdiṭṭhikā sāvakā honti…pe…  ayaṁ mutasuddhiyā diṭṭhadhammiko ānisaṁso. Katamo mutasuddhiyā samparāyiko ānisaṁso? Ayaṁ diṭṭhi alaṁ nāgattāya vā…pe…  ayaṁ mutasuddhiyā samparāyiko ānisaṁso. Mutasuddhiyāpi ime dve ānisaṁse passati dakkhati oloketi nijjhāyati upaparikkhatīti—  yadattanī passati ānisaṁsaṁ diṭṭhe sute sīlavate mute vā. </div>
</div>
<div class="q" id="p_24Mn_365"> <div class="p">
<span class="pN">365</span><span class="bold">Tadeva so tattha samuggahāyā</span>ti. <span class="bold">Tadevā</span>ti taṁ diṭṭhigataṁ. <span class="bold">Tatthā</span>ti sakāya diṭṭhiyā sakāya khantiyā sakāya ruciyā sakāya laddhiyā. <span class="bold">Samuggahāyā</span>ti idaṁ paramaṁ aggaṁ seṭṭhaṁ visiṭṭhaṁ pāmokkhaṁ uttamaṁ pavaranti gahetvā uggahetvā gaṇhitvā parāmasitvā abhinivisitvāti—  tadeva so tattha samuggahāya. </div>
</div>
<div class="q" id="p_24Mn_366"> <div class="p">
<span class="pN">366</span><span class="bold">Nihīnato passati sabbamaññan</span>ti. Aññaṁ satthāraṁ dhammakkhānaṁ gaṇaṁ diṭṭhiṁ paṭipadaṁ maggaṁ hīnato nihīnato omakato lāmakato chatukkato parittato dissati passati dakkhati oloketi nijjhāyati upaparikkhatīti—  nihīnato passati sabbamaññaṁ. </div>
</div>
<div class="q" id="p_24Mn_367"> <div class="p">
<span class="pN">367</span>Tenāha bhagavā—  </div>
</div>
<div class="q" id="p_24Mn_368"> <div class="p"> <table class="singleColumn"> <tr> <td> <div class="pN">368</div> <div class="G">“Yadattanī passati ānisaṁsaṁ,</div> </td> </tr> <tr> <td> <div class="G">Diṭṭhe sute sīlavate mute vā;</div> </td> </tr> <tr> <td> <div class="G">Tadeva so tattha samuggahāya,</div> </td> </tr> <tr> <td> <div class="G">Nihīnato passati sabbamaññan”ti.</div> </td> </tr> </table> </div>
</div>
<div class="q" id="p_24Mn_369"> <div class="divNumber">33.</div> <div class="p"> <table class="singleColumn"> <tr> <td> <div class="pN">369</div> <div class="G"><span class="bold">Taṁ vāpi ganthaṁ kusalā vadanti,</span></div> </td> </tr> <tr> <td> <div class="G"><span class="bold">Yaṁ nissito passati hīnamaññaṁ;</span></div> </td> </tr> <tr> <td> <div class="G"><span class="bold">Tasmā hi diṭṭhaṁ va sutaṁ mutaṁ vā,</span></div> </td> </tr> <tr> <td> <div class="G"><span class="bold">Sīlabbataṁ bhikkhu na nissayeyya.</span></div> </td> </tr> </table> </div>
</div>
<div class="q" id="p_24Mn_370"> <div class="p">
<span class="pN">370</span><span class="bold">Taṁ vāpi ganthaṁ kusalā vadantī</span>ti. <span class="bold">Kusalā</span>ti ye te khandhakusalā dhātukusalā āyatanakusalā paṭiccasamuppādakusalā satipaṭṭhānakusalā sammappadhānakusalā iddhipādakusalā indriyakusalā balakusalā bojjhaṅgakusalā maggakusalā phalakusalā nibbānakusalā, te kusalā evaṁ vadanti—  “gantho eso, lagganaṁ etaṁ, bandhanaṁ etaṁ, palibodho eso”ti. Evaṁ vadanti evaṁ kathenti evaṁ bhaṇanti evaṁ dīpayanti evaṁ voharantīti—  taṁ vāpi ganthaṁ kusalā vadanti. </div>
</div>
<div class="q" id="p_24Mn_371"> <div class="p">
<span class="pN">371</span><span class="bold">Yaṁ nissito passati hīnamaññan</span>ti. <span class="bold">Yaṁ nissito</span>ti yaṁ satthāraṁ dhammakkhānaṁ gaṇaṁ diṭṭhiṁ paṭipadaṁ maggaṁ nissito sannissito allīno upagato ajjhosito adhimutto. <span class="bold">Passati hīnamaññan</span>ti aññaṁ satthāraṁ dhammakkhānaṁ gaṇaṁ diṭṭhiṁ paṭipadaṁ maggaṁ hīnato nihīnato omakato lāmakato chatukkato parittato dissati passati dakkhati oloketi nijjhāyati upanijjhāyati upaparikkhatīti—  yaṁ nissito passati hīnamaññaṁ. </div>
</div>
<div class="q" id="p_24Mn_372"> <div class="p">
<span class="pN">372</span><span class="bold">Tasmā hi diṭṭhaṁ va sutaṁ mutaṁ vā, sīlabbataṁ bhikkhu na nissayeyyā</span>ti. <span class="bold">Tasmā</span>ti tasmā taṁkāraṇā taṁhetu tappaccayā taṁnidānā diṭṭhaṁ vā diṭṭhasuddhiṁ vā sutaṁ vā sutasuddhiṁ vā mutaṁ vā mutasuddhiṁ vā sīlaṁ vā sīlasuddhiṁ vā vataṁ vā vatasuddhiṁ vā na nissayeyya na gaṇheyya na parāmaseyya nābhiniveseyyāti—  tasmā hi diṭṭhaṁ va sutaṁ mutaṁ vā sīlabbataṁ bhikkhu na nissayeyya. </div>
</div>
<div class="q" id="p_24Mn_373"> <div class="p">
<span class="pN">373</span>Tenāha bhagavā—  </div>
</div>
<div class="q" id="p_24Mn_374"> <div class="p"> <table class="singleColumn"> <tr> <td> <div class="pN">374</div> <div class="G">“Taṁ vāpi ganthaṁ kusalā vadanti,</div> </td> </tr> <tr> <td> <div class="G">Yaṁ nissito passati hīnamaññaṁ;</div> </td> </tr> <tr> <td> <div class="G">Tasmā hi diṭṭhaṁ va sutaṁ mutaṁ vā,</div> </td> </tr> <tr> <td> <div class="G">Sīlabbataṁ bhikkhu na nissayeyyā”ti.</div> </td> </tr> </table> </div>
</div>
<div class="q" id="p_24Mn_375"> <div class="divNumber">34.</div> <div class="p"> <table class="singleColumn"> <tr> <td> <div class="pN">375</div> <div class="G"><span class="bold">Diṭṭhimpi lokasmiṁ na kappayeyya,</span></div> </td> </tr> <tr> <td> <div class="G"><span class="bold">Ñāṇena vā sīlavatena vāpi;</span></div> </td> </tr> <tr> <td> <div class="G"><span class="bold">Samoti attānamanūpaneyya,</span></div> </td> </tr> <tr> <td> <div class="G"><span class="bold">Hīno na maññetha visesi vāpi.</span></div> </td> </tr> </table> </div>
</div>
<div class="q" id="p_24Mn_376"> <div class="p">
<span class="pN">376</span><span class="bold">Diṭṭhimpi lokasmiṁ na kappayeyya, ñāṇena vā sīlavatena vāpī</span>ti. Aṭṭhasamāpattiñāṇena vā pañcābhiññāñāṇena vā micchāñāṇena vā, sīlena vā vatena vā sīlabbatena vā, diṭṭhiṁ na kappayeyya na janeyya na sañjaneyya na nibbatteyya na abhinibbatteyya. <span class="bold">Lokasmin</span>ti apāyaloke…pe…  āyatanaloketi—  diṭṭhimpi lokasmiṁ na kappayeyya ñāṇena vā sīlavatena vāpi. </div>
</div>
<div class="q" id="p_24Mn_377"> <div class="p">
<span class="pN">377</span><span class="bold">Samoti attānamanūpaneyyā</span>ti. Sadisohamasmīti attānaṁ na upaneyya jātiyā vā gottena vā kolaputtiyena vā vaṇṇapokkharatāya vā dhanena vā ajjhenena vā kammāyatanena vā sippāyatanena vā vijjāṭṭhānena vā sutena vā paṭibhānena vā aññataraññatarena vā vatthunāti—  samoti attānamanūpaneyya. </div>
</div>
<div class="q" id="p_24Mn_378"> <div class="p">
<span class="pN">378</span><span class="bold">Hīno na maññetha visesi vāpī</span>ti. Hīnohamasmīti attānaṁ na upaneyya jātiyā vā gottena vā…pe…  aññataraññatarena vā vatthunā. Seyyohamasmīti attānaṁ na upaneyya jātiyā vā gottena vā…pe…  aññataraññatarena vā vatthunāti—  hīno na maññetha visesi vāpi. </div>
</div>
<div class="q" id="p_24Mn_379"> <div class="p">
<span class="pN">379</span>Tenāha bhagavā—  </div>
</div>
<div class="q" id="p_24Mn_380"> <div class="p"> <table class="singleColumn"> <tr> <td> <div class="pN">380</div> <div class="G">“Diṭṭhimpi lokasmiṁ na kappayeyya,</div> </td> </tr> <tr> <td> <div class="G">Ñāṇena vā sīlavatena vāpi;</div> </td> </tr> <tr> <td> <div class="G">Samoti attānamanūpaneyya,</div> </td> </tr> <tr> <td> <div class="G">Hīno na maññetha visesi vāpī”ti.</div> </td> </tr> </table> </div>
</div>
<div class="q" id="p_24Mn_381"> <div class="divNumber">35.</div> <div class="p"> <table class="singleColumn"> <tr> <td> <div class="pN">381</div> <div class="G"><span class="bold">Attaṁ pahāya anupādiyāno,</span></div> </td> </tr> <tr> <td> <div class="G"><span class="bold">Ñāṇenapi so nissayaṁ no karoti;</span></div> </td> </tr> <tr> <td> <div class="G"><span class="bold">Sa ve viyattesu na vaggasārī,</span></div> </td> </tr> <tr> <td> <div class="G"><span class="bold">Diṭṭhimpi so na pacceti kiñci.</span></div> </td> </tr> </table> </div>
</div>
<div class="q" id="p_24Mn_382"> <div class="p">
<span class="pN">382</span><span class="bold">Attaṁ pahāya anupādiyāno</span>ti. <span class="bold">Attaṁ pahāyā</span>ti attadiṭṭhiṁ pahāya. <span class="bold">Attaṁ pahāyā</span>ti gāhaṁ pahāya. <span class="bold">Attaṁ pahāyā</span>ti taṇhāvasena diṭṭhivasena gahitaṁ parāmaṭṭhaṁ abhiniviṭṭhaṁ ajjhositaṁ adhimuttaṁ pahāya pajahitvā vinodetvā byantiṁ karitvā anabhāvaṁ gametvāti—  attaṁ pahāya. <span class="bold">Anupādiyāno</span>ti catūhi upādānehi anupādiyamāno agaṇhamāno aparāmāsamāno anabhinivisamānoti—  attaṁ pahāya anupādiyāno. </div>
</div>
<div class="q" id="p_24Mn_383"> <div class="p">
<span class="pN">383</span><span class="bold">Ñāṇenapi so nissayaṁ no karotī</span>ti aṭṭhasamāpattiñāṇena vā pañcābhiññāñāṇena vā micchāñāṇena vā taṇhānissayaṁ vā diṭṭhinissayaṁ vā na karoti na janeti na sañjaneti na nibbatteti na abhinibbattetīti—  ñāṇenapi so nissayaṁ no karoti. </div>
</div>
<div class="q" id="p_24Mn_384"> <div class="p">
<span class="pN">384</span><span class="bold">Sa ve viyattesu na vaggasārī</span>ti sa ve viyattesu bhinnesu dvejjhāpannesu dveḷhakajātesu nānādiṭṭhikesu nānākhantikesu nānārucikesu nānāladdhikesu nānādiṭṭhinissayaṁ nissitesu chandāgatiṁ gacchantesu dosāgatiṁ gacchantesu mohāgatiṁ gacchantesu bhayāgatiṁ gacchantesu na chandāgatiṁ gacchati na dosāgatiṁ gacchati na mohāgatiṁ gacchati na bhayāgatiṁ gacchati na rāgavasena gacchati na dosavasena gacchati na mohavasena gacchati na mānavasena gacchati na diṭṭhivasena gacchati na uddhaccavasena gacchati na vicikicchāvasena gacchati na anusayavasena gacchati na vaggehi dhammehi yāyati niyyati vuyhati saṁharīyatīti—  sa ve viyattesu na vaggasārī. </div>
</div>
<div class="q" id="p_24Mn_385"> <div class="p">
<span class="pN">385</span><span class="bold">Diṭṭhimpi so na pacceti kiñcī</span>ti. Tassa dvāsaṭṭhi diṭṭhigatāni pahīnāni samucchinnāni vūpasantāni paṭipassaddhāni abhabbuppattikāni ñāṇagginā daḍḍhāni. So kiñci diṭṭhigataṁ na pacceti na paccāgacchatīti—  diṭṭhimpi so na pacceti kiñci. </div>
</div>
<div class="q" id="p_24Mn_386"> <div class="p">
<span class="pN">386</span>Tenāha bhagavā—  </div>
</div>
<div class="q" id="p_24Mn_387"> <div class="p"> <table class="singleColumn"> <tr> <td> <div class="pN">387</div> <div class="G">“Attaṁ pahāya anupādiyāno,</div> </td> </tr> <tr> <td> <div class="G">Ñāṇenapi so nissayaṁ no karoti;</div> </td> </tr> <tr> <td> <div class="G">Sa ve viyattesu na vaggasārī,</div> </td> </tr> <tr> <td> <div class="G">Diṭṭhimpi so na pacceti kiñcī”ti.</div> </td> </tr> </table> </div>
</div>
<div class="q" id="p_24Mn_388"> <div class="divNumber">36.</div> <div class="p"> <table class="singleColumn"> <tr> <td> <div class="pN">388</div> <div class="G"><span class="bold">Yassūbhayante paṇidhīdha natthi,</span></div> </td> </tr> <tr> <td> <div class="G"><span class="bold">Bhavābhavāya idha vā huraṁ vā;</span></div> </td> </tr> <tr> <td> <div class="G"><span class="bold">Nivesanā tassa na santi keci,</span></div> </td> </tr> <tr> <td> <div class="G"><span class="bold">Dhammesu niccheyya samuggahītaṁ.</span></div> </td> </tr> </table> </div>
</div>
<div class="q" id="p_24Mn_389"> <div class="p">
<span class="pN">389</span><span class="bold">Yassūbhayante paṇidhīdha natthi, bhavābhavāya idha vā huraṁ vā</span>ti <span class="bold">yassā</span>ti arahato khīṇāsavassa. <span class="bold">Anto</span>ti phasso eko anto, phassasamudayo dutiyo anto; atīto eko anto, anāgato dutiyo anto; sukhā vedanā eko anto, dukkhā vedanā dutiyo anto; nāmaṁ eko anto, rūpaṁ dutiyo anto; cha ajjhattikāni āyatanāni eko anto, cha bāhirāni āyatanāni dutiyo anto; sakkāyo eko anto, sakkāyasamudayo dutiyo anto. <span class="bold">Paṇidhi</span> vuccati taṇhā. Yo rāgo sārāgo…pe…  abhijjhā lobho akusalamūlaṁ. </div>
</div>
<div class="q" id="p_24Mn_390"> <div class="p">
<span class="pN">390</span><span class="bold">Bhavābhavāyā</span>ti bhavābhavāya kammabhavāya punabbhavāya kāmabhavāya, kammabhavāya kāmabhavāya punabbhavāya rūpabhavāya, kammabhavāya rūpabhavāya punabbhavāya arūpabhavāya, kammabhavāya arūpabhavāya punabbhavāya punappunabbhavāya punappunagatiyā punappunaupapattiyā punappunapaṭisandhiyā punappunaattabhāvābhinibbattiyā. <span class="bold">Idhā</span>ti sakattabhāvo, <span class="bold">hurā</span>ti parattabhāvo; <span class="bold">idhā</span>ti sakarūpavedanāsaññāsaṅkhāraviññāṇaṁ, <span class="bold">hurā</span>ti pararūpavedanāsaññāsaṅkhāraviññāṇaṁ; <span class="bold">idhā</span>ti cha ajjhattikāni āyatanāni, <span class="bold">hurā</span>ti cha bāhirāni āyatanāni; <span class="bold">idhā</span>ti manussaloko, <span class="bold">hurā</span>ti devaloko; <span class="bold">idhā</span>ti kāmadhātu, <span class="bold">hurā</span>ti rūpadhātu arūpadhātu; <span class="bold">idhā</span>ti kāmadhātu rūpadhātu. <span class="bold">Hurā</span>ti arūpadhātu. <span class="bold">Yassūbhayante paṇidhīdha natthi bhavābhavāya idha vā huraṁ vā</span>ti. Yassa ubho ante ca bhavābhavāya ca idha hurañca paṇidhi taṇhā natthi na santi na saṁvijjati nupalabbhati, pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti—  yassūbhayante paṇidhīdha natthi bhavābhavāya idha vā huraṁ vā. </div>
</div>
<div class="q" id="p_24Mn_391"> <div class="p">
<span class="pN">391</span><span class="bold">Nivesanā tassa na santi kecī</span>ti. <span class="bold">Nivesanā</span>ti dve nivesanā—  taṇhānivesanā ca diṭṭhinivesanā ca…pe…  ayaṁ taṇhānivesanā…pe…  ayaṁ diṭṭhinivesanā. <span class="bold">Tassā</span>ti arahato khīṇāsavassa. <span class="bold">Nivesanā tassa na santi kecī</span>ti nivesanā tassa na santi keci natthi na santi na saṁvijjanti nupalabbhanti, pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti—  nivesanā tassa na santi keci. </div>
</div>
<div class="q" id="p_24Mn_392"> <div class="p">
<span class="pN">392</span><span class="bold">Dhammesu niccheyya samuggahītan</span>ti. <span class="bold">Dhammesū</span>ti dvāsaṭṭhiyā diṭṭhigatesu. <span class="bold">Niccheyyā</span>ti nicchinitvā vinicchinitvā vicinitvā pavicinitvā tulayitvā tīrayitvā vibhāvayitvā vibhūtaṁ katvā. <span class="bold">Samuggahītan</span>ti odhiggāho bilaggāho varaggāho koṭṭhāsaggāho uccayaggāho samuccayaggāho, “idaṁ saccaṁ tacchaṁ tathaṁ bhūtaṁ yāthāvaṁ aviparītan”ti gahitaṁ parāmaṭṭhaṁ abhiniviṭṭhaṁ ajjhositaṁ adhimuttaṁ natthi na santi na saṁvijjati nupalabbhati, pahīnaṁ samucchinnaṁ vūpasantaṁ paṭipassaddhaṁ abhabbuppattikaṁ ñāṇagginā daḍḍhanti—  dhammesu niccheyya samuggahītaṁ. </div>
</div>
<div class="q" id="p_24Mn_393"> <div class="p">
<span class="pN">393</span>Tenāha bhagavā—  </div>
</div>
<div class="q" id="p_24Mn_394"> <div class="p"> <table class="singleColumn"> <tr> <td> <div class="pN">394</div> <div class="G">“Yassūbhayante paṇidhīdha natthi,</div> </td> </tr> <tr> <td> <div class="G">Bhavābhavāya idha vā huraṁ vā;</div> </td> </tr> <tr> <td> <div class="G">Nivesanā tassa na santi keci,</div> </td> </tr> <tr> <td> <div class="G">Dhammesu niccheyya samuggahītan”ti.</div> </td> </tr> </table> </div>
</div>
<div class="q" id="p_24Mn_395"> <div class="divNumber">37.</div> <div class="p"> <table class="singleColumn"> <tr> <td> <div class="pN">395</div> <div class="G"><span class="bold">Tassīdha diṭṭhe va sute mute vā,</span></div> </td> </tr> <tr> <td> <div class="G"><span class="bold">Pakappitā natthi aṇūpi saññā;</span></div> </td> </tr> <tr> <td> <div class="G"><span class="bold">Taṁ brāhmaṇaṁ diṭṭhimanādiyānaṁ,</span></div> </td> </tr> <tr> <td> <div class="G"><span class="bold">Kenīdha lokasmiṁ vikappayeyya.</span></div> </td> </tr> </table> </div>
</div>
<div class="q" id="p_24Mn_396"> <div class="p">
<span class="pN">396</span><span class="bold">Tassīdha diṭṭhe va sute mute vā, pakappitā natthi aṇūpi saññā</span>ti. <span class="bold">Tassā</span>ti arahato khīṇāsavassa. Tassa diṭṭhe vā diṭṭhasuddhiyā vā sute vā sutasuddhiyā vā mute vā mutasuddhiyā vā saññāpubbaṅgamatā saññāvikappayeyyatā saññāviggahena saññāya uṭṭhapitā samuṭṭhapitā kappitā pakappitā saṅkhatā abhisaṅkhatā saṇṭhapitā, diṭṭhi natthi na santi na saṁvijjati nupalabbhati, pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti—  tassīdha diṭṭhe va sute mute vā pakappitā natthi aṇūpi saññā. </div>
</div>
<div class="q" id="p_24Mn_397"> <div class="p">
<span class="pN">397</span><span class="bold">Taṁ brāhmaṇaṁ diṭṭhimanādiyānan</span>ti. Brāhmaṇoti sattannaṁ dhammānaṁ bāhitattā brāhmaṇo—  sakkāyadiṭṭhi bāhitā hoti…pe…  asito tādi pavuccate sa brahmā. Taṁ brāhmaṇaṁ diṭṭhimanādiyānanti. Taṁ brāhmaṇaṁ diṭṭhimanādiyantaṁ agaṇhantaṁ aparāmasantaṁ anabhinivesantanti—  taṁ brāhmaṇaṁ diṭṭhimanādiyānaṁ. </div>
</div>
<div class="q" id="p_24Mn_398"> <div class="p">
<span class="pN">398</span><span class="bold">Kenīdha lokasmiṁ vikappayeyyā</span>ti. <span class="bold">Kappā</span>ti dve kappā—  taṇhākappo ca diṭṭhikappo ca…pe…  ayaṁ taṇhākappo…pe…  ayaṁ diṭṭhikappo. Tassa taṇhākappo pahīno, diṭṭhikappo paṭinissaṭṭho. Taṇhākappassa pahīnattā, diṭṭhikappassa paṭinissaṭṭhattā kena rāgena kappeyya kena dosena kappeyya kena mohena kappeyya kena mānena kappeyya kāya diṭṭhiyā kappeyya kena uddhaccena kappeyya kāya vicikicchāya kappeyya kehi anusayehi kappeyya—  rattoti vā duṭṭhoti vā mūḷhoti vā vinibaddhoti vā parāmaṭṭhoti vā vikkhepagatoti vā aniṭṭhaṅgatoti vā thāmagatoti vā. Te abhisaṅkhārā pahīnā. Abhisaṅkhārānaṁ pahīnattā gatiyo kena kappeyya—  nerayikoti vā tiracchānayonikoti vā pettivisayikoti vā manussoti vā devoti vā rūpīti vā arūpīti vā saññīti vā asaññīti vā nevasaññīnāsaññīti vā. So hetu natthi paccayo natthi kāraṇaṁ natthi, yena kappeyya vikappeyya vikappaṁ āpajjeyya. <span class="bold">Lokasmin</span>ti apāyaloke…pe…  āyatanaloketi—  kenīdha lokasmiṁ vikappayeyya. </div>
</div>
<div class="q" id="p_24Mn_399"> <div class="p">
<span class="pN">399</span>Tenāha bhagavā—  </div>
</div>
<div class="q" id="p_24Mn_400"> <div class="p"> <table class="singleColumn"> <tr> <td> <div class="pN">400</div> <div class="G">“Tassīdha diṭṭhe va sute mute vā,</div> </td> </tr> <tr> <td> <div class="G">Pakappitā natthi aṇūpi saññā;</div> </td> </tr> <tr> <td> <div class="G">Taṁ brāhmaṇaṁ diṭṭhimanādiyānaṁ,</div> </td> </tr> <tr> <td> <div class="G">Kenīdha lokasmiṁ vikappayeyyā”ti.</div> </td> </tr> </table> </div>
</div>
<div class="q" id="p_24Mn_401"> <div class="divNumber">38.</div> <div class="p"> <table class="singleColumn"> <tr> <td> <div class="pN">401</div> <div class="G"><span class="bold">Na kappayanti na purekkharonti,</span></div> </td> </tr> <tr> <td> <div class="G"><span class="bold">Dhammāpi tesaṁ na paṭicchitāse;</span></div> </td> </tr> <tr> <td> <div class="G"><span class="bold">Na brāhmaṇo sīlavatena neyyo,</span></div> </td> </tr> <tr> <td> <div class="G"><span class="bold">Pāraṅgato na pacceti tādī.</span></div> </td> </tr> </table> </div>
</div>
<div class="q" id="p_24Mn_402"> <div class="p">
<span class="pN">402</span><span class="bold">Na kappayanti na purekkharontī</span>ti. <span class="bold">Kappā</span>ti dve kappā—  taṇhākappo ca diṭṭhikappo ca. Katamo taṇhākappo? Yāvatā taṇhāsaṅkhātena sīmakataṁ mariyādikataṁ odhikataṁ pariyantakataṁ pariggahitaṁ mamāyitaṁ—  idaṁ mamaṁ, etaṁ mamaṁ, ettakaṁ mamaṁ, ettāvatā mamaṁ, mama rūpā saddā gandhā rasā phoṭṭhabbā, attharaṇā pāvuraṇā dāsidāsā ajeḷakā kukkuṭasūkarā hatthigavāssavaḷavā khettaṁ vatthu hiraññaṁ suvaṇṇaṁ gāmanigamarājadhāniyo raṭṭhañca janapado ca koso ca koṭṭhāgārañca, kevalampi mahāpathaviṁ taṇhāvasena mamāyati, yāvatā aṭṭhasatataṇhāvicaritaṁ—  ayaṁ taṇhākappo. Katamo diṭṭhikappo? Vīsativatthukā sakkāyadiṭṭhi, dasavatthukā micchādiṭṭhi, dasavatthukā antaggāhikādiṭṭhi, yā evarūpā diṭṭhi diṭṭhigataṁ diṭṭhigahanaṁ diṭṭhikantāraṁ diṭṭhivisūkāyikaṁ diṭṭhivipphanditaṁ diṭṭhisaṁyojanaṁ gāho paṭiggāho abhiniveso parāmāso kummaggo micchāpatho micchattaṁ titthāyatanaṁ vipariyesaggāho viparītaggāho vipallāsaggāho micchāgāho, ayāthāvakasmiṁ yāthāvakanti gāho, yāvatā dvāsaṭṭhi diṭṭhigatāni—  ayaṁ diṭṭhikappo. Tesaṁ taṇhākappo pahīno, diṭṭhikappo paṭinissaṭṭho. Taṇhākappassa pahīnattā, diṭṭhikappassa paṭinissaṭṭhattā taṇhākappaṁ vā diṭṭhikappaṁ vā na kappenti na janenti na sañjanenti na nibbattenti na abhinibbattentīti—  na kappayanti. </div>
</div>
<div class="q" id="p_24Mn_403"> <div class="p">
<span class="pN">403</span><span class="bold">Na purekkharontī</span>ti. <span class="bold">Purekkhārā</span>ti dve purekkhārā—  taṇhāpurekkhāro ca diṭṭhipurekkhāro ca…pe…  ayaṁ taṇhāpurekkhāro…pe…  ayaṁ diṭṭhipurekkhāro. Tesaṁ taṇhāpurekkhāro pahīno, diṭṭhipurekkhāro paṭinissaṭṭho. Taṇhāpurekkhārassa pahīnattā, diṭṭhipurekkhārassa paṭinissaṭṭhattā na taṇhaṁ vā na diṭṭhiṁ vā purato katvā caranti na taṇhādhajā na taṇhāketū na taṇhādhipateyyā na diṭṭhidhajā na diṭṭhiketū na diṭṭhādhipateyyā. Na taṇhāya vā na diṭṭhiyā vā parivāretvā carantīti—  na kappayanti na purekkharonti. </div>
</div>
<div class="q" id="p_24Mn_404"> <div class="p">
<span class="pN">404</span><span class="bold">Dhammāpi tesaṁ na paṭicchitāse</span>ti. <span class="bold">Dhammā</span> vuccanti dvāsaṭṭhi diṭṭhigatāni. <span class="bold">Tesan</span>ti tesaṁ arahantānaṁ khīṇāsavānaṁ. <span class="bold">Na paṭicchitāse</span>ti “sassato loko, idameva saccaṁ moghamaññan”ti na paṭicchitāse. “Asassato loko…  antavā loko…  anantavā loko…  taṁ jīvaṁ taṁ sarīraṁ…  aññaṁ jīvaṁ aññaṁ sarīraṁ…  hoti tathāgato paraṁ maraṇā…  na hoti tathāgato paraṁ maraṇā…  hoti ca na ca hoti tathāgato paraṁ maraṇā…  neva hoti na na hoti tathāgato paraṁ maraṇā, idameva saccaṁ moghamaññan”ti na paṭicchitāseti—  dhammāpi tesaṁ na paṭicchitāse. </div>
</div>
<div class="q" id="p_24Mn_405"> <div class="p">
<span class="pN">405</span><span class="bold">Na brāhmaṇo sīlavatena neyyo</span>ti. <span class="bold">Nā</span>ti paṭikkhepo. <span class="bold">Brāhmaṇo</span>ti sattannaṁ dhammānaṁ bāhitattā brāhmaṇo—  sakkāyadiṭṭhi bāhitā hoti…pe…  asito tādi vuccate sa brahmā. <span class="bold">Na brāhmaṇo sīlavatena neyyo</span>ti. Brāhmaṇo sīlena vā vatena vā sīlabbatena vā na yāyati na niyyati na vuyhati na saṁharīyatīti—  na brāhmaṇo sīlavatena neyyo. </div>
</div>
<div class="q" id="p_24Mn_406"> <div class="p">
<span class="pN">406</span><span class="bold">Pāraṅgato na pacceti tādī</span>ti. <span class="bold">Pāraṁ</span> vuccati amataṁ nibbānaṁ. Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. So pāraṅgato pārappatto antagato antappatto koṭigato koṭippatto (vitthāro) jātimaraṇasaṁsāro, natthi tassa punabbhavoti—  pāraṅgato. <span class="bold">Na paccetī</span>ti sotāpattimaggena ye kilesā pahīnā, te kilese na puneti na pacceti na paccāgacchati. Sakadāgāmimaggena ye kilesā pahīnā, te kilese na puneti na pacceti na paccāgacchati. Anāgāmimaggena ye kilesā pahīnā, te kilese na puneti na pacceti na paccāgacchati. Arahattamaggena ye kilesā pahīnā, te kilese na puneti na pacceti na paccāgacchatīti—  pāraṅgato na pacceti. <span class="bold">Tādī</span>ti arahā pañcahākārehi tādī—  iṭṭhāniṭṭhe tādī, cattāvīti tādī, tiṇṇāvīti tādī, muttāvīti tādī, taṁniddesā tādī. </div>
</div>
<div class="q" id="p_24Mn_407"> <div class="p">
<span class="pN">407</span>Kathaṁ arahā iṭṭhāniṭṭhe tādī? Arahā lābhepi tādī, alābhepi tādī, yasepi tādī, ayasepi tādī, pasaṁsāyapi tādī, nindāyapi tādī, sukhepi tādī, dukkhepi tādī. Ekañce bāhaṁ gandhena limpeyyuṁ, ekañce bāhaṁ vāsiyā taccheyyuṁ—  amusmiṁ natthi rāgo, amusmiṁ natthi paṭighaṁ, anunayapaṭighavippahīno ugghātinighātivītivatto anurodhavirodhasamatikkanto. Evaṁ arahā iṭṭhāniṭṭhe tādī. </div>
</div>
<div class="q" id="p_24Mn_408"> <div class="p">
<span class="pN">408</span>Kathaṁ arahā cattāvīti tādī? Arahato rāgo catto vanto mutto pahīno paṭinissaṭṭho. Doso…  moho…  kodho…  upanāho…  makkho…  paḷāso…  issā…  macchariyaṁ…  māyā…  sāṭheyyaṁ…  thambho…  sārambho…  māno…  atimāno…  mado…  pamādo…  sabbe kilesā…  sabbe duccaritā…  sabbe darathā…  sabbe pariḷāhā…  sabbe santāpā…  sabbākusalābhisaṅkhārā cattā vantā muttā pahīnā paṭinissaṭṭhā. Evaṁ arahā cattāvīti tādī. </div>
</div>
<div class="q" id="p_24Mn_409"> <div class="p">
<span class="pN">409</span>Kathaṁ arahā tiṇṇāvīti tādī? Arahā kāmoghaṁ tiṇṇo bhavoghaṁ tiṇṇo diṭṭhoghaṁ tiṇṇo avijjoghaṁ tiṇṇo sabbaṁ saṁsārapathaṁ tiṇṇo uttiṇṇo nittiṇṇo atikkanto samatikkanto vītivatto. So vuṭṭhavāso ciṇṇacaraṇo jātimaraṇasaṁsāro, natthi tassa punabbhavoti. Evaṁ arahā tiṇṇāvīti tādī. </div>
</div>
<div class="q" id="p_24Mn_410"> <div class="p">
<span class="pN">410</span>Kathaṁ arahā muttāvīti tādī? Arahato rāgā cittaṁ muttaṁ vimuttaṁ suvimuttaṁ, dosā cittaṁ muttaṁ vimuttaṁ suvimuttaṁ, mohā cittaṁ muttaṁ vimuttaṁ suvimuttaṁ, kodhā…  upanāhā…  makkhā…  paḷāsā…  issāya…  macchariyā…  māyāya…  sāṭheyyā…  thambhā…  sārambhā…  mānā…  atimānā…  madā…  pamādā…  sabbakilesehi…  sabbaduccaritehi…  sabbadarathehi…  sabbapariḷāhehi…  sabbasantāpehi…  sabbākusalābhisaṅkhārehi cittaṁ muttaṁ vimuttaṁ suvimuttaṁ. Evaṁ arahā muttāvīti tādī. </div>
</div>
<div class="q" id="p_24Mn_411"> <div class="p">
<span class="pN">411</span>Kathaṁ arahā taṁniddesā tādī? Arahā sīle sati sīlavāti taṁniddesā tādī; saddhāya sati saddhoti taṁniddesā tādī; vīriye sati vīriyavāti taṁniddesā tādī; satiyā sati satimāti taṁniddesā tādī; samādhimhi sati samāhitoti taṁniddesā tādī; paññāya sati paññavāti taṁniddesā tādī; vijjāya sati tevijjoti taṁniddesā tādī; abhiññāya sati chaḷabhiññoti taṁniddesā tādī. Evaṁ arahā taṁniddesā tādīti—  pāraṅgato na pacceti tādī. </div>
</div>
<div class="q" id="p_24Mn_412"> <div class="p">
<span class="pN">412</span>Tenāha bhagavā—  </div>
</div>
<div class="q" id="p_24Mn_413"> <div class="p"> <table class="singleColumn"> <tr> <td> <div class="pN">413</div> <div class="G">“Na kappayanti na purekkharonti,</div> </td> </tr> <tr> <td> <div class="G">Dhammāpi tesaṁ na paṭicchitāse;</div> </td> </tr> <tr> <td> <div class="G">Na brāhmaṇo sīlavatena neyyo,</div> </td> </tr> <tr> <td> <div class="G">Pāraṅgato na pacceti tādī”ti.</div> </td> </tr> </table> </div>
</div>
<div class="CENTER" id="p_24Mn_414">
<span class="pN">414</span>Paramaṭṭhakasuttaniddeso pañcamo.</div>
</html>
