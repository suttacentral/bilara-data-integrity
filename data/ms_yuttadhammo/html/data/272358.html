<html>
<div class="i">3.15 Āyusaṅkhāraossajjana</div>
<div class="h">Mahāparinibbānasutta</div>
<div class="h">Āyusaṅkhāraossajjana</div>
<div class="q" id="p_7D_362"> <div class="divNumber">169.</div> <div class="p">
<span class="pN">362</span>Atha kho bhagavā cāpāle cetiye sato sampajāno āyusaṅkhāraṁ ossaji. Ossaṭṭhe ca bhagavatā āyusaṅkhāre mahābhūmicālo ahosi bhiṁsanako salomahaṁso, devadundubhiyo ca phaliṁsu. Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi—  </div>
</div>
<div class="q" id="p_7D_363"> <div class="p"> <table class="singleColumn"> <tr> <td> <div class="pN">363</div> <div class="G">“Tulamatulañca sambhavaṁ,</div> </td> </tr> <tr> <td> <div class="G">Bhavasaṅkhāramavassaji muni;</div> </td> </tr> <tr> <td> <div class="G">Ajjhattarato samāhito,</div> </td> </tr> <tr> <td> <div class="G">Abhindi kavacamivattasambhavan”ti.</div> </td> </tr> </table> </div>
</div>
</html>
