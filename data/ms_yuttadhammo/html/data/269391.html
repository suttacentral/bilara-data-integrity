<html>
<div class="i">15.1.2 Cittasambhūtajātaka</div>
<div class="h">Vīsatinipāta</div>
<div class="h">Mātaṅgavagga</div>
<div class="h">Cittasambhūtajātaka</div>
<div class="q" id="p_22J_2877"> <div class="divNumber">24.</div> <div class="p"> <table class="singleColumn"> <tr> <td> <div class="pN">2877</div> <div class="G">“Sabbaṁ narānaṁ saphalaṁ suciṇṇaṁ,</div> </td> </tr> <tr> <td> <div class="G">Na kammunā kiñcana moghamatthi;</div> </td> </tr> <tr> <td> <div class="G">Passāmi sambhūtaṁ mahānubhāvaṁ,</div> </td> </tr> <tr> <td> <div class="G">Sakammunā puññaphalūpapannaṁ.</div> </td> </tr> </table> </div>
</div>
<div class="q" id="p_22J_2878"> <div class="divNumber">25.</div> <div class="p"> <table class="singleColumn"> <tr> <td> <div class="pN">2878</div> <div class="G">Sabbaṁ narānaṁ saphalaṁ suciṇṇaṁ,</div> </td> </tr> <tr> <td> <div class="G">Na kammunā kiñcana moghamatthi;</div> </td> </tr> <tr> <td> <div class="G">Kaccinnu cittassapi evamevaṁ,</div> </td> </tr> <tr> <td> <div class="G">Iddho mano tassa yathāpi mayhaṁ”.</div> </td> </tr> </table> </div>
</div>
<div class="q" id="p_22J_2879"> <div class="divNumber">26.</div> <div class="p"> <table class="singleColumn"> <tr> <td> <div class="pN">2879</div> <div class="G">“Sabbaṁ narānaṁ saphalaṁ suciṇṇaṁ,</div> </td> </tr> <tr> <td> <div class="G">Na kammunā kiñcana moghamatthi;</div> </td> </tr> <tr> <td> <div class="G">Cittampi jānāhi tatheva deva,</div> </td> </tr> <tr> <td> <div class="G">Iddho mano tassa yathāpi tuyhaṁ”.</div> </td> </tr> </table> </div>
</div>
<div class="q" id="p_22J_2880"> <div class="divNumber">27.</div> <div class="p"> <table class="singleColumn"> <tr> <td> <div class="pN">2880</div> <div class="G">“Bhavaṁ nu citto sutamaññato te,</div> </td> </tr> <tr> <td> <div class="G">Udāhu te koci naṁ etadakkhā;</div> </td> </tr> <tr> <td> <div class="G">Gāthā sugītā na mamatthi kaṅkhā,</div> </td> </tr> <tr> <td> <div class="G">Dadāmi te gāmavaraṁ satañca”.</div> </td> </tr> </table> </div>
</div>
<div class="q" id="p_22J_2881"> <div class="divNumber">28.</div> <div class="p"> <table class="singleColumn"> <tr> <td> <div class="pN">2881</div> <div class="G">“Na cāhaṁ citto sutamaññato me,</div> </td> </tr> <tr> <td> <div class="G">Isī ca me etamatthaṁ asaṁsi;</div> </td> </tr> <tr> <td> <div class="G">‘Gantvāna rañño paṭigāhi gāthaṁ,</div> </td> </tr> <tr> <td> <div class="G">Api te varaṁ attamano dadeyya’”.</div> </td> </tr> </table> </div>
</div>
<div class="q" id="p_22J_2882"> <div class="divNumber">29.</div> <div class="p"> <table class="singleColumn"> <tr> <td> <div class="pN">2882</div> <div class="G">“Yojentu ve rājarathe,</div> </td> </tr> <tr> <td> <div class="G">sukate cittasibbane;</div> </td> </tr> <tr> <td> <div class="G">Kacchaṁ nāgānaṁ bandhatha,</div> </td> </tr> <tr> <td> <div class="G">gīveyyaṁ paṭimuñcatha.</div> </td> </tr> </table> </div>
</div>
<div class="q" id="p_22J_2883"> <div class="divNumber">30.</div> <div class="p"> <table class="singleColumn"> <tr> <td> <div class="pN">2883</div> <div class="G">Āhaññantu bherimudiṅgasaṅkhe,</div> </td> </tr> <tr> <td> <div class="G">Sīghāni yānāni ca yojayantu;</div> </td> </tr> <tr> <td> <div class="G">Ajjevahaṁ assamaṁ taṁ gamissaṁ,</div> </td> </tr> <tr> <td> <div class="G">Yattheva dakkhissamisiṁ nisinnaṁ”.</div> </td> </tr> </table> </div>
</div>
<div class="q" id="p_22J_2884"> <div class="divNumber">31.</div> <div class="p"> <table class="singleColumn"> <tr> <td> <div class="pN">2884</div> <div class="G">“Suladdhalābho vata me ahosi,</div> </td> </tr> <tr> <td> <div class="G">Gāthā sugītā parisāya majjhe;</div> </td> </tr> <tr> <td> <div class="G">Svāhaṁ isiṁ sīlavatūpapannaṁ,</div> </td> </tr> <tr> <td> <div class="G">Disvā patīto sumanohamasmi”.</div> </td> </tr> </table> </div>
</div>
<div class="q" id="p_22J_2885"> <div class="divNumber">32.</div> <div class="p"> <table class="singleColumn"> <tr> <td> <div class="pN">2885</div> <div class="G">“Āsanaṁ udakaṁ pajjaṁ,</div> </td> </tr> <tr> <td> <div class="G">paṭiggaṇhātu no bhavaṁ;</div> </td> </tr> <tr> <td> <div class="G">Agghe bhavantaṁ pucchāma,</div> </td> </tr> <tr> <td> <div class="G">agghaṁ kurutu no bhavaṁ”.</div> </td> </tr> </table> </div>
</div>
<div class="q" id="p_22J_2886"> <div class="divNumber">33.</div> <div class="p"> <table class="singleColumn"> <tr> <td> <div class="pN">2886</div> <div class="G">“Rammañca te āvasathaṁ karontu,</div> </td> </tr> <tr> <td> <div class="G">Nārīgaṇehi paricārayassu;</div> </td> </tr> <tr> <td> <div class="G">Karohi okāsamanuggahāya,</div> </td> </tr> <tr> <td> <div class="G">Ubhopimaṁ issariyaṁ karoma”.</div> </td> </tr> </table> </div>
</div>
<div class="q" id="p_22J_2887"> <div class="divNumber">34.</div> <div class="p"> <table class="singleColumn"> <tr> <td> <div class="pN">2887</div> <div class="G">“Disvā phalaṁ duccaritassa rāja,</div> </td> </tr> <tr> <td> <div class="G">Atho suciṇṇassa mahāvipākaṁ;</div> </td> </tr> <tr> <td> <div class="G">Attānameva paṭisaṁyamissaṁ,</div> </td> </tr> <tr> <td> <div class="G">Na patthaye putta pasuṁ dhanaṁ vā.</div> </td> </tr> </table> </div>
</div>
<div class="q" id="p_22J_2888"> <div class="divNumber">35.</div> <div class="p"> <table class="singleColumn"> <tr> <td> <div class="pN">2888</div> <div class="G">Dasevimā vassadasā,</div> </td> </tr> <tr> <td> <div class="G">maccānaṁ idha jīvitaṁ;</div> </td> </tr> <tr> <td> <div class="G">Apattaññeva taṁ odhiṁ,</div> </td> </tr> <tr> <td> <div class="G">naḷo chinnova sussati.</div> </td> </tr> </table> </div>
</div>
<div class="q" id="p_22J_2889"> <div class="divNumber">36.</div> <div class="p"> <table class="singleColumn"> <tr> <td> <div class="pN">2889</div> <div class="G">Tattha kā nandi kā khiḍḍā,</div> </td> </tr> <tr> <td> <div class="G">kā ratī kā dhanesanā;</div> </td> </tr> <tr> <td> <div class="G">Kiṁ me puttehi dārehi,</div> </td> </tr> <tr> <td> <div class="G">rāja muttosmi bandhanā.</div> </td> </tr> </table> </div>
</div>
<div class="q" id="p_22J_2890"> <div class="divNumber">37.</div> <div class="p"> <table class="singleColumn"> <tr> <td> <div class="pN">2890</div> <div class="G">Sohaṁ evaṁ pajānāmi,</div> </td> </tr> <tr> <td> <div class="G">maccu me nappamajjati;</div> </td> </tr> <tr> <td> <div class="G">Antakenādhipannassa,</div> </td> </tr> <tr> <td> <div class="G">kā ratī kā dhanesanā.</div> </td> </tr> </table> </div>
</div>
<div class="q" id="p_22J_2891"> <div class="divNumber">38.</div> <div class="p"> <table class="singleColumn"> <tr> <td> <div class="pN">2891</div> <div class="G">Jāti narānaṁ adhamā janinda,</div> </td> </tr> <tr> <td> <div class="G">Caṇḍālayoni dvipadākaniṭṭhā;</div> </td> </tr> <tr> <td> <div class="G">Sakehi kammehi supāpakehi,</div> </td> </tr> <tr> <td> <div class="G">Caṇḍālagabbhe avasimha pubbe.</div> </td> </tr> </table> </div>
</div>
<div class="q" id="p_22J_2892"> <div class="divNumber">39.</div> <div class="p"> <table class="singleColumn"> <tr> <td> <div class="pN">2892</div> <div class="G">Caṇḍālāhumha avantīsu,</div> </td> </tr> <tr> <td> <div class="G">migā nerañjaraṁ pati;</div> </td> </tr> <tr> <td> <div class="G">Ukkusā nammadātīre,</div> </td> </tr> <tr> <td> <div class="G">tyajja brāhmaṇakhattiyā.</div> </td> </tr> </table> </div>
</div>
<div class="q" id="p_22J_2893"> <div class="divNumber">40.</div> <div class="p"> <table class="singleColumn"> <tr> <td> <div class="pN">2893</div> <div class="G">Upanīyati jīvitamappamāyu,</div> </td> </tr> <tr> <td> <div class="G">Jarūpanītassa na santi tāṇā;</div> </td> </tr> <tr> <td> <div class="G">Karohi pañcāla mameta vākyaṁ,</div> </td> </tr> <tr> <td> <div class="G">Mākāsi kammāni dukkhudrayāni.</div> </td> </tr> </table> </div>
</div>
<div class="q" id="p_22J_2894"> <div class="divNumber">41.</div> <div class="p"> <table class="singleColumn"> <tr> <td> <div class="pN">2894</div> <div class="G">Upanīyati jīvitamappamāyu,</div> </td> </tr> <tr> <td> <div class="G">Jarūpanītassa na santi tāṇā;</div> </td> </tr> <tr> <td> <div class="G">Karohi pañcāla mameta vākyaṁ,</div> </td> </tr> <tr> <td> <div class="G">Mākāsi kammāni dukkhapphalāni.</div> </td> </tr> </table> </div>
</div>
<div class="q" id="p_22J_2895"> <div class="divNumber">42.</div> <div class="p"> <table class="singleColumn"> <tr> <td> <div class="pN">2895</div> <div class="G">Upanīyati jīvitamappamāyu,</div> </td> </tr> <tr> <td> <div class="G">Jarūpanītassa na santi tāṇā;</div> </td> </tr> <tr> <td> <div class="G">Karohi pañcāla mameta vākyaṁ,</div> </td> </tr> <tr> <td> <div class="G">Mākāsi kammāni rajassirāni.</div> </td> </tr> </table> </div>
</div>
<div class="q" id="p_22J_2896"> <div class="divNumber">43.</div> <div class="p"> <table class="singleColumn"> <tr> <td> <div class="pN">2896</div> <div class="G">Upanīyati jīvitamappamāyu,</div> </td> </tr> <tr> <td> <div class="G">Vaṇṇaṁ jarā hanti narassa jiyyato;</div> </td> </tr> <tr> <td> <div class="G">Karohi pañcāla mameta vākyaṁ,</div> </td> </tr> <tr> <td> <div class="G">Mākāsi kammaṁ nirayūpapattiyā”.</div> </td> </tr> </table> </div>
</div>
<div class="q" id="p_22J_2897"> <div class="divNumber">44.</div> <div class="p"> <table class="singleColumn"> <tr> <td> <div class="pN">2897</div> <div class="G">“Addhā hi saccaṁ vacanaṁ tavetaṁ,</div> </td> </tr> <tr> <td> <div class="G">Yathā isī bhāsasi evametaṁ;</div> </td> </tr> <tr> <td> <div class="G">Kāmā ca me santi anapparūpā,</div> </td> </tr> <tr> <td> <div class="G">Te duccajā mādisakena bhikkhu.</div> </td> </tr> </table> </div>
</div>
<div class="q" id="p_22J_2898"> <div class="divNumber">45.</div> <div class="p"> <table class="singleColumn"> <tr> <td> <div class="pN">2898</div> <div class="G">Nāgo yathā paṅkamajjhe byasanno,</div> </td> </tr> <tr> <td> <div class="G">Passaṁ thalaṁ nābhisambhoti gantuṁ;</div> </td> </tr> <tr> <td> <div class="G">Evampahaṁ kāmapaṅke byasanno,</div> </td> </tr> <tr> <td> <div class="G">Na bhikkhuno maggamanubbajāmi.</div> </td> </tr> </table> </div>
</div>
<div class="q" id="p_22J_2899"> <div class="divNumber">46.</div> <div class="p"> <table class="singleColumn"> <tr> <td> <div class="pN">2899</div> <div class="G">Yathāpi mātā ca pitā ca puttaṁ,</div> </td> </tr> <tr> <td> <div class="G">Anusāsare kinti sukhī bhaveyya;</div> </td> </tr> <tr> <td> <div class="G">Evampi maṁ tvaṁ anusāsa bhante,</div> </td> </tr> <tr> <td> <div class="G">Yathā ciraṁ pecca sukhī bhaveyyaṁ”.</div> </td> </tr> </table> </div>
</div>
<div class="q" id="p_22J_2900"> <div class="divNumber">47.</div> <div class="p"> <table class="singleColumn"> <tr> <td> <div class="pN">2900</div> <div class="G">“No ce tuvaṁ ussahase janinda,</div> </td> </tr> <tr> <td> <div class="G">Kāme ime mānusake pahātuṁ;</div> </td> </tr> <tr> <td> <div class="G">Dhammiṁ baliṁ paṭṭhapayassu rāja,</div> </td> </tr> <tr> <td> <div class="G">Adhammakāro tava māhu raṭṭhe.</div> </td> </tr> </table> </div>
</div>
<div class="q" id="p_22J_2901"> <div class="divNumber">48.</div> <div class="p"> <table class="singleColumn"> <tr> <td> <div class="pN">2901</div> <div class="G">Dūtā vidhāvantu disā catasso,</div> </td> </tr> <tr> <td> <div class="G">Nimantakā samaṇabrāhmaṇānaṁ;</div> </td> </tr> <tr> <td> <div class="G">Te annapānena upaṭṭhahassu,</div> </td> </tr> <tr> <td> <div class="G">Vatthena senāsanapaccayena ca.</div> </td> </tr> </table> </div>
</div>
<div class="q" id="p_22J_2902"> <div class="divNumber">49.</div> <div class="p"> <table class="singleColumn"> <tr> <td> <div class="pN">2902</div> <div class="G">Annena pānena pasannacitto,</div> </td> </tr> <tr> <td> <div class="G">Santappaya samaṇabrāhmaṇe ca;</div> </td> </tr> <tr> <td> <div class="G">Datvā ca bhutvā ca yathānubhāvaṁ,</div> </td> </tr> <tr> <td> <div class="G">Anindito saggamupehi ṭhānaṁ.</div> </td> </tr> </table> </div>
</div>
<div class="q" id="p_22J_2903"> <div class="divNumber">50.</div> <div class="p"> <table class="singleColumn"> <tr> <td> <div class="pN">2903</div> <div class="G">Sace ca taṁ rāja mado saheyya,</div> </td> </tr> <tr> <td> <div class="G">Nārīgaṇehi paricārayantaṁ;</div> </td> </tr> <tr> <td> <div class="G">Imameva gāthaṁ manasī karohi,</div> </td> </tr> <tr> <td> <div class="G">Bhāsesi cenaṁ parisāya majjhe.</div> </td> </tr> </table> </div>
</div>
<div class="q" id="p_22J_2904"> <div class="divNumber">51.</div> <div class="p"> <table class="singleColumn"> <tr> <td> <div class="pN">2904</div> <div class="G">Abbhokāsasayo jantu,</div> </td> </tr> <tr> <td> <div class="G">vajantyā khīrapāyito;</div> </td> </tr> <tr> <td> <div class="G">Parikiṇṇo suvānehi,</div> </td> </tr> <tr> <td> <div class="G">svājja rājāti vuccatī”ti.</div> </td> </tr> </table> </div>
</div>
<div class="CENTER" id="p_22J_2905">
<span class="pN">2905</span>Cittasambhūtajātakaṁ dutiyaṁ.</div>
</html>
