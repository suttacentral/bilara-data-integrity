<html>
<div class="i">1.5.5 Paṇḍitasutta</div>
<div class="h">Paṭhamapaṇṇāsaka</div>
<div class="h">Cūḷavagga</div>
<div class="h">Paṇḍitasutta</div>
<div class="q" id="p_15A3_282"> <div class="divNumber">45.</div> <div class="p">
<span class="pN">282</span>“Tīṇimāni, bhikkhave, paṇḍitapaññattāni sappurisapaññattāni. Katamāni tīṇi? Dānaṁ, bhikkhave, paṇḍitapaññattaṁ sappurisapaññattaṁ. Pabbajjā, bhikkhave, paṇḍitapaññattā sappurisapaññattā. Mātāpitūnaṁ, bhikkhave, upaṭṭhānaṁ paṇḍitapaññattaṁ sappurisapaññattaṁ. Imāni kho, bhikkhave, tīṇi paṇḍitapaññattāni sappurisapaññattānīti. </div>
</div>
<div class="q" id="p_15A3_283"> <div class="p"> <table class="singleColumn"> <tr> <td> <div class="pN">283</div> <div class="G">Sabbhi dānaṁ upaññattaṁ,</div> </td> </tr> <tr> <td> <div class="G">ahiṁsā saṁyamo damo;</div> </td> </tr> <tr> <td> <div class="G">Mātāpitu upaṭṭhānaṁ,</div> </td> </tr> <tr> <td> <div class="G">santānaṁ brahmacārinaṁ.</div> </td> </tr> </table> </div>
</div>
<div class="q" id="p_15A3_284"> <div class="p"> <table class="singleColumn"> <tr> <td> <div class="pN">284</div> <div class="G">Sataṁ etāni ṭhānāni,</div> </td> </tr> <tr> <td> <div class="G">yāni sevetha paṇḍito;</div> </td> </tr> <tr> <td> <div class="G">Ariyo dassanasampanno,</div> </td> </tr> <tr> <td> <div class="G">sa lokaṁ bhajate sivan”ti.</div> </td> </tr> </table> </div>
</div>
<div class="CENTER" id="p_15A3_285">
<span class="pN">285</span>Pañcamaṁ.</div>
</html>
