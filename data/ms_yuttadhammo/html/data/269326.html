<html>
<div class="i">9.1.7 Lomasakassapajātaka</div>
<div class="h">Navakanipāta</div>
<div class="h">Gijjhavagga</div>
<div class="h">Lomasakassapajātaka</div>
<div class="q" id="p_22J_1846"> <div class="divNumber">60.</div> <div class="p"> <table class="singleColumn"> <tr> <td> <div class="pN">1846</div> <div class="G">“Assa indasamo rāja,</div> </td> </tr> <tr> <td> <div class="G">accantaṁ ajarāmaro;</div> </td> </tr> <tr> <td> <div class="G">Sace tvaṁ yaññaṁ yājeyya,</div> </td> </tr> <tr> <td> <div class="G">isiṁ lomasakassapaṁ”.</div> </td> </tr> </table> </div>
</div>
<div class="q" id="p_22J_1847"> <div class="divNumber">61.</div> <div class="p"> <table class="singleColumn"> <tr> <td> <div class="pN">1847</div> <div class="G">“Sasamuddapariyāyaṁ,</div> </td> </tr> <tr> <td> <div class="G">mahiṁ sāgarakuṇḍalaṁ;</div> </td> </tr> <tr> <td> <div class="G">Na icche saha nindāya,</div> </td> </tr> <tr> <td> <div class="G">evaṁ seyya vijānahi.</div> </td> </tr> </table> </div>
</div>
<div class="q" id="p_22J_1848"> <div class="divNumber">62.</div> <div class="p"> <table class="singleColumn"> <tr> <td> <div class="pN">1848</div> <div class="G">Dhiratthu taṁ yasalābhaṁ,</div> </td> </tr> <tr> <td> <div class="G">dhanalābhañca brāhmaṇa;</div> </td> </tr> <tr> <td> <div class="G">Yā vutti vinipātena,</div> </td> </tr> <tr> <td> <div class="G">adhammacaraṇena vā.</div> </td> </tr> </table> </div>
</div>
<div class="q" id="p_22J_1849"> <div class="divNumber">63.</div> <div class="p"> <table class="singleColumn"> <tr> <td> <div class="pN">1849</div> <div class="G">Api ce pattamādāya,</div> </td> </tr> <tr> <td> <div class="G">anagāro paribbaje;</div> </td> </tr> <tr> <td> <div class="G">Sāyeva jīvikā seyyo,</div> </td> </tr> <tr> <td> <div class="G">yā cādhammena esanā.</div> </td> </tr> </table> </div>
</div>
<div class="q" id="p_22J_1850"> <div class="divNumber">64.</div> <div class="p"> <table class="singleColumn"> <tr> <td> <div class="pN">1850</div> <div class="G">Api ce pattamādāya,</div> </td> </tr> <tr> <td> <div class="G">anagāro paribbaje;</div> </td> </tr> <tr> <td> <div class="G">Aññaṁ ahiṁsayaṁ loke,</div> </td> </tr> <tr> <td> <div class="G">api rajjena taṁ varaṁ”.</div> </td> </tr> </table> </div>
</div>
<div class="q" id="p_22J_1851"> <div class="divNumber">65.</div> <div class="p"> <table class="singleColumn"> <tr> <td> <div class="pN">1851</div> <div class="G">“Balaṁ cando balaṁ suriyo,</div> </td> </tr> <tr> <td> <div class="G">balaṁ samaṇabrāhmaṇā;</div> </td> </tr> <tr> <td> <div class="G">Balaṁ velā samuddassa,</div> </td> </tr> <tr> <td> <div class="G">balātibalamitthiyo.</div> </td> </tr> </table> </div>
</div>
<div class="q" id="p_22J_1852"> <div class="divNumber">66.</div> <div class="p"> <table class="singleColumn"> <tr> <td> <div class="pN">1852</div> <div class="G">Yathā uggatapaṁ santaṁ,</div> </td> </tr> <tr> <td> <div class="G">isiṁ lomasakassapaṁ;</div> </td> </tr> <tr> <td> <div class="G">Pitu atthā candavatī,</div> </td> </tr> <tr> <td> <div class="G">vājapeyyaṁ ayājayi”.</div> </td> </tr> </table> </div>
</div>
<div class="q" id="p_22J_1853"> <div class="divNumber">67.</div> <div class="p"> <table class="singleColumn"> <tr> <td> <div class="pN">1853</div> <div class="G">“Taṁ lobhapakataṁ kammaṁ,</div> </td> </tr> <tr> <td> <div class="G">Kaṭukaṁ kāmahetukaṁ;</div> </td> </tr> <tr> <td> <div class="G">Tassa mūlaṁ gavesissaṁ,</div> </td> </tr> <tr> <td> <div class="G">Checchaṁ rāgaṁ sabandhanaṁ.</div> </td> </tr> </table> </div>
</div>
<div class="q" id="p_22J_1854"> <div class="divNumber">68.</div> <div class="p"> <table class="singleColumn"> <tr> <td> <div class="pN">1854</div> <div class="G">Dhiratthu kāme subahūpi loke,</div> </td> </tr> <tr> <td> <div class="G">Tapova seyyo kāmaguṇehi rāja;</div> </td> </tr> <tr> <td> <div class="G">Tapo karissāmi pahāya kāme,</div> </td> </tr> <tr> <td> <div class="G">Taveva raṭṭhaṁ candavatī ca hotū”ti.</div> </td> </tr> </table> </div>
</div>
<div class="CENTER" id="p_22J_1855">
<span class="pN">1855</span>Lomasakassapajātakaṁ sattamaṁ.</div>
</html>
