<html>
<div class="i">1.5.5 Paṭisambhidākathā</div>
<div class="h">Mahāpaṇṇāsaka</div>
<div class="h">Pañcamavagga</div>
<div class="h">Paṭisambhidākathā</div>
<div class="q" id="p_32Kv_1502"> <div class="divNumber">432.</div> <div class="p">
<span class="pN">1502</span>๐Sabbaṁ ñāṇaṁ paṭisambhidāti? Āmantā. Sammutiñāṇaṁ paṭisambhidāti? Na hevaṁ vattabbe…pe… sammutiñāṇaṁ paṭisambhidāti? Āmantā. Ye keci sammutiṁ jānanti, sabbe te paṭisambhidāpattāti? Na hevaṁ vattabbe…pe… sabbaṁ ñāṇaṁ paṭisambhidāti? Āmantā. Cetopariyāye ñāṇaṁ paṭisambhidāti? Na hevaṁ vattabbe…pe… cetopariyāye ñāṇaṁ paṭisambhidāti? Āmantā. Ye keci paracittaṁ jānanti, sabbe te paṭisambhidāpattāti? Na hevaṁ vattabbe…pe…. </div>
</div>
<div class="q" id="p_32Kv_1503"> <div class="p">
<span class="pN">1503</span>๐Sabbaṁ ñāṇaṁ paṭisambhidāti? Āmantā. Sabbā paññā paṭisambhidāti? Na hevaṁ vattabbe…pe… sabbā paññā paṭisambhidāti? Āmantā. Pathavīkasiṇaṁ samāpattiṁ samāpannassa atthi paññā, sā paññā paṭisambhidāti? Na hevaṁ vattabbe…pe… āpokasiṇaṁ…pe… tejokasiṇaṁ…pe… vāyokasiṇaṁ…pe… nīlakasiṇaṁ…pe… pītakasiṇaṁ…pe… lohitakasiṇaṁ…pe… odātakasiṇaṁ…pe… ākāsānañcāyatanaṁ…pe… viññāṇañcāyatanaṁ…pe… ākiñcaññāyatanaṁ…pe… nevasaññānāsaññāyatanaṁ samāpannassa…pe… dānaṁ dadantassa…pe… cīvaraṁ dadantassa…pe… piṇḍapātaṁ dadantassa…pe… senāsanaṁ dadantassa…pe… gilānapaccayabhesajjaparikkhāraṁ dadantassa atthi paññā, sā paññā paṭisambhidāti? Na hevaṁ vattabbe…pe…. </div>
</div>
<div class="q" id="p_32Kv_1504"> <div class="divNumber">433.</div> <div class="p">
<span class="pN">1504</span>×Na vattabbaṁ— “sabbaṁ ñāṇaṁ paṭisambhidā”ti? Āmantā. Atthi lokuttarā paññā, sā paññā na paṭisambhidāti? Na hevaṁ vattabbe…pe… tena hi sabbaṁ ñāṇaṁ paṭisambhidāti. </div>
</div>
<div class="CENTER" id="p_32Kv_1505">
<span class="pN">1505</span>Paṭisambhidākathā niṭṭhitā.</div>
</html>
