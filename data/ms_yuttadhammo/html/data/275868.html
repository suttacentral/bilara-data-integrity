<html>
<div class="i">2.2.8 Dutiyaiddhipādasutta</div>
<div class="h">Dutiyapaṇṇāsaka</div>
<div class="h">Saññāvagga</div>
<div class="h">Dutiyaiddhipādasutta</div>
<div class="q" id="p_16A5_416"> <div class="divNumber">68.</div> <div class="p">
<span class="pN">416</span>“Pubbevāhaṁ, bhikkhave, sambodhā anabhisambuddho bodhisattova samāno pañca dhamme bhāvesiṁ, pañca dhamme bahulīkāsiṁ. Katame pañca? Chandasamādhipadhānasaṅkhārasamannāgataṁ iddhipādaṁ bhāvesiṁ, vīriyasamādhi… cittasamādhi… vīmaṁsāsamādhipadhānasaṅkhārasamannāgataṁ iddhipādaṁ bhāvesiṁ, ussoḷhiññeva pañcamiṁ. So kho ahaṁ, bhikkhave, imesaṁ ussoḷhipañcamānaṁ dhammānaṁ bhāvitattā bahulīkatattā yassa yassa abhiññāsacchikaraṇīyassa dhammassa cittaṁ abhininnāmesiṁ abhiññāsacchikiriyāya, tatra tatreva sakkhibhabbataṁ pāpuṇiṁ sati sati āyatane. </div>
</div>
<div class="q" id="p_16A5_417"> <div class="p">
<span class="pN">417</span>So sace ākaṅkhiṁ— ‘anekavihitaṁ iddhividhaṁ paccanubhaveyyaṁ…pe… yāva brahmalokāpi kāyena vasaṁ vatteyyan’ti, tatra tatreva sakkhibhabbataṁ pāpuṇiṁ sati sati āyatane. </div>
</div>
<div class="q" id="p_16A5_418"> <div class="p">
<span class="pN">418</span>So sace ākaṅkhiṁ…pe… ‘āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja vihareyyan’ti, tatra tatreva sakkhibhabbataṁ pāpuṇiṁ sati sati āyatane”ti. </div>
</div>
<div class="CENTER" id="p_16A5_419">
<span class="pN">419</span>Aṭṭhamaṁ.</div>
</html>
