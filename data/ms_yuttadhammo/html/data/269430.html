<html>
<div class="i">21.1.5 Mahāsutasomajātaka</div>
<div class="h">Asītinipāta</div>
<div class="h">Cūḷahaṁsavagga</div>
<div class="h">Mahāsutasomajātaka</div>
<div class="q" id="p_23J_1187"> <div class="divNumber">371.</div> <div class="p"> <table class="singleColumn"> <tr> <td> <div class="pN">1187</div> <div class="G">“Kasmā tuvaṁ rasaka edisāni,</div> </td> </tr> <tr> <td> <div class="G">Karosi kammāni sudāruṇāni;</div> </td> </tr> <tr> <td> <div class="G">Hanāsi itthī purise ca mūḷho,</div> </td> </tr> <tr> <td> <div class="G">Maṁsassa hetu adu dhanassa kāraṇā”.</div> </td> </tr> </table> </div>
</div>
<div class="q" id="p_23J_1188"> <div class="divNumber">372.</div> <div class="p"> <table class="singleColumn"> <tr> <td> <div class="pN">1188</div> <div class="G">“Na attahetū na dhanassa kāraṇā,</div> </td> </tr> <tr> <td> <div class="G">Na puttadārassa sahāyañātinaṁ;</div> </td> </tr> <tr> <td> <div class="G">Bhattā ca me bhagavā bhūmipālo,</div> </td> </tr> <tr> <td> <div class="G">So khādati maṁsaṁ bhadantedisaṁ”.</div> </td> </tr> </table> </div>
</div>
<div class="q" id="p_23J_1189"> <div class="divNumber">373.</div> <div class="p"> <table class="singleColumn"> <tr> <td> <div class="pN">1189</div> <div class="G">“Sace tuvaṁ bhatturatthe payutto,</div> </td> </tr> <tr> <td> <div class="G">Karosi kammāni sudāruṇāni;</div> </td> </tr> <tr> <td> <div class="G">Pātova antepuraṁ pāpuṇitvā,</div> </td> </tr> <tr> <td> <div class="G">Lapeyyāsi me rājino sammukhe taṁ”.</div> </td> </tr> </table> </div>
</div>
<div class="q" id="p_23J_1190"> <div class="divNumber">374.</div> <div class="p"> <table class="singleColumn"> <tr> <td> <div class="pN">1190</div> <div class="G">“Tathā karissāmi ahaṁ bhadante,</div> </td> </tr> <tr> <td> <div class="G">Yathā tuvaṁ bhāsasi kāḷahatthi;</div> </td> </tr> <tr> <td> <div class="G">Pātova antepuraṁ pāpuṇitvā,</div> </td> </tr> <tr> <td> <div class="G">Vakkhāmi te rājino sammukhe taṁ”.</div> </td> </tr> </table> </div>
</div>
<div class="q" id="p_23J_1191"> <div class="divNumber">375.</div> <div class="p"> <table class="singleColumn"> <tr> <td> <div class="pN">1191</div> <div class="G">Tato ratyā vivasāne,</div> </td> </tr> <tr> <td> <div class="G">sūriyuggamanaṁ pati;</div> </td> </tr> <tr> <td> <div class="G">Kāḷo rasakamādāya,</div> </td> </tr> <tr> <td> <div class="G">rājānaṁ upasaṅkami;</div> </td> </tr> <tr> <td> <div class="G">Upasaṅkamma rājānaṁ,</div> </td> </tr> <tr> <td> <div class="G">idaṁ vacanamabravi.</div> </td> </tr> </table> </div>
</div>
<div class="q" id="p_23J_1192"> <div class="divNumber">376.</div> <div class="p"> <table class="singleColumn"> <tr> <td> <div class="pN">1192</div> <div class="G">“Saccaṁ kira mahārāja,</div> </td> </tr> <tr> <td> <div class="G">rasako pesito tayā;</div> </td> </tr> <tr> <td> <div class="G">Hanati itthipurise,</div> </td> </tr> <tr> <td> <div class="G">tuvaṁ maṁsāni khādasi”.</div> </td> </tr> </table> </div>
</div>
<div class="q" id="p_23J_1193"> <div class="divNumber">377.</div> <div class="p"> <table class="singleColumn"> <tr> <td> <div class="pN">1193</div> <div class="G">“Evameva tathā kāḷa,</div> </td> </tr> <tr> <td> <div class="G">rasako pesito mayā;</div> </td> </tr> <tr> <td> <div class="G">Mama atthaṁ karontassa,</div> </td> </tr> <tr> <td> <div class="G">kimetaṁ paribhāsasi”.</div> </td> </tr> </table> </div>
</div>
<div class="q" id="p_23J_1194"> <div class="divNumber">378.</div> <div class="p"> <table class="singleColumn"> <tr> <td> <div class="pN">1194</div> <div class="G">“Ānando sabbamacchānaṁ,</div> </td> </tr> <tr> <td> <div class="G">khāditvā rasagiddhimā;</div> </td> </tr> <tr> <td> <div class="G">Parikkhīṇāya parisāya,</div> </td> </tr> <tr> <td> <div class="G">attānaṁ khādiyā mato.</div> </td> </tr> </table> </div>
</div>
<div class="q" id="p_23J_1195"> <div class="divNumber">379.</div> <div class="p"> <table class="singleColumn"> <tr> <td> <div class="pN">1195</div> <div class="G">Evaṁ pamatto rasagārave ratto,</div> </td> </tr> <tr> <td> <div class="G">Bālo yadī āyati nāvabujjhati;</div> </td> </tr> <tr> <td> <div class="G">Vidhamma putte caji ñātake ca,</div> </td> </tr> <tr> <td> <div class="G">Parivattiya attānaññeva khādati.</div> </td> </tr> </table> </div>
</div>
<div class="q" id="p_23J_1196"> <div class="divNumber">380.</div> <div class="p"> <table class="singleColumn"> <tr> <td> <div class="pN">1196</div> <div class="G">Idaṁ te sutvāna vigetu chando,</div> </td> </tr> <tr> <td> <div class="G">Mā bhakkhayī rāja manussamaṁsaṁ;</div> </td> </tr> <tr> <td> <div class="G">Mā tvaṁ imaṁ kevalaṁ vārijova,</div> </td> </tr> <tr> <td> <div class="G">Dvipadādhipa suññamakāsi raṭṭhaṁ”.</div> </td> </tr> </table> </div>
</div>
<div class="q" id="p_23J_1197"> <div class="divNumber">381.</div> <div class="p"> <table class="singleColumn"> <tr> <td> <div class="pN">1197</div> <div class="G">“Sujāto nāma nāmena,</div> </td> </tr> <tr> <td> <div class="G">oraso tassa atrajo;</div> </td> </tr> <tr> <td> <div class="G">Jambupesimaladdhāna,</div> </td> </tr> <tr> <td> <div class="G">mato so tassa saṅkhaye.</div> </td> </tr> </table> </div>
</div>
<div class="q" id="p_23J_1198"> <div class="divNumber">382.</div> <div class="p"> <table class="singleColumn"> <tr> <td> <div class="pN">1198</div> <div class="G">Evameva ahaṁ kāḷa,</div> </td> </tr> <tr> <td> <div class="G">bhutvā bhakkhaṁ rasuttamaṁ;</div> </td> </tr> <tr> <td> <div class="G">Aladdhā mānusaṁ maṁsaṁ,</div> </td> </tr> <tr> <td> <div class="G">maññe hissāmi jīvitaṁ”.</div> </td> </tr> </table> </div>
</div>
<div class="q" id="p_23J_1199"> <div class="divNumber">383.</div> <div class="p"> <table class="singleColumn"> <tr> <td> <div class="pN">1199</div> <div class="G">“Māṇava abhirūposi,</div> </td> </tr> <tr> <td> <div class="G">kule jātosi sotthiye;</div> </td> </tr> <tr> <td> <div class="G">Na tvaṁ arahasi tāta,</div> </td> </tr> <tr> <td> <div class="G">abhakkhaṁ bhakkhayetave”.</div> </td> </tr> </table> </div>
</div>
<div class="q" id="p_23J_1200"> <div class="divNumber">384.</div> <div class="p"> <table class="singleColumn"> <tr> <td> <div class="pN">1200</div> <div class="G">“Rasānaṁ aññataraṁ etaṁ,</div> </td> </tr> <tr> <td> <div class="G">kasmā maṁ tvaṁ nivāraye;</div> </td> </tr> <tr> <td> <div class="G">Sohaṁ tattha gamissāmi,</div> </td> </tr> <tr> <td> <div class="G">yattha lacchāmi edisaṁ.</div> </td> </tr> </table> </div>
</div>
<div class="q" id="p_23J_1201"> <div class="divNumber">385.</div> <div class="p"> <table class="singleColumn"> <tr> <td> <div class="pN">1201</div> <div class="G">Sovāhaṁ nippatissāmi,</div> </td> </tr> <tr> <td> <div class="G">na te vacchāmi santike;</div> </td> </tr> <tr> <td> <div class="G">Yassa me dassanena tvaṁ,</div> </td> </tr> <tr> <td> <div class="G">nābhinandasi brāhmaṇa”.</div> </td> </tr> </table> </div>
</div>
<div class="q" id="p_23J_1202"> <div class="divNumber">386.</div> <div class="p"> <table class="singleColumn"> <tr> <td> <div class="pN">1202</div> <div class="G">“Addhā aññepi dāyāde,</div> </td> </tr> <tr> <td> <div class="G">putte lacchāma māṇava;</div> </td> </tr> <tr> <td> <div class="G">Tvañca jamma vinassassu,</div> </td> </tr> <tr> <td> <div class="G">yattha pattaṁ na taṁ suṇe”.</div> </td> </tr> </table> </div>
</div>
<div class="q" id="p_23J_1203"> <div class="divNumber">387.</div> <div class="p"> <table class="singleColumn"> <tr> <td> <div class="pN">1203</div> <div class="G">“Evameva tuvaṁ rāja,</div> </td> </tr> <tr> <td> <div class="G">dvipadinda suṇohi me;</div> </td> </tr> <tr> <td> <div class="G">Pabbājessanti taṁ raṭṭhā,</div> </td> </tr> <tr> <td> <div class="G">soṇḍaṁ māṇavakaṁ yathā”.</div> </td> </tr> </table> </div>
</div>
<div class="q" id="p_23J_1204"> <div class="divNumber">388.</div> <div class="p"> <table class="singleColumn"> <tr> <td> <div class="pN">1204</div> <div class="G">“Sujāto nāma nāmena,</div> </td> </tr> <tr> <td> <div class="G">bhāvitattāna sāvako;</div> </td> </tr> <tr> <td> <div class="G">Accharaṁ kāmayantova,</div> </td> </tr> <tr> <td> <div class="G">na so bhuñji na so pivi.</div> </td> </tr> </table> </div>
</div>
<div class="q" id="p_23J_1205"> <div class="divNumber">389.</div> <div class="p"> <table class="singleColumn"> <tr> <td> <div class="pN">1205</div> <div class="G">Kusaggenudakamādāya,</div> </td> </tr> <tr> <td> <div class="G">samudde udakaṁ mine;</div> </td> </tr> <tr> <td> <div class="G">Evaṁ mānusakā kāmā,</div> </td> </tr> <tr> <td> <div class="G">dibbakāmāna santike.</div> </td> </tr> </table> </div>
</div>
<div class="q" id="p_23J_1206"> <div class="divNumber">390.</div> <div class="p"> <table class="singleColumn"> <tr> <td> <div class="pN">1206</div> <div class="G">Evameva ahaṁ kāḷa,</div> </td> </tr> <tr> <td> <div class="G">bhutvā bhakkhaṁ rasuttamaṁ;</div> </td> </tr> <tr> <td> <div class="G">Aladdhā mānusaṁ maṁsaṁ,</div> </td> </tr> <tr> <td> <div class="G">maññe hissāmi jīvitaṁ”.</div> </td> </tr> </table> </div>
</div>
<div class="q" id="p_23J_1207"> <div class="divNumber">391.</div> <div class="p"> <table class="singleColumn"> <tr> <td> <div class="pN">1207</div> <div class="G">“Yathāpi te dhataraṭṭhā,</div> </td> </tr> <tr> <td> <div class="G">haṁsā vehāyasaṅgamā;</div> </td> </tr> <tr> <td> <div class="G">Abhuttaparibhogena,</div> </td> </tr> <tr> <td> <div class="G">sabbe abbhatthataṁ gatā.</div> </td> </tr> </table> </div>
</div>
<div class="q" id="p_23J_1208"> <div class="divNumber">392.</div> <div class="p"> <table class="singleColumn"> <tr> <td> <div class="pN">1208</div> <div class="G">Evameva tuvaṁ rāja,</div> </td> </tr> <tr> <td> <div class="G">dvipadinda suṇohi me;</div> </td> </tr> <tr> <td> <div class="G">Abhakkhaṁ rāja bhakkhesi,</div> </td> </tr> <tr> <td> <div class="G">tasmā pabbājayanti taṁ”.</div> </td> </tr> </table> </div>
</div>
<div class="q" id="p_23J_1209"> <div class="divNumber">393.</div> <div class="p"> <table class="singleColumn"> <tr> <td> <div class="pN">1209</div> <div class="G">“Tiṭṭhāhīti mayā vutto,</div> </td> </tr> <tr> <td> <div class="G">So tvaṁ gacchasi pammukho;</div> </td> </tr> <tr> <td> <div class="G">Aṭṭhito tvaṁ ṭhitomhīti,</div> </td> </tr> <tr> <td> <div class="G">Lapasi brahmacārini;</div> </td> </tr> <tr> <td> <div class="G">Idaṁ te samaṇāyuttaṁ,</div> </td> </tr> <tr> <td> <div class="G">Asiñca me maññasi kaṅkapattaṁ”.</div> </td> </tr> </table> </div>
</div>
<div class="q" id="p_23J_1210"> <div class="divNumber">394.</div> <div class="p"> <table class="singleColumn"> <tr> <td> <div class="pN">1210</div> <div class="G">“Ṭhitohamasmī sadhammesu rāja,</div> </td> </tr> <tr> <td> <div class="G">Na nāmagottaṁ parivattayāmi;</div> </td> </tr> <tr> <td> <div class="G">Corañca loke aṭhitaṁ vadanti,</div> </td> </tr> <tr> <td> <div class="G">Āpāyikaṁ nerayikaṁ ito cutaṁ.</div> </td> </tr> </table> </div>
</div>
<div class="q" id="p_23J_1211"> <div class="divNumber">395.</div> <div class="p"> <table class="singleColumn"> <tr> <td> <div class="pN">1211</div> <div class="G">Sace tvaṁ saddahasi rāja,</div> </td> </tr> <tr> <td> <div class="G">sutaṁ gaṇhāhi khattiya;</div> </td> </tr> <tr> <td> <div class="G">Tena yaññaṁ yajitvāna,</div> </td> </tr> <tr> <td> <div class="G">evaṁ saggaṁ gamissasi”.</div> </td> </tr> </table> </div>
</div>
<div class="q" id="p_23J_1212"> <div class="divNumber">396.</div> <div class="p"> <table class="singleColumn"> <tr> <td> <div class="pN">1212</div> <div class="G">“Kismiṁ nu raṭṭhe tava jātibhūmi,</div> </td> </tr> <tr> <td> <div class="G">Atha kena atthena idhānupatto;</div> </td> </tr> <tr> <td> <div class="G">Akkhāhi me brāhmaṇa etamatthaṁ,</div> </td> </tr> <tr> <td> <div class="G">Kimicchasī demi tayajja patthitaṁ”.</div> </td> </tr> </table> </div>
</div>
<div class="q" id="p_23J_1213"> <div class="divNumber">397.</div> <div class="p"> <table class="singleColumn"> <tr> <td> <div class="pN">1213</div> <div class="G">“Gāthā catasso dharaṇīmahissara,</div> </td> </tr> <tr> <td> <div class="G">Sugambhiratthā varasāgarūpamā;</div> </td> </tr> <tr> <td> <div class="G">Taveva atthāya idhāgatosmi,</div> </td> </tr> <tr> <td> <div class="G">Suṇohi gāthā paramatthasaṁhitā”.</div> </td> </tr> </table> </div>
</div>
<div class="q" id="p_23J_1214"> <div class="divNumber">398.</div> <div class="p"> <table class="singleColumn"> <tr> <td> <div class="pN">1214</div> <div class="G">“Na ve rudanti matimanto sapaññā,</div> </td> </tr> <tr> <td> <div class="G">Bahussutā ye bahuṭhānacintino;</div> </td> </tr> <tr> <td> <div class="G">Dīpañhi etaṁ paramaṁ narānaṁ,</div> </td> </tr> <tr> <td> <div class="G">Yaṁ paṇḍitā sokanudā bhavanti.</div> </td> </tr> </table> </div>
</div>
<div class="q" id="p_23J_1215"> <div class="divNumber">399.</div> <div class="p"> <table class="singleColumn"> <tr> <td> <div class="pN">1215</div> <div class="G">Attānaṁ ñātī udāhu puttadāraṁ,</div> </td> </tr> <tr> <td> <div class="G">Dhaññaṁ dhanaṁ rajataṁ jātarūpaṁ;</div> </td> </tr> <tr> <td> <div class="G">Kimeva tvaṁ sutasomānutappe,</div> </td> </tr> <tr> <td> <div class="G">Korabyaseṭṭha vacanaṁ suṇoma tetaṁ”.</div> </td> </tr> </table> </div>
</div>
<div class="q" id="p_23J_1216"> <div class="divNumber">400.</div> <div class="p"> <table class="singleColumn"> <tr> <td> <div class="pN">1216</div> <div class="G">“Nevāhamattānamanutthunāmi,</div> </td> </tr> <tr> <td> <div class="G">Na puttadāraṁ na dhanaṁ na raṭṭhaṁ;</div> </td> </tr> <tr> <td> <div class="G">Satañca dhammo carito purāṇo,</div> </td> </tr> <tr> <td> <div class="G">Taṁ saṅkaraṁ brāhmaṇassānutappe.</div> </td> </tr> </table> </div>
</div>
<div class="q" id="p_23J_1217"> <div class="divNumber">401.</div> <div class="p"> <table class="singleColumn"> <tr> <td> <div class="pN">1217</div> <div class="G">Kato mayā saṅkaro brāhmaṇena,</div> </td> </tr> <tr> <td> <div class="G">Raṭṭhe sake issariye ṭhitena;</div> </td> </tr> <tr> <td> <div class="G">Taṁ saṅkaraṁ brāhmaṇasappadāya,</div> </td> </tr> <tr> <td> <div class="G">Saccānurakkhī punarāvajissaṁ”.</div> </td> </tr> </table> </div>
</div>
<div class="q" id="p_23J_1218"> <div class="divNumber">402.</div> <div class="p"> <table class="singleColumn"> <tr> <td> <div class="pN">1218</div> <div class="G">“Nevāhametaṁ abhisaddahāmi,</div> </td> </tr> <tr> <td> <div class="G">Sukhī naro maccumukhā pamutto;</div> </td> </tr> <tr> <td> <div class="G">Amittahatthaṁ punarāvajeyya,</div> </td> </tr> <tr> <td> <div class="G">Korabyaseṭṭha na hi maṁ upesi.</div> </td> </tr> </table> </div>
</div>
<div class="q" id="p_23J_1219"> <div class="divNumber">403.</div> <div class="p"> <table class="singleColumn"> <tr> <td> <div class="pN">1219</div> <div class="G">Mutto tuvaṁ porisādassa hatthā,</div> </td> </tr> <tr> <td> <div class="G">Gantvā sakaṁ mandiraṁ kāmakāmī;</div> </td> </tr> <tr> <td> <div class="G">Madhuraṁ piyaṁ jīvitaṁ laddha rāja,</div> </td> </tr> <tr> <td> <div class="G">Kuto tuvaṁ ehisi me sakāsaṁ”.</div> </td> </tr> </table> </div>
</div>
<div class="q" id="p_23J_1220"> <div class="divNumber">404.</div> <div class="p"> <table class="singleColumn"> <tr> <td> <div class="pN">1220</div> <div class="G">“Mataṁ vareyya parisuddhasīlo,</div> </td> </tr> <tr> <td> <div class="G">Na jīvitaṁ garahito pāpadhammo;</div> </td> </tr> <tr> <td> <div class="G">Na hi taṁ naraṁ tāyati duggatīhi,</div> </td> </tr> <tr> <td> <div class="G">Yassāpi hetu alikaṁ bhaṇeyya.</div> </td> </tr> </table> </div>
</div>
<div class="q" id="p_23J_1221"> <div class="divNumber">405.</div> <div class="p"> <table class="singleColumn"> <tr> <td> <div class="pN">1221</div> <div class="G">Sacepi vāto girimāvaheyya,</div> </td> </tr> <tr> <td> <div class="G">Cando ca suriyo ca chamā pateyyuṁ;</div> </td> </tr> <tr> <td> <div class="G">Sabbā ca najjo paṭisotaṁ vajeyyuṁ,</div> </td> </tr> <tr> <td> <div class="G">Na tvevahaṁ rāja musā bhaṇeyyaṁ.</div> </td> </tr> </table> </div>
</div>
<div class="q" id="p_23J_1222"> <div class="divNumber">406.</div> <div class="p"> <table class="singleColumn"> <tr> <td> <div class="pN">1222</div> <div class="G">Nabhaṁ phaleyya udadhīpi susse,</div> </td> </tr> <tr> <td> <div class="G">Saṁvaṭṭaye bhūtadharā vasundharā;</div> </td> </tr> <tr> <td> <div class="G">Siluccayo meru samūlamuppate,</div> </td> </tr> <tr> <td> <div class="G">Na tvevahaṁ rāja musā bhaṇeyyaṁ.</div> </td> </tr> </table> </div>
</div>
<div class="q" id="p_23J_1223"> <div class="divNumber">407.</div> <div class="p"> <table class="singleColumn"> <tr> <td> <div class="pN">1223</div> <div class="G">Asiñca sattiñca parāmasāmi,</div> </td> </tr> <tr> <td> <div class="G">Sapathampi te samma ahaṁ karomi;</div> </td> </tr> <tr> <td> <div class="G">Tayā pamutto anaṇo bhavitvā,</div> </td> </tr> <tr> <td> <div class="G">Saccānurakkhī punarāvajissaṁ”.</div> </td> </tr> </table> </div>
</div>
<div class="q" id="p_23J_1224"> <div class="divNumber">408.</div> <div class="p"> <table class="singleColumn"> <tr> <td> <div class="pN">1224</div> <div class="G">“Yo te kato saṅgaro brāhmaṇena,</div> </td> </tr> <tr> <td> <div class="G">Raṭṭhe sake issariye ṭhitena;</div> </td> </tr> <tr> <td> <div class="G">Taṁ saṅgaraṁ brāhmaṇasappadāya,</div> </td> </tr> <tr> <td> <div class="G">Saccānurakkhī punarāvajassu”.</div> </td> </tr> </table> </div>
</div>
<div class="q" id="p_23J_1225"> <div class="divNumber">409.</div> <div class="p"> <table class="singleColumn"> <tr> <td> <div class="pN">1225</div> <div class="G">“Yo me kato saṅgaro brāhmaṇena,</div> </td> </tr> <tr> <td> <div class="G">Raṭṭhe sake issariye ṭhitena;</div> </td> </tr> <tr> <td> <div class="G">Taṁ saṅgaraṁ brāhmaṇasappadāya,</div> </td> </tr> <tr> <td> <div class="G">Saccānurakkhī punarāvajissaṁ”.</div> </td> </tr> </table> </div>
</div>
<div class="q" id="p_23J_1226"> <div class="divNumber">410.</div> <div class="p"> <table class="singleColumn"> <tr> <td> <div class="pN">1226</div> <div class="G">Mutto ca so porisādassa hatthā,</div> </td> </tr> <tr> <td> <div class="G">Gantvāna taṁ brāhmaṇaṁ etadavoca;</div> </td> </tr> <tr> <td> <div class="G">“Suṇoma gāthāyo satārahāyo,</div> </td> </tr> <tr> <td> <div class="G">Yā me sutā assu hitāya brahme”.</div> </td> </tr> </table> </div>
</div>
<div class="q" id="p_23J_1227"> <div class="divNumber">411.</div> <div class="p"> <table class="singleColumn"> <tr> <td> <div class="pN">1227</div> <div class="G">“Sakideva sutasoma,</div> </td> </tr> <tr> <td> <div class="G">sabbhi hoti samāgamo;</div> </td> </tr> <tr> <td> <div class="G">Sā naṁ saṅgati pāleti,</div> </td> </tr> <tr> <td> <div class="G">nāsabbhi bahu saṅgamo.</div> </td> </tr> </table> </div>
</div>
<div class="q" id="p_23J_1228"> <div class="divNumber">412.</div> <div class="p"> <table class="singleColumn"> <tr> <td> <div class="pN">1228</div> <div class="G">Sabbhireva samāsetha,</div> </td> </tr> <tr> <td> <div class="G">sabbhi kubbetha santhavaṁ;</div> </td> </tr> <tr> <td> <div class="G">Sataṁ saddhammamaññāya,</div> </td> </tr> <tr> <td> <div class="G">seyyo hoti na pāpiyo.</div> </td> </tr> </table> </div>
</div>
<div class="q" id="p_23J_1229"> <div class="divNumber">413.</div> <div class="p"> <table class="singleColumn"> <tr> <td> <div class="pN">1229</div> <div class="G">Jīranti ve rājarathā sucittā,</div> </td> </tr> <tr> <td> <div class="G">Atho sarīrampi jaraṁ upeti;</div> </td> </tr> <tr> <td> <div class="G">Satañca dhammo na jaraṁ upeti,</div> </td> </tr> <tr> <td> <div class="G">Santo have sabbhi pavedayanti.</div> </td> </tr> </table> </div>
</div>
<div class="q" id="p_23J_1230"> <div class="divNumber">414.</div> <div class="p"> <table class="singleColumn"> <tr> <td> <div class="pN">1230</div> <div class="G">Nabhañca dūre pathavī ca dūre,</div> </td> </tr> <tr> <td> <div class="G">Pāraṁ samuddassa tadāhu dūre;</div> </td> </tr> <tr> <td> <div class="G">Tato have dūrataraṁ vadanti,</div> </td> </tr> <tr> <td> <div class="G">Satañca dhammo asatañca rāja”.</div> </td> </tr> </table> </div>
</div>
<div class="q" id="p_23J_1231"> <div class="divNumber">415.</div> <div class="p"> <table class="singleColumn"> <tr> <td> <div class="pN">1231</div> <div class="G">“Sahassiyā imā gāthā,</div> </td> </tr> <tr> <td> <div class="G">nahimā gāthā satārahā;</div> </td> </tr> <tr> <td> <div class="G">Cattāri tvaṁ sahassāni,</div> </td> </tr> <tr> <td> <div class="G">khippaṁ gaṇhāhi brāhmaṇa”.</div> </td> </tr> </table> </div>
</div>
<div class="q" id="p_23J_1232"> <div class="divNumber">416.</div> <div class="p"> <table class="singleColumn"> <tr> <td> <div class="pN">1232</div> <div class="G">“Āsītiyā nāvutiyā ca gāthā,</div> </td> </tr> <tr> <td> <div class="G">Satārahā cāpi bhaveyya gāthā;</div> </td> </tr> <tr> <td> <div class="G">Paccattameva sutasoma jānahi,</div> </td> </tr> <tr> <td> <div class="G">Sahassiyā nāma kā atthi gāthā”.</div> </td> </tr> </table> </div>
</div>
<div class="q" id="p_23J_1233"> <div class="divNumber">417.</div> <div class="p"> <table class="singleColumn"> <tr> <td> <div class="pN">1233</div> <div class="G">“Icchāmi vohaṁ sutavuddhimattano,</div> </td> </tr> <tr> <td> <div class="G">Santoti maṁ sappurisā bhajeyyuṁ;</div> </td> </tr> <tr> <td> <div class="G">Ahaṁ savantīhi mahodadhīva,</div> </td> </tr> <tr> <td> <div class="G">Na hi tāta tappāmi subhāsitena.</div> </td> </tr> </table> </div>
</div>
<div class="q" id="p_23J_1234"> <div class="divNumber">418.</div> <div class="p"> <table class="singleColumn"> <tr> <td> <div class="pN">1234</div> <div class="G">Aggi yathā tiṇakaṭṭhaṁ dahanto,</div> </td> </tr> <tr> <td> <div class="G">Na tappatī sāgarova nadīhi;</div> </td> </tr> <tr> <td> <div class="G">Evampi te paṇḍitā rājaseṭṭha,</div> </td> </tr> <tr> <td> <div class="G">Sutvā na tappanti subhāsitena.</div> </td> </tr> </table> </div>
</div>
<div class="q" id="p_23J_1235"> <div class="divNumber">419.</div> <div class="p"> <table class="singleColumn"> <tr> <td> <div class="pN">1235</div> <div class="G">Sakassa dāsassa yadā suṇomi,</div> </td> </tr> <tr> <td> <div class="G">Gāthaṁ ahaṁ atthavatiṁ janinda;</div> </td> </tr> <tr> <td> <div class="G">Tameva sakkacca nisāmayāmi,</div> </td> </tr> <tr> <td> <div class="G">Na hi tāta dhammesu mamatthi titti.</div> </td> </tr> </table> </div>
</div>
<div class="q" id="p_23J_1236"> <div class="divNumber">420.</div> <div class="p"> <table class="singleColumn"> <tr> <td> <div class="pN">1236</div> <div class="G">Idaṁ te raṭṭhaṁ sadhanaṁ sayoggaṁ,</div> </td> </tr> <tr> <td> <div class="G">Sakāyuraṁ sabbakāmūpapannaṁ;</div> </td> </tr> <tr> <td> <div class="G">Kiṁ kāmahetu paribhāsasi maṁ,</div> </td> </tr> <tr> <td> <div class="G">Gacchāmahaṁ porisādassa ñatte”.</div> </td> </tr> </table> </div>
</div>
<div class="q" id="p_23J_1237"> <div class="divNumber">421.</div> <div class="p"> <table class="singleColumn"> <tr> <td> <div class="pN">1237</div> <div class="G">“Attānurakkhāya bhavanti hete,</div> </td> </tr> <tr> <td> <div class="G">Hatthārohā rathikā pattikā ca;</div> </td> </tr> <tr> <td> <div class="G">Assāruhā ye ca dhanuggahāse,</div> </td> </tr> <tr> <td> <div class="G">Senaṁ payuñjāma hanāma sattuṁ”.</div> </td> </tr> </table> </div>
</div>
<div class="q" id="p_23J_1238"> <div class="divNumber">422.</div> <div class="p"> <table class="singleColumn"> <tr> <td> <div class="pN">1238</div> <div class="G">“Sudukkaraṁ porisādo akāsi,</div> </td> </tr> <tr> <td> <div class="G">Jīvaṁ gahetvāna avassajī maṁ;</div> </td> </tr> <tr> <td> <div class="G">Taṁ tādisaṁ pubbakiccaṁ saranto,</div> </td> </tr> <tr> <td> <div class="G">Dubbhe ahaṁ tassa kathaṁ janinda”.</div> </td> </tr> </table> </div>
</div>
<div class="q" id="p_23J_1239"> <div class="divNumber">423.</div> <div class="p"> <table class="singleColumn"> <tr> <td> <div class="pN">1239</div> <div class="G">Vanditvā so pitaraṁ mātarañca,</div> </td> </tr> <tr> <td> <div class="G">Anusāsetvā negamañca balañca;</div> </td> </tr> <tr> <td> <div class="G">Saccavādī saccānurakkhamāno,</div> </td> </tr> <tr> <td> <div class="G">Agamāsi so yattha porisādo.</div> </td> </tr> </table> </div>
</div>
<div class="q" id="p_23J_1240"> <div class="divNumber">424.</div> <div class="p"> <table class="singleColumn"> <tr> <td> <div class="pN">1240</div> <div class="G">“Kato mayā saṅgaro brāhmaṇena,</div> </td> </tr> <tr> <td> <div class="G">Raṭṭhe sake issariye ṭhitena;</div> </td> </tr> <tr> <td> <div class="G">Taṁ saṅgaraṁ brāhmaṇasappadāya,</div> </td> </tr> <tr> <td> <div class="G">Saccānurakkhī punarāgatosmi;</div> </td> </tr> <tr> <td> <div class="G">Yajassu yaññaṁ khāda maṁ porisāda”.</div> </td> </tr> </table> </div>
</div>
<div class="q" id="p_23J_1241"> <div class="divNumber">425.</div> <div class="p"> <table class="singleColumn"> <tr> <td> <div class="pN">1241</div> <div class="G">“Na hāyate khāditaṁ mayhaṁ pacchā,</div> </td> </tr> <tr> <td> <div class="G">Citakā ayaṁ tāva sadhūmikāva;</div> </td> </tr> <tr> <td> <div class="G">Niddhūmake pacitaṁ sādhupakkaṁ,</div> </td> </tr> <tr> <td> <div class="G">Suṇoma gāthāyo satārahāyo”.</div> </td> </tr> </table> </div>
</div>
<div class="q" id="p_23J_1242"> <div class="divNumber">426.</div> <div class="p"> <table class="singleColumn"> <tr> <td> <div class="pN">1242</div> <div class="G">“Adhammiko tvaṁ porisādakāsi,</div> </td> </tr> <tr> <td> <div class="G">Raṭṭhā ca bhaṭṭho udarassa hetu;</div> </td> </tr> <tr> <td> <div class="G">Dhammañcimā abhivadanti gāthā,</div> </td> </tr> <tr> <td> <div class="G">Dhammo ca adhammo ca kuhiṁ sameti.</div> </td> </tr> </table> </div>
</div>
<div class="q" id="p_23J_1243"> <div class="divNumber">427.</div> <div class="p"> <table class="singleColumn"> <tr> <td> <div class="pN">1243</div> <div class="G">Adhammikassa luddassa,</div> </td> </tr> <tr> <td> <div class="G">niccaṁ lohitapāṇino;</div> </td> </tr> <tr> <td> <div class="G">Natthi saccaṁ kuto dhammo,</div> </td> </tr> <tr> <td> <div class="G">kiṁ sutena karissasi”.</div> </td> </tr> </table> </div>
</div>
<div class="q" id="p_23J_1244"> <div class="divNumber">428.</div> <div class="p"> <table class="singleColumn"> <tr> <td> <div class="pN">1244</div> <div class="G">“Yo maṁsahetu migavaṁ careyya,</div> </td> </tr> <tr> <td> <div class="G">Yo vā hane purisamattahetu;</div> </td> </tr> <tr> <td> <div class="G">Ubhopi te pecca samā bhavanti,</div> </td> </tr> <tr> <td> <div class="G">Kasmā no adhammikaṁ brūsi maṁ tvaṁ”.</div> </td> </tr> </table> </div>
</div>
<div class="q" id="p_23J_1245"> <div class="divNumber">429.</div> <div class="p"> <table class="singleColumn"> <tr> <td> <div class="pN">1245</div> <div class="G">“Pañca pañca na khā bhakkhā,</div> </td> </tr> <tr> <td> <div class="G">khattiyena pajānatā;</div> </td> </tr> <tr> <td> <div class="G">Abhakkhaṁ rāja bhakkhesi,</div> </td> </tr> <tr> <td> <div class="G">tasmā adhammiko tuvaṁ”.</div> </td> </tr> </table> </div>
</div>
<div class="q" id="p_23J_1246"> <div class="divNumber">430.</div> <div class="p"> <table class="singleColumn"> <tr> <td> <div class="pN">1246</div> <div class="G">“Mutto tuvaṁ porisādassa hatthā,</div> </td> </tr> <tr> <td> <div class="G">Gantvā sakaṁ mandiraṁ kāmakāmī;</div> </td> </tr> <tr> <td> <div class="G">Amittahatthaṁ punarāgatosi,</div> </td> </tr> <tr> <td> <div class="G">Na khattadhamme kusalosi rāja”.</div> </td> </tr> </table> </div>
</div>
<div class="q" id="p_23J_1247"> <div class="divNumber">431.</div> <div class="p"> <table class="singleColumn"> <tr> <td> <div class="pN">1247</div> <div class="G">“Ye khattadhamme kusalā bhavanti,</div> </td> </tr> <tr> <td> <div class="G">Pāyena te nerayikā bhavanti;</div> </td> </tr> <tr> <td> <div class="G">Tasmā ahaṁ khattadhammaṁ pahāya,</div> </td> </tr> <tr> <td> <div class="G">Saccānurakkhī punarāgatosmi;</div> </td> </tr> <tr> <td> <div class="G">Yajassu yaññaṁ khāda maṁ porisāda”.</div> </td> </tr> </table> </div>
</div>
<div class="q" id="p_23J_1248"> <div class="divNumber">432.</div> <div class="p"> <table class="singleColumn"> <tr> <td> <div class="pN">1248</div> <div class="G">“Pāsādavāsā pathavīgavāssā,</div> </td> </tr> <tr> <td> <div class="G">Kāmitthiyo kāsikacandanañca;</div> </td> </tr> <tr> <td> <div class="G">Sabbaṁ tahiṁ labhasi sāmitāya,</div> </td> </tr> <tr> <td> <div class="G">Saccena kiṁ passasi ānisaṁsaṁ”.</div> </td> </tr> </table> </div>
</div>
<div class="q" id="p_23J_1249"> <div class="divNumber">433.</div> <div class="p"> <table class="singleColumn"> <tr> <td> <div class="pN">1249</div> <div class="G">“Ye kecime atthi rasā pathabyā,</div> </td> </tr> <tr> <td> <div class="G">Saccaṁ tesaṁ sādhutaraṁ rasānaṁ;</div> </td> </tr> <tr> <td> <div class="G">Sacce ṭhitā samaṇabrāhmaṇā ca,</div> </td> </tr> <tr> <td> <div class="G">Taranti jātimaraṇassa pāraṁ”.</div> </td> </tr> </table> </div>
</div>
<div class="q" id="p_23J_1250"> <div class="divNumber">434.</div> <div class="p"> <table class="singleColumn"> <tr> <td> <div class="pN">1250</div> <div class="G">“Mutto tuvaṁ porisādassa hatthā,</div> </td> </tr> <tr> <td> <div class="G">Gantvā sakaṁ mandiraṁ kāmakāmī;</div> </td> </tr> <tr> <td> <div class="G">Amittahatthaṁ punarāgatosi,</div> </td> </tr> <tr> <td> <div class="G">Na hi nūna te maraṇabhayaṁ janinda;</div> </td> </tr> <tr> <td> <div class="G">Alīnacitto asi saccavādī”.</div> </td> </tr> </table> </div>
</div>
<div class="q" id="p_23J_1251"> <div class="divNumber">435.</div> <div class="p"> <table class="singleColumn"> <tr> <td> <div class="pN">1251</div> <div class="G">“Katā me kalyāṇā anekarūpā,</div> </td> </tr> <tr> <td> <div class="G">Yaññā yiṭṭhā ye vipulā pasatthā;</div> </td> </tr> <tr> <td> <div class="G">Visodhito paralokassa maggo,</div> </td> </tr> <tr> <td> <div class="G">Dhamme ṭhito ko maraṇassa bhāye.</div> </td> </tr> </table> </div>
</div>
<div class="q" id="p_23J_1252"> <div class="divNumber">436.</div> <div class="p"> <table class="singleColumn"> <tr> <td> <div class="pN">1252</div> <div class="G">Katā me kalyāṇā anekarūpā,</div> </td> </tr> <tr> <td> <div class="G">Yaññā yiṭṭhā ye vipulā pasatthā;</div> </td> </tr> <tr> <td> <div class="G">Anānutappaṁ paralokaṁ gamissaṁ,</div> </td> </tr> <tr> <td> <div class="G">Yajassu yaññaṁ ada maṁ porisāda.</div> </td> </tr> </table> </div>
</div>
<div class="q" id="p_23J_1253"> <div class="divNumber">437.</div> <div class="p"> <table class="singleColumn"> <tr> <td> <div class="pN">1253</div> <div class="G">Pitā ca mātā ca upaṭṭhitā me,</div> </td> </tr> <tr> <td> <div class="G">Dhammena me issariyaṁ pasatthaṁ;</div> </td> </tr> <tr> <td> <div class="G">Visodhito paralokassa maggo,</div> </td> </tr> <tr> <td> <div class="G">Dhamme ṭhito ko maraṇassa bhāye.</div> </td> </tr> </table> </div>
</div>
<div class="q" id="p_23J_1254"> <div class="divNumber">438.</div> <div class="p"> <table class="singleColumn"> <tr> <td> <div class="pN">1254</div> <div class="G">Pitā ca mātā ca upaṭṭhitā me,</div> </td> </tr> <tr> <td> <div class="G">Dhammena me issariyaṁ pasatthaṁ;</div> </td> </tr> <tr> <td> <div class="G">Anānutappaṁ paralokaṁ gamissaṁ,</div> </td> </tr> <tr> <td> <div class="G">Yajassu yaññaṁ ada maṁ porisāda.</div> </td> </tr> </table> </div>
</div>
<div class="q" id="p_23J_1255"> <div class="divNumber">439.</div> <div class="p"> <table class="singleColumn"> <tr> <td> <div class="pN">1255</div> <div class="G">Ñātīsu mittesu katā me kārā,</div> </td> </tr> <tr> <td> <div class="G">Dhammena me issariyaṁ pasatthaṁ;</div> </td> </tr> <tr> <td> <div class="G">Visodhito paralokassa maggo,</div> </td> </tr> <tr> <td> <div class="G">Dhamme ṭhito ko maraṇassa bhāye.</div> </td> </tr> </table> </div>
</div>
<div class="q" id="p_23J_1256"> <div class="divNumber">440.</div> <div class="p"> <table class="singleColumn"> <tr> <td> <div class="pN">1256</div> <div class="G">Ñātīsu mittesu katā me kārā,</div> </td> </tr> <tr> <td> <div class="G">Dhammena me issariyaṁ pasatthaṁ;</div> </td> </tr> <tr> <td> <div class="G">Anānutappaṁ paralokaṁ gamissaṁ,</div> </td> </tr> <tr> <td> <div class="G">Yajassu yaññaṁ ada maṁ porisāda.</div> </td> </tr> </table> </div>
</div>
<div class="q" id="p_23J_1257"> <div class="divNumber">441.</div> <div class="p"> <table class="singleColumn"> <tr> <td> <div class="pN">1257</div> <div class="G">Dinnaṁ me dānaṁ bahudhā bahūnaṁ,</div> </td> </tr> <tr> <td> <div class="G">Santappitā samaṇabrāhmaṇā ca;</div> </td> </tr> <tr> <td> <div class="G">Visodhito paralokassa maggo,</div> </td> </tr> <tr> <td> <div class="G">Dhamme ṭhito ko maraṇassa bhāye.</div> </td> </tr> </table> </div>
</div>
<div class="q" id="p_23J_1258"> <div class="divNumber">442.</div> <div class="p"> <table class="singleColumn"> <tr> <td> <div class="pN">1258</div> <div class="G">Dinnaṁ me dānaṁ bahudhā bahūnaṁ,</div> </td> </tr> <tr> <td> <div class="G">Santappitā samaṇabrāhmaṇā ca;</div> </td> </tr> <tr> <td> <div class="G">Anānutappaṁ paralokaṁ gamissaṁ,</div> </td> </tr> <tr> <td> <div class="G">Yajassu yaññaṁ ada maṁ porisāda”.</div> </td> </tr> </table> </div>
</div>
<div class="q" id="p_23J_1259"> <div class="divNumber">443.</div> <div class="p"> <table class="singleColumn"> <tr> <td> <div class="pN">1259</div> <div class="G">“Visaṁ pajānaṁ puriso adeyya,</div> </td> </tr> <tr> <td> <div class="G">Āsīvisaṁ jalitamuggatejaṁ;</div> </td> </tr> <tr> <td> <div class="G">Muddhāpi tassa viphaleyya sattadhā,</div> </td> </tr> <tr> <td> <div class="G">Yo tādisaṁ saccavādiṁ adeyya.</div> </td> </tr> </table> </div>
</div>
<div class="q" id="p_23J_1260"> <div class="divNumber">444.</div> <div class="p"> <table class="singleColumn"> <tr> <td> <div class="pN">1260</div> <div class="G">Sutvā dhammaṁ vijānanti,</div> </td> </tr> <tr> <td> <div class="G">Narā kalyāṇapāpakaṁ;</div> </td> </tr> <tr> <td> <div class="G">Api gāthā suṇitvāna,</div> </td> </tr> <tr> <td> <div class="G">Dhamme me ramate mano”.</div> </td> </tr> </table> </div>
</div>
<div class="q" id="p_23J_1261"> <div class="divNumber">445.</div> <div class="p"> <table class="singleColumn"> <tr> <td> <div class="pN">1261</div> <div class="G">“Sakideva mahārāja,</div> </td> </tr> <tr> <td> <div class="G">sabbhi hoti samāgamo;</div> </td> </tr> <tr> <td> <div class="G">Sā naṁ saṅgati pāleti,</div> </td> </tr> <tr> <td> <div class="G">nāsabbhi bahu saṅgamo.</div> </td> </tr> </table> </div>
</div>
<div class="q" id="p_23J_1262"> <div class="divNumber">446.</div> <div class="p"> <table class="singleColumn"> <tr> <td> <div class="pN">1262</div> <div class="G">Sabbhireva samāsetha,</div> </td> </tr> <tr> <td> <div class="G">sabbhi kubbetha santhavaṁ;</div> </td> </tr> <tr> <td> <div class="G">Sataṁ saddhammamaññāya,</div> </td> </tr> <tr> <td> <div class="G">seyyo hoti na pāpiyo.</div> </td> </tr> </table> </div>
</div>
<div class="q" id="p_23J_1263"> <div class="divNumber">447.</div> <div class="p"> <table class="singleColumn"> <tr> <td> <div class="pN">1263</div> <div class="G">Jīranti ve rājarathā sucittā,</div> </td> </tr> <tr> <td> <div class="G">Atho sarīrampi jaraṁ upeti;</div> </td> </tr> <tr> <td> <div class="G">Satañca dhammo na jaraṁ upeti,</div> </td> </tr> <tr> <td> <div class="G">Santo have sabbhi pavedayanti.</div> </td> </tr> </table> </div>
</div>
<div class="q" id="p_23J_1264"> <div class="divNumber">448.</div> <div class="p"> <table class="singleColumn"> <tr> <td> <div class="pN">1264</div> <div class="G">Nabhañca dūre pathavī ca dūre,</div> </td> </tr> <tr> <td> <div class="G">Pāraṁ samuddassa tadāhu dūre;</div> </td> </tr> <tr> <td> <div class="G">Tato have dūrataraṁ vadanti,</div> </td> </tr> <tr> <td> <div class="G">Satañca dhammo asatañca rāja”.</div> </td> </tr> </table> </div>
</div>
<div class="q" id="p_23J_1265"> <div class="divNumber">449.</div> <div class="p"> <table class="singleColumn"> <tr> <td> <div class="pN">1265</div> <div class="G">“Gāthā imā atthavatī subyañjanā,</div> </td> </tr> <tr> <td> <div class="G">Subhāsitā tuyha janinda sutvā;</div> </td> </tr> <tr> <td> <div class="G">Ānandi vitto sumano patīto,</div> </td> </tr> <tr> <td> <div class="G">Cattāri te samma vare dadāmi”.</div> </td> </tr> </table> </div>
</div>
<div class="q" id="p_23J_1266"> <div class="divNumber">450.</div> <div class="p"> <table class="singleColumn"> <tr> <td> <div class="pN">1266</div> <div class="G">“Yo nattano maraṇaṁ bujjhasi tuvaṁ,</div> </td> </tr> <tr> <td> <div class="G">Hitāhitaṁ vinipātañca saggaṁ;</div> </td> </tr> <tr> <td> <div class="G">Giddho rase duccarite niviṭṭho,</div> </td> </tr> <tr> <td> <div class="G">Kiṁ tvaṁ varaṁ dassasi pāpadhamma.</div> </td> </tr> </table> </div>
</div>
<div class="q" id="p_23J_1267"> <div class="divNumber">451.</div> <div class="p"> <table class="singleColumn"> <tr> <td> <div class="pN">1267</div> <div class="G">Ahañca taṁ dehi varanti vajjaṁ,</div> </td> </tr> <tr> <td> <div class="G">Tvañcāpi datvāna avākareyya;</div> </td> </tr> <tr> <td> <div class="G">Sandiṭṭhikaṁ kalahamimaṁ vivādaṁ,</div> </td> </tr> <tr> <td> <div class="G">Ko paṇḍito jānamupabbajeyya”.</div> </td> </tr> </table> </div>
</div>
<div class="q" id="p_23J_1268"> <div class="divNumber">452.</div> <div class="p"> <table class="singleColumn"> <tr> <td> <div class="pN">1268</div> <div class="G">“Na taṁ varaṁ arahati jantu dātuṁ,</div> </td> </tr> <tr> <td> <div class="G">Yaṁ vāpi datvāna avākareyya;</div> </td> </tr> <tr> <td> <div class="G">Varassu samma avikampamāno,</div> </td> </tr> <tr> <td> <div class="G">Pāṇaṁ cajitvānapi dassameva”.</div> </td> </tr> </table> </div>
</div>
<div class="q" id="p_23J_1269"> <div class="divNumber">453.</div> <div class="p"> <table class="singleColumn"> <tr> <td> <div class="pN">1269</div> <div class="G">“Ariyassa ariyena sameti sakhyaṁ,</div> </td> </tr> <tr> <td> <div class="G">Paññassa paññāṇavatā sameti;</div> </td> </tr> <tr> <td> <div class="G">Passeyya taṁ vassasataṁ arogaṁ,</div> </td> </tr> <tr> <td> <div class="G">Etaṁ varānaṁ paṭhamaṁ varāmi”.</div> </td> </tr> </table> </div>
</div>
<div class="q" id="p_23J_1270"> <div class="divNumber">454.</div> <div class="p"> <table class="singleColumn"> <tr> <td> <div class="pN">1270</div> <div class="G">“Ariyassa ariyena sameti sakhyaṁ,</div> </td> </tr> <tr> <td> <div class="G">Paññassa paññāṇavatā sameti;</div> </td> </tr> <tr> <td> <div class="G">Passāsi maṁ vassasataṁ arogaṁ,</div> </td> </tr> <tr> <td> <div class="G">Etaṁ varānaṁ paṭhamaṁ dadāmi”.</div> </td> </tr> </table> </div>
</div>
<div class="q" id="p_23J_1271"> <div class="divNumber">455.</div> <div class="p"> <table class="singleColumn"> <tr> <td> <div class="pN">1271</div> <div class="G">“Ye khattiyāse idha bhūmipālā,</div> </td> </tr> <tr> <td> <div class="G">Muddhābhisittā katanāmadheyyā;</div> </td> </tr> <tr> <td> <div class="G">Na tādise bhūmipatī adesi,</div> </td> </tr> <tr> <td> <div class="G">Etaṁ varānaṁ dutiyaṁ varāmi”.</div> </td> </tr> </table> </div>
</div>
<div class="q" id="p_23J_1272"> <div class="divNumber">456.</div> <div class="p"> <table class="singleColumn"> <tr> <td> <div class="pN">1272</div> <div class="G">“Ye khattiyāse idha bhūmipālā,</div> </td> </tr> <tr> <td> <div class="G">Muddhābhisittā katanāmadheyyā;</div> </td> </tr> <tr> <td> <div class="G">Na tādise bhūmipatī ademi,</div> </td> </tr> <tr> <td> <div class="G">Etaṁ varānaṁ dutiyaṁ dadāmi”.</div> </td> </tr> </table> </div>
</div>
<div class="q" id="p_23J_1273"> <div class="divNumber">457.</div> <div class="p"> <table class="singleColumn"> <tr> <td> <div class="pN">1273</div> <div class="G">“Parosataṁ khattiyā te gahitā,</div> </td> </tr> <tr> <td> <div class="G">Talāvutā assumukhā rudantā;</div> </td> </tr> <tr> <td> <div class="G">Sake te raṭṭhe paṭipādayāhi,</div> </td> </tr> <tr> <td> <div class="G">Etaṁ varānaṁ tatiyaṁ varāmi”.</div> </td> </tr> </table> </div>
</div>
<div class="q" id="p_23J_1274"> <div class="divNumber">458.</div> <div class="p"> <table class="singleColumn"> <tr> <td> <div class="pN">1274</div> <div class="G">“Parosataṁ khattiyā me gahitā,</div> </td> </tr> <tr> <td> <div class="G">Talāvutā assumukhā rudantā;</div> </td> </tr> <tr> <td> <div class="G">Sake te raṭṭhe paṭipādayāmi,</div> </td> </tr> <tr> <td> <div class="G">Etaṁ varānaṁ tatiyaṁ dadāmi”.</div> </td> </tr> </table> </div>
</div>
<div class="q" id="p_23J_1275"> <div class="divNumber">459.</div> <div class="p"> <table class="singleColumn"> <tr> <td> <div class="pN">1275</div> <div class="G">“Chiddaṁ te raṭṭhaṁ byathitā bhayā hi,</div> </td> </tr> <tr> <td> <div class="G">Puthū narā leṇamanuppaviṭṭhā;</div> </td> </tr> <tr> <td> <div class="G">Manussamaṁsaṁ viramehi rāja,</div> </td> </tr> <tr> <td> <div class="G">Etaṁ varānaṁ catutthaṁ varāmi”.</div> </td> </tr> </table> </div>
</div>
<div class="q" id="p_23J_1276"> <div class="divNumber">460.</div> <div class="p"> <table class="singleColumn"> <tr> <td> <div class="pN">1276</div> <div class="G">“Addhā hi so bhakkho mama manāpo,</div> </td> </tr> <tr> <td> <div class="G">Etassa hetumhi vanaṁ paviṭṭho;</div> </td> </tr> <tr> <td> <div class="G">Sohaṁ kathaṁ etto upārameyyaṁ,</div> </td> </tr> <tr> <td> <div class="G">Aññaṁ varānaṁ catutthaṁ varassu”.</div> </td> </tr> </table> </div>
</div>
<div class="q" id="p_23J_1277"> <div class="divNumber">461.</div> <div class="p"> <table class="singleColumn"> <tr> <td> <div class="pN">1277</div> <div class="G">“Na ve piyaṁ meti janinda tādiso,</div> </td> </tr> <tr> <td> <div class="G">Attaṁ niraṁkacca piyāni sevati;</div> </td> </tr> <tr> <td> <div class="G">Attāva seyyo paramā ca seyyo,</div> </td> </tr> <tr> <td> <div class="G">Labbhā piyā ocitatthena pacchā”.</div> </td> </tr> </table> </div>
</div>
<div class="q" id="p_23J_1278"> <div class="divNumber">462.</div> <div class="p"> <table class="singleColumn"> <tr> <td> <div class="pN">1278</div> <div class="G">“Piyaṁ me mānusaṁ maṁsaṁ,</div> </td> </tr> <tr> <td> <div class="G">Sutasoma vijānahi;</div> </td> </tr> <tr> <td> <div class="G">Namhi sakkā nivāretuṁ,</div> </td> </tr> <tr> <td> <div class="G">Aññaṁ varaṁ samma varassu”.</div> </td> </tr> </table> </div>
</div>
<div class="q" id="p_23J_1279"> <div class="divNumber">463.</div> <div class="p"> <table class="singleColumn"> <tr> <td> <div class="pN">1279</div> <div class="G">“Yo ve piyaṁ meti piyānurakkhī,</div> </td> </tr> <tr> <td> <div class="G">Attaṁ niraṁkacca piyāni sevati;</div> </td> </tr> <tr> <td> <div class="G">Soṇḍova pitvā visamissapānaṁ,</div> </td> </tr> <tr> <td> <div class="G">Teneva so hoti dukkhī parattha.</div> </td> </tr> </table> </div>
</div>
<div class="q" id="p_23J_1280"> <div class="divNumber">464.</div> <div class="p"> <table class="singleColumn"> <tr> <td> <div class="pN">1280</div> <div class="G">Yo cīdha saṅkhāya piyāni hitvā,</div> </td> </tr> <tr> <td> <div class="G">Kicchenapi sevati ariyadhamme;</div> </td> </tr> <tr> <td> <div class="G">Dukkhitova pitvāna yathosadhāni,</div> </td> </tr> <tr> <td> <div class="G">Teneva so hoti sukhī parattha”.</div> </td> </tr> </table> </div>
</div>
<div class="q" id="p_23J_1281"> <div class="divNumber">465.</div> <div class="p"> <table class="singleColumn"> <tr> <td> <div class="pN">1281</div> <div class="G">“Ohāyahaṁ pitaraṁ mātarañca,</div> </td> </tr> <tr> <td> <div class="G">Manāpiye kāmaguṇe ca pañca;</div> </td> </tr> <tr> <td> <div class="G">Etassa hetumhi vanaṁ paviṭṭho,</div> </td> </tr> <tr> <td> <div class="G">Taṁ te varaṁ kinti mahaṁ dadāmi”.</div> </td> </tr> </table> </div>
</div>
<div class="q" id="p_23J_1282"> <div class="divNumber">466.</div> <div class="p"> <table class="singleColumn"> <tr> <td> <div class="pN">1282</div> <div class="G">“Na paṇḍitā diguṇamāhu vākyaṁ,</div> </td> </tr> <tr> <td> <div class="G">Saccappaṭiññāva bhavanti santo;</div> </td> </tr> <tr> <td> <div class="G">Varassu samma iti maṁ avoca,</div> </td> </tr> <tr> <td> <div class="G">Iccabravī tvaṁ na hi te sameti”.</div> </td> </tr> </table> </div>
</div>
<div class="q" id="p_23J_1283"> <div class="divNumber">467.</div> <div class="p"> <table class="singleColumn"> <tr> <td> <div class="pN">1283</div> <div class="G">“Apuññalābhaṁ ayasaṁ akittiṁ,</div> </td> </tr> <tr> <td> <div class="G">Pāpaṁ bahuṁ duccaritaṁ kilesaṁ;</div> </td> </tr> <tr> <td> <div class="G">Manussamaṁsassa kate upāgā,</div> </td> </tr> <tr> <td> <div class="G">Taṁ te varaṁ kinti mahaṁ dadeyyaṁ”.</div> </td> </tr> </table> </div>
</div>
<div class="q" id="p_23J_1284"> <div class="divNumber">468.</div> <div class="p"> <table class="singleColumn"> <tr> <td> <div class="pN">1284</div> <div class="G">“Na taṁ varaṁ arahati jantu dātuṁ,</div> </td> </tr> <tr> <td> <div class="G">Yaṁ vāpi datvāna avākareyya;</div> </td> </tr> <tr> <td> <div class="G">Varassu samma avikampamāno,</div> </td> </tr> <tr> <td> <div class="G">Pāṇaṁ cajitvānapi dassameva.</div> </td> </tr> </table> </div>
</div>
<div class="q" id="p_23J_1285"> <div class="divNumber">469.</div> <div class="p"> <table class="singleColumn"> <tr> <td> <div class="pN">1285</div> <div class="G">Pāṇaṁ cajanti santo nāpi dhammaṁ,</div> </td> </tr> <tr> <td> <div class="G">Saccappaṭiññāva bhavanti santo;</div> </td> </tr> <tr> <td> <div class="G">Datvā varaṁ khippamavākarohi,</div> </td> </tr> <tr> <td> <div class="G">Etena sampajja surājaseṭṭha.</div> </td> </tr> </table> </div>
</div>
<div class="q" id="p_23J_1286"> <div class="divNumber">470.</div> <div class="p"> <table class="singleColumn"> <tr> <td> <div class="pN">1286</div> <div class="G">Caje dhanaṁ aṅgavarassa hetu,</div> </td> </tr> <tr> <td> <div class="G">Aṅgaṁ caje jīvitaṁ rakkhamāno;</div> </td> </tr> <tr> <td> <div class="G">Aṅgaṁ dhanaṁ jīvitañcāpi sabbaṁ,</div> </td> </tr> <tr> <td> <div class="G">Caje naro dhammamanussaranto.</div> </td> </tr> </table> </div>
</div>
<div class="q" id="p_23J_1287"> <div class="divNumber">471.</div> <div class="p"> <table class="singleColumn"> <tr> <td> <div class="pN">1287</div> <div class="G">Yasmā hi dhammaṁ puriso vijaññā,</div> </td> </tr> <tr> <td> <div class="G">Ye cassa kaṅkhaṁ vinayanti santo;</div> </td> </tr> <tr> <td> <div class="G">Taṁ hissa dīpañca parāyaṇañca,</div> </td> </tr> <tr> <td> <div class="G">Na tena mittiṁ jirayetha pañño”.</div> </td> </tr> </table> </div>
</div>
<div class="q" id="p_23J_1288"> <div class="divNumber">472.</div> <div class="p"> <table class="singleColumn"> <tr> <td> <div class="pN">1288</div> <div class="G">“Addhā hi so bhakkho mama manāpo,</div> </td> </tr> <tr> <td> <div class="G">Etassa hetumhi vanaṁ paviṭṭho;</div> </td> </tr> <tr> <td> <div class="G">Sace ca maṁ yācasi etamatthaṁ,</div> </td> </tr> <tr> <td> <div class="G">Etampi te samma varaṁ dadāmi.</div> </td> </tr> </table> </div>
</div>
<div class="q" id="p_23J_1289"> <div class="divNumber">473.</div> <div class="p"> <table class="singleColumn"> <tr> <td> <div class="pN">1289</div> <div class="G">Satthā ca me hosi sakhā ca mesi,</div> </td> </tr> <tr> <td> <div class="G">Vacanampi te samma ahaṁ akāsiṁ;</div> </td> </tr> <tr> <td> <div class="G">Tuvampi me samma karohi vākyaṁ,</div> </td> </tr> <tr> <td> <div class="G">Ubhopi gantvāna pamocayāma”.</div> </td> </tr> </table> </div>
</div>
<div class="q" id="p_23J_1290"> <div class="divNumber">474.</div> <div class="p"> <table class="singleColumn"> <tr> <td> <div class="pN">1290</div> <div class="G">“Satthā ca te homi sakhā ca tyamhi,</div> </td> </tr> <tr> <td> <div class="G">Vacanampi me samma tuvaṁ akāsi;</div> </td> </tr> <tr> <td> <div class="G">Ahampi te samma karomi vākyaṁ,</div> </td> </tr> <tr> <td> <div class="G">Ubhopi gantvāna pamocayāma”.</div> </td> </tr> </table> </div>
</div>
<div class="q" id="p_23J_1291"> <div class="divNumber">475.</div> <div class="p"> <table class="singleColumn"> <tr> <td> <div class="pN">1291</div> <div class="G">“Kammāsapādena viheṭhitattha,</div> </td> </tr> <tr> <td> <div class="G">Talāvutā assumukhā rudantā;</div> </td> </tr> <tr> <td> <div class="G">Na jātu dubbhetha imassa rañño,</div> </td> </tr> <tr> <td> <div class="G">Saccappaṭiññaṁ me paṭissuṇātha”.</div> </td> </tr> </table> </div>
</div>
<div class="q" id="p_23J_1292"> <div class="divNumber">476.</div> <div class="p"> <table class="singleColumn"> <tr> <td> <div class="pN">1292</div> <div class="G">“Kammāsapādena viheṭhitamhā,</div> </td> </tr> <tr> <td> <div class="G">Talāvutā assumukhā rudantā;</div> </td> </tr> <tr> <td> <div class="G">Na jātu dubbhema imassa rañño,</div> </td> </tr> <tr> <td> <div class="G">Saccappaṭiññaṁ te paṭissuṇāma”.</div> </td> </tr> </table> </div>
</div>
<div class="q" id="p_23J_1293"> <div class="divNumber">477.</div> <div class="p"> <table class="singleColumn"> <tr> <td> <div class="pN">1293</div> <div class="G">“Yathā pitā vā atha vāpi mātā,</div> </td> </tr> <tr> <td> <div class="G">Anukampakā atthakāmā pajānaṁ;</div> </td> </tr> <tr> <td> <div class="G">Evameva vo hotu ayañca rājā,</div> </td> </tr> <tr> <td> <div class="G">Tumhe ca vo hotha yatheva puttā”.</div> </td> </tr> </table> </div>
</div>
<div class="q" id="p_23J_1294"> <div class="divNumber">478.</div> <div class="p"> <table class="singleColumn"> <tr> <td> <div class="pN">1294</div> <div class="G">“Yathā pitā vā atha vāpi mātā,</div> </td> </tr> <tr> <td> <div class="G">Anukampakā atthakāmā pajānaṁ;</div> </td> </tr> <tr> <td> <div class="G">Evameva no hotu ayañca rājā,</div> </td> </tr> <tr> <td> <div class="G">Mayampi hessāma yatheva puttā”.</div> </td> </tr> </table> </div>
</div>
<div class="q" id="p_23J_1295"> <div class="divNumber">479.</div> <div class="p"> <table class="singleColumn"> <tr> <td> <div class="pN">1295</div> <div class="G">“Catuppadaṁ sakuṇañcāpi maṁsaṁ,</div> </td> </tr> <tr> <td> <div class="G">Sūdehi randhaṁ sukataṁ suniṭṭhitaṁ;</div> </td> </tr> <tr> <td> <div class="G">Sudhaṁva indo paribhuñjiyāna,</div> </td> </tr> <tr> <td> <div class="G">Hitvā katheko ramasī araññe.</div> </td> </tr> </table> </div>
</div>
<div class="q" id="p_23J_1296"> <div class="divNumber">480.</div> <div class="p"> <table class="singleColumn"> <tr> <td> <div class="pN">1296</div> <div class="G">Tā khattiyā vallivilākamajjhā,</div> </td> </tr> <tr> <td> <div class="G">Alaṅkatā samparivārayitvā;</div> </td> </tr> <tr> <td> <div class="G">Indaṁva devesu pamodayiṁsu,</div> </td> </tr> <tr> <td> <div class="G">Hitvā katheko ramasī araññe.</div> </td> </tr> </table> </div>
</div>
<div class="q" id="p_23J_1297"> <div class="divNumber">481.</div> <div class="p"> <table class="singleColumn"> <tr> <td> <div class="pN">1297</div> <div class="G">Tambūpadhāne bahugoṇakamhi,</div> </td> </tr> <tr> <td> <div class="G">Subhamhi sabbassayanamhi saṅge;</div> </td> </tr> <tr> <td> <div class="G">Seyyassa majjhamhi sukhaṁ sayitvā,</div> </td> </tr> <tr> <td> <div class="G">Hitvā katheko ramasī araññe.</div> </td> </tr> </table> </div>
</div>
<div class="q" id="p_23J_1298"> <div class="divNumber">482.</div> <div class="p"> <table class="singleColumn"> <tr> <td> <div class="pN">1298</div> <div class="G">Pāṇissaraṁ kumbhathūṇaṁ nisīthe,</div> </td> </tr> <tr> <td> <div class="G">Athopi ve nippurisampi tūriyaṁ;</div> </td> </tr> <tr> <td> <div class="G">Bahuṁ sugītañca suvāditañca,</div> </td> </tr> <tr> <td> <div class="G">Hitvā katheko ramasī araññe.</div> </td> </tr> </table> </div>
</div>
<div class="q" id="p_23J_1299"> <div class="divNumber">483.</div> <div class="p"> <table class="singleColumn"> <tr> <td> <div class="pN">1299</div> <div class="G">Uyyānasampannaṁ pahūtamālyaṁ,</div> </td> </tr> <tr> <td> <div class="G">Migājinūpetapuraṁ surammaṁ;</div> </td> </tr> <tr> <td> <div class="G">Hayehi nāgehi rathehupetaṁ,</div> </td> </tr> <tr> <td> <div class="G">Hitvā katheko ramasī araññe”.</div> </td> </tr> </table> </div>
</div>
<div class="q" id="p_23J_1300"> <div class="divNumber">484.</div> <div class="p"> <table class="singleColumn"> <tr> <td> <div class="pN">1300</div> <div class="G">“Kāḷapakkhe yathā cando,</div> </td> </tr> <tr> <td> <div class="G">hāyateva suve suve;</div> </td> </tr> <tr> <td> <div class="G">Kāḷapakkhūpamo rāja,</div> </td> </tr> <tr> <td> <div class="G">asataṁ hoti samāgamo.</div> </td> </tr> </table> </div>
</div>
<div class="q" id="p_23J_1301"> <div class="divNumber">485.</div> <div class="p"> <table class="singleColumn"> <tr> <td> <div class="pN">1301</div> <div class="G">Yathāhaṁ rasakamāgamma,</div> </td> </tr> <tr> <td> <div class="G">sūdaṁ kāpurisādhamaṁ;</div> </td> </tr> <tr> <td> <div class="G">Akāsiṁ pāpakaṁ kammaṁ,</div> </td> </tr> <tr> <td> <div class="G">yena gacchāmi duggatiṁ.</div> </td> </tr> </table> </div>
</div>
<div class="q" id="p_23J_1302"> <div class="divNumber">486.</div> <div class="p"> <table class="singleColumn"> <tr> <td> <div class="pN">1302</div> <div class="G">Sukkapakkhe yathā cando,</div> </td> </tr> <tr> <td> <div class="G">vaḍḍhateva suve suve;</div> </td> </tr> <tr> <td> <div class="G">Sukkapakkhūpamo rāja,</div> </td> </tr> <tr> <td> <div class="G">sataṁ hoti samāgamo.</div> </td> </tr> </table> </div>
</div>
<div class="q" id="p_23J_1303"> <div class="divNumber">487.</div> <div class="p"> <table class="singleColumn"> <tr> <td> <div class="pN">1303</div> <div class="G">Yathāhaṁ tuvamāgamma,</div> </td> </tr> <tr> <td> <div class="G">sutasoma vijānahi;</div> </td> </tr> <tr> <td> <div class="G">Kāhāmi kusalaṁ kammaṁ,</div> </td> </tr> <tr> <td> <div class="G">yena gacchāmi suggatiṁ.</div> </td> </tr> </table> </div>
</div>
<div class="q" id="p_23J_1304"> <div class="divNumber">488.</div> <div class="p"> <table class="singleColumn"> <tr> <td> <div class="pN">1304</div> <div class="G">Thale yathā vāri janinda vuṭṭhaṁ,</div> </td> </tr> <tr> <td> <div class="G">Anaddhaneyyaṁ na ciraṭṭhitīkaṁ;</div> </td> </tr> <tr> <td> <div class="G">Evampi hoti asataṁ samāgamo,</div> </td> </tr> <tr> <td> <div class="G">Anaddhaneyyo udakaṁ thaleva.</div> </td> </tr> </table> </div>
</div>
<div class="q" id="p_23J_1305"> <div class="divNumber">489.</div> <div class="p"> <table class="singleColumn"> <tr> <td> <div class="pN">1305</div> <div class="G">Sare yathā vāri janinda vuṭṭhaṁ,</div> </td> </tr> <tr> <td> <div class="G">Ciraṭṭhitīkaṁ naravīraseṭṭha;</div> </td> </tr> <tr> <td> <div class="G">Evampi ve hoti sataṁ samāgamo,</div> </td> </tr> <tr> <td> <div class="G">Ciraṭṭhitīko udakaṁ sareva.</div> </td> </tr> </table> </div>
</div>
<div class="q" id="p_23J_1306"> <div class="divNumber">490.</div> <div class="p"> <table class="singleColumn"> <tr> <td> <div class="pN">1306</div> <div class="G">Abyāyiko hoti sataṁ samāgamo,</div> </td> </tr> <tr> <td> <div class="G">Yāvampi tiṭṭheyya tatheva hoti;</div> </td> </tr> <tr> <td> <div class="G">Khippañhi veti asataṁ samāgamo,</div> </td> </tr> <tr> <td> <div class="G">Tasmā sataṁ dhammo asabbhi ārakā”.</div> </td> </tr> </table> </div>
</div>
<div class="q" id="p_23J_1307"> <div class="divNumber">491.</div> <div class="p"> <table class="singleColumn"> <tr> <td> <div class="pN">1307</div> <div class="G">“Na so rājā yo ajeyyaṁ jināti,</div> </td> </tr> <tr> <td> <div class="G">Na so sakhā yo sakhāraṁ jināti;</div> </td> </tr> <tr> <td> <div class="G">Na sā bhariyā yā patino na vibheti,</div> </td> </tr> <tr> <td> <div class="G">Na te puttā ye na bharanti jiṇṇaṁ.</div> </td> </tr> </table> </div>
</div>
<div class="q" id="p_23J_1308"> <div class="divNumber">492.</div> <div class="p"> <table class="singleColumn"> <tr> <td> <div class="pN">1308</div> <div class="G">Na sā sabhā yattha na santi santo,</div> </td> </tr> <tr> <td> <div class="G">Na te santo ye na bhaṇanti dhammaṁ;</div> </td> </tr> <tr> <td> <div class="G">Rāgañca dosañca pahāya mohaṁ,</div> </td> </tr> <tr> <td> <div class="G">Dhammaṁ bhaṇantāva bhavanti santo.</div> </td> </tr> </table> </div>
</div>
<div class="q" id="p_23J_1309"> <div class="divNumber">493.</div> <div class="p"> <table class="singleColumn"> <tr> <td> <div class="pN">1309</div> <div class="G">Nābhāsamānaṁ jānanti,</div> </td> </tr> <tr> <td> <div class="G">missaṁ bālehi paṇḍitaṁ;</div> </td> </tr> <tr> <td> <div class="G">Bhāsamānañca jānanti,</div> </td> </tr> <tr> <td> <div class="G">desentaṁ amataṁ padaṁ.</div> </td> </tr> </table> </div>
</div>
<div class="q" id="p_23J_1310"> <div class="divNumber">494.</div> <div class="p"> <table class="singleColumn"> <tr> <td> <div class="pN">1310</div> <div class="G">Bhāsaye jotaye dhammaṁ,</div> </td> </tr> <tr> <td> <div class="G">Paggaṇhe isinaṁ dhajaṁ;</div> </td> </tr> <tr> <td> <div class="G">Subhāsitaddhajā isayo,</div> </td> </tr> <tr> <td> <div class="G">Dhammo hi isinaṁ dhajo”ti. (4212)</div> </td> </tr> </table> </div>
</div>
<div class="CENTER" id="p_23J_1311">
<span class="pN">1311</span>Mahāsutasomajātakaṁ pañcamaṁ.</div>
<div class="ENDH3" id="p_23J_1312">
<span class="pN">1312</span>Asītinipātaṁ niṭṭhitaṁ.</div>
<div class="SUMMARY" id="p_23J_1313">
<span class="pN">1313</span><span class="firstLetter">T</span>assuddānaṁ</div>
<div class="q" id="p_23J_1314"> <div class="p"> <table class="singleColumn"> <tr> <td> <div class="pN">1314</div> <div class="G">Sumukho pana haṁsavaro ca mahā,</div> </td> </tr> <tr> <td> <div class="G">Sudhabhojaniko ca paro pavaro;</div> </td> </tr> <tr> <td> <div class="G">Sakuṇāladijādhipativhayano,</div> </td> </tr> <tr> <td> <div class="G">Sutasomavaruttamasavhayanoti.</div> </td> </tr> </table> </div>
</div>
</html>
