<html>
<div class="i">1.4.4 </div>
<div class="h">Paṭhamapaṇṇāsaka</div>
<div class="h">Samacittavagga</div>
<div class="h"></div>
<div class="q" id="p_15A2_76"> <div class="divNumber">36.</div> <div class="p">
<span class="pN">76</span>Atha kho anāthapiṇḍiko gahapati yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho anāthapiṇḍiko gahapati bhagavantaṁ etadavoca— “kati nu kho, bhante, loke dakkhiṇeyyā, kattha ca dānaṁ dātabban”ti? “Dve kho, gahapati, loke dakkhiṇeyyā— sekho ca asekho ca. Ime kho, gahapati, dve loke dakkhiṇeyyā, ettha ca dānaṁ dātabban”ti. </div>
</div>
<div class="q" id="p_15A2_77"> <div class="p">
<span class="pN">77</span>Idamavoca bhagavā. Idaṁ vatvāna sugato athāparaṁ etadavoca satthā— </div>
</div>
<div class="q" id="p_15A2_78"> <div class="p"> <table class="singleColumn"> <tr> <td> <div class="pN">78</div> <div class="G">“Sekho asekho ca imasmiṁ loke,</div> </td> </tr> <tr> <td> <div class="G">Āhuneyyā yajamānānaṁ honti;</div> </td> </tr> <tr> <td> <div class="G">Te ujjubhūtā kāyena,</div> </td> </tr> <tr> <td> <div class="G">Vācāya uda cetasā;</div> </td> </tr> <tr> <td> <div class="G">Khettaṁ taṁ yajamānānaṁ,</div> </td> </tr> <tr> <td> <div class="G">Ettha dinnaṁ mahapphalan”ti.</div> </td> </tr> </table> </div>
</div>
</html>
