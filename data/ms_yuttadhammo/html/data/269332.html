<html>
<div class="i">10.1.1 Catudvārajātaka</div>
<div class="h">Dasakanipāta</div>
<div class="h">Catudvāravagga</div>
<div class="h">Catudvārajātaka</div>
<div class="q" id="p_22J_1909"> <div class="divNumber">1.</div> <div class="p"> <table class="singleColumn"> <tr> <td> <div class="pN">1909</div> <div class="G">“Catudvāramidaṁ nagaraṁ,</div> </td> </tr> <tr> <td> <div class="G">āyasaṁ daḷhapākāraṁ;</div> </td> </tr> <tr> <td> <div class="G">Oruddhapaṭiruddhosmi,</div> </td> </tr> <tr> <td> <div class="G">kiṁ pāpaṁ pakataṁ mayā”.</div> </td> </tr> </table> </div>
</div>
<div class="q" id="p_22J_1910"> <div class="divNumber">2.</div> <div class="p"> <table class="singleColumn"> <tr> <td> <div class="pN">1910</div> <div class="G">“Sabbe apihitā dvārā,</div> </td> </tr> <tr> <td> <div class="G">oruddhosmi yathā dijo;</div> </td> </tr> <tr> <td> <div class="G">Kimādhikaraṇaṁ yakkha,</div> </td> </tr> <tr> <td> <div class="G">cakkābhinihato ahaṁ.</div> </td> </tr> </table> </div>
</div>
<div class="q" id="p_22J_1911"> <div class="divNumber">3.</div> <div class="p"> <table class="singleColumn"> <tr> <td> <div class="pN">1911</div> <div class="G">Laddhā satasahassāni,</div> </td> </tr> <tr> <td> <div class="G">atirekāni vīsati;</div> </td> </tr> <tr> <td> <div class="G">Anukampakānaṁ ñātīnaṁ,</div> </td> </tr> <tr> <td> <div class="G">vacanaṁ samma nākari.</div> </td> </tr> </table> </div>
</div>
<div class="q" id="p_22J_1912"> <div class="divNumber">4.</div> <div class="p"> <table class="singleColumn"> <tr> <td> <div class="pN">1912</div> <div class="G">Laṅghiṁ samuddaṁ pakkhandi,</div> </td> </tr> <tr> <td> <div class="G">sāgaraṁ appasiddhikaṁ;</div> </td> </tr> <tr> <td> <div class="G">Catubbhi aṭṭhajjhagamā,</div> </td> </tr> <tr> <td> <div class="G">aṭṭhāhipi ca soḷasa.</div> </td> </tr> </table> </div>
</div>
<div class="q" id="p_22J_1913"> <div class="divNumber">5.</div> <div class="p"> <table class="singleColumn"> <tr> <td> <div class="pN">1913</div> <div class="G">Soḷasāhi ca bāttiṁsa,</div> </td> </tr> <tr> <td> <div class="G">atricchaṁ cakkamāsado;</div> </td> </tr> <tr> <td> <div class="G">Icchāhatassa posassa,</div> </td> </tr> <tr> <td> <div class="G">cakkaṁ bhamati matthake.</div> </td> </tr> </table> </div>
</div>
<div class="q" id="p_22J_1914"> <div class="divNumber">6.</div> <div class="p"> <table class="singleColumn"> <tr> <td> <div class="pN">1914</div> <div class="G">Uparivisālā duppūrā,</div> </td> </tr> <tr> <td> <div class="G">icchā visaṭagāminī;</div> </td> </tr> <tr> <td> <div class="G">Ye ca taṁ anugijjhanti,</div> </td> </tr> <tr> <td> <div class="G">te honti cakkadhārino.</div> </td> </tr> </table> </div>
</div>
<div class="q" id="p_22J_1915"> <div class="divNumber">7.</div> <div class="p"> <table class="singleColumn"> <tr> <td> <div class="pN">1915</div> <div class="G">Bahubhaṇḍaṁ avahāya,</div> </td> </tr> <tr> <td> <div class="G">maggaṁ appaṭivekkhiya;</div> </td> </tr> <tr> <td> <div class="G">Yesañcetaṁ asaṅkhātaṁ,</div> </td> </tr> <tr> <td> <div class="G">te honti cakkadhārino.</div> </td> </tr> </table> </div>
</div>
<div class="q" id="p_22J_1916"> <div class="divNumber">8.</div> <div class="p"> <table class="singleColumn"> <tr> <td> <div class="pN">1916</div> <div class="G">Kammaṁ samekkhe vipulañca bhogaṁ,</div> </td> </tr> <tr> <td> <div class="G">Icchaṁ na seveyya anatthasaṁhitaṁ;</div> </td> </tr> <tr> <td> <div class="G">Kareyya vākyaṁ anukampakānaṁ,</div> </td> </tr> <tr> <td> <div class="G">Taṁ tādisaṁ nātivatteyya cakkaṁ”.</div> </td> </tr> </table> </div>
</div>
<div class="q" id="p_22J_1917"> <div class="divNumber">9.</div> <div class="p"> <table class="singleColumn"> <tr> <td> <div class="pN">1917</div> <div class="G">“Kīvaciraṁ nu me yakkha,</div> </td> </tr> <tr> <td> <div class="G">cakkaṁ sirasi ṭhassati;</div> </td> </tr> <tr> <td> <div class="G">Kati vassasahassāni,</div> </td> </tr> <tr> <td> <div class="G">taṁ me akkhāhi pucchito”.</div> </td> </tr> </table> </div>
</div>
<div class="q" id="p_22J_1918"> <div class="divNumber">10.</div> <div class="p"> <table class="singleColumn"> <tr> <td> <div class="pN">1918</div> <div class="G">“Atisaro paccasaro,</div> </td> </tr> <tr> <td> <div class="G">mittavinda suṇohi me;</div> </td> </tr> <tr> <td> <div class="G">Cakkaṁ te sirasi māviddhaṁ,</div> </td> </tr> <tr> <td> <div class="G">na taṁ jīvaṁ pamokkhasī”ti.</div> </td> </tr> </table> </div>
</div>
<div class="CENTER" id="p_22J_1919">
<span class="pN">1919</span>Catudvārajātakaṁ paṭhamaṁ.</div>
</html>
