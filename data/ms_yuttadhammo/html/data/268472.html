<html>
<div class="i">3.5.8 Kalyāṇasīlasutta</div>
<div class="h">Tikanipāta</div>
<div class="h">Pañcamavagga</div>
<div class="h">Kalyāṇasīlasutta</div>
<div class="q" id="p_18It_693"> <div class="divNumber">97.</div> <div class="p">
<span class="pN">693</span>Vuttañhetaṁ bhagavatā vuttamarahatāti me sutaṁ— </div>
</div>
<div class="q" id="p_18It_694"> <div class="p">
<span class="pN">694</span>“Kalyāṇasīlo, bhikkhave, bhikkhu kalyāṇadhammo kalyāṇapañño imasmiṁ dhammavinaye ‘kevalī vusitavā uttamapuriso’ti vuccati— </div>
</div>
<div class="q" id="p_18It_695"> <div class="p">
<span class="pN">695</span>Kathañca, bhikkhave, bhikkhu kalyāṇasīlo hoti? Idha, bhikkhave, bhikkhu sīlavā hoti, pātimokkhasaṁvarasaṁvuto viharati, ācāragocarasampanno aṇumattesu vajjesu bhayadassāvī, samādāya sikkhati sikkhāpadesu. Evaṁ kho, bhikkhave, bhikkhu kalyāṇasīlo hoti. Iti kalyāṇasīlo. </div>
</div>
<div class="q" id="p_18It_696"> <div class="p">
<span class="pN">696</span>Kalyāṇadhammo ca kathaṁ hoti? Idha, bhikkhave, bhikkhu sattannaṁ bodhipakkhiyānaṁ dhammānaṁ bhāvanānuyogamanuyutto viharati. Evaṁ kho, bhikkhave, bhikkhu kalyāṇadhammo hoti. Iti kalyāṇasīlo, kalyāṇadhammo. </div>
</div>
<div class="q" id="p_18It_697"> <div class="p">
<span class="pN">697</span>Kalyāṇapañño ca kathaṁ hoti? Idha, bhikkhave, bhikkhu āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati. Evaṁ kho, bhikkhave, bhikkhu kalyāṇapañño hoti. </div>
</div>
<div class="q" id="p_18It_698"> <div class="p">
<span class="pN">698</span>Iti kalyāṇasīlo kalyāṇadhammo kalyāṇapañño imasmiṁ dhammavinaye ‘kevalī vusitavā uttamapuriso’ti vuccatī”ti. Etamatthaṁ bhagavā avoca. Tatthetaṁ iti vuccati— </div>
</div>
<div class="q" id="p_18It_699"> <div class="p"> <table class="singleColumn"> <tr> <td> <div class="pN">699</div> <div class="G">“Yassa kāyena vācāya,</div> </td> </tr> <tr> <td> <div class="G">manasā natthi dukkaṭaṁ;</div> </td> </tr> <tr> <td> <div class="G">Taṁ ve kalyāṇasīloti,</div> </td> </tr> <tr> <td> <div class="G">āhu bhikkhuṁ hirīmanaṁ.</div> </td> </tr> </table> </div>
</div>
<div class="q" id="p_18It_700"> <div class="p"> <table class="singleColumn"> <tr> <td> <div class="pN">700</div> <div class="G">Yassa dhammā subhāvitā,</div> </td> </tr> <tr> <td> <div class="G">satta sambodhigāmino;</div> </td> </tr> <tr> <td> <div class="G">Taṁ ve kalyāṇadhammoti,</div> </td> </tr> <tr> <td> <div class="G">āhu bhikkhuṁ anussadaṁ.</div> </td> </tr> </table> </div>
</div>
<div class="q" id="p_18It_701"> <div class="p"> <table class="singleColumn"> <tr> <td> <div class="pN">701</div> <div class="G">Yo dukkhassa pajānāti,</div> </td> </tr> <tr> <td> <div class="G">idheva khayamattano;</div> </td> </tr> <tr> <td> <div class="G">Taṁ ve kalyāṇapaññoti,</div> </td> </tr> <tr> <td> <div class="G">āhu bhikkhuṁ anāsavaṁ.</div> </td> </tr> </table> </div>
</div>
<div class="q" id="p_18It_702"> <div class="p"> <table class="singleColumn"> <tr> <td> <div class="pN">702</div> <div class="G">Tehi dhammehi sampannaṁ,</div> </td> </tr> <tr> <td> <div class="G">anīghaṁ chinnasaṁsayaṁ;</div> </td> </tr> <tr> <td> <div class="G">Asitaṁ sabbalokassa,</div> </td> </tr> <tr> <td> <div class="G">āhu sabbapahāyinan”ti.</div> </td> </tr> </table> </div>
</div>
<div class="q" id="p_18It_703"> <div class="p">
<span class="pN">703</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_704">
<span class="pN">704</span>Aṭṭhamaṁ.</div>
</html>
