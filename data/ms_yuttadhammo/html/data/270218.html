<html>
<div class="i">2.4.5 Ñāṇaṁanārammaṇantikathā</div>
<div class="h">Niyāmapaṇṇāsaka</div>
<div class="h">Navamavagga</div>
<div class="h">Ñāṇaṁanārammaṇantikathā</div>
<div class="q" id="p_32Kv_1889"> <div class="divNumber">557.</div> <div class="p">
<span class="pN">1889</span>๐ Ñāṇaṁ anārammaṇanti? Āmantā. Rūpaṁ nibbānaṁ cakkhāyatanaṁ…pe…  phoṭṭhabbāyatananti? Na hevaṁ vattabbe…pe…  ñāṇaṁ anārammaṇanti? Āmantā. Paññā paññindriyaṁ paññābalaṁ sammādiṭṭhi dhammavicayasambojjhaṅgo anārammaṇoti? Na hevaṁ vattabbe…pe…  paññā paññindriyaṁ paññābalaṁ sammādiṭṭhi dhammavicayasambojjhaṅgo sārammaṇoti? Āmantā. Ñāṇaṁ sārammaṇanti? Na hevaṁ vattabbe…pe… . </div>
</div>
<div class="q" id="p_32Kv_1890"> <div class="p">
<span class="pN">1890</span>๐ Ñāṇaṁ anārammaṇanti? Āmantā. Katamakkhandhapariyāpannanti? Saṅkhārakkhandhapariyāpannanti. Saṅkhārakkhandho anārammaṇoti? Na hevaṁ vattabbe…pe…  saṅkhārakkhandho anārammaṇoti? Āmantā. Vedanākkhandho saññākkhandho viññāṇakkhandho anārammaṇoti? Na hevaṁ vattabbe…pe…  ñāṇaṁ saṅkhārakkhandhapariyāpannaṁ anārammaṇanti? Āmantā. Paññā saṅkhārakkhandhapariyāpannā anārammaṇāti? Na hevaṁ vattabbe…pe…  paññā saṅkhārakkhandhapariyāpannā sārammaṇāti? Āmantā. Ñāṇaṁ saṅkhārakkhandhapariyāpannaṁ sārammaṇanti? Na hevaṁ vattabbe…pe… . </div>
</div>
<div class="q" id="p_32Kv_1891"> <div class="p">
<span class="pN">1891</span>๐ Ñāṇaṁ saṅkhārakkhandhapariyāpannaṁ anārammaṇaṁ, paññā saṅkhārakkhandhapariyāpannā sārammaṇāti? Āmantā. Saṅkhārakkhandho ekadeso sārammaṇo ekadeso anārammaṇoti? Na hevaṁ vattabbe…pe…  saṅkhārakkhandho ekadeso sārammaṇo ekadeso anārammaṇoti? Āmantā. Vedanākkhandho saññākkhandho viññāṇakkhandho ekadeso sārammaṇo ekadeso anārammaṇoti? Na hevaṁ vattabbe…pe… . </div>
</div>
<div class="q" id="p_32Kv_1892"> <div class="divNumber">558.</div> <div class="p">
<span class="pN">1892</span>× Na vattabbaṁ—  “ñāṇaṁ anārammaṇan”ti? Āmantā. Arahā cakkhuviññāṇasamaṅgī ñāṇīti vattabboti? Āmantā. Atthi tassa ñāṇassa ārammaṇanti? Na hevaṁ vattabbe…pe…  tena hi ñāṇaṁ anārammaṇanti. Arahā cakkhuviññāṇasamaṅgī paññavāti vattabboti? Āmantā. Atthi tāya paññāya ārammaṇanti? Na hevaṁ vattabbe…pe… . Tena hi paññā anārammaṇāti. </div>
</div>
<div class="CENTER" id="p_32Kv_1893">
<span class="pN">1893</span>Ñāṇaṁ anārammaṇantikathā niṭṭhitā.</div>
</html>
