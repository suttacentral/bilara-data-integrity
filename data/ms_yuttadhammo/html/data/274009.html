<html>
<div class="i">3.4.10 Tatiyasamaṇabrāhmaṇasutta</div>
<div class="h">Dhātusaṁyutta</div>
<div class="h">Catutthavagga</div>
<div class="h">Tatiyasamaṇabrāhmaṇasutta</div>
<div class="q" id="p_12S2_820"> <div class="divNumber">123.</div> <div class="p">
<span class="pN">820</span>Sāvatthiyaṁ viharati. “Ye hi keci, bhikkhave, samaṇā vā brāhmaṇā vā pathavīdhātuṁ nappajānanti, pathavīdhātusamudayaṁ nappajānanti, pathavīdhātunirodhaṁ nappajānanti, pathavīdhātunirodhagāminiṁ paṭipadaṁ nappajānanti…pe…  āpodhātuṁ nappajānanti…  tejodhātuṁ nappajānanti…  vāyodhātuṁ nappajānanti, vāyodhātusamudayaṁ nappajānanti, vāyodhātunirodhaṁ nappajānanti, vāyodhātunirodhagāminiṁ paṭipadaṁ nappajānanti, na me te, bhikkhave, samaṇā vā brāhmaṇā vā samaṇesu vā samaṇasammatā brāhmaṇesu vā brāhmaṇasammatā; na ca pana te āyasmanto sāmaññatthaṁ vā brahmaññatthaṁ vā diṭṭheva dhamme sayaṁ abhiññā sacchikatvā upasampajja viharanti. </div>
</div>
<div class="q" id="p_12S2_821"> <div class="p">
<span class="pN">821</span>Ye ca kho keci, bhikkhave, samaṇā vā brāhmaṇā vā pathavīdhātuṁ pajānanti, pathavīdhātusamudayaṁ pajānanti, pathavīdhātunirodhaṁ pajānanti, pathavīdhātunirodhagāminiṁ paṭipadaṁ pajānanti…  ye ca kho keci, bhikkhave, samaṇā vā brāhmaṇā vā…pe…  āpodhātuṁ pajānanti…  tejodhātuṁ pajānanti…  vāyodhātuṁ pajānanti, vāyodhātusamudayaṁ pajānanti, vāyodhātunirodhaṁ pajānanti, vāyodhātunirodhagāminiṁ paṭipadaṁ pajānanti, te ca kho me, bhikkhave, samaṇā vā brāhmaṇā vā samaṇesu ceva samaṇasammatā brāhmaṇesu ca brāhmaṇasammatā; te ca panāyasmanto sāmaññatthañca brahmaññatthañca diṭṭheva dhamme sayaṁ abhiññā sacchikatvā upasampajja viharantī”ti. </div>
</div>
<div class="CENTER" id="p_12S2_822">
<span class="pN">822</span>Dasamaṁ.</div>
<div class="CENTER" id="p_12S2_823">
<span class="pN">823</span>Catuttho vaggo.</div>
<div class="SUMMARY" id="p_12S2_824">
<span class="pN">824</span><span class="firstLetter">T</span>assuddānaṁ</div>
<div class="q" id="p_12S2_825"> <div class="p"> <table class="singleColumn"> <tr> <td> <div class="pN">825</div> <div class="G">Catasso pubbe acariṁ,</div> </td> </tr> <tr> <td> <div class="G">nocedañca dukkhena ca;</div> </td> </tr> <tr> <td> <div class="G">Abhinandañca uppādo,</div> </td> </tr> <tr> <td> <div class="G">tayo samaṇabrāhmaṇāti.</div> </td> </tr> </table> </div>
</div>
<div class="ENDH3" id="p_12S2_826">
<span class="pN">826</span>Dhātusaṁyuttaṁ samattaṁ.</div>
</html>
