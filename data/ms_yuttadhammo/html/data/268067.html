<html>
<div class="i">1.3.1 Tiṭhānasutta</div>
<div class="h">Paṭhamapaṇṇāsaka</div>
<div class="h">Sattāvāsavagga</div>
<div class="h">Tiṭhānasutta</div>
<div class="q" id="p_17A9_179"> <div class="divNumber">21.</div> <div class="p">
<span class="pN">179</span>“Tīhi, bhikkhave, ṭhānehi uttarakurukā manussā deve ca tāvatiṁse adhiggaṇhanti jambudīpake ca manusse. Katamehi tīhi? Amamā, apariggahā, niyatāyukā, visesaguṇā— imehi kho, bhikkhave, tīhi ṭhānehi uttarakurukā manussā deve ca tāvatiṁse adhiggaṇhanti jambudīpake ca manusse. </div>
</div>
<div class="q" id="p_17A9_180"> <div class="p">
<span class="pN">180</span>Tīhi, bhikkhave, ṭhānehi devā tāvatiṁsā uttarakuruke ca manusse adhiggaṇhanti jambudīpake ca manusse. Katamehi tīhi? Dibbena āyunā, dibbena vaṇṇena, dibbena sukhena— imehi kho, bhikkhave, tīhi ṭhānehi devā tāvatiṁsā uttarakuruke ca manusse adhiggaṇhanti jambudīpake ca manusse. </div>
</div>
<div class="q" id="p_17A9_181"> <div class="p">
<span class="pN">181</span>Tīhi, bhikkhave, ṭhānehi jambudīpakā manussā uttarakuruke ca manusse adhiggaṇhanti deve ca tāvatiṁse. Katamehi tīhi? Sūrā, satimanto, idha brahmacariyavāso— imehi kho, bhikkhave, tīhi ṭhānehi jambudīpakā manussā uttarakuruke ca manusse adhiggaṇhanti deve ca tāvatiṁse”ti. </div>
</div>
<div class="CENTER" id="p_17A9_182">
<span class="pN">182</span>Paṭhamaṁ.</div>
</html>
