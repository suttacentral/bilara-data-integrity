<html>
<div class="i">2.4.8.1 Kumāribhūtasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Kumāribhūtavagga</div>
<div class="h">Kumāribhūtasikkhāpada</div>
<div class="q" id="p_2V_3292"> <div class="divNumber">1119.</div> <div class="p">
<span class="pN">3292</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena bhikkhuniyo ūnavīsativassaṁ kumāribhūtaṁ vuṭṭhāpenti. Tā akkhamā honti sītassa uṇhassa jighacchāya pipāsāya ḍaṁsamakasavātātapasarīsapasamphassānaṁ duruttānaṁ durāgatānaṁ vacanapathānaṁ. Uppannānaṁ sārīrikānaṁ vedanānaṁ dukkhānaṁ tibbānaṁ kharānaṁ kaṭukānaṁ asātānaṁ amanāpānaṁ pāṇaharānaṁ anadhivāsakajātikā honti. </div>
</div>
<div class="q" id="p_2V_3293"> <div class="p">
<span class="pN">3293</span>Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhuniyo ūnavīsativassaṁ kumāribhūtaṁ vuṭṭhāpessantī”ti…pe…  “saccaṁ kira, bhikkhave, bhikkhuniyo ūnavīsativassaṁ kumāribhūtaṁ vuṭṭhāpentī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhuniyo ūnavīsativassaṁ kumāribhūtaṁ vuṭṭhāpessanti. Ūnavīsativassā, bhikkhave, kumāribhūtā akkhamā hoti sītassa uṇhassa…pe…  pāṇaharānaṁ anadhivāsakajātikā hoti. Vīsativassāva kho, bhikkhave, kumāribhūtā khamā hoti sītassa uṇhassa…pe…  pāṇaharānaṁ adhivāsakajātikā hoti. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_3294"> <div class="divNumber">1120.</div> <div class="p">
<span class="pN">3294</span><span class="bold">“Yā pana bhikkhunī ūnavīsativassaṁ</span> <span class="bold">kumāribhūtaṁ vuṭṭhāpeyya, pācittiyan”</span>ti. (<span class="italic">71</span>:<span class="bold">126</span>) </div>
</div>
<div class="q" id="p_2V_3295"> <div class="divNumber">1121.</div> <div class="p">
<span class="pN">3295</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_3296"> <div class="p">
<span class="pN">3296</span><span class="bold">Ūnavīsativassā</span> nāma appattavīsativassā. <span class="bold">Kumāribhūtā</span> nāma sāmaṇerī vuccati. <span class="bold">Vuṭṭhāpeyyā</span>ti upasampādeyya. </div>
</div>
<div class="q" id="p_2V_3297"> <div class="p">
<span class="pN">3297</span>“Vuṭṭhāpessāmī”ti gaṇaṁ vā ācariniṁ vā pattaṁ vā cīvaraṁ vā pariyesati, sīmaṁ vā sammannati, āpatti dukkaṭassa. Ñattiyā dukkaṭaṁ. Dvīhi kammavācāhi dukkaṭā. Kammavācāpariyosāne upajjhāyāya āpatti pācittiyassa. Gaṇassa ca ācariniyā ca āpatti dukkaṭassa. </div>
</div>
<div class="q" id="p_2V_3298"> <div class="divNumber">1122.</div> <div class="p">
<span class="pN">3298</span>Ūnavīsativassāya ūnavīsativassasaññā vuṭṭhāpeti, āpatti pācittiyassa. Ūnavīsativassāya vematikā vuṭṭhāpeti, āpatti dukkaṭassa. Ūnavīsativassāya paripuṇṇasaññā vuṭṭhāpeti, anāpatti. Paripuṇṇavīsativassāya ūnavīsativassasaññā, āpatti dukkaṭassa. Paripuṇṇavīsativassāya vematikā, āpatti dukkaṭassa. Paripuṇṇavīsativassāya paripuṇṇasaññā, anāpatti. </div>
</div>
<div class="q" id="p_2V_3299"> <div class="divNumber">1123.</div> <div class="p">
<span class="pN">3299</span>Anāpatti—  ūnavīsativassaṁ paripuṇṇasaññā vuṭṭhāpeti, paripuṇṇavīsativassaṁ paripuṇṇasaññā vuṭṭhāpeti, ummattikāya, ādikammikāyāti. </div>
</div>
<div class="CENTER" id="p_2V_3300">
<span class="pN">3300</span>Paṭhamasikkhāpadaṁ niṭṭhitaṁ.</div>
</html>
