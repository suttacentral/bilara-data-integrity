<html>
<div class="i">17.2.11 Taṇhāvicaritaniddesa</div>
<div class="h">Khuddakavatthuvibhaṅga</div>
<div class="h">Niddesa</div>
<div class="h">Taṇhāvicaritaniddesa</div>
<div class="q" id="p_30Vbh_2930"> <div class="divNumber">973.</div> <div class="p">
<span class="pN">2930</span>Tattha katamāni aṭṭhārasa taṇhāvicaritāni ajjhattikassa upādāya? Asmīti hoti, itthasmīti hoti, evasmīti hoti, aññathāsmīti hoti, bhavissanti hoti, itthaṁ bhavissanti hoti, evaṁ bhavissanti hoti, aññathā bhavissanti hoti, asasmīti hoti, sātasmīti hoti, siyanti hoti, itthaṁ siyanti hoti, evaṁ siyanti hoti, aññathā siyanti hoti, apāhaṁ siyanti hoti, apāhaṁ itthaṁ siyanti hoti, apāhaṁ evaṁ siyanti hoti, apāhaṁ aññathā siyanti hoti. </div>
</div>
<div class="q" id="p_30Vbh_2931"> <div class="divNumber">974.</div> <div class="p">
<span class="pN">2931</span>Kathañca asmīti hoti? Kañci dhammaṁ anavakāriṁ karitvā rūpaṁ…pe…  vedanaṁ…pe…  saññaṁ…pe…  saṅkhāre…pe…  viññāṇaṁ asmīti chandaṁ paṭilabhati, asmīti mānaṁ paṭilabhati, asmīti diṭṭhiṁ paṭilabhati. Tasmiṁ sati imāni papañcitāni honti—  itthasmīti vā evasmīti vā aññathāsmīti vā. (1) </div>
</div>
<div class="q" id="p_30Vbh_2932"> <div class="p">
<span class="pN">2932</span>Kathañca itthasmīti hoti? Khattiyosmīti vā, brāhmaṇosmīti vā, vessosmīti vā, suddosmīti vā, gahaṭṭhosmīti vā, pabbajitosmīti vā, devosmīti vā, manussosmīti vā, rūpīsmīti vā, arūpīsmīti vā, saññīsmīti vā, asaññīsmīti vā, nevasaññīnāsaññīsmīti vā—  evaṁ itthasmīti hoti. (2) </div>
</div>
<div class="q" id="p_30Vbh_2933"> <div class="p">
<span class="pN">2933</span>Kathañca evasmīti hoti? Parapuggalaṁ upanidhāya yathā so khattiyo tathāhaṁ khattiyosmīti vā, yathā so brāhmaṇo tathāhaṁ brāhmaṇosmīti vā, yathā so vesso tathāhaṁ vessosmīti vā yathā so suddo tathāhaṁ suddosmīti vā, yathā so gahaṭṭho tathāhaṁ gahaṭṭhosmīti vā, yathā so pabbajito tathāhaṁ pabbajitosmīti vā, yathā so devo tathāhaṁ devosmīti vā, yathā so manusso tathāhaṁ manussosmīti vā, yathā so rūpī tathāhaṁ rūpīsmīti vā, yathā so arūpī tathāhaṁ arūpīsmīti vā, yathā so saññī tathāhaṁ saññīsmīti vā, yathā so asaññī tathāhaṁ asaññīsmīti vā, yathā so nevasaññīnāsaññī tathāhaṁ nevasaññīnāsaññīsmīti vā—  evaṁ evasmīti hoti. (3) </div>
</div>
<div class="q" id="p_30Vbh_2934"> <div class="p">
<span class="pN">2934</span>Kathañca aññathāsmīti hoti? Parapuggalaṁ upanidhāya yathā so khattiyo nāhaṁ tathā khattiyosmīti vā yathā so brāhmaṇo nāhaṁ tathā brāhmaṇosmīti vā, yathā so vesso nāhaṁ tathā vessosmīti vā, yathā so suddo nāhaṁ tathā suddosmīti vā, yathā so gahaṭṭho nāhaṁ tathā gahaṭṭhosmīti vā, yathā so pabbajito nāhaṁ tathā pabbajitosmīti vā, yathā so devo nāhaṁ tathā devosmīti vā, yathā so manusso nāhaṁ tathā manussosmīti vā, yathā so rūpī nāhaṁ tathā rūpīsmīti vā, yathā so arūpī nāhaṁ tathā arūpīsmīti vā, yathā so saññī nāhaṁ tathā saññīsmīti vā, yathā so asaññī nāhaṁ tathā asaññīsmīti vā, yathā so nevasaññīnāsaññī nāhaṁ tathā nevasaññīnāsaññīsmīti vā—  evaṁ aññathāsmīti hoti. (4) </div>
</div>
<div class="q" id="p_30Vbh_2935"> <div class="p">
<span class="pN">2935</span>Kathañca bhavissanti hoti? Kañci dhammaṁ anavakāriṁ karitvā rūpaṁ…pe…  vedanaṁ…pe…  saññaṁ…pe…  saṅkhāre…pe…  viññāṇaṁ bhavissanti chandaṁ paṭilabhati, bhavissanti mānaṁ paṭilabhati, bhavissanti diṭṭhiṁ paṭilabhati. Tasmiṁ sati imāni papañcitāni honti—  itthaṁ bhavissanti vā, evaṁ bhavissanti vā, aññathā bhavissanti vā. (5) </div>
</div>
<div class="q" id="p_30Vbh_2936"> <div class="p">
<span class="pN">2936</span>Kathañca itthaṁ bhavissanti hoti? Khattiyo bhavissanti vā, brāhmaṇo bhavissanti vā, vesso bhavissanti vā, suddo bhavissanti vā, gahaṭṭho bhavissanti vā, pabbajito bhavissanti vā, devo bhavissanti vā, manusso bhavissanti vā, rūpī bhavissanti vā, arūpī bhavissanti vā, saññī bhavissanti vā, asaññī bhavissanti vā, nevasaññīnāsaññī bhavissanti vā—  evaṁ itthaṁ bhavissanti hoti. (6) </div>
</div>
<div class="q" id="p_30Vbh_2937"> <div class="p">
<span class="pN">2937</span>Kathañca evaṁ bhavissanti hoti? Parapuggalaṁ upanidhāya yathā so khattiyo tathāhaṁ khattiyo bhavissanti vā, yathā so brāhmaṇo tathāhaṁ brāhmaṇo bhavissanti vā…pe…  yathā so nevasaññīnāsaññī tathāhaṁ nevasaññīnāsaññī bhavissanti vā—  evaṁ bhavissanti hoti. (7) </div>
</div>
<div class="q" id="p_30Vbh_2938"> <div class="p">
<span class="pN">2938</span>Kathañca aññathā bhavissanti hoti? Parapuggalaṁ upanidhāya yathā so khattiyo nāhaṁ tathā khattiyo bhavissanti vā, yathā so brāhmaṇo nāhaṁ tathā brāhmaṇo bhavissanti vā…pe…  yathā so nevasaññīnāsaññī nāhaṁ tathā nevasaññīnāsaññī bhavissanti vā—  evaṁ aññathā bhavissanti hoti. (8) </div>
</div>
<div class="q" id="p_30Vbh_2939"> <div class="p">
<span class="pN">2939</span>Kathañca asasmīti hoti? Kañci dhammaṁ anavakāriṁ karitvā rūpaṁ…pe…  vedanaṁ…  saññaṁ…  saṅkhāre…  viññāṇaṁ niccosmi dhuvosmi sassatosmi avipariṇāmadhammosmīti—  evaṁ asasmīti hoti. (9) </div>
</div>
<div class="q" id="p_30Vbh_2940"> <div class="p">
<span class="pN">2940</span>Kathañca sātasmīti hoti? Kañci dhammaṁ anavakāriṁ karitvā rūpaṁ…pe…  vedanaṁ…  saññaṁ…  saṅkhāre…  viññāṇaṁ ucchijjissāmi vinassissāmi na bhavissāmīti—  evaṁ sātasmīti hoti. (10) </div>
</div>
<div class="q" id="p_30Vbh_2941"> <div class="p">
<span class="pN">2941</span>Kathañca siyanti hoti? Kañci dhammaṁ anavakāriṁ karitvā rūpaṁ…pe…  vedanaṁ…  saññaṁ…  saṅkhāre…  viññāṇaṁ siyanti chandaṁ paṭilabhati, siyanti mānaṁ paṭilabhati, siyanti diṭṭhiṁ paṭilabhati. Tasmiṁ sati imāni papañcitāni honti—  itthaṁ siyanti vā, evaṁ siyanti vā, aññathā siyanti vā. (11) </div>
</div>
<div class="q" id="p_30Vbh_2942"> <div class="p">
<span class="pN">2942</span>Kathañca itthaṁ siyanti hoti? Khattiyo siyanti vā, brāhmaṇo siyanti vā, vesso siyanti vā, suddo siyanti vā, gahaṭṭho siyanti vā, pabbajito siyanti vā, devo siyanti vā, manusso siyanti vā, rūpī siyanti vā, arūpī siyanti vā, saññī siyanti vā, asaññī siyanti vā, nevasaññīnāsaññī siyanti vā—  evaṁ itthaṁ siyanti hoti. (12) </div>
</div>
<div class="q" id="p_30Vbh_2943"> <div class="p">
<span class="pN">2943</span>Kathañca evaṁ siyanti hoti? Parapuggalaṁ upanidhāya yathā so khattiyo tathāhaṁ khattiyo siyanti vā, yathā so brāhmaṇo tathāhaṁ brāhmaṇo siyanti vā…pe…  yathā so nevasaññīnāsaññī tathāhaṁ nevasaññīnāsaññī siyanti vā—  evaṁ evaṁ siyanti hoti. (13) </div>
</div>
<div class="q" id="p_30Vbh_2944"> <div class="p">
<span class="pN">2944</span>Kathañca aññathā siyanti hoti? Parapuggalaṁ upanidhāya yathā so khattiyo nāhaṁ tathā khattiyo siyanti vā, yathā so brāhmaṇo nāhaṁ tathā brāhmaṇo siyanti vā…pe…  yathā so nevasaññīnāsaññī nāhaṁ tathā nevasaññīnāsaññī siyanti vā—  evaṁ aññathā siyanti hoti. (14) </div>
</div>
<div class="q" id="p_30Vbh_2945"> <div class="p">
<span class="pN">2945</span>Kathañca apāhaṁ siyanti hoti? Kañci dhammaṁ anavakāriṁ karitvā rūpaṁ…pe…  vedanaṁ…pe…  saññaṁ…pe…  saṅkhāre…pe…  viññāṇaṁ apāhaṁ siyanti chandaṁ paṭilabhati, apāhaṁ siyanti mānaṁ paṭilabhati, apāhaṁ siyanti diṭṭhiṁ paṭilabhati. Tasmiṁ sati imāni papañcitāni honti—  apāhaṁ itthaṁ siyanti vā, apāhaṁ evaṁ siyanti vā, apāhaṁ aññathā siyanti vā. (15) </div>
</div>
<div class="q" id="p_30Vbh_2946"> <div class="p">
<span class="pN">2946</span>Kathañca apāhaṁ itthaṁ siyanti hoti? Apāhaṁ khattiyo siyanti vā, apāhaṁ brāhmaṇo siyanti vā, apāhaṁ vesso siyanti vā, apāhaṁ suddo siyanti vā, apāhaṁ gahaṭṭho siyanti vā, apāhaṁ pabbajito siyanti vā, apāhaṁ devo siyanti vā, apāhaṁ manusso siyanti vā, apāhaṁ rūpī siyanti vā, apāhaṁ arūpī siyanti vā, apāhaṁ saññī siyanti vā, apāhaṁ asaññī siyanti vā, apāhaṁ nevasaññīnāsaññī siyanti vā—  evaṁ apāhaṁ itthaṁ siyanti hoti. (16) </div>
</div>
<div class="q" id="p_30Vbh_2947"> <div class="p">
<span class="pN">2947</span>Kathañca apāhaṁ evaṁ siyanti hoti? Parapuggalaṁ upanidhāya yathā so khattiyo apāhaṁ tathā khattiyo siyanti vā, yathā so brāhmaṇo apāhaṁ tathā brāhmaṇo siyanti vā…pe…  yathā so nevasaññīnāsaññī apāhaṁ tathā nevasaññīnāsaññī siyanti vā—  evaṁ apāhaṁ evaṁ siyanti hoti. (17) </div>
</div>
<div class="q" id="p_30Vbh_2948"> <div class="p">
<span class="pN">2948</span>Kathañca apāhaṁ aññathā siyanti hoti? Parapuggalaṁ upanidhāya yathā so khattiyo apāhaṁ na tathā khattiyo siyanti vā, yathā so brāhmaṇo apāhaṁ na tathā brāhmaṇo siyanti vā…pe…  yathā so nevasaññīnāsaññī apāhaṁ na tathā nevasaññīnāsaññī siyanti vā—  evaṁ apāhaṁ aññathā siyanti hoti. (18) </div>
</div>
<div class="CENTER" id="p_30Vbh_2949">
<span class="pN">2949</span>Imāni aṭṭhārasa taṇhāvicaritāni ajjhattikassa upādāya.</div>
<div class="q" id="p_30Vbh_2950"> <div class="divNumber">975.</div> <div class="p">
<span class="pN">2950</span>Tattha katamāni aṭṭhārasa taṇhāvicaritāni bāhirassa upādāya? Iminā asmīti hoti, iminā itthasmīti hoti, iminā evasmīti hoti, iminā aññathāsmīti hoti, iminā bhavissanti hoti, iminā itthaṁ bhavissanti hoti, iminā evaṁ bhavissanti hoti, iminā aññathā bhavissanti hoti, iminā asasmīti hoti, iminā sātasmīti hoti, iminā siyanti hoti, iminā itthaṁ siyanti hoti, iminā evaṁ siyanti hoti, iminā aññathā siyanti hoti, iminā apāhaṁ siyanti hoti, iminā apāhaṁ itthaṁ siyanti hoti, iminā apāhaṁ evaṁ siyanti hoti, iminā apāhaṁ aññathā siyanti hoti. </div>
</div>
<div class="q" id="p_30Vbh_2951"> <div class="divNumber">976.</div> <div class="p">
<span class="pN">2951</span>Kathañca iminā asmīti hoti? Kañci dhammaṁ avakāriṁ karitvā rūpaṁ…pe…  vedanaṁ…pe…  saññaṁ…pe…  saṅkhāre…pe…  viññāṇaṁ iminā asmīti chandaṁ paṭilabhati, iminā asmīti mānaṁ paṭilabhati, iminā asmīti diṭṭhiṁ paṭilabhati. Tasmiṁ sati imāni papañcitāni honti—  iminā itthasmīti vā, iminā evasmīti vā, iminā aññathāsmīti vā. (1) </div>
</div>
<div class="q" id="p_30Vbh_2952"> <div class="p">
<span class="pN">2952</span>Kathañca iminā itthasmīti hoti? Iminā khattiyosmīti vā, iminā brāhmaṇosmīti vā, iminā vessosmīti vā, iminā suddosmīti vā, iminā gahaṭṭhosmīti vā, iminā pabbajitosmīti vā, iminā devosmīti vā, iminā manussosmīti vā, iminā rūpīsmīti vā, iminā arūpīsmīti vā, iminā saññīsmīti vā, iminā asaññīsmīti vā, iminā nevasaññīnāsaññīsmīti vā—  evaṁ iminā itthasmīti hoti. (2) </div>
</div>
<div class="q" id="p_30Vbh_2953"> <div class="p">
<span class="pN">2953</span>Kathañca iminā evasmīti hoti? Parapuggalaṁ upanidhāya yathā so khattiyo iminā tathāhaṁ khattiyosmīti vā, yathā so brāhmaṇo iminā tathāhaṁ brāhmaṇosmīti vā…pe…  yathā so nevasaññīnāsaññī iminā tathāhaṁ nevasaññīnāsaññīsmīti vā—  evaṁ iminā evasmīti hoti. (3) </div>
</div>
<div class="q" id="p_30Vbh_2954"> <div class="p">
<span class="pN">2954</span>Kathañca iminā aññathāsmīti hoti? Parapuggalaṁ upanidhāya yathā so khattiyo iminā nāhaṁ tathā khattiyosmīti vā, yathā so brāhmaṇo iminā nāhaṁ tathā brāhmaṇosmīti vā…pe…  yathā so nevasaññīnāsaññī iminā nāhaṁ tathā nevasaññīnāsaññīsmīti vā—  evaṁ iminā aññathāsmīti hoti. (4) </div>
</div>
<div class="q" id="p_30Vbh_2955"> <div class="p">
<span class="pN">2955</span>Kathañca iminā bhavissanti hoti? Kañci dhammaṁ avakāriṁ karitvā rūpaṁ…  vedanaṁ…  saññaṁ…  saṅkhāre…  viññāṇaṁ iminā bhavissanti chandaṁ paṭilabhati, iminā bhavissanti mānaṁ paṭilabhati, iminā bhavissanti diṭṭhiṁ paṭilabhati. Tasmiṁ sati imāni papañcitāni honti—  iminā itthaṁ bhavissanti vā, iminā evaṁ bhavissanti vā, iminā aññathā bhavissanti vā. (5) </div>
</div>
<div class="q" id="p_30Vbh_2956"> <div class="p">
<span class="pN">2956</span>Kathañca iminā itthaṁ bhavissanti hoti? Iminā khattiyo bhavissanti vā…pe…  iminā arūpī bhavissanti vā, iminā saññī bhavissanti vā, iminā asaññī bhavissanti vā, iminā nevasaññīnāsaññī bhavissanti vā—  evaṁ iminā itthaṁ bhavissanti hoti. (6) </div>
</div>
<div class="q" id="p_30Vbh_2957"> <div class="p">
<span class="pN">2957</span>Kathañca iminā evaṁ bhavissanti hoti? Parapuggalaṁ upanidhāya yathā so khattiyo iminā tathāhaṁ khattiyo bhavissanti vā, yathā so brāhmaṇo iminā tathāhaṁ brāhmaṇo bhavissanti vā…pe…  yathā so nevasaññīnāsaññī iminā tathāhaṁ nevasaññīnāsaññī bhavissanti vā—  evaṁ iminā evaṁ bhavissanti hoti. (7) </div>
</div>
<div class="q" id="p_30Vbh_2958"> <div class="p">
<span class="pN">2958</span>Kathañca iminā aññathā bhavissanti hoti? Parapuggalaṁ upanidhāya yathā so khattiyo iminā nāhaṁ tathā khattiyo bhavissanti vā, yathā so brāhmaṇo iminā nāhaṁ tathā brāhmaṇo bhavissanti vā…pe…  yathā so nevasaññīnāsaññī iminā nāhaṁ tathā nevasaññīnāsaññī bhavissanti vā—  evaṁ iminā aññathā bhavissanti hoti. (8) </div>
</div>
<div class="q" id="p_30Vbh_2959"> <div class="p">
<span class="pN">2959</span>Kathañca iminā asasmīti hoti? Kañci dhammaṁ avakāriṁ karitvā rūpaṁ…pe…  vedanaṁ…pe…  saññaṁ…pe…  saṅkhāre…pe…  viññāṇaṁ iminā niccosmi dhuvosmi sassatosmi avipariṇāmadhammosmīti—  evaṁ iminā asasmīti hoti. (9) </div>
</div>
<div class="q" id="p_30Vbh_2960"> <div class="p">
<span class="pN">2960</span>Kathañca iminā sātasmīti hoti? Kañci dhammaṁ avakāriṁ karitvā rūpaṁ…pe…  vedanaṁ…  saññaṁ…  saṅkhāre…  viññāṇaṁ iminā ucchijjissāmi vinassissāmi na bhavissāmīti—  evaṁ iminā sātasmīti hoti. (10) </div>
</div>
<div class="q" id="p_30Vbh_2961"> <div class="p">
<span class="pN">2961</span>Kathañca iminā siyanti hoti? Kañci dhammaṁ avakāriṁ karitvā rūpaṁ…pe…  vedanaṁ…pe…  saññaṁ…pe…  saṅkhāre…pe…  viññāṇaṁ iminā siyanti chandaṁ paṭilabhati, iminā siyanti mānaṁ paṭilabhati, iminā siyanti diṭṭhiṁ paṭilabhati. Tasmiṁ sati imāni papañcitāni honti—  iminā itthaṁ siyanti vā, iminā evaṁ siyanti vā, iminā aññathā siyanti vā. (11) </div>
</div>
<div class="q" id="p_30Vbh_2962"> <div class="p">
<span class="pN">2962</span>Kathañca iminā itthaṁ siyanti hoti? Iminā khattiyo siyanti vā, iminā brāhmaṇo siyanti vā, iminā vesso siyanti vā, iminā suddo siyanti vā, iminā gahaṭṭho siyanti vā, iminā pabbajito siyanti vā, iminā devo siyanti vā, iminā manusso siyanti vā, iminā rūpī siyanti vā, iminā arūpī siyanti vā, iminā saññī siyanti vā, iminā asaññī siyanti vā, iminā nevasaññīnāsaññī siyanti vā—  evaṁ iminā itthaṁ siyanti hoti. (12) </div>
</div>
<div class="q" id="p_30Vbh_2963"> <div class="p">
<span class="pN">2963</span>Kathañca iminā evaṁ siyanti hoti? Parapuggalaṁ upanidhāya yathā so khattiyo iminā tathāhaṁ khattiyo siyanti vā, yathā so brāhmaṇo iminā tathāhaṁ brāhmaṇo siyanti vā…pe…  yathā so nevasaññīnāsaññī iminā tathāhaṁ nevasaññīnāsaññī siyanti vā—  evaṁ iminā evaṁ siyanti hoti. (13) </div>
</div>
<div class="q" id="p_30Vbh_2964"> <div class="p">
<span class="pN">2964</span>Kathañca iminā aññathā siyanti hoti? Parapuggalaṁ upanidhāya yathā so khattiyo iminā nāhaṁ tathā khattiyo siyanti vā, yathā so brāhmaṇo iminā nāhaṁ tathā brāhmaṇo siyanti vā…pe…  yathā so nevasaññīnāsaññī iminā nāhaṁ tathā nevasaññīnāsaññī siyanti vā—  evaṁ iminā aññathā siyanti hoti. (14) </div>
</div>
<div class="q" id="p_30Vbh_2965"> <div class="p">
<span class="pN">2965</span>Kathañca iminā apāhaṁ siyanti hoti? Kañci dhammaṁ avakāriṁ karitvā rūpaṁ…pe…  vedanaṁ…  saññaṁ…  saṅkhāre…  viññāṇaṁ iminā apāhaṁ siyanti chandaṁ paṭilabhati, iminā apāhaṁ siyanti mānaṁ paṭilabhati, iminā apāhaṁ siyanti diṭṭhiṁ paṭilabhati. Tasmiṁ sati imāni papañcitāni honti—  iminā apāhaṁ itthaṁ siyanti vā, iminā apāhaṁ evaṁ siyanti vā, iminā apāhaṁ aññathā siyanti vā. (15) </div>
</div>
<div class="q" id="p_30Vbh_2966"> <div class="p">
<span class="pN">2966</span>Kathañca iminā apāhaṁ itthaṁ siyanti hoti? Iminā apāhaṁ khattiyo siyanti vā, iminā apāhaṁ brāhmaṇo siyanti vā, iminā apāhaṁ vesso siyanti vā, iminā apāhaṁ suddo siyanti vā, iminā apāhaṁ gahaṭṭho siyanti vā, iminā apāhaṁ pabbajito siyanti vā, iminā apāhaṁ devo siyanti vā, iminā apāhaṁ manusso siyanti vā, iminā apāhaṁ rūpī siyanti vā, iminā apāhaṁ arūpī siyanti vā, iminā apāhaṁ saññī siyanti vā, iminā apāhaṁ asaññī siyanti vā, iminā apāhaṁ nevasaññīnāsaññī siyanti vā—  evaṁ iminā apāhaṁ itthaṁ siyanti hoti. (16) </div>
</div>
<div class="q" id="p_30Vbh_2967"> <div class="p">
<span class="pN">2967</span>Kathañca iminā apāhaṁ evaṁ siyanti hoti? Parapuggalaṁ upanidhāya yathā so khattiyo iminā apāhaṁ tathā khattiyo siyanti vā, yathā so brāhmaṇo iminā apāhaṁ tathā brāhmaṇo siyanti vā…pe…  yathā so nevasaññīnāsaññī iminā apāhaṁ tathā nevasaññīnāsaññī siyanti vā—  evaṁ iminā apāhaṁ evaṁ siyanti hoti. (17) </div>
</div>
<div class="q" id="p_30Vbh_2968"> <div class="p">
<span class="pN">2968</span>Kathañca iminā apāhaṁ aññathā siyanti hoti? Parapuggalaṁ upanidhāya yathā so khattiyo iminā apāhaṁ na tathā khattiyo siyanti vā, yathā so brāhmaṇo iminā apāhaṁ na tathā brāhmaṇo siyanti vā…pe…  yathā so nevasaññīnāsaññī iminā apāhaṁ na tathā nevasaññīnāsaññī siyanti vā—  evaṁ iminā apāhaṁ aññathā siyanti hoti. (18) </div>
</div>
<div class="q" id="p_30Vbh_2969"> <div class="p">
<span class="pN">2969</span>Imāni aṭṭhārasa taṇhāvicaritāni bāhirassa upādāya. </div>
</div>
<div class="q" id="p_30Vbh_2970"> <div class="p">
<span class="pN">2970</span>Iti imāni aṭṭhārasa taṇhāvicaritāni ajjhattikassa upādāya, imāni aṭṭhārasa taṇhāvicaritāni bāhirassa upādāya, tadekajjhaṁ abhisaññūhitvā abhisaṅkhipitvā chattiṁsa taṇhāvicaritāni honti. Iti evarūpāni atītāni chattiṁsa taṇhāvicaritāni, anāgatāni chattiṁsa taṇhāvicaritāni, paccuppannāni chattiṁsa taṇhāvicaritāni, tadekajjhaṁ abhisaññūhitvā abhisaṅkhipitvā aṭṭhataṇhāvicaritasataṁ hoti. </div>
</div>
<div class="q" id="p_30Vbh_2971"> <div class="divNumber">977.</div> <div class="p">
<span class="pN">2971</span>Tattha katamāni dvāsaṭṭhi diṭṭhigatāni brahmajāle veyyākaraṇe vuttāni bhagavatā? Cattāro sassatavādā, cattāro ekaccasassatikā, cattāro antānantikā, cattāro amarāvikkhepikā, dve adhiccasamuppannikā, soḷasa saññīvādā, aṭṭha asaññīvādā, aṭṭha nevasaññīnāsaññīvādā, satta ucchedavādā, pañca diṭṭhadhammanibbānavādā—  imāni dvāsaṭṭhi diṭṭhigatāni brahmajāle veyyākaraṇe vuttāni bhagavatāti. </div>
</div>
<div class="ENDH3" id="p_30Vbh_2972">
<span class="pN">2972</span>Khuddakavatthuvibhaṅgo niṭṭhito.</div>
</html>
