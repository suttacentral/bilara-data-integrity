<html>
<div class="i">2.4.3.5 Cīvarasaṅkamanīyasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Naggavagga</div>
<div class="h">Cīvarasaṅkamanīyasikkhāpada</div>
<div class="q" id="p_2V_2824"> <div class="divNumber">902.</div> <div class="p">
<span class="pN">2824</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena aññatarā bhikkhunī piṇḍāya caritvā allacīvaraṁ pattharitvā vihāraṁ pāvisi. Aññatarā bhikkhunī taṁ cīvaraṁ pārupitvā gāmaṁ piṇḍāya pāvisi. Sā nikkhamitvā bhikkhuniyo pucchi—  “apāyye, mayhaṁ cīvaraṁ passeyyāthā”ti? Bhikkhuniyo tassā bhikkhuniyā etamatthaṁ ārocesuṁ. Atha kho sā bhikkhunī ujjhāyati khiyyati vipāceti—  “kathañhi nāma bhikkhunī mayhaṁ cīvaraṁ anāpucchā pārupissatī”ti. </div>
</div>
<div class="q" id="p_2V_2825"> <div class="p">
<span class="pN">2825</span>Atha kho sā bhikkhunī bhikkhunīnaṁ etamatthaṁ ārocesi. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhunī bhikkhuniyā cīvaraṁ anāpucchā pārupissatī”ti…pe…  “saccaṁ kira, bhikkhave, bhikkhunī bhikkhuniyā cīvaraṁ anāpucchā pārupatī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhunī bhikkhuniyā cīvaraṁ anāpucchā pārupissati. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_2826"> <div class="divNumber">903.</div> <div class="p">
<span class="pN">2826</span><span class="bold">“Yā pana bhikkhunī cīvarasaṅkamanīyaṁ dhāreyya, pācittiyan”</span>ti. (<span class="italic">25</span>:<span class="bold">80</span>) </div>
</div>
<div class="q" id="p_2V_2827"> <div class="divNumber">904.</div> <div class="p">
<span class="pN">2827</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2828"> <div class="p">
<span class="pN">2828</span><span class="bold">Cīvarasaṅkamanīyaṁ</span> nāma upasampannāya pañcannaṁ cīvarānaṁ aññataraṁ cīvaraṁ tassā vā adinnaṁ taṁ vā anāpucchā nivāseti vā pārupati vā, āpatti pācittiyassa. </div>
</div>
<div class="q" id="p_2V_2829"> <div class="divNumber">905.</div> <div class="p">
<span class="pN">2829</span>Upasampannāya upasampannasaññā cīvarasaṅkamanīyaṁ dhāreti, āpatti pācittiyassa. Upasampannāya vematikā cīvarasaṅkamanīyaṁ dhāreti, āpatti pācittiyassa. Upasampannāya anupasampannasaññā cīvarasaṅkamanīyaṁ dhāreti, āpatti pācittiyassa. </div>
</div>
<div class="q" id="p_2V_2830"> <div class="p">
<span class="pN">2830</span>Anupasampannāya cīvarasaṅkamanīyaṁ dhāreti, āpatti dukkaṭassa. Anupasampannāya upasampannasaññā, āpatti dukkaṭassa. Anupasampannāya vematikā, āpatti dukkaṭassa. Anupasampannāya anupasampannasaññā, āpatti dukkaṭassa. </div>
</div>
<div class="q" id="p_2V_2831"> <div class="divNumber">906.</div> <div class="p">
<span class="pN">2831</span>Anāpatti—  sā vā deti, taṁ vā āpucchā nivāseti vā pārupati vā, acchinnacīvarikāya, naṭṭhacīvarikāya, āpadāsu, ummattikāya, ādikammikāyāti. </div>
</div>
<div class="CENTER" id="p_2V_2832">
<span class="pN">2832</span>Pañcamasikkhāpadaṁ niṭṭhitaṁ.</div>
</html>
