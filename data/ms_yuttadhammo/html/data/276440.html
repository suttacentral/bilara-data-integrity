<html>
<div class="i">1.5.1.1 Musāvādasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Musāvādavagga
</div>
<div class="h">
Musāvādasikkhāpada
</div>
<div class="CENTER" id="p_2V_2">
<span class="pN">2</span>Ime kho panāyasmanto dvenavuti pācittiyā<br>
dhammā uddesaṁ āgacchanti.
</div>
<div class="q" id="p_2V_3">
<div class="divNumber">
1.
</div>
<div class="p">
<span class="pN">3</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena hatthako sakyaputto vādakkhitto hoti. So titthiyehi saddhiṁ sallapanto avajānitvā paṭijānāti, paṭijānitvā avajānāti, aññenaññaṁ paṭicarati, sampajānamusā bhāsati, saṅketaṁ katvā visaṁvādeti. Titthiyā ujjhāyanti khiyyanti vipācenti— “kathañhi nāma hatthako sakyaputto amhehi saddhiṁ sallapanto avajānitvā paṭijānissati, paṭijānitvā avajānissati, aññenaññaṁ paṭicarissati, sampajānamusā bhāsissati, saṅketaṁ katvā visaṁvādessatī”ti.
</div>
</div>
<div class="q" id="p_2V_4">
<div class="p">
<span class="pN">4</span>Assosuṁ kho bhikkhū tesaṁ titthiyānaṁ ujjhāyantānaṁ khiyyantānaṁ vipācentānaṁ. Atha kho te bhikkhū yena hatthako sakyaputto tenupasaṅkamiṁsu; upasaṅkamitvā hatthakaṁ sakyaputtaṁ etadavocuṁ— “saccaṁ kira tvaṁ, āvuso hatthaka, titthiyehi saddhiṁ sallapanto avajānitvā paṭijānāsi, paṭijānitvā avajānāsi, aññenaññaṁ paṭicarasi, sampajānamusā bhāsasi, saṅketaṁ katvā visaṁvādesī”ti? “Ete kho, āvuso, titthiyā nāma yena kenaci jetabbā; neva tesaṁ jayo dātabbo”ti. Ye te bhikkhū appicchā…pe… te ujjhāyanti khiyyanti vipācenti— “kathañhi nāma hatthako sakyaputto titthiyehi saddhiṁ sallapanto avajānitvā paṭijānissati, paṭijānitvā avajānissati, aññenaññaṁ paṭicarissati, sampajānamusā bhāsissati, saṅketaṁ katvā visaṁvādessatī”ti.
</div>
</div>
<div class="q" id="p_2V_5">
<div class="p">
<span class="pN">5</span>Atha kho te bhikkhū hatthakaṁ sakyaputtaṁ anekapariyāyena vigarahitvā bhagavato etamatthaṁ ārocesuṁ. Atha kho bhagavā etasmiṁ nidāne etasmiṁ pakaraṇe bhikkhusaṁghaṁ sannipātāpetvā hatthakaṁ sakyaputtaṁ paṭipucchi— “saccaṁ kira tvaṁ, hatthaka, titthiyehi saddhiṁ sallapanto avajānitvā paṭijānāsi, paṭijānitvā avajānāsi, aññenaññaṁ paṭicarasi, sampajānamusā bhāsasi, saṅketaṁ katvā visaṁvādesī”ti? “Saccaṁ, bhagavā”ti. Vigarahi buddho bhagavā…pe… kathañhi nāma tvaṁ, moghapurisa, titthiyehi saddhiṁ sallapanto avajānitvā paṭijānissasi, paṭijānitvā avajānissasi, aññenaññaṁ paṭicarissasi, sampajānamusā bhāsissasi, saṅketaṁ katvā visaṁvādessasi. Netaṁ, moghapurisa, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_6">
<div class="divNumber">
2.
</div>
<div class="p">
<span class="pN">6</span><span class="bold">“Sampajānamusāvāde pācittiyan”</span>ti. (<span class="italic">1</span>:<span class="bold">50</span>)
</div>
</div>
<div class="q" id="p_2V_7">
<div class="divNumber">
3.
</div>
<div class="p">
<span class="pN">7</span><span class="bold">Sampajānamusāvādo</span> nāma visaṁvādanapurekkhārassa vācā, girā, byappatho, vacībhedo, vācasikā viññatti, aṭṭha anariyavohārā— adiṭṭhaṁ diṭṭhaṁ meti, assutaṁ sutaṁ meti, amutaṁ mutaṁ meti, aviññātaṁ viññātaṁ meti, diṭṭhaṁ adiṭṭhaṁ meti, sutaṁ assutaṁ meti, mutaṁ amutaṁ meti, viññātaṁ aviññātaṁ meti.
</div>
</div>
<div class="q" id="p_2V_8">
<div class="p">
<span class="pN">8</span><span class="bold">Adiṭṭhaṁ</span> nāma na cakkhunā diṭṭhaṁ. <span class="bold">Assutaṁ</span> nāma na sotena sutaṁ. <span class="bold">Amutaṁ</span> nāma na ghānena ghāyitaṁ, na jivhāya sāyitaṁ, na kāyena phuṭṭhaṁ. <span class="bold">Aviññātaṁ</span> nāma na manasā viññātaṁ. <span class="bold">Diṭṭhaṁ</span> nāma cakkhunā diṭṭhaṁ. <span class="bold">Sutaṁ</span> nāma sotena sutaṁ. <span class="bold">Mutaṁ</span> nāma ghānena ghāyitaṁ, jivhāya sāyitaṁ, kāyena phuṭṭhaṁ. <span class="bold">Viññātaṁ</span> nāma manasā viññātaṁ.
</div>
</div>
<div class="q" id="p_2V_9">
<div class="divNumber">
4.
</div>
<div class="p">
<span class="pN">9</span>Tīhākārehi “adiṭṭhaṁ diṭṭhaṁ me”ti sampajānamusā bhaṇantassa āpatti pācittiyassa— pubbevassa hoti “musā bhaṇissan”ti, bhaṇantassa hoti “musā bhaṇāmī”ti, bhaṇitassa hoti “musā mayā bhaṇitan”ti.
</div>
</div>
<div class="q" id="p_2V_10">
<div class="p">
<span class="pN">10</span>Catūhākārehi “adiṭṭhaṁ diṭṭhaṁ me”ti sampajānamusā bhaṇantassa āpatti pācittiyassa— pubbevassa hoti “musā bhaṇissan”ti, bhaṇantassa hoti “musā bhaṇāmī”ti, bhaṇitassa hoti “musā mayā bhaṇitan”ti, vinidhāya diṭṭhiṁ.
</div>
</div>
<div class="q" id="p_2V_11">
<div class="p">
<span class="pN">11</span>Pañcahākārehi “adiṭṭhaṁ diṭṭhaṁ me”ti sampajānamusā bhaṇantassa āpatti pācittiyassa— pubbevassa hoti “musā bhaṇissan”ti, bhaṇantassa hoti “musā bhaṇāmī”ti, bhaṇitassa hoti “musā mayā bhaṇitan”ti, vinidhāya diṭṭhiṁ, vinidhāya khantiṁ.
</div>
</div>
<div class="q" id="p_2V_12">
<div class="p">
<span class="pN">12</span>Chahākārehi “adiṭṭhaṁ diṭṭhaṁ me”ti sampajānamusā bhaṇantassa āpatti pācittiyassa— pubbevassa hoti “musā bhaṇissan”ti, bhaṇantassa hoti “musā bhaṇāmī”ti, bhaṇitassa hoti “musā mayā bhaṇitan”ti, vinidhāya diṭṭhiṁ, vinidhāya khantiṁ, vinidhāya ruciṁ.
</div>
</div>
<div class="q" id="p_2V_13">
<div class="p">
<span class="pN">13</span>Sattahākārehi “adiṭṭhaṁ diṭṭhaṁ me”ti sampajānamusā bhaṇantassa āpatti pācittiyassa— pubbevassa hoti “musā bhaṇissan”ti, bhaṇantassa hoti “musā bhaṇāmī”ti, bhaṇitassa hoti “musā mayā bhaṇitan”ti, vinidhāya diṭṭhiṁ, vinidhāya khantiṁ, vinidhāya ruciṁ, vinidhāya bhāvaṁ.
</div>
</div>
<div class="q" id="p_2V_14">
<div class="divNumber">
5.
</div>
<div class="p">
<span class="pN">14</span>Tīhākārehi “assutaṁ sutaṁ me”ti…pe… amutaṁ mutaṁ meti…pe… aviññātaṁ viññātaṁ meti sampajānamusā bhaṇantassa āpatti pācittiyassa— pubbevassa hoti “musā bhaṇissan”ti, bhaṇantassa hoti “musā bhaṇāmī”ti, bhaṇitassa hoti “musā mayā bhaṇitan”ti.
</div>
</div>
<div class="q" id="p_2V_15">
<div class="p">
<span class="pN">15</span>Catūhākārehi…pe… pañcahākārehi…pe… chahākārehi…pe… sattahākārehi “aviññātaṁ viññātaṁ me”ti sampajānamusā bhaṇantassa āpatti pācittiyassa— pubbevassa hoti “musā bhaṇissan”ti, bhaṇantassa hoti “musā bhaṇāmī”ti, bhaṇitassa hoti “musā mayā bhaṇitan”ti, vinidhāya diṭṭhiṁ, vinidhāya khantiṁ, vinidhāya ruciṁ, vinidhāya bhāvaṁ.
</div>
</div>
<div class="q" id="p_2V_16">
<div class="divNumber">
6.
</div>
<div class="p">
<span class="pN">16</span>Tīhākārehi “adiṭṭhaṁ diṭṭhañca me sutañcā”ti sampajānamusā bhaṇantassa āpatti pācittiyassa…pe… tīhākārehi “adiṭṭhaṁ diṭṭhañca me mutañcā”ti sampajānamusā bhaṇantassa āpatti pācittiyassa…pe… tīhākārehi “adiṭṭhaṁ diṭṭhañca me viññātañcā”ti sampajānamusā bhaṇantassa āpatti pācittiyassa…pe… tīhākārehi adiṭṭhaṁ “diṭṭhañca me sutañca mutañcā”ti…pe… tīhākārehi adiṭṭhaṁ “diṭṭhañca me sutañca viññātañcā”ti…pe… tīhākārehi adiṭṭhaṁ “diṭṭhañca me sutañca mutañca viññātañcā”ti sampajānamusā bhaṇantassa āpatti pācittiyassa…pe….
</div>
</div>
<div class="q" id="p_2V_17">
<div class="p">
<span class="pN">17</span>Tīhākārehi assutaṁ “sutañca me mutañcā”ti…pe… tīhākārehi assutaṁ “sutañca me viññātañcā”ti…pe… tīhākārehi assutaṁ “sutañca me diṭṭhañcā”ti sampajānamusā bhaṇantassa āpatti pācittiyassa…pe… tīhākārehi assutaṁ “sutañca me mutañca viññātañcā”ti…pe… tīhākārehi assutaṁ “sutañca me mutañca diṭṭhañcā”ti…pe… tīhākārehi assutaṁ “sutañca me mutañca viññātañca diṭṭhañcā”ti sampajānamusā bhaṇantassa āpatti pācittiyassa…pe….
</div>
</div>
<div class="q" id="p_2V_18">
<div class="p">
<span class="pN">18</span>Tīhākārehi amutaṁ “mutañca me viññātañcā”ti…pe… tīhākārehi amutaṁ “mutañca me diṭṭhañcā”ti…pe… tīhākārehi amutaṁ “mutañca me sutañcā”ti sampajānamusā bhaṇantassa āpatti pācittiyassa…pe… tīhākārehi amutaṁ “mutañca me viññātañca diṭṭhañcā”ti…pe… tīhākārehi amutaṁ “mutañca me viññātañca sutañcā”ti…pe… tīhākārehi amutaṁ “mutañca me viññātañca diṭṭhañca sutañcā”ti sampajānamusā bhaṇantassa āpatti pācittiyassa…pe….
</div>
</div>
<div class="q" id="p_2V_19">
<div class="p">
<span class="pN">19</span>Tīhākārehi aviññātaṁ “viññātañca me diṭṭhañcā”ti…pe… tīhākārehi aviññātaṁ “viññātañca me sutañcā”ti…pe… tīhākārehi aviññātaṁ “viññātañca me mutañcā”ti sampajānamusā bhaṇantassa āpatti pācittiyassa…pe… tīhākārehi aviññātaṁ “viññātañca me diṭṭhañca sutañcā”ti…pe… tīhākārehi aviññātaṁ “viññātañca me diṭṭhañca mutañcā”ti…pe… tīhākārehi aviññātaṁ “viññātañca me diṭṭhañca sutañca mutañcā”ti sampajānamusā bhaṇantassa āpatti pācittiyassa…pe….
</div>
</div>
<div class="q" id="p_2V_20">
<div class="divNumber">
7.
</div>
<div class="p">
<span class="pN">20</span>Tīhākārehi diṭṭhaṁ “adiṭṭhaṁ me”ti…pe… sutaṁ “assutaṁ me”ti…pe… mutaṁ “amutaṁ me”ti…pe… viññātaṁ “aviññātaṁ me”ti sampajānamusā bhaṇantassa āpatti pācittiyassa…pe….
</div>
</div>
<div class="q" id="p_2V_21">
<div class="divNumber">
8.
</div>
<div class="p">
<span class="pN">21</span>Tīhākārehi diṭṭhaṁ “sutaṁ me”ti…pe… tīhākārehi diṭṭhaṁ “mutaṁ me”ti…pe… tīhākārehi diṭṭhaṁ “viññātaṁ me”ti sampajānamusā bhaṇantassa āpatti pācittiyassa…pe… tīhākārehi diṭṭhaṁ “sutañca me mutañcā”ti…pe… tīhākārehi diṭṭhaṁ “sutañca me viññātañcā”ti…pe… tīhākārehi diṭṭhaṁ “sutañca me mutañca viññātañcā”ti sampajānamusā bhaṇantassa āpatti pācittiyassa…pe….
</div>
</div>
<div class="q" id="p_2V_22">
<div class="p">
<span class="pN">22</span>Tīhākārehi sutaṁ “mutaṁ me”ti…pe… tīhākārehi sutaṁ “viññātaṁ me”ti…pe… tīhākārehi sutaṁ “diṭṭhaṁ me”ti sampajānamusā bhaṇantassa āpatti pācittiyassa…pe… tīhākārehi sutaṁ “mutañca me viññātañcā”ti…pe… tīhākārehi sutaṁ “mutañca me diṭṭhañcā”ti…pe… tīhākārehi sutaṁ “mutañca me viññātañca diṭṭhañcā”ti sampajānamusā bhaṇantassa āpatti pācittiyassa…pe….
</div>
</div>
<div class="q" id="p_2V_23">
<div class="p">
<span class="pN">23</span>Tīhākārehi mutaṁ “viññātaṁ me”ti…pe… tīhākārehi mutaṁ “diṭṭhaṁ me”ti…pe… tīhākārehi mutaṁ “sutaṁ me”ti sampajānamusā bhaṇantassa āpatti pācittiyassa…pe… tīhākārehi mutaṁ “viññātañca me diṭṭhañcā”ti…pe… tīhākārehi mutaṁ “viññātañca me sutañcā”ti…pe… tīhākārehi mutaṁ “viññātañca me diṭṭhañca sutañcā”ti sampajānamusā bhaṇantassa āpatti pācittiyassa…pe….
</div>
</div>
<div class="q" id="p_2V_24">
<div class="p">
<span class="pN">24</span>Tīhākārehi viññātaṁ “diṭṭhaṁ me”ti…pe… tīhākārehi viññātaṁ “sutaṁ me”ti…pe… tīhākārehi viññātaṁ “mutaṁ me”ti sampajānamusā bhaṇantassa āpatti pācittiyassa…pe… tīhākārehi viññātaṁ “diṭṭhañca me sutañcā”ti…pe… tīhākārehi viññātaṁ “diṭṭhañca me mutañcā”ti…pe… tīhākārehi viññātaṁ “diṭṭhañca me sutañca mutañcā”ti sampajānamusā bhaṇantassa āpatti pācittiyassa…pe….
</div>
</div>
<div class="q" id="p_2V_25">
<div class="divNumber">
9.
</div>
<div class="p">
<span class="pN">25</span>Tīhākārehi diṭṭhe vematiko diṭṭhaṁ nokappeti, diṭṭhaṁ nassarati, diṭṭhaṁ pamuṭṭho hoti…pe… sute vematiko sutaṁ nokappeti, sutaṁ nassarati, sutaṁ pamuṭṭho hoti…pe… mute vematiko mutaṁ nokappeti, mutaṁ nassarati, mutaṁ pamuṭṭho hoti…pe… viññāte vematiko viññātaṁ nokappeti, viññātaṁ nassarati, viññātaṁ pamuṭṭho hoti… viññātañca me diṭṭhañcāti…pe… viññātaṁ pamuṭṭho hoti… viññātañca me sutañcāti…pe… viññātaṁ pamuṭṭho hoti; viññātañca me mutañcāti…pe… viññātaṁ pamuṭṭho hoti; viññātañca me diṭṭhañca sutañcāti…pe… viññātaṁ pamuṭṭho hoti; viññātañca me diṭṭhañca mutañcāti…pe… viññātaṁ pamuṭṭho hoti; viññātañca me diṭṭhañca sutañca mutañcāti sampajānamusā bhaṇantassa āpatti pācittiyassa.
</div>
</div>
<div class="q" id="p_2V_26">
<div class="divNumber">
10.
</div>
<div class="p">
<span class="pN">26</span>Catūhākārehi…pe… pañcahākārehi…pe… chahākārehi…pe… sattahākārehi…pe… viññātaṁ pamuṭṭho hoti, viññātañca me diṭṭhañca sutañca mutañcāti sampajānamusā bhaṇantassa āpatti pācittiyassa— pubbevassa hoti “musā bhaṇissan”ti, bhaṇantassa hoti “musā bhaṇāmī”ti, bhaṇitassa hoti “musā mayā bhaṇitan”ti, vinidhāya diṭṭhiṁ, vinidhāya khantiṁ, vinidhāya ruciṁ, vinidhāya bhāvaṁ.
</div>
</div>
<div class="q" id="p_2V_27">
<div class="divNumber">
11.
</div>
<div class="p">
<span class="pN">27</span>Anāpatti— davā bhaṇati, ravā bhaṇati. “<span class="bold">Davā bhaṇati</span> nāma sahasā bhaṇati. <span class="bold">Ravā bhaṇati</span> nāma ‘aññaṁ bhaṇissāmī’ti aññaṁ bhaṇati”. Ummattakassa, ādikammikassāti.
</div>
</div>
<div class="CENTER" id="p_2V_28">
<span class="pN">28</span>Musāvādasikkhāpadaṁ niṭṭhitaṁ paṭhamaṁ.
</div>
</html>
