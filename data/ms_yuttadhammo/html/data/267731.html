<html>
<div class="i">4.6 Abhirūpanandātherīapadāna</div>
<div class="h">Khattiyāvagga</div>
<div class="h">Abhirūpanandātherīapadāna</div>
<div class="q" id="p_20Ap2_1357"> <div class="divNumber">143.</div> <div class="p"> <table class="singleColumn"> <tr> <td> <div class="pN">1357</div> <div class="G">“Ekanavutito kappe,</div> </td> </tr> <tr> <td> <div class="G">vipassī nāma nāyako;</div> </td> </tr> <tr> <td> <div class="G">Uppajji cārudassano,</div> </td> </tr> <tr> <td> <div class="G">sabbadhammesu cakkhumā.</div> </td> </tr> </table> </div>
</div>
<div class="q" id="p_20Ap2_1358"> <div class="divNumber">144.</div> <div class="p"> <table class="singleColumn"> <tr> <td> <div class="pN">1358</div> <div class="G">Tadāhaṁ bandhumatiyaṁ,</div> </td> </tr> <tr> <td> <div class="G">iddhe phīte mahākule;</div> </td> </tr> <tr> <td> <div class="G">Jātā surūpā dayitā,</div> </td> </tr> <tr> <td> <div class="G">pūjanīyā janassa ca.</div> </td> </tr> </table> </div>
</div>
<div class="q" id="p_20Ap2_1359"> <div class="divNumber">145.</div> <div class="p"> <table class="singleColumn"> <tr> <td> <div class="pN">1359</div> <div class="G">Upagantvā mahāvīraṁ,</div> </td> </tr> <tr> <td> <div class="G">vipassiṁ lokanāyakaṁ;</div> </td> </tr> <tr> <td> <div class="G">Dhammaṁ suṇitvā saraṇaṁ,</div> </td> </tr> <tr> <td> <div class="G">upesiṁ naranāyakaṁ.</div> </td> </tr> </table> </div>
</div>
<div class="q" id="p_20Ap2_1360"> <div class="divNumber">146.</div> <div class="p"> <table class="singleColumn"> <tr> <td> <div class="pN">1360</div> <div class="G">Sīlesu saṁvutā hutvā,</div> </td> </tr> <tr> <td> <div class="G">nibbute ca naruttame;</div> </td> </tr> <tr> <td> <div class="G">Dhātuthūpassa upari,</div> </td> </tr> <tr> <td> <div class="G">soṇṇacchattamapūjayiṁ.</div> </td> </tr> </table> </div>
</div>
<div class="q" id="p_20Ap2_1361"> <div class="divNumber">147.</div> <div class="p"> <table class="singleColumn"> <tr> <td> <div class="pN">1361</div> <div class="G">Muttacāgā sīlavatī,</div> </td> </tr> <tr> <td> <div class="G">yāvajīvaṁ tato cutā;</div> </td> </tr> <tr> <td> <div class="G">Jahitvā mānusaṁ dehaṁ,</div> </td> </tr> <tr> <td> <div class="G">tāvatiṁsūpagā ahaṁ.</div> </td> </tr> </table> </div>
</div>
<div class="q" id="p_20Ap2_1362"> <div class="divNumber">148.</div> <div class="p"> <table class="singleColumn"> <tr> <td> <div class="pN">1362</div> <div class="G">Tadā dasahi ṭhānehi,</div> </td> </tr> <tr> <td> <div class="G">adhibhotvāna sesake;</div> </td> </tr> <tr> <td> <div class="G">Rūpasaddehi gandhehi,</div> </td> </tr> <tr> <td> <div class="G">rasehi phusanehi ca.</div> </td> </tr> </table> </div>
</div>
<div class="q" id="p_20Ap2_1363"> <div class="divNumber">149.</div> <div class="p"> <table class="singleColumn"> <tr> <td> <div class="pN">1363</div> <div class="G">Āyunāpi ca vaṇṇena,</div> </td> </tr> <tr> <td> <div class="G">sukhena yasasāpi ca;</div> </td> </tr> <tr> <td> <div class="G">Tathevādhipateyyena,</div> </td> </tr> <tr> <td> <div class="G">adhigayha virocahaṁ.</div> </td> </tr> </table> </div>
</div>
<div class="q" id="p_20Ap2_1364"> <div class="divNumber">150.</div> <div class="p"> <table class="singleColumn"> <tr> <td> <div class="pN">1364</div> <div class="G">Pacchime ca bhave dāni,</div> </td> </tr> <tr> <td> <div class="G">jātāhaṁ kapilavhaye;</div> </td> </tr> <tr> <td> <div class="G">Dhītā khemakasakkassa,</div> </td> </tr> <tr> <td> <div class="G">nandā nāmāti vissutā.</div> </td> </tr> </table> </div>
</div>
<div class="q" id="p_20Ap2_1365"> <div class="divNumber">151.</div> <div class="p"> <table class="singleColumn"> <tr> <td> <div class="pN">1365</div> <div class="G">Abhirūpasampadampi,</div> </td> </tr> <tr> <td> <div class="G">ahu me kantisūcakaṁ;</div> </td> </tr> <tr> <td> <div class="G">Yadāhaṁ yobbanappattā,</div> </td> </tr> <tr> <td> <div class="G">rūpalāvaññabhūsitā.</div> </td> </tr> </table> </div>
</div>
<div class="q" id="p_20Ap2_1366"> <div class="divNumber">152.</div> <div class="p"> <table class="singleColumn"> <tr> <td> <div class="pN">1366</div> <div class="G">Tadā mamatthe sakyānaṁ,</div> </td> </tr> <tr> <td> <div class="G">vivādo sumahā ahu;</div> </td> </tr> <tr> <td> <div class="G">Pabbājesi tato tāto,</div> </td> </tr> <tr> <td> <div class="G">‘mā sakyā vinassiṁsu’ti.</div> </td> </tr> </table> </div>
</div>
<div class="q" id="p_20Ap2_1367"> <div class="divNumber">153.</div> <div class="p"> <table class="singleColumn"> <tr> <td> <div class="pN">1367</div> <div class="G">Pabbajitvā tathāgataṁ,</div> </td> </tr> <tr> <td> <div class="G">rūpadessiṁ naruttamaṁ;</div> </td> </tr> <tr> <td> <div class="G">Sutvāna nopagacchāmi,</div> </td> </tr> <tr> <td> <div class="G">mama rūpena gabbitā.</div> </td> </tr> </table> </div>
</div>
<div class="q" id="p_20Ap2_1368"> <div class="divNumber">154.</div> <div class="p"> <table class="singleColumn"> <tr> <td> <div class="pN">1368</div> <div class="G">Ovādampi na gacchāmi,</div> </td> </tr> <tr> <td> <div class="G">buddhadassanabhīrutā;</div> </td> </tr> <tr> <td> <div class="G">Tadā jino upāyena,</div> </td> </tr> <tr> <td> <div class="G">upanetvā sasantikaṁ.</div> </td> </tr> </table> </div>
</div>
<div class="q" id="p_20Ap2_1369"> <div class="divNumber">155.</div> <div class="p"> <table class="singleColumn"> <tr> <td> <div class="pN">1369</div> <div class="G">Tissitthiyo nidassesi,</div> </td> </tr> <tr> <td> <div class="G">iddhiyā maggakovido;</div> </td> </tr> <tr> <td> <div class="G">Accharārūpasadisaṁ,</div> </td> </tr> <tr> <td> <div class="G">taruṇiṁ jaritaṁ mataṁ.</div> </td> </tr> </table> </div>
</div>
<div class="q" id="p_20Ap2_1370"> <div class="divNumber">156.</div> <div class="p"> <table class="singleColumn"> <tr> <td> <div class="pN">1370</div> <div class="G">Tāyo disvā susaṁviggā,</div> </td> </tr> <tr> <td> <div class="G">virattāse kaḷevare;</div> </td> </tr> <tr> <td> <div class="G">Aṭṭhāsiṁ bhavanibbindā,</div> </td> </tr> <tr> <td> <div class="G">tadā maṁ āha nāyako.</div> </td> </tr> </table> </div>
</div>
<div class="q" id="p_20Ap2_1371"> <div class="divNumber">157.</div> <div class="p"> <table class="singleColumn"> <tr> <td> <div class="pN">1371</div> <div class="G">‘Āturaṁ asuciṁ pūtiṁ,</div> </td> </tr> <tr> <td> <div class="G">passa nande samussayaṁ;</div> </td> </tr> <tr> <td> <div class="G">Uggharantaṁ paggharantaṁ,</div> </td> </tr> <tr> <td> <div class="G">bālānaṁ abhinanditaṁ.</div> </td> </tr> </table> </div>
</div>
<div class="q" id="p_20Ap2_1372"> <div class="divNumber">158.</div> <div class="p"> <table class="singleColumn"> <tr> <td> <div class="pN">1372</div> <div class="G">Asubhāya cittaṁ bhāvehi,</div> </td> </tr> <tr> <td> <div class="G">ekaggaṁ susamāhitaṁ;</div> </td> </tr> <tr> <td> <div class="G">Yathā idaṁ tathā etaṁ,</div> </td> </tr> <tr> <td> <div class="G">yathā etaṁ tathā idaṁ.</div> </td> </tr> </table> </div>
</div>
<div class="q" id="p_20Ap2_1373"> <div class="divNumber">159.</div> <div class="p"> <table class="singleColumn"> <tr> <td> <div class="pN">1373</div> <div class="G">Evametaṁ avekkhantī,</div> </td> </tr> <tr> <td> <div class="G">rattindivamatanditā;</div> </td> </tr> <tr> <td> <div class="G">Tato sakāya paññāya,</div> </td> </tr> <tr> <td> <div class="G">abhinibbijjha vacchasi’.</div> </td> </tr> </table> </div>
</div>
<div class="q" id="p_20Ap2_1374"> <div class="divNumber">160.</div> <div class="p"> <table class="singleColumn"> <tr> <td> <div class="pN">1374</div> <div class="G">Tassā me appamattāya,</div> </td> </tr> <tr> <td> <div class="G">vicarantiyā yoniso;</div> </td> </tr> <tr> <td> <div class="G">Yathābhūtaṁ ayaṁ kāyo,</div> </td> </tr> <tr> <td> <div class="G">diṭṭho santarabāhiro.</div> </td> </tr> </table> </div>
</div>
<div class="q" id="p_20Ap2_1375"> <div class="divNumber">161.</div> <div class="p"> <table class="singleColumn"> <tr> <td> <div class="pN">1375</div> <div class="G">Atha nibbindahaṁ kāye,</div> </td> </tr> <tr> <td> <div class="G">ajjhattañca virajjahaṁ;</div> </td> </tr> <tr> <td> <div class="G">Appamattā visaṁyuttā,</div> </td> </tr> <tr> <td> <div class="G">upasantāmhi nibbutā.</div> </td> </tr> </table> </div>
</div>
<div class="q" id="p_20Ap2_1376"> <div class="divNumber">162.</div> <div class="p"> <table class="singleColumn"> <tr> <td> <div class="pN">1376</div> <div class="G">Iddhīsu ca vasī homi,</div> </td> </tr> <tr> <td> <div class="G">dibbāya sotadhātuyā;</div> </td> </tr> <tr> <td> <div class="G">Cetopariyañāṇassa,</div> </td> </tr> <tr> <td> <div class="G">vasī homi mahāmune.</div> </td> </tr> </table> </div>
</div>
<div class="q" id="p_20Ap2_1377"> <div class="divNumber">163.</div> <div class="p"> <table class="singleColumn"> <tr> <td> <div class="pN">1377</div> <div class="G">Pubbenivāsaṁ jānāmi,</div> </td> </tr> <tr> <td> <div class="G">dibbacakkhu visodhitaṁ;</div> </td> </tr> <tr> <td> <div class="G">Sabbāsavā parikkhīṇā,</div> </td> </tr> <tr> <td> <div class="G">natthi dāni punabbhavo.</div> </td> </tr> </table> </div>
</div>
<div class="q" id="p_20Ap2_1378"> <div class="divNumber">164.</div> <div class="p"> <table class="singleColumn"> <tr> <td> <div class="pN">1378</div> <div class="G">Atthadhammaniruttīsu,</div> </td> </tr> <tr> <td> <div class="G">paṭibhāne tatheva ca;</div> </td> </tr> <tr> <td> <div class="G">Ñāṇaṁ mama mahāvīra,</div> </td> </tr> <tr> <td> <div class="G">uppannaṁ tava santike.</div> </td> </tr> </table> </div>
</div>
<div class="q" id="p_20Ap2_1379"> <div class="divNumber">165.</div> <div class="p"> <table class="singleColumn"> <tr> <td> <div class="pN">1379</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavā.</div> </td> </tr> </table> </div>
</div>
<div class="q" id="p_20Ap2_1380"> <div class="divNumber">166.</div> <div class="p"> <table class="singleColumn"> <tr> <td> <div class="pN">1380</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap2_1381"> <div class="divNumber">167.</div> <div class="p"> <table class="singleColumn"> <tr> <td> <div class="pN">1381</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap2_1382"> <div class="p">
<span class="pN">1382</span>Itthaṁ sudaṁ abhirūpanandā bhikkhunī imā gāthāyo abhāsitthāti. </div>
</div>
<div class="CENTER" id="p_20Ap2_1383">
<span class="pN">1383</span>Abhirūpanandātheriyāpadānaṁ chaṭṭhaṁ.</div>
</html>
