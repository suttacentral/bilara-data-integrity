<html>
<div class="i">7.3.1 Saṁghabhedakathā</div>
<div class="h">Saṁghabhedakakkhandhaka</div>
<div class="h">Tatiyabhāṇavāra</div>
<div class="h">Saṁghabhedakathā</div>
<div class="q" id="p_4V_1569"> <div class="divNumber">344.</div> <div class="p">
<span class="pN">1569</span>Atha kho devadatto tadahuposathe uṭṭhāyāsanā salākaṁ gāhesi—  “mayaṁ, āvuso, samaṇaṁ gotamaṁ upasaṅkamitvā pañca vatthūni yācimhā—  ‘bhagavā, bhante, anekapariyāyena appicchassa…pe…  vīriyārambhassa vaṇṇavādī. Imāni, bhante, pañca vatthūni anekapariyāyena appicchatāya…pe…  vīriyārambhāya saṁvattanti. Sādhu, bhante, bhikkhū yāvajīvaṁ āraññikā assu; yo gāmantaṁ osareyya, vajjaṁ naṁ phuseyya…pe…  yāvajīvaṁ macchamaṁsaṁ na khādeyyuṁ; yo macchamaṁsaṁ khādeyya, vajjaṁ naṁ phuseyyā’ti. Imāni pañca vatthūni samaṇo gotamo nānujānāti. Te mayaṁ imehi pañcahi vatthūhi samādāya vattāma. Yassāyasmato imāni pañca vatthūni khamanti, so salākaṁ gaṇhātū”ti. </div>
</div>
<div class="q" id="p_4V_1570"> <div class="p">
<span class="pN">1570</span>Tena kho pana samayena vesālikā vajjiputtakā pañcamattāni bhikkhusatāni navakā ceva honti appakataññuno ca. Te—  “ayaṁ dhammo, ayaṁ vinayo, idaṁ satthusāsanan”ti salākaṁ gaṇhiṁsu. Atha kho devadatto saṁghaṁ bhinditvā pañcamattāni bhikkhusatāni ādāya yena gayāsīsaṁ tena pakkāmi. Atha kho sāriputtamoggallānā yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinno kho āyasmā sāriputto bhagavantaṁ etadavoca—  “devadatto, bhante, saṁghaṁ bhinditvā pañcamattāni bhikkhusatāni ādāya yena gayāsīsaṁ tena pakkanto”ti. “Na hi nāma tumhākaṁ, sāriputtā, tesu navakesu bhikkhūsu kāruññampi bhavissati? Gacchatha tumhe, sāriputtā, purā te bhikkhū anayabyasanaṁ āpajjantī”ti. “Evaṁ, bhante”ti kho sāriputtamoggallānā bhagavato paṭissutvā uṭṭhāyāsanā bhagavantaṁ abhivādetvā padakkhiṇaṁ katvā yena gayāsīsaṁ tenupasaṅkamiṁsu. </div>
</div>
<div class="q" id="p_4V_1571"> <div class="p">
<span class="pN">1571</span>Tena kho pana samayena aññataro bhikkhu bhagavato avidūre rodamāno ṭhito hoti. Atha kho bhagavā taṁ bhikkhuṁ etadavoca—  “kissa tvaṁ, bhikkhu, rodasī”ti? “Yepi te, bhante, bhagavato aggasāvakā sāriputtamoggallānā tepi devadattassa santike gacchanti devadattassa dhammaṁ rocentā”ti. “Aṭṭhānametaṁ, bhikkhu, anavakāso, yaṁ sāriputtamoggallānā devadattassa dhammaṁ roceyyuṁ, api ca te gatā bhikkhūnaṁ saññattiyā”ti. </div>
</div>
<div class="q" id="p_4V_1572"> <div class="divNumber">345.</div> <div class="p">
<span class="pN">1572</span>Tena kho pana samayena devadatto mahatiyā parisāya parivuto dhammaṁ desento nisinno hoti. Addasā kho devadatto sāriputtamoggallāne dūratova āgacchante. Disvāna bhikkhū āmantesi—  “passatha, bhikkhave, yāva svākkhāto mayā dhammo, yepi te samaṇassa gotamassa aggasāvakā sāriputtamoggallānā tepi mama santike āgacchanti. Mama dhammaṁ rocentā”ti. Evaṁ vutte, kokāliko devadattaṁ etadavoca—  “mā, āvuso devadatta, sāriputtamoggallāne vissasi. Pāpicchā sāriputtamoggallānā, pāpikānaṁ icchānaṁ vasaṁ gatā”ti. “Alaṁ, āvuso. Svāgataṁ tesaṁ yato me dhammaṁ rocentī”ti. </div>
</div>
<div class="q" id="p_4V_1573"> <div class="p">
<span class="pN">1573</span>Atha kho devadatto āyasmantaṁ sāriputtaṁ upaḍḍhāsanena nimantesi—  “ehāvuso sāriputta, idha nisīdāhī”ti. “Alaṁ, āvuso”ti kho āyasmā sāriputto aññataraṁ āsanaṁ gahetvā ekamantaṁ nisīdi. Āyasmāpi kho mahāmoggallāno aññataraṁ āsanaṁ gahetvā ekamantaṁ nisīdi. Atha kho devadatto bahudeva rattiṁ bhikkhū dhammiyā kathāya sandassetvā samādapetvā samuttejetvā sampahaṁsetvā āyasmantaṁ sāriputtaṁ ajjhesi—  “vigatathinamiddho kho, āvuso sāriputta, bhikkhusaṁgho. Paṭibhātu taṁ, āvuso sāriputta, bhikkhūnaṁ dhammī kathā, piṭṭhi me āgilāyati, tamahaṁ āyamissāmī”ti. “Evamāvuso”ti kho āyasmā sāriputto devadattassa paccassosi. Atha kho devadatto catugguṇaṁ saṅghāṭiṁ paññapetvā dakkhiṇena passena seyyaṁ kappesi. Tassa kilamantassa muṭṭhassatissa asampajānassa muhuttakeneva niddā okkami. </div>
</div>
<div class="q" id="p_4V_1574"> <div class="p">
<span class="pN">1574</span>Atha kho āyasmā sāriputto ādesanāpāṭihāriyānusāsaniyā bhikkhū dhammiyā kathāya ovadi anusāsi. Āyasmā mahāmoggallāno iddhipāṭihāriyānusāsaniyā bhikkhū dhammiyā kathāya ovadi anusāsi. Atha kho tesaṁ bhikkhūnaṁ āyasmatā sāriputtena ādesanāpāṭihāriyānusāsaniyā āyasmatā ca mahāmoggallānena iddhipāṭihāriyānusāsaniyā ovadiyamānānaṁ anusāsiyamānānaṁ virajaṁ vītamalaṁ dhammacakkhuṁ udapādi—  “yaṁ kiñci samudayadhammaṁ sabbaṁ taṁ nirodhadhamman”ti. </div>
</div>
<div class="q" id="p_4V_1575"> <div class="p">
<span class="pN">1575</span>Atha kho āyasmā sāriputto bhikkhū āmantesi—  “gacchāma mayaṁ, āvuso, bhagavato santike. Yo tassa bhagavato dhammaṁ rocesi so āgacchatū”ti. Atha kho sāriputtamoggallānā tāni pañcabhikkhusatāni ādāya yena veḷuvanaṁ tenupasaṅkamiṁsu. Atha kho kokāliko devadattaṁ uṭṭhāpesi—  “uṭṭhehi, āvuso devadatta, nītā te bhikkhū sāriputtamoggallānehi. Nanu tvaṁ, āvuso devadatta, mayā vutto—  ‘mā, āvuso devadatta, sāriputtamoggallāne vissāsi. Pāpicchā sāriputtamoggallānā, pāpikānaṁ icchānaṁ vasaṁ gatā’”ti? Atha kho devadattassa tattheva uṇhaṁ lohitaṁ mukhato uggañchi. </div>
</div>
<div class="q" id="p_4V_1576"> <div class="p">
<span class="pN">1576</span>Atha kho sāriputtamoggallānā yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdisuṁ. Ekamantaṁ nisinno kho āyasmā sāriputto bhagavantaṁ etadavoca—  “sādhu, bhante, bhedakānuvattakā bhikkhū puna upasampajjeyyun”ti. “Alaṁ, sāriputta. Mā te rucci bhedakānuvattakānaṁ bhikkhūnaṁ puna upasampadā. Tena hi tvaṁ, sāriputta, bhedakānuvattake bhikkhū thullaccayaṁ desāpehi. Kathaṁ pana te, sāriputta, devadatto paṭipajjī”ti? “Yatheva, bhante, bhagavā bahudeva rattiṁ bhikkhū dhammiyā kathāya sandassetvā samādapetvā samuttejetvā sampahaṁsetvā maṁ ajjhesati—  ‘vigatathinamiddho kho, sāriputta, bhikkhusaṁgho; paṭibhātu taṁ, sāriputta, bhikkhūnaṁ dhammī kathā, piṭṭhi me āgilāyati, tamahaṁ āyamissāmī’ti. Evameva kho, bhante, devadatto paṭipajjī”ti. </div>
</div>
<div class="q" id="p_4V_1577"> <div class="divNumber">346.</div> <div class="p">
<span class="pN">1577</span>Atha kho bhagavā bhikkhū āmantesi—  “bhūtapubbaṁ, bhikkhave, araññāyatane mahāsarasī. Taṁ nāgā upanissāya vihariṁsu. Te taṁ sarasiṁ ogāhetvā, soṇḍāya bhisamuḷālaṁ abbuhitvā, suvikkhālitaṁ vikkhāletvā, akaddamaṁ saṅkhāditvā ajjhoharanti. Tesaṁ taṁ vaṇṇāya ceva hoti, balāya ca. Na ca tatonidānaṁ maraṇaṁ vā nigacchanti, maraṇamattaṁ vā dukkhaṁ. Tesaṁyeva kho pana, bhikkhave, mahānāgānaṁ anusikkhamānā taruṇā bhiṅkacchāpā. Te taṁ sarasiṁ ogāhetvā, soṇḍāya bhisamuḷālaṁ abbuhitvā, na suvikkhālitaṁ vikkhāletvā, sakaddamaṁ saṅkhāditvā, ajjhoharanti. Tesaṁ taṁ neva vaṇṇāya hoti, na balāya. Tatonidānañca maraṇaṁ vā nigacchanti, maraṇamattaṁ vā dukkhaṁ. Evameva kho, bhikkhave, devadatto mamānukrubbaṁ kapaṇo marissatīti. </div>
</div>
<div class="q" id="p_4V_1578"> <div class="p"> <table class="singleColumn"> <tr> <td> <div class="pN">1578</div> <div class="G">Mahāvarāhassa mahiṁ vikrubbato,</div> </td> </tr> <tr> <td> <div class="G">Bhisaṁ ghasānassa nadīsu jaggato;</div> </td> </tr> <tr> <td> <div class="G">Bhiṅkova paṅkaṁ abhibhakkhayitvā,</div> </td> </tr> <tr> <td> <div class="G">Mamānukrubbaṁ kapaṇo marissatīti.</div> </td> </tr> </table> </div>
</div>
<div class="q" id="p_4V_1579"> <div class="divNumber">347.</div> <div class="p">
<span class="pN">1579</span>Aṭṭhahi, bhikkhave, aṅgehi samannāgato bhikkhu dūteyyaṁ gantumarahati. Katamehi aṭṭhahi? Idha, bhikkhave, bhikkhu sotā ca hoti, sāvetā ca, uggahetā ca, dhāretā ca, viññātā ca, viññāpetā ca, kusalo ca sahitāsahitassa, no ca kalahakārako—  imehi kho, bhikkhave, aṭṭhahaṅgehi samannāgato bhikkhu dūteyyaṁ gantumarahati. </div>
</div>
<div class="q" id="p_4V_1580"> <div class="p">
<span class="pN">1580</span>Aṭṭhahi, bhikkhave, aṅgehi samannāgato sāriputto dūteyyaṁ gantumarahati. Katamehi aṭṭhahi? Idha, bhikkhave, sāriputto sotā ca hoti, sāvetā ca, uggahetā ca, dhāretā ca, viññātā ca, viññāpetā ca, kusalo ca sahitāsahitassa, no ca kalahakārako—  imehi kho, bhikkhave, aṭṭhahaṅgehi samannāgato sāriputto dūteyyaṁ gantumarahatīti. </div>
</div>
<div class="q" id="p_4V_1581"> <div class="p"> <table class="singleColumn"> <tr> <td> <div class="pN">1581</div> <div class="G">Yo ve na byathati patvā,</div> </td> </tr> <tr> <td> <div class="G">parisaṁ uggavādiniṁ;</div> </td> </tr> <tr> <td> <div class="G">Na ca hāpeti vacanaṁ,</div> </td> </tr> <tr> <td> <div class="G">na ca chādeti sāsanaṁ.</div> </td> </tr> </table> </div>
</div>
<div class="q" id="p_4V_1582"> <div class="p"> <table class="singleColumn"> <tr> <td> <div class="pN">1582</div> <div class="G">Asandiddho ca akkhāti,</div> </td> </tr> <tr> <td> <div class="G">Pucchito ca na kuppati;</div> </td> </tr> <tr> <td> <div class="G">Sa ve tādisako bhikkhu,</div> </td> </tr> <tr> <td> <div class="G">Dūteyyaṁ gantumarahatīti.</div> </td> </tr> </table> </div>
</div>
<div class="q" id="p_4V_1583"> <div class="divNumber">348.</div> <div class="p">
<span class="pN">1583</span>Aṭṭhahi, bhikkhave, asaddhammehi abhibhūto pariyādinnacitto devadatto āpāyiko nerayiko kappaṭṭho atekiccho. Katamehi aṭṭhahi? Lābhena, bhikkhave, abhibhūto pariyādinnacitto devadatto āpāyiko nerayiko kappaṭṭho atekiccho; alābhena, bhikkhave…pe…  yasena, bhikkhave…pe…  ayasena, bhikkhave…pe…  sakkārena, bhikkhave…pe…  asakkārena, bhikkhave…pe…  pāpicchatāya, bhikkhave…pe…  pāpamittatāya bhikkhave, abhibhūto pariyādinnacitto devadatto āpāyiko nerayiko kappaṭṭho atekiccho—  imehi kho, bhikkhave, aṭṭhahi asaddhammehi abhibhūto pariyādinnacitto devadatto āpāyiko nerayiko kappaṭṭho atekiccho. </div>
</div>
<div class="q" id="p_4V_1584"> <div class="divNumber">349.</div> <div class="p">
<span class="pN">1584</span>Sādhu, bhikkhave, bhikkhu uppannaṁ lābhaṁ abhibhuyya abhibhuyya vihareyya, uppannaṁ alābhaṁ…pe…  uppannaṁ yasaṁ…  uppannaṁ ayasaṁ…  uppannaṁ sakkāraṁ…  uppannaṁ asakkāraṁ…  uppannaṁ pāpicchataṁ…  uppannaṁ pāpamittataṁ abhibhuyya abhibhuyya vihareyya. Kathañca, bhikkhave, bhikkhu atthavasaṁ paṭicca uppannaṁ lābhaṁ abhibhuyya abhibhuyya vihareyya, uppannaṁ alābhaṁ…pe…  uppannaṁ yasaṁ…  uppannaṁ ayasaṁ…  uppannaṁ sakkāraṁ…  uppannaṁ asakkāraṁ…  uppannaṁ pāpicchataṁ…  uppannaṁ pāpamittataṁ abhibhuyya abhibhuyya vihareyya? Yaṁ hissa, bhikkhave, uppannaṁ lābhaṁ anabhibhuyya viharato uppajjeyyuṁ āsavā vighātapariḷāhā, uppannaṁ lābhaṁ abhibhuyya abhibhuyya viharato evaṁsate āsavā vighātapariḷāhā na honti. Yaṁ hissa, bhikkhave, uppannaṁ alābhaṁ…pe…  uppannaṁ yasaṁ…  uppannaṁ ayasaṁ…  uppannaṁ sakkāraṁ…  uppannaṁ asakkāraṁ…  uppannaṁ pāpicchataṁ…  uppannaṁ pāpamittataṁ anabhibhuyya viharato uppajjeyyuṁ āsavā vighātapariḷāhā, uppannaṁ pāpamittataṁ abhibhuyya abhibhuyya viharato evaṁsate āsavā vighātapariḷāhā na honti. Idaṁ kho, bhikkhave, atthavasaṁ paṭicca uppannaṁ lābhaṁ abhibhuyya abhibhuyya vihareyya, uppannaṁ alābhaṁ…pe…  uppannaṁ yasaṁ…  uppannaṁ ayasaṁ…  uppannaṁ sakkāraṁ…  uppannaṁ asakkāraṁ…  uppannaṁ pāpicchataṁ…  uppannaṁ pāpamittataṁ abhibhuyya abhibhuyya vihareyya. Tasmātiha, bhikkhave, uppannaṁ lābhaṁ abhibhuyya abhibhuyya viharissāma, uppannaṁ alābhaṁ…pe…  uppannaṁ yasaṁ…  uppannaṁ ayasaṁ…  uppannaṁ sakkāraṁ…  uppannaṁ asakkāraṁ…  uppannaṁ pāpicchataṁ…  uppannaṁ pāpamittataṁ abhibhuyya abhibhuyya viharissāmāti; evañhi vo, bhikkhave, sikkhitabbanti. </div>
</div>
<div class="q" id="p_4V_1585"> <div class="divNumber">350.</div> <div class="p">
<span class="pN">1585</span>Tīhi, bhikkhave, asaddhammehi abhibhūto pariyādinnacitto devadatto āpāyiko nerayiko kappaṭṭho atekiccho. Katamehi tīhi? Pāpicchatā, pāpamittatā, oramattakena visesādhigamena antarā vosānaṁ āpādi—  imehi kho, bhikkhave, tīhi asaddhammehi abhibhūto pariyādinnacitto devadatto āpāyiko nerayiko kappaṭṭho atekicchoti. </div>
</div>
<div class="q" id="p_4V_1586"> <div class="p"> <table class="singleColumn"> <tr> <td> <div class="pN">1586</div> <div class="G">Mā jātu koci lokasmiṁ,</div> </td> </tr> <tr> <td> <div class="G">pāpiccho udapajjatha;</div> </td> </tr> <tr> <td> <div class="G">Tadamināpi jānātha,</div> </td> </tr> <tr> <td> <div class="G">pāpicchānaṁ yathāgati.</div> </td> </tr> </table> </div>
</div>
<div class="q" id="p_4V_1587"> <div class="p"> <table class="singleColumn"> <tr> <td> <div class="pN">1587</div> <div class="G">Paṇḍitoti samaññāto,</div> </td> </tr> <tr> <td> <div class="G">bhāvitattoti sammato;</div> </td> </tr> <tr> <td> <div class="G">Jalaṁva yasasā aṭṭhā,</div> </td> </tr> <tr> <td> <div class="G">devadattoti me sutaṁ.</div> </td> </tr> </table> </div>
</div>
<div class="q" id="p_4V_1588"> <div class="p"> <table class="singleColumn"> <tr> <td> <div class="pN">1588</div> <div class="G">So pamādaṁ anuciṇṇo,</div> </td> </tr> <tr> <td> <div class="G">āsajja naṁ tathāgataṁ;</div> </td> </tr> <tr> <td> <div class="G">Avīcinirayaṁ patto,</div> </td> </tr> <tr> <td> <div class="G">catudvāraṁ bhayānakaṁ.</div> </td> </tr> </table> </div>
</div>
<div class="q" id="p_4V_1589"> <div class="p"> <table class="singleColumn"> <tr> <td> <div class="pN">1589</div> <div class="G">Aduṭṭhassa hi yo dubbhe,</div> </td> </tr> <tr> <td> <div class="G">pāpakammaṁ akrubbato;</div> </td> </tr> <tr> <td> <div class="G">Tameva pāpaṁ phusati,</div> </td> </tr> <tr> <td> <div class="G">duṭṭhacittaṁ anādaraṁ.</div> </td> </tr> </table> </div>
</div>
<div class="q" id="p_4V_1590"> <div class="p"> <table class="singleColumn"> <tr> <td> <div class="pN">1590</div> <div class="G">Samuddaṁ visakumbhena,</div> </td> </tr> <tr> <td> <div class="G">yo maññeyya padūsituṁ;</div> </td> </tr> <tr> <td> <div class="G">Na so tena padūseyya,</div> </td> </tr> <tr> <td> <div class="G">bhesmā hi udadhī mahā.</div> </td> </tr> </table> </div>
</div>
<div class="q" id="p_4V_1591"> <div class="p"> <table class="singleColumn"> <tr> <td> <div class="pN">1591</div> <div class="G">Evameva tathāgataṁ,</div> </td> </tr> <tr> <td> <div class="G">yo vādenupahiṁsati;</div> </td> </tr> <tr> <td> <div class="G">Samaggataṁ santacittaṁ,</div> </td> </tr> <tr> <td> <div class="G">vādo tamhi na rūhati.</div> </td> </tr> </table> </div>
</div>
<div class="q" id="p_4V_1592"> <div class="p"> <table class="singleColumn"> <tr> <td> <div class="pN">1592</div> <div class="G">Tādisaṁ mittaṁ krubbetha,</div> </td> </tr> <tr> <td> <div class="G">tañca sevetha paṇḍito;</div> </td> </tr> <tr> <td> <div class="G">Yassa maggānugo bhikkhu,</div> </td> </tr> <tr> <td> <div class="G">khayaṁ dukkhassa pāpuṇe”ti.</div> </td> </tr> </table> </div>
</div>
</html>
