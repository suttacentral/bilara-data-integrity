<html>
<div class="i">6.1.9 Animittapañhāsutta</div>
<div class="h">Moggallānasaṁyutta</div>
<div class="h">Moggallānavagga</div>
<div class="h">Animittapañhāsutta</div>
<div class="q" id="p_13S4_1398"> <div class="divNumber">340.</div> <div class="p">
<span class="pN">1398</span>“‘Animitto cetosamādhi, animitto cetosamādhī’ti vuccati. Katamo nu kho animitto cetosamādhīti? Tassa mayhaṁ, āvuso, etadahosi—  ‘idha bhikkhu sabbanimittānaṁ amanasikārā animittaṁ cetosamādhiṁ upasampajja viharati. Ayaṁ vuccati animitto cetosamādhī’ti. So khvāhaṁ, āvuso, sabbanimittānaṁ amanasikārā animittaṁ cetosamādhiṁ upasampajja viharāmi. Tassa mayhaṁ, āvuso, iminā vihārena viharato nimittānusāri viññāṇaṁ hoti. </div>
</div>
<div class="q" id="p_13S4_1399"> <div class="p">
<span class="pN">1399</span>Atha kho maṁ, āvuso, bhagavā iddhiyā upasaṅkamitvā etadavoca—  ‘moggallāna, moggallāna. Mā, brāhmaṇa, animittaṁ cetosamādhiṁ pamādo, animitte cetosamādhismiṁ cittaṁ saṇṭhapehi, animitte cetosamādhismiṁ cittaṁ ekodiṁ karohi, animitte cetosamādhismiṁ cittaṁ samādahā’ti. So khvāhaṁ, āvuso, aparena samayena sabbanimittānaṁ amanasikārā animittaṁ cetosamādhiṁ upasampajja vihāsiṁ. Yañhi taṁ, āvuso, sammā vadamāno vadeyya—  ‘satthārānuggahito sāvako mahābhiññataṁ patto’ti, mamaṁ taṁ sammā vadamāno vadeyya—  ‘satthārānuggahito sāvako mahābhiññataṁ patto’”ti. </div>
</div>
<div class="CENTER" id="p_13S4_1400">
<span class="pN">1400</span>Navamaṁ.</div>
</html>
