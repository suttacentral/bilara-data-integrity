<html>
<div class="i">9.1.4--6 Dutiyādidvayakārīsuttattika</div>
<div class="h">Supaṇṇasaṁyutta</div>
<div class="h">Supaṇṇavagga</div>
<div class="h">Dutiyādidvayakārīsuttattika</div>
<div class="q" id="p_13S3_1191"> <div class="divNumber">395--397.</div> <div class="p">
<span class="pN">1191</span>Sāvatthinidānaṁ. Ekamantaṁ nisinno kho so bhikkhu bhagavantaṁ etadavoca—  “ko nu kho, bhante, hetu, ko paccayo, yena midhekacco kāyassa bhedā paraṁ maraṇā jalābujānaṁ supaṇṇānaṁ…pe…  saṁsedajānaṁ supaṇṇānaṁ…pe…  opapātikānaṁ supaṇṇānaṁ sahabyataṁ upapajjatī”ti? “Idha, bhikkhu, ekacco kāyena dvayakārī hoti, vācāya dvayakārī, manasā dvayakārī. Tassa sutaṁ hoti—  ‘opapātikā supaṇṇā dīghāyukā vaṇṇavanto sukhabahulā’ti. Tassa evaṁ hoti—  ‘aho vatāhaṁ kāyassa bhedā paraṁ maraṇā opapātikānaṁ supaṇṇānaṁ sahabyataṁ upapajjeyyan’ti. So kāyassa bhedā paraṁ maraṇā opapātikānaṁ supaṇṇānaṁ sahabyataṁ upapajjati. Ayaṁ kho, bhikkhu, hetu, ayaṁ paccayo, yena midhekacco kāyassa bhedā paraṁ maraṇā opapātikānaṁ supaṇṇānaṁ sahabyataṁ upapajjatī”ti. </div>
</div>
<div class="CENTER" id="p_13S3_1192">
<span class="pN">1192</span>Chaṭṭhaṁ.</div>
</html>
