<html>
<div class="i">7.6.7 Maṇiratanaṅgapañha</div>
<div class="h">Opammakathāpañha</div>
<div class="h">Makkaṭakavagga</div>
<div class="h">Maṇiratanaṅgapañha</div>
<div class="q" id="p_28Mi_1963"> <div class="divNumber">281.</div> <div class="p">
<span class="pN">1963</span>“Bhante nāgasena, ‘maṇiratanassa tīṇi aṅgāni gahetabbānī’ti yaṁ vadesi, katamāni tāni tīṇi aṅgāni gahetabbānī”ti? “Yathā, mahārāja, maṇiratanaṁ ekantaparisuddhaṁ; evameva kho, mahārāja, yoginā yogāvacarena ekantaparisuddhājīvena bhavitabbaṁ. Idaṁ, mahārāja, maṇiratanassa paṭhamaṁ aṅgaṁ gahetabbaṁ. </div>
</div>
<div class="q" id="p_28Mi_1964"> <div class="p">
<span class="pN">1964</span>Puna caparaṁ, mahārāja, maṇiratanaṁ na kenaci saddhiṁ missīyati; evameva kho, mahārāja, yoginā yogāvacarena pāpehi pāpasahāyehi saddhiṁ na missitabbaṁ. Idaṁ, mahārāja, maṇiratanassa dutiyaṁ aṅgaṁ gahetabbaṁ. </div>
</div>
<div class="q" id="p_28Mi_1965"> <div class="p">
<span class="pN">1965</span>Puna caparaṁ, mahārāja, maṇiratanaṁ jātiratanehi yojīyati; evameva kho, mahārāja, yoginā yogāvacarena uttamavarajātimantehi saddhiṁ saṁvasitabbaṁ, paṭipannakaphalaṭṭhasekkhaphalasamaṅgīhi sotāpannasakadāgāmianāgāmiarahantatevijjachaḷabhiññasamaṇamaṇiratanehi saddhiṁ saṁvasitabbaṁ. Idaṁ, mahārāja, maṇiratanassa tatiyaṁ aṅgaṁ gahetabbaṁ. Bhāsitampetaṁ, mahārāja, bhagavatā devātidevena suttanipāte—  </div>
</div>
<div class="q" id="p_28Mi_1966"> <div class="p"> <table class="singleColumn"> <tr> <td> <div class="pN">1966</div> <div class="G">‘Suddhā suddhehi saṁvāsaṁ,</div> </td> </tr> <tr> <td> <div class="G">Kappayavho patissatā;</div> </td> </tr> <tr> <td> <div class="G">Tato samaggā nipakā,</div> </td> </tr> <tr> <td> <div class="G">Dukkhassantaṁ karissathā’”ti.</div> </td> </tr> </table> </div>
</div>
<div class="CENTER" id="p_28Mi_1967">
<span class="pN">1967</span>Maṇiratanaṅgapañho sattamo.</div>
</html>
