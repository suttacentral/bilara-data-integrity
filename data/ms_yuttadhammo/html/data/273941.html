<html>
<div class="i">1.6.6 Dutiyamahārukkhasutta</div>
<div class="h">Nidānasaṁyutta</div>
<div class="h">Dukkhavagga</div>
<div class="h">Dutiyamahārukkhasutta</div>
<div class="q" id="p_12S2_408"> <div class="divNumber">56.</div> <div class="p">
<span class="pN">408</span>Sāvatthiyaṁ viharati. “Seyyathāpi, bhikkhave, mahārukkho. Tassa yāni ceva mūlāni adhogamāni, yāni ca tiriyaṅgamāni, sabbāni tāni uddhaṁ ojaṁ abhiharanti. Evañhi so, bhikkhave, mahārukkho tadāhāro tadupādāno ciraṁ dīghamaddhānaṁ tiṭṭheyya. Evameva kho, bhikkhave, upādāniyesu dhammesu assādānupassino viharato taṇhā pavaḍḍhati. Taṇhāpaccayā upādānaṁ…pe… evametassa kevalassa dukkhakkhandhassa samudayo hoti. </div>
</div>
<div class="q" id="p_12S2_409"> <div class="p">
<span class="pN">409</span>Seyyathāpi, bhikkhave, mahārukkho. Atha puriso āgaccheyya kuddālapiṭakaṁ ādāya. So taṁ rukkhaṁ mūle chindeyya, mūle chetvā palikhaṇeyya, palikhaṇitvā mūlāni uddhareyya…pe… nadiyā vā sīghasotāya pavāheyya. Evañhi so, bhikkhave, mahārukkho ucchinnamūlo assa tālāvatthukato anabhāvaṁkato āyatiṁ anuppādadhammo. Evameva kho, bhikkhave, upādāniyesu dhammesu ādīnavānupassino viharato taṇhā nirujjhati. Taṇhānirodhā upādānanirodho…pe… evametassa kevalassa dukkhakkhandhassa nirodho hotī”ti. </div>
</div>
<div class="CENTER" id="p_12S2_410">
<span class="pN">410</span>Chaṭṭhaṁ.</div>
</html>
