<html>
<div class="i">18.5 Bhūmantaradassanavāra</div>
<div class="h">Dhammahadayavibhaṅga</div>
<div class="h">Bhūmantaradassanavāra</div>
<div class="q" id="p_30Vbh_3138"> <div class="divNumber">1020.</div> <div class="p">
<span class="pN">3138</span>Kāmāvacarā dhammā, na kāmāvacarā dhammā, rūpāvacarā dhammā, na rūpāvacarā dhammā, arūpāvacarā dhammā, na arūpāvacarā dhammā, pariyāpannā dhammā, apariyāpannā dhammā. </div>
</div>
<div class="q" id="p_30Vbh_3139"> <div class="p">
<span class="pN">3139</span>Katame dhammā kāmāvacarā? Heṭṭhato avīcinirayaṁ pariyantaṁ karitvā, uparito paranimmitavasavattī deve antokaritvā, yaṁ etasmiṁ antare etthāvacarā ettha pariyāpannā khandhadhātuāyatanā; rūpaṁ, vedanā, saññā, saṅkhārā, viññāṇaṁ— ime dhammā kāmāvacarā. </div>
</div>
<div class="q" id="p_30Vbh_3140"> <div class="p">
<span class="pN">3140</span>Katame dhammā na kāmāvacarā? Rūpāvacarā, arūpāvacarā, apariyāpannā— ime dhammā na kāmāvacarā. </div>
</div>
<div class="q" id="p_30Vbh_3141"> <div class="p">
<span class="pN">3141</span>Katame dhammā rūpāvacarā? Heṭṭhato brahmalokaṁ pariyantaṁ karitvā, uparito akaniṭṭhe deve antokaritvā, yaṁ etasmiṁ antare etthāvacarā ettha pariyāpannā samāpannassa vā upapannassa vā diṭṭhadhammasukhavihārissa vā cittacetasikā dhammā— ime dhammā rūpāvacarā. </div>
</div>
<div class="q" id="p_30Vbh_3142"> <div class="p">
<span class="pN">3142</span>Katame dhammā na rūpāvacarā? Kāmāvacarā, arūpāvacarā, apariyāpannā— ime dhammā na rūpāvacarā. </div>
</div>
<div class="q" id="p_30Vbh_3143"> <div class="p">
<span class="pN">3143</span>Katame dhammā arūpāvacarā? Heṭṭhato ākāsānañcāyatanūpage deve pariyantaṁ karitvā, uparito nevasaññānāsaññāyatanūpage deve antokaritvā, yaṁ etasmiṁ antare etthāvacarā ettha pariyāpannā samāpannassa vā upapannassa vā diṭṭhadhammasukhavihārissa vā cittacetasikā dhammā— ime dhammā arūpāvacarā. </div>
</div>
<div class="q" id="p_30Vbh_3144"> <div class="p">
<span class="pN">3144</span>Katame dhammā na arūpāvacarā? Kāmāvacarā, rūpāvacarā, apariyāpannā— ime dhammā na arūpāvacarā. </div>
</div>
<div class="q" id="p_30Vbh_3145"> <div class="p">
<span class="pN">3145</span>Katame dhammā pariyāpannā? Sāsavā kusalākusalābyākatā dhammā kāmāvacarā, rūpāvacarā, arūpāvacarā, rūpakkhandho, vedanākkhandho, saññākkhandho, saṅkhārakkhandho, viññāṇakkhandho— ime dhammā pariyāpannā. </div>
</div>
<div class="q" id="p_30Vbh_3146"> <div class="p">
<span class="pN">3146</span>Katame dhammā apariyāpannā? Maggā ca, maggaphalāni ca, asaṅkhatā ca dhātu— ime dhammā apariyāpannā. </div>
</div>
</html>
