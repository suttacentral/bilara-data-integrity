<html>
<div class="i">4.6 Jarāsutta</div>
<div class="h">Aṭṭhakavagga</div>
<div class="h">Jarāsutta</div>
<div class="q" id="p_18Sn_977"> <div class="divNumber">811.</div> <div class="p"> <table class="singleColumn"> <tr> <td> <div class="pN">977</div> <div class="G">Appaṁ vata jīvitaṁ idaṁ,</div> </td> </tr> <tr> <td> <div class="G">Oraṁ vassasatāpi miyyati;</div> </td> </tr> <tr> <td> <div class="G">Yo cepi aticca jīvati,</div> </td> </tr> <tr> <td> <div class="G">Atha kho so jarasāpi miyyati. (1)</div> </td> </tr> </table> </div>
</div>
<div class="q" id="p_18Sn_978"> <div class="divNumber">812.</div> <div class="p"> <table class="singleColumn"> <tr> <td> <div class="pN">978</div> <div class="G">Socanti janā mamāyite,</div> </td> </tr> <tr> <td> <div class="G">Na hi santi niccā pariggahā;</div> </td> </tr> <tr> <td> <div class="G">Vinābhāvasantamevidaṁ,</div> </td> </tr> <tr> <td> <div class="G">Iti disvā nāgāramāvase. (2)</div> </td> </tr> </table> </div>
</div>
<div class="q" id="p_18Sn_979"> <div class="divNumber">813.</div> <div class="p"> <table class="singleColumn"> <tr> <td> <div class="pN">979</div> <div class="G">Maraṇenapi taṁ pahīyati,</div> </td> </tr> <tr> <td> <div class="G">Yaṁ puriso mamidanti maññati;</div> </td> </tr> <tr> <td> <div class="G">Etampi viditvā paṇḍito,</div> </td> </tr> <tr> <td> <div class="G">Na mamattāya nametha māmako. (3)</div> </td> </tr> </table> </div>
</div>
<div class="q" id="p_18Sn_980"> <div class="divNumber">814.</div> <div class="p"> <table class="singleColumn"> <tr> <td> <div class="pN">980</div> <div class="G">Supinena yathāpi saṅgataṁ,</div> </td> </tr> <tr> <td> <div class="G">Paṭibuddho puriso na passati;</div> </td> </tr> <tr> <td> <div class="G">Evampi piyāyitaṁ janaṁ,</div> </td> </tr> <tr> <td> <div class="G">Petaṁ kālaṅkataṁ na passati. (4)</div> </td> </tr> </table> </div>
</div>
<div class="q" id="p_18Sn_981"> <div class="divNumber">815.</div> <div class="p"> <table class="singleColumn"> <tr> <td> <div class="pN">981</div> <div class="G">Diṭṭhāpi sutāpi te janā,</div> </td> </tr> <tr> <td> <div class="G">Yesaṁ nāmamidaṁ pavuccati;</div> </td> </tr> <tr> <td> <div class="G">Nāmaṁyevāvasissati,</div> </td> </tr> <tr> <td> <div class="G">Akkheyyaṁ petassa jantuno. (5)</div> </td> </tr> </table> </div>
</div>
<div class="q" id="p_18Sn_982"> <div class="divNumber">816.</div> <div class="p"> <table class="singleColumn"> <tr> <td> <div class="pN">982</div> <div class="G">Sokapparidevamaccharaṁ,</div> </td> </tr> <tr> <td> <div class="G">Na jahanti giddhā mamāyite;</div> </td> </tr> <tr> <td> <div class="G">Tasmā munayo pariggahaṁ,</div> </td> </tr> <tr> <td> <div class="G">Hitvā acariṁsu khemadassino. (6)</div> </td> </tr> </table> </div>
</div>
<div class="q" id="p_18Sn_983"> <div class="divNumber">817.</div> <div class="p"> <table class="singleColumn"> <tr> <td> <div class="pN">983</div> <div class="G">Patilīnacarassa bhikkhuno,</div> </td> </tr> <tr> <td> <div class="G">Bhajamānassa vivittamāsanaṁ;</div> </td> </tr> <tr> <td> <div class="G">Sāmaggiyamāhu tassa taṁ,</div> </td> </tr> <tr> <td> <div class="G">Yo attānaṁ bhavane na dassaye. (7)</div> </td> </tr> </table> </div>
</div>
<div class="q" id="p_18Sn_984"> <div class="divNumber">818.</div> <div class="p"> <table class="singleColumn"> <tr> <td> <div class="pN">984</div> <div class="G">Sabbattha munī anissito,</div> </td> </tr> <tr> <td> <div class="G">Na piyaṁ kubbati nopi appiyaṁ;</div> </td> </tr> <tr> <td> <div class="G">Tasmiṁ paridevamaccharaṁ,</div> </td> </tr> <tr> <td> <div class="G">Paṇṇe vāri yathā na limpati. (8)</div> </td> </tr> </table> </div>
</div>
<div class="q" id="p_18Sn_985"> <div class="divNumber">819.</div> <div class="p"> <table class="singleColumn"> <tr> <td> <div class="pN">985</div> <div class="G">Udabindu yathāpi pokkhare,</div> </td> </tr> <tr> <td> <div class="G">Padume vāri yathā na limpati;</div> </td> </tr> <tr> <td> <div class="G">Evaṁ muni nopalimpati,</div> </td> </tr> <tr> <td> <div class="G">Yadidaṁ diṭṭhasutaṁ mutesu vā. (9)</div> </td> </tr> </table> </div>
</div>
<div class="q" id="p_18Sn_986"> <div class="divNumber">820.</div> <div class="p"> <table class="singleColumn"> <tr> <td> <div class="pN">986</div> <div class="G">Dhono na hi tena maññati,</div> </td> </tr> <tr> <td> <div class="G">Yadidaṁ diṭṭhasutaṁ mutesu vā;</div> </td> </tr> <tr> <td> <div class="G">Nāññena visuddhimicchati,</div> </td> </tr> <tr> <td> <div class="G">Na hi so rajjati no virajjatīti. (10)</div> </td> </tr> </table> </div>
</div>
<div class="CENTER" id="p_18Sn_987">
<span class="pN">987</span>Jarāsuttaṁ chaṭṭhaṁ.</div>
</html>
