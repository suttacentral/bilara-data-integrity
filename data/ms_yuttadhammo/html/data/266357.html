<html>
<div class="i">22 Sikhībuddhavaṁsa</div>
<div class="h">Sikhībuddhavaṁsa</div>
<div class="q" id="p_21Bu_866"> <div class="divNumber">1.</div> <div class="p"> <table class="singleColumn"> <tr> <td> <div class="pN">866</div> <div class="G">“Vipassissa aparena,</div> </td> </tr> <tr> <td> <div class="G">sambuddho dvipaduttamo;</div> </td> </tr> <tr> <td> <div class="G">Sikhivhayo āsi jino,</div> </td> </tr> <tr> <td> <div class="G">asamo appaṭipuggalo.</div> </td> </tr> </table> </div>
</div>
<div class="q" id="p_21Bu_867"> <div class="divNumber">2.</div> <div class="p"> <table class="singleColumn"> <tr> <td> <div class="pN">867</div> <div class="G">Mārasenaṁ pamadditvā,</div> </td> </tr> <tr> <td> <div class="G">patto sambodhimuttamaṁ;</div> </td> </tr> <tr> <td> <div class="G">Dhammacakkaṁ pavattesi,</div> </td> </tr> <tr> <td> <div class="G">anukampāya pāṇinaṁ.</div> </td> </tr> </table> </div>
</div>
<div class="q" id="p_21Bu_868"> <div class="divNumber">3.</div> <div class="p"> <table class="singleColumn"> <tr> <td> <div class="pN">868</div> <div class="G">Dhammacakkaṁ pavattente,</div> </td> </tr> <tr> <td> <div class="G">sikhimhi jinapuṅgave;</div> </td> </tr> <tr> <td> <div class="G">Koṭisatasahassānaṁ,</div> </td> </tr> <tr> <td> <div class="G">paṭhamābhisamayo ahu.</div> </td> </tr> </table> </div>
</div>
<div class="q" id="p_21Bu_869"> <div class="divNumber">4.</div> <div class="p"> <table class="singleColumn"> <tr> <td> <div class="pN">869</div> <div class="G">Aparampi dhammaṁ desente,</div> </td> </tr> <tr> <td> <div class="G">gaṇaseṭṭhe naruttame;</div> </td> </tr> <tr> <td> <div class="G">Navutikoṭisahassānaṁ,</div> </td> </tr> <tr> <td> <div class="G">dutiyābhisamayo ahu.</div> </td> </tr> </table> </div>
</div>
<div class="q" id="p_21Bu_870"> <div class="divNumber">5.</div> <div class="p"> <table class="singleColumn"> <tr> <td> <div class="pN">870</div> <div class="G">Yamakapāṭihāriyañca,</div> </td> </tr> <tr> <td> <div class="G">dassayante sadevake;</div> </td> </tr> <tr> <td> <div class="G">Asītikoṭisahassānaṁ,</div> </td> </tr> <tr> <td> <div class="G">tatiyābhisamayo ahu.</div> </td> </tr> </table> </div>
</div>
<div class="q" id="p_21Bu_871"> <div class="divNumber">6.</div> <div class="p"> <table class="singleColumn"> <tr> <td> <div class="pN">871</div> <div class="G">Sannipātā tayo āsuṁ,</div> </td> </tr> <tr> <td> <div class="G">sikhissāpi mahesino;</div> </td> </tr> <tr> <td> <div class="G">Khīṇāsavānaṁ vimalānaṁ,</div> </td> </tr> <tr> <td> <div class="G">santacittāna tādinaṁ.</div> </td> </tr> </table> </div>
</div>
<div class="q" id="p_21Bu_872"> <div class="divNumber">7.</div> <div class="p"> <table class="singleColumn"> <tr> <td> <div class="pN">872</div> <div class="G">Bhikkhusatasahassānaṁ,</div> </td> </tr> <tr> <td> <div class="G">paṭhamo āsi samāgamo;</div> </td> </tr> <tr> <td> <div class="G">Asītibhikkhusahassānaṁ,</div> </td> </tr> <tr> <td> <div class="G">dutiyo āsi samāgamo.</div> </td> </tr> </table> </div>
</div>
<div class="q" id="p_21Bu_873"> <div class="divNumber">8.</div> <div class="p"> <table class="singleColumn"> <tr> <td> <div class="pN">873</div> <div class="G">Sattatibhikkhusahassānaṁ,</div> </td> </tr> <tr> <td> <div class="G">tatiyo āsi samāgamo;</div> </td> </tr> <tr> <td> <div class="G">Anupalitto padumaṁva,</div> </td> </tr> <tr> <td> <div class="G">toyamhi sampavaḍḍhitaṁ.</div> </td> </tr> </table> </div>
</div>
<div class="q" id="p_21Bu_874"> <div class="divNumber">9.</div> <div class="p"> <table class="singleColumn"> <tr> <td> <div class="pN">874</div> <div class="G">Ahaṁ tena samayena,</div> </td> </tr> <tr> <td> <div class="G">Arindamo nāma khattiyo;</div> </td> </tr> <tr> <td> <div class="G">Sambuddhappamukhaṁ saṁghaṁ,</div> </td> </tr> <tr> <td> <div class="G">Annapānena tappayiṁ.</div> </td> </tr> </table> </div>
</div>
<div class="q" id="p_21Bu_875"> <div class="divNumber">10.</div> <div class="p"> <table class="singleColumn"> <tr> <td> <div class="pN">875</div> <div class="G">Bahuṁ dussavaraṁ datvā,</div> </td> </tr> <tr> <td> <div class="G">dussakoṭiṁ anappakaṁ;</div> </td> </tr> <tr> <td> <div class="G">Alaṅkataṁ hatthiyānaṁ,</div> </td> </tr> <tr> <td> <div class="G">sambuddhassa adāsahaṁ.</div> </td> </tr> </table> </div>
</div>
<div class="q" id="p_21Bu_876"> <div class="divNumber">11.</div> <div class="p"> <table class="singleColumn"> <tr> <td> <div class="pN">876</div> <div class="G">Hatthiyānaṁ nimminitvā,</div> </td> </tr> <tr> <td> <div class="G">kappiyaṁ upanāmayiṁ;</div> </td> </tr> <tr> <td> <div class="G">Pūrayiṁ mānasaṁ mayhaṁ,</div> </td> </tr> <tr> <td> <div class="G">niccaṁ daḷhamupaṭṭhitaṁ.</div> </td> </tr> </table> </div>
</div>
<div class="q" id="p_21Bu_877"> <div class="divNumber">12.</div> <div class="p"> <table class="singleColumn"> <tr> <td> <div class="pN">877</div> <div class="G">Sopi maṁ buddho byākāsi,</div> </td> </tr> <tr> <td> <div class="G">sikhī lokagganāyako;</div> </td> </tr> <tr> <td> <div class="G">‘Ekatiṁse ito kappe,</div> </td> </tr> <tr> <td> <div class="G">ayaṁ buddho bhavissati.</div> </td> </tr> </table> </div>
</div>
<div class="q" id="p_21Bu_878"> <div class="divNumber">13.</div> <div class="p"> <table class="singleColumn"> <tr> <td> <div class="pN">878</div> <div class="G">Ahu kapilavhayā rammā,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">hessāma sammukhā imaṁ’.</div> </td> </tr> </table> </div>
</div>
<div class="q" id="p_21Bu_879"> <div class="divNumber">14.</div> <div class="p"> <table class="singleColumn"> <tr> <td> <div class="pN">879</div> <div class="G">Tassāhaṁ vacanaṁ sutvā,</div> </td> </tr> <tr> <td> <div class="G">bhiyyo cittaṁ pasādayiṁ;</div> </td> </tr> <tr> <td> <div class="G">Uttariṁ vatamadhiṭṭhāsiṁ,</div> </td> </tr> <tr> <td> <div class="G">dasapāramipūriyā.</div> </td> </tr> </table> </div>
</div>
<div class="q" id="p_21Bu_880"> <div class="divNumber">15.</div> <div class="p"> <table class="singleColumn"> <tr> <td> <div class="pN">880</div> <div class="G">Nagaraṁ aruṇavatī nāma,</div> </td> </tr> <tr> <td> <div class="G">Aruṇo nāma khattiyo;</div> </td> </tr> <tr> <td> <div class="G">Pabhāvatī nāma janikā,</div> </td> </tr> <tr> <td> <div class="G">Sikhissāpi mahesino.</div> </td> </tr> </table> </div>
</div>
<div class="q" id="p_21Bu_881"> <div class="divNumber">16.</div> <div class="p"> <table class="singleColumn"> <tr> <td> <div class="pN">881</div> <div class="G">Sattavassasahassāni,</div> </td> </tr> <tr> <td> <div class="G">agāraṁ ajjha so vasi;</div> </td> </tr> <tr> <td> <div class="G">Sucandako giri vasabho,</div> </td> </tr> <tr> <td> <div class="G">tayo pāsādamuttamā.</div> </td> </tr> </table> </div>
</div>
<div class="q" id="p_21Bu_882"> <div class="divNumber">17.</div> <div class="p"> <table class="singleColumn"> <tr> <td> <div class="pN">882</div> <div class="G">Catuvīsasahassāni,</div> </td> </tr> <tr> <td> <div class="G">nāriyo samalaṅkatā;</div> </td> </tr> <tr> <td> <div class="G">Sabbakāmā nāma nārī,</div> </td> </tr> <tr> <td> <div class="G">atulo nāma atrajo.</div> </td> </tr> </table> </div>
</div>
<div class="q" id="p_21Bu_883"> <div class="divNumber">18.</div> <div class="p"> <table class="singleColumn"> <tr> <td> <div class="pN">883</div> <div class="G">Nimitte caturo disvā,</div> </td> </tr> <tr> <td> <div class="G">hatthiyānena nikkhami;</div> </td> </tr> <tr> <td> <div class="G">Aṭṭhamāsaṁ padhānacāraṁ,</div> </td> </tr> <tr> <td> <div class="G">acarī purisuttamo.</div> </td> </tr> </table> </div>
</div>
<div class="q" id="p_21Bu_884"> <div class="divNumber">19.</div> <div class="p"> <table class="singleColumn"> <tr> <td> <div class="pN">884</div> <div class="G">Brahmunā yācito santo,</div> </td> </tr> <tr> <td> <div class="G">sikhī lokagganāyako;</div> </td> </tr> <tr> <td> <div class="G">Vatti cakkaṁ mahāvīro,</div> </td> </tr> <tr> <td> <div class="G">migadāye naruttamo.</div> </td> </tr> </table> </div>
</div>
<div class="q" id="p_21Bu_885"> <div class="divNumber">20.</div> <div class="p"> <table class="singleColumn"> <tr> <td> <div class="pN">885</div> <div class="G">Abhibhū sambhavo ceva,</div> </td> </tr> <tr> <td> <div class="G">ahesuṁ aggasāvakā;</div> </td> </tr> <tr> <td> <div class="G">Khemaṅkaro nāmupaṭṭhāko,</div> </td> </tr> <tr> <td> <div class="G">sikhissāpi mahesino.</div> </td> </tr> </table> </div>
</div>
<div class="q" id="p_21Bu_886"> <div class="divNumber">21.</div> <div class="p"> <table class="singleColumn"> <tr> <td> <div class="pN">886</div> <div class="G">Sakhilā ca padumā ca,</div> </td> </tr> <tr> <td> <div class="G">ahesuṁ aggasāvikā;</div> </td> </tr> <tr> <td> <div class="G">Bodhi tassa bhagavato,</div> </td> </tr> <tr> <td> <div class="G">puṇḍarīkoti vuccati.</div> </td> </tr> </table> </div>
</div>
<div class="q" id="p_21Bu_887"> <div class="divNumber">22.</div> <div class="p"> <table class="singleColumn"> <tr> <td> <div class="pN">887</div> <div class="G">Sirivaḍḍho ca nando ca,</div> </td> </tr> <tr> <td> <div class="G">ahesuṁ aggupaṭṭhakā;</div> </td> </tr> <tr> <td> <div class="G">Cittā ceva suguttā ca,</div> </td> </tr> <tr> <td> <div class="G">ahesuṁ aggupaṭṭhikā.</div> </td> </tr> </table> </div>
</div>
<div class="q" id="p_21Bu_888"> <div class="divNumber">23.</div> <div class="p"> <table class="singleColumn"> <tr> <td> <div class="pN">888</div> <div class="G">Uccattanena so buddho,</div> </td> </tr> <tr> <td> <div class="G">sattatihatthamuggato;</div> </td> </tr> <tr> <td> <div class="G">Kañcanagghiyasaṅkāso,</div> </td> </tr> <tr> <td> <div class="G">dvattiṁsavaralakkhaṇo.</div> </td> </tr> </table> </div>
</div>
<div class="q" id="p_21Bu_889"> <div class="divNumber">24.</div> <div class="p"> <table class="singleColumn"> <tr> <td> <div class="pN">889</div> <div class="G">Tassāpi byāmappabhā kāyā,</div> </td> </tr> <tr> <td> <div class="G">divārattiṁ nirantaraṁ;</div> </td> </tr> <tr> <td> <div class="G">Disodisaṁ niccharanti,</div> </td> </tr> <tr> <td> <div class="G">tīṇiyojanaso pabhā.</div> </td> </tr> </table> </div>
</div>
<div class="q" id="p_21Bu_890"> <div class="divNumber">25.</div> <div class="p"> <table class="singleColumn"> <tr> <td> <div class="pN">890</div> <div class="G">Sattativassasahassāni,</div> </td> </tr> <tr> <td> <div class="G">āyu tassa mahesino;</div> </td> </tr> <tr> <td> <div class="G">Tāvatā tiṭṭhamāno so,</div> </td> </tr> <tr> <td> <div class="G">tāresi janataṁ bahuṁ.</div> </td> </tr> </table> </div>
</div>
<div class="q" id="p_21Bu_891"> <div class="divNumber">26.</div> <div class="p"> <table class="singleColumn"> <tr> <td> <div class="pN">891</div> <div class="G">Dhammameghaṁ pavassetvā,</div> </td> </tr> <tr> <td> <div class="G">temayitvā sadevake;</div> </td> </tr> <tr> <td> <div class="G">Khemantaṁ pāpayitvāna,</div> </td> </tr> <tr> <td> <div class="G">nibbuto so sasāvako.</div> </td> </tr> </table> </div>
</div>
<div class="q" id="p_21Bu_892"> <div class="divNumber">27.</div> <div class="p"> <table class="singleColumn"> <tr> <td> <div class="pN">892</div> <div class="G">Anubyañjanasampannaṁ,</div> </td> </tr> <tr> <td> <div class="G">dvattiṁsavaralakkhaṇaṁ;</div> </td> </tr> <tr> <td> <div class="G">Sabbaṁ tamantarahitaṁ,</div> </td> </tr> <tr> <td> <div class="G">nanu rittā sabbasaṅkhārā.</div> </td> </tr> </table> </div>
</div>
<div class="q" id="p_21Bu_893"> <div class="divNumber">28.</div> <div class="p"> <table class="singleColumn"> <tr> <td> <div class="pN">893</div> <div class="G">Sikhī munivaro buddho,</div> </td> </tr> <tr> <td> <div class="G">Assārāmamhi nibbuto;</div> </td> </tr> <tr> <td> <div class="G">Tatthevassa thūpavaro,</div> </td> </tr> <tr> <td> <div class="G">Tīṇiyojanamuggato”ti. (871)</div> </td> </tr> </table> </div>
</div>
<div class="CENTER" id="p_21Bu_894">
<span class="pN">894</span>Sikhissa bhagavato vaṁso vīsatimo.</div>
</html>
