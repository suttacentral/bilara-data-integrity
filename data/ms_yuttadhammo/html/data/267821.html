<html>
<div class="i">2.2 Pārāyanatthutigāthāniddesa</div>
<div class="h">Pārāyanavagganiddesa</div>
<div class="h">Pārāyanatthutigāthāniddesa</div>
<div class="q" id="p_25Cn_1028"> <div class="divNumber">93.</div> <div class="p">
<span class="pN">1028</span><span class="bold">Idamavoca bhagavā magadhesu viharanto pāsāṇake cetiye, paricārakasoḷasānaṁ brāhmaṇānaṁ ajjhiṭṭho puṭṭho puṭṭho pañhaṁ byākāsi.</span>
</div>
</div>
<div class="q" id="p_25Cn_1029"> <div class="p">
<span class="pN">1029</span><span class="bold">Idamavoca bhagavā</span>ti idaṁ pārāyanaṁ avoca. <span class="bold">Bhagavā</span>ti gāravādhivacanametaṁ…pe… sacchikā paññatti, yadidaṁ bhagavāti— idamavoca bhagavā. <span class="bold">Magadhesu viharanto</span>ti magadhanāmake janapade viharanto iriyanto vattento pālento yapento yāpento. <span class="bold">Pāsāṇake cetiye</span>ti pāsāṇakacetiyaṁ vuccati buddhāsananti— magadhesu viharanto pāsāṇake cetiye. <span class="bold">Paricārakasoḷasānaṁ brāhmaṇānan</span>ti piṅgiyo brāhmaṇo bāvarissa brāhmaṇassa paddho paddhacaro paricārako sisso. Piṅgiyena te soḷasāti— evampi paricārakasoḷasānaṁ brāhmaṇānaṁ. Atha vā te soḷasa brāhmaṇā buddhassa bhagavato paddhā paddhacarā paricārakā sissāti— evampi paricārakasoḷasānaṁ brāhmaṇānaṁ. </div>
</div>
<div class="q" id="p_25Cn_1030"> <div class="p">
<span class="pN">1030</span><span class="bold">Ajjhiṭṭho puṭṭho puṭṭho pañhaṁ byākāsī</span>ti. <span class="bold">Ajjhiṭṭho</span>ti ajjhiṭṭho ajjhesito. <span class="bold">Puṭṭho puṭṭho</span>ti puṭṭho puṭṭho pucchito pucchito yācito yācito ajjhesito ajjhesito pasādito pasādito. <span class="bold">Pañhaṁ byākāsī</span>ti pañhaṁ byākāsi ācikkhi desesi paññapesi paṭṭhapesi vivari vibhaji uttānīākāsi pakāsesīti— ajjhiṭṭho puṭṭho puṭṭho pañhaṁ byākāsi. Tenetaṁ vuccati— </div>
</div>
<div class="q" id="p_25Cn_1031"> <div class="p">
<span class="pN">1031</span>“Idamavoca bhagavā magadhesu viharanto pāsāṇake cetiye, paricārakasoḷasānaṁ brāhmaṇānaṁ ajjhiṭṭho puṭṭho puṭṭho pañhaṁ byākāsī”ti. </div>
</div>
<div class="q" id="p_25Cn_1032"> <div class="divNumber">94.</div> <div class="p">
<span class="pN">1032</span><span class="bold">Ekamekassa cepi pañhassa atthamaññāya dhammamaññāya dhammānudhammaṁ paṭipajjeyya, gaccheyyeva jarāmaraṇassa pāraṁ. Pāraṅgamanīyā ime dhammāti. Tasmā imassa dhammapariyāyassa “pārāyanan”teva adhivacanaṁ.</span>
</div>
</div>
<div class="q" id="p_25Cn_1033"> <div class="p">
<span class="pN">1033</span><span class="bold">Ekamekassa cepi pañhassā</span>ti ekamekassa cepi ajitapañhassa, ekamekassa cepi tissametteyyapañhassa, ekamekassa cepi puṇṇakapañhassa, ekamekassa cepi mettagūpañhassa, ekamekassa cepi dhotakapañhassa, ekamekassa cepi upasīvapañhassa, ekamekassa cepi nandakapañhassa, ekamekassa cepi hemakapañhassa, ekamekassa cepi todeyyapañhassa, ekamekassa cepi kappapañhassa, ekamekassa cepi jatukaṇṇipañhassa, ekamekassa cepi bhadrāvudhapañhassa, ekamekassa cepi udayapañhassa, ekamekassa cepi posālapañhassa, ekamekassa cepi mogharājapañhassa, ekamekassa cepi piṅgiyapañhassāti— ekamekassa cepi pañhassa. </div>
</div>
<div class="q" id="p_25Cn_1034"> <div class="p">
<span class="pN">1034</span><span class="bold">Atthamaññāya dhammamaññāyā</span>ti sveva pañho dhammo, visajjanaṁ atthoti atthaṁ aññāya jānitvā tulayitvā tīrayitvā vibhāvayitvā vibhūtaṁ katvāti— atthamaññāya. <span class="bold">Dhammamaññāyā</span>ti dhammaṁ aññāya jānitvā tulayitvā tīrayitvā vibhāvayitvā vibhūtaṁ katvāti— dhammamaññāyāti— atthamaññāya dhammamaññāya. <span class="bold">Dhammānudhammaṁ paṭipajjeyyā</span>ti sammāpaṭipadaṁ anulomapaṭipadaṁ apaccanīkapaṭipadaṁ anvatthapaṭipadaṁ dhammānudhammapaṭipadaṁ paṭipajjeyyāti— dhammānudhammaṁ paṭipajjeyya. <span class="bold">Gaccheyyeva jarāmaraṇassa pāran</span>ti jarāmaraṇassa pāraṁ vuccati amataṁ nibbānaṁ. Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṁ. <span class="bold">Gaccheyyeva jarāmaraṇassa pāran</span>ti jarāmaraṇassa pāraṁ gaccheyya, pāraṁ adhigaccheyya, pāraṁ adhiphasseyya, pāraṁ sacchikareyyāti— gaccheyyeva jarāmaraṇassa pāraṁ. <span class="bold">Pāraṅgamanīyā ime dhammā</span>ti ime dhammā pāraṅgamanīyā. Pāraṁ pāpenti pāraṁ sampāpenti pāraṁ samanupāpenti, jarāmaraṇassa taraṇāya saṁvattantīti— pāraṅgamanīyā ime dhammāti. </div>
</div>
<div class="q" id="p_25Cn_1035"> <div class="p">
<span class="pN">1035</span><span class="bold">Tasmā imassa dhammapariyāyassā</span>ti. <span class="bold">Tasmā</span>ti tasmā taṁkāraṇā taṁhetu tappaccayā taṁnidānāti— tasmā. <span class="bold">Imassa dhammapariyāyassā</span>ti imassa pārāyanassāti— tasmā imassa dhammapariyāyassa. <span class="bold">Pārāyananteva adhivacanan</span>ti pāraṁ vuccati amataṁ nibbānaṁ…pe… nirodho nibbānaṁ. Ayanaṁ vuccati maggo, seyyathidaṁ— sammādiṭṭhi…pe… sammāsamādhi. <span class="bold">Adhivacanan</span>ti saṅkhā samaññā paññatti vohāro nāmaṁ nāmakammaṁ nāmadheyyaṁ nirutti byañjanaṁ abhilāpoti— pārāyananteva adhivacanaṁ. Tenetaṁ vuccati— </div>
</div>
<div class="q" id="p_25Cn_1036"> <div class="p">
<span class="pN">1036</span>“Ekamekassa cepi pañhassa atthamaññāya dhammamaññāya dhammānudhammaṁ paṭipajjeyya, gaccheyyeva jarāmaraṇassa pāraṁ. Pāraṅgamanīyā ime dhammāti. Tasmā imassa dhammapariyāyassa ‘pārāyanan’teva adhivacanan”ti. </div>
</div>
<div class="q" id="p_25Cn_1037"> <div class="divNumber">95.</div> <div class="p"> <table class="singleColumn"> <tr> <td> <div class="pN">1037</div> <div class="G"><span class="bold">Ajito tissametteyyo,</span></div> </td> </tr> <tr> <td> <div class="G"><span class="bold">puṇṇako atha mettagū;</span></div> </td> </tr> <tr> <td> <div class="G"><span class="bold">Dhotako upasīvo ca,</span></div> </td> </tr> <tr> <td> <div class="G">
<span class="bold">nando ca atha hemako.</span> (1) </div> </td> </tr> </table> </div>
</div>
<div class="q" id="p_25Cn_1038"> <div class="divNumber">96.</div> <div class="p"> <table class="singleColumn"> <tr> <td> <div class="pN">1038</div> <div class="G"><span class="bold">Todeyyakappā dubhayo,</span></div> </td> </tr> <tr> <td> <div class="G"><span class="bold">jatukaṇṇī ca paṇḍito;</span></div> </td> </tr> <tr> <td> <div class="G"><span class="bold">Bhadrāvudho udayo ca,</span></div> </td> </tr> <tr> <td> <div class="G"><span class="bold">posālo cāpi brāhmaṇo;</span></div> </td> </tr> <tr> <td> <div class="G"><span class="bold">Mogharājā ca medhāvī,</span></div> </td> </tr> <tr> <td> <div class="G">
<span class="bold">piṅgiyo ca mahāisi.</span> (2) </div> </td> </tr> </table> </div>
</div>
<div class="q" id="p_25Cn_1039"> <div class="divNumber">97.</div> <div class="p"> <table class="singleColumn"> <tr> <td> <div class="pN">1039</div> <div class="G"><span class="bold">Ete buddhaṁ upāgacchuṁ,</span></div> </td> </tr> <tr> <td> <div class="G"><span class="bold">Sampannacaraṇaṁ isiṁ;</span></div> </td> </tr> <tr> <td> <div class="G"><span class="bold">Pucchantā nipuṇe pañhe,</span></div> </td> </tr> <tr> <td> <div class="G">
<span class="bold">Buddhaseṭṭhaṁ upāgamuṁ.</span> (3) </div> </td> </tr> </table> </div>
</div>
<div class="q" id="p_25Cn_1040"> <div class="p">
<span class="pN">1040</span><span class="bold">Ete buddhaṁ upāgacchun</span>ti. <span class="bold">Ete</span>ti soḷasa pārāyaniyā brāhmaṇā. <span class="bold">Buddho</span>ti yo so bhagavā sayambhū anācariyako pubbe ananussutesu dhammesu sāmaṁ saccāni abhisambujjhi, tattha ca sabbaññutaṁ patto balesu ca vasībhāvaṁ. <span class="bold">Buddho</span>ti kenaṭṭhena buddho? Bujjhitā saccānīti buddho, bodhetā pajāyāti buddho, sabbaññutāya buddho, sabbadassāvitāya buddho, abhiññeyyatāya buddho, visavitāya buddho, khīṇāsavasaṅkhātena buddho, nirupalepasaṅkhātena buddho, ekantavītarāgoti buddho, ekantavītadosoti buddho, ekantavītamohoti buddho, ekantanikkilesoti buddho, ekāyanamaggaṁ gatoti buddho, eko anuttaraṁ sammāsambodhiṁ abhisambuddhoti buddho, abuddhivihatattā buddhipaṭilābhāti buddho. <span class="bold">Buddho</span>ti netaṁ nāmaṁ mātarā kataṁ na pitarā kataṁ na bhātarā kataṁ na bhaginiyā kataṁ na mittāmaccehi kataṁ na ñātisālohitehi kataṁ na samaṇabrāhmaṇehi kataṁ na devatāhi kataṁ. Vimokkhantikametaṁ buddhānaṁ bhagavantānaṁ bodhiyā mūle saha sabbaññutañāṇassa paṭilābhā sacchikā paññatti, yadidaṁ buddhoti. <span class="bold">Ete buddhaṁ upāgacchun</span>ti ete buddhaṁ upāgamiṁsu upasaṅkamiṁsu payirupāsiṁsu paripucchiṁsu paripañhiṁsūti— ete buddhaṁ upāgacchuṁ. </div>
</div>
<div class="q" id="p_25Cn_1041"> <div class="p">
<span class="pN">1041</span><span class="bold">Sampannacaraṇaṁ isin</span>ti <span class="bold">caraṇaṁ</span> vuccati sīlācāranibbatti. Sīlasaṁvaropi caraṇaṁ, indriyasaṁvaropi caraṇaṁ, bhojane mattaññutāpi caraṇaṁ, jāgariyānuyogopi caraṇaṁ, sattapi saddhammā caraṇaṁ, cattāripi jhānāni caraṇaṁ. <span class="bold">Sampannacaraṇan</span>ti sampannacaraṇaṁ seṭṭhacaraṇaṁ viseṭṭhacaraṇaṁ pāmokkhacaraṇaṁ uttamacaraṇaṁ pavaracaraṇaṁ. <span class="bold">Isī</span>ti isi bhagavā mahantaṁ sīlakkhandhaṁ esī gavesī pariyesīti isi…pe… mahesakkhehi vā sattehi esito gavesito pariyesito— “kahaṁ buddho, kahaṁ bhagavā, kahaṁ devadevo kahaṁ narāsabho”ti— isīti— sampannacaraṇaṁ isiṁ. </div>
</div>
<div class="q" id="p_25Cn_1042"> <div class="p">
<span class="pN">1042</span><span class="bold">Pucchantā nipuṇe pañhe</span>ti. <span class="bold">Pucchantā</span>ti pucchantā yācantā ajjhesantā pasādentā. <span class="bold">Nipuṇe pañhe</span>ti gambhīre duddase duranubodhe sante paṇīte atakkāvacare nipuṇe paṇḍitavedanīye pañheti— pucchantā nipuṇe pañhe. </div>
</div>
<div class="q" id="p_25Cn_1043"> <div class="p">
<span class="pN">1043</span><span class="bold">Buddhaseṭṭhaṁ upāgamun</span>ti. <span class="bold">Buddho</span>ti yo so bhagavā…pe… sacchikā paññatti, yadidaṁ buddhoti. <span class="bold">Seṭṭhan</span>ti aggaṁ seṭṭhaṁ viseṭṭhaṁ pāmokkhaṁ uttamaṁ pavaraṁ buddhaṁ upāgamuṁ upāgamiṁsu upasaṅkamiṁsu payirupāsiṁsu paripucchiṁsu paripañhiṁsūti— buddhaseṭṭhaṁ upāgamuṁ. Tenetaṁ vuccati— </div>
</div>
<div class="q" id="p_25Cn_1044"> <div class="p"> <table class="singleColumn"> <tr> <td> <div class="pN">1044</div> <div class="G">“Ete buddhaṁ upāgacchuṁ,</div> </td> </tr> <tr> <td> <div class="G">sampannacaraṇaṁ isiṁ;</div> </td> </tr> <tr> <td> <div class="G">Pucchantā nipuṇe pañhe,</div> </td> </tr> <tr> <td> <div class="G">buddhaseṭṭhaṁ upāgamun”ti.</div> </td> </tr> </table> </div>
</div>
<div class="q" id="p_25Cn_1045"> <div class="divNumber">98.</div> <div class="p"> <table class="singleColumn"> <tr> <td> <div class="pN">1045</div> <div class="G"><span class="bold">Tesaṁ buddho pabyākāsi,</span></div> </td> </tr> <tr> <td> <div class="G"><span class="bold">Pañhaṁ puṭṭho yathātathaṁ;</span></div> </td> </tr> <tr> <td> <div class="G"><span class="bold">Pañhānaṁ veyyākaraṇena,</span></div> </td> </tr> <tr> <td> <div class="G">
<span class="bold">Tosesi brāhmaṇe muni.</span> (4) </div> </td> </tr> </table> </div>
</div>
<div class="q" id="p_25Cn_1046"> <div class="p">
<span class="pN">1046</span><span class="bold">Tesaṁ buddho pabyākāsī</span>ti. <span class="bold">Tesan</span>ti soḷasānaṁ pārāyaniyānaṁ brāhmaṇānaṁ. <span class="bold">Buddho</span>ti yo so bhagavā…pe… sacchikā paññatti, yadidaṁ buddhoti. <span class="bold">Pabyākāsī</span>ti tesaṁ buddho pabyākāsi ācikkhi desesi paññapesi paṭṭhapesi vivari vibhaji uttānīakāsi pakāsesīti— tesaṁ buddho pabyākāsi. </div>
</div>
<div class="q" id="p_25Cn_1047"> <div class="p">
<span class="pN">1047</span><span class="bold">Pañhaṁ puṭṭho yathātathan</span>ti. <span class="bold">Pañhaṁ puṭṭho</span>ti pañhaṁ puṭṭho pucchito yācito ajjhesito pasādito. <span class="bold">Yathātathan</span>ti yathā ācikkhitabbaṁ tathā ācikkhi, yathā desitabbaṁ tathā desesi, yathā paññapetabbaṁ tathā paññapesi, yathā paṭṭhapetabbaṁ tathā paṭṭhapesi, yathā vivaritabbaṁ tathā vivari, yathā vibhajitabbaṁ tathā vibhaji, yathā uttānīkātabbaṁ tathā uttānīakāsi, yathā pakāsitabbaṁ tathā pakāsesīti— pañhaṁ puṭṭho yathātathaṁ. </div>
</div>
<div class="q" id="p_25Cn_1048"> <div class="p">
<span class="pN">1048</span><span class="bold">Pañhānaṁ veyyākaraṇenā</span>ti pañhānaṁ veyyākaraṇena ācikkhanena desanena paññapanena paṭṭhapanena vivaraṇena vibhajanena uttānīkammena pakāsanenāti— pañhānaṁ veyyākaraṇena. </div>
</div>
<div class="q" id="p_25Cn_1049"> <div class="p">
<span class="pN">1049</span><span class="bold">Tosesi brāhmaṇe munī</span>ti. <span class="bold">Tosesī</span>ti tosesi vitosesi pasādesi ārādhesi attamane akāsi. <span class="bold">Brāhmaṇe</span>ti soḷasa pārāyaniye brāhmaṇe. <span class="bold">Munī</span>ti monaṁ vuccati ñāṇaṁ…pe… saṅgajālamaticca so munīti— tosesi brāhmaṇe muni. Tenetaṁ vuccati— </div>
</div>
<div class="q" id="p_25Cn_1050"> <div class="p"> <table class="singleColumn"> <tr> <td> <div class="pN">1050</div> <div class="G">“Tesaṁ buddho pabyākāsi,</div> </td> </tr> <tr> <td> <div class="G">pañhaṁ puṭṭho yathātathaṁ;</div> </td> </tr> <tr> <td> <div class="G">Pañhānaṁ veyyākaraṇena,</div> </td> </tr> <tr> <td> <div class="G">tosesi brāhmaṇe munī”ti.</div> </td> </tr> </table> </div>
</div>
<div class="q" id="p_25Cn_1051"> <div class="divNumber">99.</div> <div class="p"> <table class="singleColumn"> <tr> <td> <div class="pN">1051</div> <div class="G"><span class="bold">Te tositā cakkhumatā,</span></div> </td> </tr> <tr> <td> <div class="G"><span class="bold">buddhenādiccabandhunā;</span></div> </td> </tr> <tr> <td> <div class="G"><span class="bold">Brahmacariyamacariṁsu,</span></div> </td> </tr> <tr> <td> <div class="G">
<span class="bold">varapaññassa santike.</span> (5) </div> </td> </tr> </table> </div>
</div>
<div class="q" id="p_25Cn_1052"> <div class="p">
<span class="pN">1052</span><span class="bold">Te tositā cakkhumatā</span>ti. <span class="bold">Te</span>ti soḷasa pārāyaniyā brāhmaṇā. <span class="bold">Tositā</span>ti tositā vitositā pasāditā ārādhitā attamanā katāti— te tositā. <span class="bold">Cakkhumatā</span>ti bhagavā pañcahi cakkhūhi cakkhumā— maṁsacakkhunāpi cakkhumā, dibbacakkhunāpi cakkhumā, paññācakkhunāpi cakkhumā, buddhacakkhunāpi cakkhumā, samantacakkhunāpi cakkhumā. Kathaṁ bhagavā maṁsacakkhunāpi cakkhumā…pe… evaṁ bhagavā samantacakkhunāpi cakkhumāti— te tositā cakkhumatā. </div>
</div>
<div class="q" id="p_25Cn_1053"> <div class="p">
<span class="pN">1053</span><span class="bold">Buddhenādiccabandhunā</span>ti. <span class="bold">Buddho</span>ti yo so bhagavā…pe… sacchikā paññatti, yadidaṁ buddhoti. <span class="bold">Ādiccabandhunā</span>ti <span class="bold">ādicco</span> vuccati sūriyo. So gotamo gottena, bhagavāpi gotamo gottena, bhagavā sūriyassa gottañātako gottabandhu. Tasmā buddho ādiccabandhūti— buddhenādiccabandhunā. </div>
</div>
<div class="q" id="p_25Cn_1054"> <div class="p">
<span class="pN">1054</span><span class="bold">Brahmacariyamacariṁsū</span>ti brahmacariyaṁ vuccati asaddhammasamāpattiyā ārati virati paṭivirati veramaṇī viramaṇaṁ akiriyā akaraṇaṁ anajjhāpatti velāanatikkamo setughāto. Api ca nippariyāyavasena brahmacariyaṁ vuccati ariyo aṭṭhaṅgiko maggo, seyyathidaṁ— sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi. <span class="bold">Brahmacariyamacariṁsū</span>ti brahmacariyaṁ cariṁsu acariṁsu samādāya vattiṁsūti— brahmacariyamacariṁsu. </div>
</div>
<div class="q" id="p_25Cn_1055"> <div class="p">
<span class="pN">1055</span><span class="bold">Varapaññassa santike</span>ti varapaññassa aggapaññassa seṭṭhapaññassa viseṭṭhapaññassa pāmokkhapaññassa uttamapaññassa pavarapaññassa. <span class="bold">Santike</span>ti santike sāmantā āsanne avidūre upakaṭṭheti— varapaññassa santike. Tenetaṁ vuccati— </div>
</div>
<div class="q" id="p_25Cn_1056"> <div class="p"> <table class="singleColumn"> <tr> <td> <div class="pN">1056</div> <div class="G">“Te tositā cakkhumatā,</div> </td> </tr> <tr> <td> <div class="G">buddhenādiccabandhunā;</div> </td> </tr> <tr> <td> <div class="G">Brahmacariyamacariṁsu,</div> </td> </tr> <tr> <td> <div class="G">varapaññassa santike”ti.</div> </td> </tr> </table> </div>
</div>
<div class="q" id="p_25Cn_1057"> <div class="divNumber">100.</div> <div class="p"> <table class="singleColumn"> <tr> <td> <div class="pN">1057</div> <div class="G"><span class="bold">Ekamekassa pañhassa,</span></div> </td> </tr> <tr> <td> <div class="G"><span class="bold">yathā buddhena desitaṁ;</span></div> </td> </tr> <tr> <td> <div class="G"><span class="bold">Tathā yo paṭipajjeyya,</span></div> </td> </tr> <tr> <td> <div class="G">
<span class="bold">gacche pāraṁ apārato.</span> (6) </div> </td> </tr> </table> </div>
</div>
<div class="q" id="p_25Cn_1058"> <div class="p">
<span class="pN">1058</span><span class="bold">Ekamekassa pañhassā</span>ti ekamekassa ajitapañhassa, ekamekassa tissametteyyapañhassa…pe… ekamekassa piṅgiyapañhassāti— ekamekassa pañhassa. </div>
</div>
<div class="q" id="p_25Cn_1059"> <div class="p">
<span class="pN">1059</span><span class="bold">Yathā buddhena desitan</span>ti. <span class="bold">Buddho</span>ti yo so bhagavā sayambhū…pe… sacchikā paññatti, yadidaṁ buddhoti. <span class="bold">Yathā buddhena desitan</span>ti yathā buddhena ācikkhitaṁ desitaṁ paññapitaṁ paṭṭhapitaṁ vivaritaṁ vibhajitaṁ uttānīkataṁ pakāsitanti— yathā buddhena desitaṁ. </div>
</div>
<div class="q" id="p_25Cn_1060"> <div class="p">
<span class="pN">1060</span><span class="bold">Tathā yo paṭipajjeyyā</span>ti sammāpaṭipadaṁ anulomapaṭipadaṁ apaccanīkapaṭipadaṁ anvatthapaṭipadaṁ dhammānudhammapaṭipadaṁ paṭipajjeyyāti— tathā yo paṭipajjeyya. </div>
</div>
<div class="q" id="p_25Cn_1061"> <div class="p">
<span class="pN">1061</span><span class="bold">Gacche pāraṁ apārato</span>ti pāraṁ vuccati amataṁ nibbānaṁ…pe… nirodho nibbānaṁ; apāraṁ vuccanti kilesā ca khandhā ca abhisaṅkhārā ca. <span class="bold">Gacche pāraṁ apārato</span>ti apārato pāraṁ gaccheyya, pāraṁ adhigaccheyya, pāraṁ phasseyya, pāraṁ sacchikareyyāti— gacche pāraṁ apārato. Tenetaṁ vuccati— </div>
</div>
<div class="q" id="p_25Cn_1062"> <div class="p"> <table class="singleColumn"> <tr> <td> <div class="pN">1062</div> <div class="G">“Ekamekassa pañhassa,</div> </td> </tr> <tr> <td> <div class="G">yathā buddhena desitaṁ;</div> </td> </tr> <tr> <td> <div class="G">Tathā yo paṭipajjeyya,</div> </td> </tr> <tr> <td> <div class="G">gacche pāraṁ apārato”ti.</div> </td> </tr> </table> </div>
</div>
<div class="q" id="p_25Cn_1063"> <div class="divNumber">101.</div> <div class="p"> <table class="singleColumn"> <tr> <td> <div class="pN">1063</div> <div class="G"><span class="bold">Apārā pāraṁ gaccheyya,</span></div> </td> </tr> <tr> <td> <div class="G"><span class="bold">bhāvento maggamuttamaṁ;</span></div> </td> </tr> <tr> <td> <div class="G"><span class="bold">Maggo so pāraṁ gamanāya,</span></div> </td> </tr> <tr> <td> <div class="G">
<span class="bold">tasmā pārāyanaṁ iti.</span> (7) </div> </td> </tr> </table> </div>
</div>
<div class="q" id="p_25Cn_1064"> <div class="p">
<span class="pN">1064</span><span class="bold">Apārā pāraṁ gaccheyyā</span>ti apāraṁ vuccanti kilesā ca khandhā ca abhisaṅkhārā ca; pāraṁ vuccati amataṁ nibbānaṁ…pe… taṇhakkhayo virāgo nirodho nibbānaṁ. <span class="bold">Apārā pāraṁ gaccheyyā</span>ti apārā pāraṁ gaccheyya, pāraṁ adhigaccheyya, pāraṁ phasseyya, pāraṁ sacchikareyyāti— apārā pāraṁ gaccheyya. </div>
</div>
<div class="q" id="p_25Cn_1065"> <div class="p">
<span class="pN">1065</span><span class="bold">Bhāvento maggamuttaman</span>ti maggamuttamaṁ vuccati ariyo aṭṭhaṅgiko maggo, seyyathidaṁ— sammādiṭṭhi…pe… sammāsamādhi. <span class="bold">Maggamuttaman</span>ti maggaṁ aggaṁ seṭṭhaṁ viseṭṭhaṁ pāmokkhaṁ uttamaṁ pavaraṁ. <span class="bold">Bhāvento</span>ti bhāvento āsevanto bahulīkarontoti— bhāvento maggamuttamaṁ. </div>
</div>
<div class="q" id="p_25Cn_1066"> <div class="p">
<span class="pN">1066</span><span class="bold">Maggo so pāraṁ gamanāyā</span>ti— </div>
</div>
<div class="q" id="p_25Cn_1067"> <div class="p"> <table class="singleColumn"> <tr> <td> <div class="pN">1067</div> <div class="G">Maggo pantho patho pajjo,</div> </td> </tr> <tr> <td> <div class="G">añjasaṁ vaṭumāyanaṁ;</div> </td> </tr> <tr> <td> <div class="G">Nāvā uttarasetu ca,</div> </td> </tr> <tr> <td> <div class="G">kullo ca bhisi saṅkamo.</div> </td> </tr> </table> </div>
</div>
<div class="q" id="p_25Cn_1068"> <div class="p">
<span class="pN">1068</span><span class="bold">Pāraṁ gamanāyā</span>ti pāraṁ gamanāya pāraṁ sampāpanāya pāraṁ samanupāpanāya jarāmaraṇassa taraṇāyāti— maggo so pāraṁ gamanāya. </div>
</div>
<div class="q" id="p_25Cn_1069"> <div class="p">
<span class="pN">1069</span><span class="bold">Tasmā pārāyanaṁ itī</span>ti. <span class="bold">Tasmā</span>ti tasmā taṁkāraṇā taṁhetu tappaccayā taṁnidānā. Pāraṁ vuccati amataṁ nibbānaṁ…pe… nirodho nibbānaṁ. Ayanaṁ vuccati maggo. <span class="bold">Itī</span>ti padasandhi…pe… padānupubbatāpetaṁ itīti— tasmā pārāyanaṁ iti. Tenetaṁ vuccati— </div>
</div>
<div class="q" id="p_25Cn_1070"> <div class="p"> <table class="singleColumn"> <tr> <td> <div class="pN">1070</div> <div class="G">“Apārā pāraṁ gaccheyya,</div> </td> </tr> <tr> <td> <div class="G">bhāvento maggamuttamaṁ;</div> </td> </tr> <tr> <td> <div class="G">Maggo so pāraṁ gamanāya,</div> </td> </tr> <tr> <td> <div class="G">tasmā pārāyanaṁ itī”ti.</div> </td> </tr> </table> </div>
</div>
<div class="CENTER" id="p_25Cn_1071">
<span class="pN">1071</span>Pārāyanatthutigāthāniddeso sattarasamo.</div>
</html>
