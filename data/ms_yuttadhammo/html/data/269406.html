<html>
<div class="i">16.1.3 Jayaddisajātaka</div>
<div class="h">Tiṁsanipāta</div>
<div class="h">Kiṁchandavagga</div>
<div class="h">Jayaddisajātaka</div>
<div class="q" id="p_22J_3321"> <div class="divNumber">64.</div> <div class="p"> <table class="singleColumn"> <tr> <td> <div class="pN">3321</div> <div class="G">“Cirassaṁ vata me udapādi ajja,</div> </td> </tr> <tr> <td> <div class="G">Bhakkho mahā sattamibhattakāle;</div> </td> </tr> <tr> <td> <div class="G">Kutosi ko vāsi tadiṅgha brūhi,</div> </td> </tr> <tr> <td> <div class="G">Ācikkha jātiṁ vidito yathāsi”.</div> </td> </tr> </table> </div>
</div>
<div class="q" id="p_22J_3322"> <div class="divNumber">65.</div> <div class="p"> <table class="singleColumn"> <tr> <td> <div class="pN">3322</div> <div class="G">“Pañcālarājā migavaṁ paviṭṭho,</div> </td> </tr> <tr> <td> <div class="G">Jayaddiso nāma yadissuto te;</div> </td> </tr> <tr> <td> <div class="G">Carāmi kacchāni vanāni cāhaṁ,</div> </td> </tr> <tr> <td> <div class="G">Pasadaṁ imaṁ khāda mamajja muñca”.</div> </td> </tr> </table> </div>
</div>
<div class="q" id="p_22J_3323"> <div class="divNumber">66.</div> <div class="p"> <table class="singleColumn"> <tr> <td> <div class="pN">3323</div> <div class="G">“Seneva tvaṁ paṇasi sassamāno,</div> </td> </tr> <tr> <td> <div class="G">Mamesa bhakkho pasado yaṁ vadesi;</div> </td> </tr> <tr> <td> <div class="G">Taṁ khādiyāna pasadaṁ jighaññaṁ,</div> </td> </tr> <tr> <td> <div class="G">Khādissaṁ pacchā na vilāpakālo”.</div> </td> </tr> </table> </div>
</div>
<div class="q" id="p_22J_3324"> <div class="divNumber">67.</div> <div class="p"> <table class="singleColumn"> <tr> <td> <div class="pN">3324</div> <div class="G">“Na catthi mokkho mama nikkayena,</div> </td> </tr> <tr> <td> <div class="G">Gantvāna paccāgamanāya paṇhe;</div> </td> </tr> <tr> <td> <div class="G">Taṁ saṅgaraṁ brāhmaṇassappadāya,</div> </td> </tr> <tr> <td> <div class="G">Saccānurakkhī punarāvajissaṁ”.</div> </td> </tr> </table> </div>
</div>
<div class="q" id="p_22J_3325"> <div class="divNumber">68.</div> <div class="p"> <table class="singleColumn"> <tr> <td> <div class="pN">3325</div> <div class="G">“Kiṁ kammajātaṁ anutappate tvaṁ,</div> </td> </tr> <tr> <td> <div class="G">Pattaṁ samīpaṁ maraṇassa rāja;</div> </td> </tr> <tr> <td> <div class="G">Ācikkha me taṁ api sakkuṇemu,</div> </td> </tr> <tr> <td> <div class="G">Anujānituṁ āgamanāya paṇhe”.</div> </td> </tr> </table> </div>
</div>
<div class="q" id="p_22J_3326"> <div class="divNumber">69.</div> <div class="p"> <table class="singleColumn"> <tr> <td> <div class="pN">3326</div> <div class="G">“Katā mayā brāhmaṇassa dhanāsā,</div> </td> </tr> <tr> <td> <div class="G">Taṁ saṅgaraṁ paṭimukkaṁ na muttaṁ;</div> </td> </tr> <tr> <td> <div class="G">Taṁ saṅgaraṁ brāhmaṇassappadāya,</div> </td> </tr> <tr> <td> <div class="G">Saccānurakkhī punarāvajissaṁ”.</div> </td> </tr> </table> </div>
</div>
<div class="q" id="p_22J_3327"> <div class="divNumber">70.</div> <div class="p"> <table class="singleColumn"> <tr> <td> <div class="pN">3327</div> <div class="G">“Yā te katā brāhmaṇassa dhanāsā,</div> </td> </tr> <tr> <td> <div class="G">Taṁ saṅgaraṁ paṭimukkaṁ na muttaṁ;</div> </td> </tr> <tr> <td> <div class="G">Taṁ saṅgaraṁ brāhmaṇassappadāya,</div> </td> </tr> <tr> <td> <div class="G">Saccānurakkhī punarāvajassu”.</div> </td> </tr> </table> </div>
</div>
<div class="q" id="p_22J_3328"> <div class="divNumber">71.</div> <div class="p"> <table class="singleColumn"> <tr> <td> <div class="pN">3328</div> <div class="G">Mutto ca so porisādassa hatthā,</div> </td> </tr> <tr> <td> <div class="G">Gantvā sakaṁ mandiraṁ kāmakāmī;</div> </td> </tr> <tr> <td> <div class="G">Taṁ saṅgaraṁ brāhmaṇassappadāya,</div> </td> </tr> <tr> <td> <div class="G">Āmantayī puttamalīnasattaṁ.</div> </td> </tr> </table> </div>
</div>
<div class="q" id="p_22J_3329"> <div class="divNumber">72.</div> <div class="p"> <table class="singleColumn"> <tr> <td> <div class="pN">3329</div> <div class="G">“Ajjeva rajjaṁ abhisiñcayassu,</div> </td> </tr> <tr> <td> <div class="G">Dhammaṁ cara sesu paresu cāpi;</div> </td> </tr> <tr> <td> <div class="G">Adhammakāro ca te māhu raṭṭhe,</div> </td> </tr> <tr> <td> <div class="G">Gacchāmahaṁ porisādassa ñatte”.</div> </td> </tr> </table> </div>
</div>
<div class="q" id="p_22J_3330"> <div class="divNumber">73.</div> <div class="p"> <table class="singleColumn"> <tr> <td> <div class="pN">3330</div> <div class="G">“Kiṁ kamma kubbaṁ tava deva pāva,</div> </td> </tr> <tr> <td> <div class="G">Nārādhayī taṁ tadicchāmi sotuṁ;</div> </td> </tr> <tr> <td> <div class="G">Yamajja rajjamhi udassaye tuvaṁ,</div> </td> </tr> <tr> <td> <div class="G">Rajjampi niccheyyaṁ tayā vināhaṁ”.</div> </td> </tr> </table> </div>
</div>
<div class="q" id="p_22J_3331"> <div class="divNumber">74.</div> <div class="p"> <table class="singleColumn"> <tr> <td> <div class="pN">3331</div> <div class="G">“Na kammunā vā vacasā va tāta,</div> </td> </tr> <tr> <td> <div class="G">Aparādhitohaṁ tuviyaṁ sarāmi;</div> </td> </tr> <tr> <td> <div class="G">Sandhiñca katvā purisādakena,</div> </td> </tr> <tr> <td> <div class="G">Saccānurakkhī punāhaṁ gamissaṁ”.</div> </td> </tr> </table> </div>
</div>
<div class="q" id="p_22J_3332"> <div class="divNumber">75.</div> <div class="p"> <table class="singleColumn"> <tr> <td> <div class="pN">3332</div> <div class="G">“Ahaṁ gamissāmi idheva hohi,</div> </td> </tr> <tr> <td> <div class="G">Natthi tato jīvato vippamokkho;</div> </td> </tr> <tr> <td> <div class="G">Sace tuvaṁ gacchasiyeva rāja,</div> </td> </tr> <tr> <td> <div class="G">Ahampi gacchāmi ubho na homa”.</div> </td> </tr> </table> </div>
</div>
<div class="q" id="p_22J_3333"> <div class="divNumber">76.</div> <div class="p"> <table class="singleColumn"> <tr> <td> <div class="pN">3333</div> <div class="G">“Addhā hi tāta satānesa dhammo,</div> </td> </tr> <tr> <td> <div class="G">Maraṇā ca me dukkhataraṁ tadassa;</div> </td> </tr> <tr> <td> <div class="G">Kammāsapādo taṁ yadā pacitvā,</div> </td> </tr> <tr> <td> <div class="G">Pasayha khāde bhidā rukkhasūle”.</div> </td> </tr> </table> </div>
</div>
<div class="q" id="p_22J_3334"> <div class="divNumber">77.</div> <div class="p"> <table class="singleColumn"> <tr> <td> <div class="pN">3334</div> <div class="G">“Pāṇena te pāṇamahaṁ nimissaṁ,</div> </td> </tr> <tr> <td> <div class="G">Mā tvaṁ agā porisādassa ñatte;</div> </td> </tr> <tr> <td> <div class="G">Etañca te pāṇamahaṁ nimissaṁ,</div> </td> </tr> <tr> <td> <div class="G">Tasmā mataṁ jīvitassa vaṇṇemi”.</div> </td> </tr> </table> </div>
</div>
<div class="q" id="p_22J_3335"> <div class="divNumber">78.</div> <div class="p"> <table class="singleColumn"> <tr> <td> <div class="pN">3335</div> <div class="G">Tato have dhitimā rājaputto,</div> </td> </tr> <tr> <td> <div class="G">Vanditvā mātu ca pitu ca pāde;</div> </td> </tr> <tr> <td> <div class="G">Dukhinissa mātā nipatā pathabyā,</div> </td> </tr> <tr> <td> <div class="G">Pitāssa paggayha bhujāni kandati.</div> </td> </tr> </table> </div>
</div>
<div class="q" id="p_22J_3336"> <div class="divNumber">79.</div> <div class="p"> <table class="singleColumn"> <tr> <td> <div class="pN">3336</div> <div class="G">Taṁ gacchantaṁ tāva pitā viditvā,</div> </td> </tr> <tr> <td> <div class="G">Parammukho vandati pañjalīko;</div> </td> </tr> <tr> <td> <div class="G">“Somo ca rājā varuṇo ca rājā,</div> </td> </tr> <tr> <td> <div class="G">Pajāpatī candimā sūriyo ca;</div> </td> </tr> <tr> <td> <div class="G">Etehi gutto purisādakamhā,</div> </td> </tr> <tr> <td> <div class="G">Anuññāto sotthi paccehi tāta”.</div> </td> </tr> </table> </div>
</div>
<div class="q" id="p_22J_3337"> <div class="divNumber">80.</div> <div class="p"> <table class="singleColumn"> <tr> <td> <div class="pN">3337</div> <div class="G">“Yaṁ daṇḍakirañño gatassa mātā,</div> </td> </tr> <tr> <td> <div class="G">Rāmassakāsi sotthānaṁ suguttā;</div> </td> </tr> <tr> <td> <div class="G">Taṁ te ahaṁ sotthānaṁ karomi,</div> </td> </tr> <tr> <td> <div class="G">Etena saccena sarantu devā;</div> </td> </tr> <tr> <td> <div class="G">Anuññāto sotthi paccehi putta”.</div> </td> </tr> </table> </div>
</div>
<div class="q" id="p_22J_3338"> <div class="divNumber">81.</div> <div class="p"> <table class="singleColumn"> <tr> <td> <div class="pN">3338</div> <div class="G">“Āvī raho vāpi manopadosaṁ,</div> </td> </tr> <tr> <td> <div class="G">Nāhaṁ sare jātu malīnasatte;</div> </td> </tr> <tr> <td> <div class="G">Etena saccena sarantu devā,</div> </td> </tr> <tr> <td> <div class="G">Anuññāto sotthi paccehi bhātika”.</div> </td> </tr> </table> </div>
</div>
<div class="q" id="p_22J_3339"> <div class="divNumber">82.</div> <div class="p"> <table class="singleColumn"> <tr> <td> <div class="pN">3339</div> <div class="G">“Yasmā ca me anadhimanosi sāmi,</div> </td> </tr> <tr> <td> <div class="G">Na cāpi me manasā appiyosi;</div> </td> </tr> <tr> <td> <div class="G">Etena saccena sarantu devā,</div> </td> </tr> <tr> <td> <div class="G">Anuññāto sotthi paccehi sāmi”.</div> </td> </tr> </table> </div>
</div>
<div class="q" id="p_22J_3340"> <div class="divNumber">83.</div> <div class="p"> <table class="singleColumn"> <tr> <td> <div class="pN">3340</div> <div class="G">“Brahā ujū cārumukho kutosi,</div> </td> </tr> <tr> <td> <div class="G">Na maṁ pajānāsi vane vasantaṁ;</div> </td> </tr> <tr> <td> <div class="G">Luddaṁ maṁ ñatvā ‘purisādako’ti,</div> </td> </tr> <tr> <td> <div class="G">Ko sotthimājānamidhāvajeyya”.</div> </td> </tr> </table> </div>
</div>
<div class="q" id="p_22J_3341"> <div class="divNumber">84.</div> <div class="p"> <table class="singleColumn"> <tr> <td> <div class="pN">3341</div> <div class="G">“Jānāmi ludda purisādako tvaṁ,</div> </td> </tr> <tr> <td> <div class="G">Na taṁ na jānāmi vane vasantaṁ;</div> </td> </tr> <tr> <td> <div class="G">Ahañca puttosmi jayaddisassa,</div> </td> </tr> <tr> <td> <div class="G">Mamajja khāda pituno pamokkhā”.</div> </td> </tr> </table> </div>
</div>
<div class="q" id="p_22J_3342"> <div class="divNumber">85.</div> <div class="p"> <table class="singleColumn"> <tr> <td> <div class="pN">3342</div> <div class="G">“Jānāmi puttoti jayaddisassa,</div> </td> </tr> <tr> <td> <div class="G">Tathā hi vo mukhavaṇṇo ubhinnaṁ;</div> </td> </tr> <tr> <td> <div class="G">Sudukkaraññeva kataṁ tavedaṁ,</div> </td> </tr> <tr> <td> <div class="G">Yo mattumicche pituno pamokkhā”.</div> </td> </tr> </table> </div>
</div>
<div class="q" id="p_22J_3343"> <div class="divNumber">86.</div> <div class="p"> <table class="singleColumn"> <tr> <td> <div class="pN">3343</div> <div class="G">“Na dukkaraṁ kiñci mahettha maññe,</div> </td> </tr> <tr> <td> <div class="G">Yo mattumicche pituno pamokkhā;</div> </td> </tr> <tr> <td> <div class="G">Mātu ca hetu paraloka gantvā,</div> </td> </tr> <tr> <td> <div class="G">Sukhena saggena ca sampayutto”.</div> </td> </tr> </table> </div>
</div>
<div class="q" id="p_22J_3344"> <div class="divNumber">87.</div> <div class="p"> <table class="singleColumn"> <tr> <td> <div class="pN">3344</div> <div class="G">“Ahañca kho attano pāpakiriyaṁ,</div> </td> </tr> <tr> <td> <div class="G">Āvī raho vāpi sare na jātu;</div> </td> </tr> <tr> <td> <div class="G">Saṅkhātajātīmaraṇohamasmi,</div> </td> </tr> <tr> <td> <div class="G">Yatheva me idha tathā parattha.</div> </td> </tr> </table> </div>
</div>
<div class="q" id="p_22J_3345"> <div class="divNumber">88.</div> <div class="p"> <table class="singleColumn"> <tr> <td> <div class="pN">3345</div> <div class="G">Khādajja maṁ dāni mahānubhāva,</div> </td> </tr> <tr> <td> <div class="G">Karassu kiccāni imaṁ sarīraṁ;</div> </td> </tr> <tr> <td> <div class="G">Rukkhassa vā te papatāmi aggā,</div> </td> </tr> <tr> <td> <div class="G">Chādayamāno mayhaṁ tvamadesi maṁsaṁ”.</div> </td> </tr> </table> </div>
</div>
<div class="q" id="p_22J_3346"> <div class="divNumber">89.</div> <div class="p"> <table class="singleColumn"> <tr> <td> <div class="pN">3346</div> <div class="G">“Idañca te ruccati rājaputta,</div> </td> </tr> <tr> <td> <div class="G">Cajesi pāṇaṁ pituno pamokkhā;</div> </td> </tr> <tr> <td> <div class="G">Tasmā hi so tvaṁ taramānarūpo,</div> </td> </tr> <tr> <td> <div class="G">Sambhañja kaṭṭhāni jalehi aggiṁ”.</div> </td> </tr> </table> </div>
</div>
<div class="q" id="p_22J_3347"> <div class="divNumber">90.</div> <div class="p"> <table class="singleColumn"> <tr> <td> <div class="pN">3347</div> <div class="G">Tato have dhitimā rājaputto,</div> </td> </tr> <tr> <td> <div class="G">Dāruṁ samāhatvā mahantamaggiṁ;</div> </td> </tr> <tr> <td> <div class="G">Sandīpayitvā paṭivedayittha,</div> </td> </tr> <tr> <td> <div class="G">“Ādīpito dāni mahāyamaggi”.</div> </td> </tr> </table> </div>
</div>
<div class="q" id="p_22J_3348"> <div class="divNumber">91.</div> <div class="p"> <table class="singleColumn"> <tr> <td> <div class="pN">3348</div> <div class="G">“Khādajja maṁ dāni pasayhakāri,</div> </td> </tr> <tr> <td> <div class="G">Kiṁ maṁ muhuṁ pekkhasi haṭṭhalomo;</div> </td> </tr> <tr> <td> <div class="G">Tathā tathā tuyhamahaṁ karomi,</div> </td> </tr> <tr> <td> <div class="G">Yathā yathā maṁ chādayamāno adesi”.</div> </td> </tr> </table> </div>
</div>
<div class="q" id="p_22J_3349"> <div class="divNumber">92.</div> <div class="p"> <table class="singleColumn"> <tr> <td> <div class="pN">3349</div> <div class="G">“Ko tādisaṁ arahati khāditāye,</div> </td> </tr> <tr> <td> <div class="G">Dhamme ṭhitaṁ saccavādiṁ vadaññuṁ;</div> </td> </tr> <tr> <td> <div class="G">Muddhāpi tassa viphaleyya sattadhā,</div> </td> </tr> <tr> <td> <div class="G">Yo tādisaṁ saccavādiṁ adeyya”.</div> </td> </tr> </table> </div>
</div>
<div class="q" id="p_22J_3350"> <div class="divNumber">93.</div> <div class="p"> <table class="singleColumn"> <tr> <td> <div class="pN">3350</div> <div class="G">“Idañhi so brāhmaṇaṁ maññamāno,</div> </td> </tr> <tr> <td> <div class="G">Saso avāsesi sake sarīre;</div> </td> </tr> <tr> <td> <div class="G">Teneva so candimā devaputto,</div> </td> </tr> <tr> <td> <div class="G">Sasatthuto kāmaduhajja yakkha”.</div> </td> </tr> </table> </div>
</div>
<div class="q" id="p_22J_3351"> <div class="divNumber">94.</div> <div class="p"> <table class="singleColumn"> <tr> <td> <div class="pN">3351</div> <div class="G">“Cando yathā rāhumukhā pamutto,</div> </td> </tr> <tr> <td> <div class="G">Virocate pannaraseva bhāṇumā;</div> </td> </tr> <tr> <td> <div class="G">Evaṁ tuvaṁ porisādā pamutto,</div> </td> </tr> <tr> <td> <div class="G">Viroca kapile mahānubhāva;</div> </td> </tr> <tr> <td> <div class="G">Āmodayaṁ pitaraṁ mātarañca,</div> </td> </tr> <tr> <td> <div class="G">Sabbo ca te nandatu ñātipakkho”.</div> </td> </tr> </table> </div>
</div>
<div class="q" id="p_22J_3352"> <div class="divNumber">95.</div> <div class="p"> <table class="singleColumn"> <tr> <td> <div class="pN">3352</div> <div class="G">Tato have dhitimā rājaputto,</div> </td> </tr> <tr> <td> <div class="G">Katañjalī pariyāya porisādaṁ;</div> </td> </tr> <tr> <td> <div class="G">Anuññāto sotthi sukhī arogo,</div> </td> </tr> <tr> <td> <div class="G">Paccāgamā kapilamalīnasatto.</div> </td> </tr> </table> </div>
</div>
<div class="q" id="p_22J_3353"> <div class="divNumber">96.</div> <div class="p"> <table class="singleColumn"> <tr> <td> <div class="pN">3353</div> <div class="G">Taṁ negamā jānapadā ca sabbe,</div> </td> </tr> <tr> <td> <div class="G">Hatthārohā rathikā pattikā ca;</div> </td> </tr> <tr> <td> <div class="G">Namassamānā pañjalikā upāgamuṁ,</div> </td> </tr> <tr> <td> <div class="G">“Namatthu te dukkarakārakosī”ti.</div> </td> </tr> </table> </div>
</div>
<div class="CENTER" id="p_22J_3354">
<span class="pN">3354</span>Jayaddisajātakaṁ tatiyaṁ.</div>
</html>
