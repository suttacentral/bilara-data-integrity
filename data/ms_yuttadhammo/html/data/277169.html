<html>
<div class="i">1.2.4.7 Paṭhamaejāsutta</div>
<div class="h">Saḷāyatanasaṁyutta</div>
<div class="h">Dutiyapaṇṇāsaka</div>
<div class="h">Channavagga</div>
<div class="h">Paṭhamaejāsutta</div>
<div class="q" id="p_13S4_436"> <div class="divNumber">90.</div> <div class="p">
<span class="pN">436</span>“Ejā, bhikkhave, rogo, ejā gaṇḍo, ejā sallaṁ. Tasmātiha, bhikkhave, tathāgato anejo viharati vītasallo. Tasmātiha, bhikkhave, bhikkhu cepi ākaṅkheyya ‘anejo vihareyyaṁ vītasallo’ti, cakkhuṁ na maññeyya, cakkhusmiṁ na maññeyya, cakkhuto na maññeyya, cakkhu meti na maññeyya; rūpe na maññeyya, rūpesu na maññeyya, rūpato na maññeyya, rūpā meti na maññeyya; cakkhuviññāṇaṁ na maññeyya, cakkhuviññāṇasmiṁ na maññeyya, cakkhuviññāṇato na maññeyya, cakkhuviññāṇaṁ meti na maññeyya; cakkhusamphassaṁ na maññeyya, cakkhusamphassasmiṁ na maññeyya, cakkhusamphassato na maññeyya, cakkhusamphasso meti na maññeyya. Yampidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi na maññeyya, tasmimpi na maññeyya, tatopi na maññeyya, taṁ meti na maññeyya. </div>
</div>
<div class="q" id="p_13S4_437"> <div class="p">
<span class="pN">437</span>Sotaṁ na maññeyya…pe…  ghānaṁ na maññeyya…pe…  jivhaṁ na maññeyya, jivhāya na maññeyya, jivhāto na maññeyya, jivhā meti na maññeyya; rase na maññeyya…pe…  jivhāviññāṇaṁ na maññeyya…pe…  jivhāsamphassaṁ na maññeyya…pe…  yampidaṁ jivhāsamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi na maññeyya, tasmimpi na maññeyya, tatopi na maññeyya, taṁ meti na maññeyya. </div>
</div>
<div class="q" id="p_13S4_438"> <div class="p">
<span class="pN">438</span>Kāyaṁ na maññeyya…pe…  manaṁ na maññeyya, manasmiṁ na maññeyya, manato na maññeyya, mano meti na maññeyya; dhamme na maññeyya…pe…  mano viññāṇaṁ…pe…  manosamphassaṁ…pe…  yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi na maññeyya, tasmimpi na maññeyya, tatopi na maññeyya, taṁ meti na maññeyya; sabbaṁ na maññeyya, sabbasmiṁ na maññeyya, sabbato na maññeyya, sabbaṁ meti na maññeyya. </div>
</div>
<div class="q" id="p_13S4_439"> <div class="p">
<span class="pN">439</span>So evaṁ amaññamāno na kiñcipi loke upādiyati. Anupādiyaṁ na paritassati. Aparitassaṁ paccattaññeva parinibbāyati. ‘Khīṇā jāti, vusitaṁ brahmacariyaṁ, kataṁ karaṇīyaṁ nāparaṁ itthattāyā’ti pajānātī”ti. </div>
</div>
<div class="CENTER" id="p_13S4_440">
<span class="pN">440</span>Sattamaṁ.</div>
</html>
