<html>
<div class="i">10.1.8 Nandasutta</div>
<div class="h">Bhikkhusaṁyutta</div>
<div class="h">Bhikkhuvagga</div>
<div class="h">Nandasutta</div>
<div class="q" id="p_12S2_1288"> <div class="divNumber">242.</div> <div class="p">
<span class="pN">1288</span>Sāvatthiyaṁ viharati. Atha kho āyasmā nando bhagavato mātucchāputto ākoṭitapaccākoṭitāni cīvarāni pārupitvā akkhīni añjetvā acchaṁ pattaṁ gahetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinnaṁ kho āyasmantaṁ nandaṁ bhagavā etadavoca—  “na kho te taṁ, nanda, patirūpaṁ kulaputtassa saddhā agārasmā anagāriyaṁ pabbajitassa, yaṁ tvaṁ ākoṭitapaccākoṭitāni cīvarāni pārupeyyāsi, akkhīni ca añjeyyāsi, acchañca pattaṁ dhāreyyāsi. Etaṁ kho te, nanda, patirūpaṁ kulaputtassa saddhā agārasmā anagāriyaṁ pabbajitassa, yaṁ tvaṁ āraññiko ca assasi, piṇḍapātiko ca paṁsukūliko ca kāmesu ca anapekkho vihareyyāsī”ti. Idamavoca bhagavā…pe…  satthā—  </div>
</div>
<div class="q" id="p_12S2_1289"> <div class="p"> <table class="singleColumn"> <tr> <td> <div class="pN">1289</div> <div class="G">“Kadāhaṁ nandaṁ passeyyaṁ,</div> </td> </tr> <tr> <td> <div class="G">āraññaṁ paṁsukūlikaṁ;</div> </td> </tr> <tr> <td> <div class="G">Aññātuñchena yāpentaṁ,</div> </td> </tr> <tr> <td> <div class="G">kāmesu anapekkhinan”ti.</div> </td> </tr> </table> </div>
</div>
<div class="q" id="p_12S2_1290"> <div class="p">
<span class="pN">1290</span>Atha kho āyasmā nando aparena samayena āraññiko ca piṇḍapātiko ca paṁsukūliko ca kāmesu ca anapekkho vihāsīti. </div>
</div>
<div class="CENTER" id="p_12S2_1291">
<span class="pN">1291</span>Aṭṭhamaṁ.</div>
</html>
