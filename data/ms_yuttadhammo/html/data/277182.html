<html>
<div class="i">1.2.5.10 Udakasutta</div>
<div class="h">Saḷāyatanasaṁyutta</div>
<div class="h">Dutiyapaṇṇāsaka</div>
<div class="h">Saḷavagga</div>
<div class="h">Udakasutta</div>
<div class="q" id="p_13S4_538"> <div class="divNumber">103.</div> <div class="p">
<span class="pN">538</span>“Udako sudaṁ, bhikkhave, rāmaputto evaṁ vācaṁ bhāsati—  ‘idaṁ jātu vedagū, idaṁ jātu sabbajī, idaṁ jātu apalikhataṁ gaṇḍamūlaṁ palikhaṇin’ti. Taṁ kho panetaṁ, bhikkhave, udako rāmaputto avedagūyeva samāno ‘vedagūsmī’ti bhāsati, asabbajīyeva samāno ‘sabbajīsmī’ti bhāsati, apalikhataṁyeva gaṇḍamūlaṁ palikhataṁ me ‘gaṇḍamūlan’ti bhāsati. Idha kho taṁ, bhikkhave, bhikkhu sammā vadamāno vadeyya—  ‘idaṁ jātu vedagū, idaṁ jātu sabbajī, idaṁ jātu apalikhataṁ gaṇḍamūlaṁ palikhaṇin’ti. </div>
</div>
<div class="q" id="p_13S4_539"> <div class="p">
<span class="pN">539</span>Kathañca, bhikkhave, vedagū hoti? Yato kho, bhikkhave, bhikkhu channaṁ phassāyatanānaṁ samudayañca atthaṅgamañca assādañca ādīnavañca nissaraṇañca yathābhūtaṁ pajānāti; evaṁ kho, bhikkhave, bhikkhu vedagū hoti. </div>
</div>
<div class="q" id="p_13S4_540"> <div class="p">
<span class="pN">540</span>Kathañca, bhikkhave, bhikkhu sabbajī hoti? Yato kho, bhikkhave, bhikkhu channaṁ phassāyatanānaṁ samudayañca atthaṅgamañca assādañca ādīnavañca nissaraṇañca yathābhūtaṁ viditvā anupādāvimutto hoti; evaṁ kho, bhikkhave, bhikkhu sabbajī hoti. </div>
</div>
<div class="q" id="p_13S4_541"> <div class="p">
<span class="pN">541</span>Kathañca, bhikkhave, bhikkhuno apalikhataṁ gaṇḍamūlaṁ palikhataṁ hoti? Gaṇḍoti kho, bhikkhave, imassetaṁ cātumahābhūtikassa kāyassa adhivacanaṁ mātāpettikasambhavassa odanakummāsūpacayassa aniccucchādanaparimaddanabhedanaviddhaṁsanadhammassa. Gaṇḍamūlanti kho, bhikkhave, taṇhāyetaṁ adhivacanaṁ. Yato kho, bhikkhave, bhikkhuno taṇhā pahīnā hoti ucchinnamūlā tālāvatthukatā anabhāvaṁkatā āyatiṁ anuppādadhammā; evaṁ kho, bhikkhave, bhikkhuno apalikhataṁ gaṇḍamūlaṁ palikhataṁ hoti. </div>
</div>
<div class="q" id="p_13S4_542"> <div class="p">
<span class="pN">542</span>Udako sudaṁ, bhikkhave, rāmaputto evaṁ vācaṁ bhāsati—  ‘idaṁ jātu vedagū, idaṁ jātu sabbajī, idaṁ jātu apalikhataṁ gaṇḍamūlaṁ palikhaṇin’ti. Taṁ kho panetaṁ, bhikkhave, udako rāmaputto avedagūyeva samāno ‘vedagūsmī’ti bhāsati, asabbajīyeva samāno ‘sabbajīsmī’ti bhāsati; apalikhataṁyeva gaṇḍamūlaṁ ‘palikhataṁ me gaṇḍamūlan’ti bhāsati. Idha kho taṁ, bhikkhave, bhikkhu sammā vadamāno vadeyya—  ‘idaṁ jātu vedagū, idaṁ jātu sabbajī, idaṁ jātu apalikhataṁ gaṇḍamūlaṁ palikhaṇin’”ti. </div>
</div>
<div class="CENTER" id="p_13S4_543">
<span class="pN">543</span>Dasamaṁ.</div>
<div class="CENTER" id="p_13S4_544">
<span class="pN">544</span>Saḷavaggo pañcamo.</div>
<div class="SUMMARY" id="p_13S4_545">
<span class="pN">545</span><span class="firstLetter">T</span>assuddānaṁ</div>
<div class="q" id="p_13S4_546"> <div class="p"> <table class="singleColumn"> <tr> <td> <div class="pN">546</div> <div class="G">Dve saṅgayhā parihānaṁ,</div> </td> </tr> <tr> <td> <div class="G">Pamādavihārī ca saṁvaro;</div> </td> </tr> <tr> <td> <div class="G">Samādhi paṭisallānaṁ,</div> </td> </tr> <tr> <td> <div class="G">Dve natumhākena uddakoti.</div> </td> </tr> </table> </div>
</div>
<div class="CENTER" id="p_13S4_547">
<span class="pN">547</span>Saḷāyatanavagge dutiyapaṇṇāsako samatto.</div>
<div class="SUMMARY" id="p_13S4_548">
<span class="pN">548</span><span class="firstLetter">T</span>assa <span class="firstLetter">v</span>agguddānaṁ</div>
<div class="q" id="p_13S4_549"> <div class="p"> <table class="singleColumn"> <tr> <td> <div class="pN">549</div> <div class="G">Avijjā migajālañca,</div> </td> </tr> <tr> <td> <div class="G">Gilānaṁ channaṁ catutthakaṁ;</div> </td> </tr> <tr> <td> <div class="G">Saḷavaggena paññāsaṁ,</div> </td> </tr> <tr> <td> <div class="G">Dutiyo paṇṇāsako ayanti.</div> </td> </tr> </table> </div>
</div>
<div class="CENTER" id="p_13S4_550">
<span class="pN">550</span>Paṭhamasatakaṁ.</div>
</html>
