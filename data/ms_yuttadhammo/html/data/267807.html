<html>
<div class="i">1.8 Pasūrasuttaniddesa</div>
<div class="h">Aṭṭhakavagga</div>
<div class="h">Pasūrasuttaniddesa</div>
<div class="q" id="p_24Mn_591"> <div class="p">
<span class="pN">591</span>Atha pasūrasuttaniddesaṁ vakkhati—  </div>
</div>
<div class="q" id="p_24Mn_592"> <div class="divNumber">59.</div> <div class="p"> <table class="singleColumn"> <tr> <td> <div class="pN">592</div> <div class="G"><span class="bold">Idheva suddhiṁ iti vādayanti,</span></div> </td> </tr> <tr> <td> <div class="G"><span class="bold">Nāññesu dhammesu visuddhimāhu;</span></div> </td> </tr> <tr> <td> <div class="G"><span class="bold">Yaṁ nissitā tattha subhaṁ vadānā,</span></div> </td> </tr> <tr> <td> <div class="G"><span class="bold">Paccekasaccesu puthū niviṭṭhā.</span></div> </td> </tr> </table> </div>
</div>
<div class="q" id="p_24Mn_593"> <div class="p">
<span class="pN">593</span><span class="bold">Idheva suddhiṁ iti vādayantī</span>ti. Idheva suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharanti. “Sassato loko, idameva saccaṁ moghamaññan”ti suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharanti. “Asassato loko…  antavā loko…  anantavā loko…  taṁ jīvaṁ taṁ sarīraṁ…  aññaṁ jīvaṁ aññaṁ sarīraṁ…  hoti tathāgato paraṁ maraṇā…  na hoti tathāgato paraṁ maraṇā…  hoti ca na ca hoti tathāgato paraṁ maraṇā…  neva hoti na na hoti tathāgato paraṁ maraṇā, idameva saccaṁ moghamaññan”ti suddhiṁ visuddhiṁ parisuddhiṁ muttiṁ vimuttiṁ parimuttiṁ vadanti kathenti bhaṇanti dīpayanti voharantīti—  idheva suddhiṁ iti vādayanti. </div>
</div>
<div class="q" id="p_24Mn_594"> <div class="p">
<span class="pN">594</span><span class="bold">Nāññesu dhammesu visuddhimāhū</span>ti. Attano satthāraṁ dhammakkhānaṁ gaṇaṁ diṭṭhiṁ paṭipadaṁ maggaṁ ṭhapetvā sabbe paravāde khipanti ukkhipanti parikkhipanti. “So satthā na sabbaññū, dhammo na svākkhāto, gaṇo na suppaṭipanno, diṭṭhi na bhaddikā, paṭipadā na supaññattā, maggo na niyyāniko, natthettha suddhi vā visuddhi vā parisuddhi vā mutti vā vimutti vā parimutti vā, na tattha sujjhanti vā visujjhanti vā parisujjhanti vā muccanti vā vimuccanti vā parimuccanti vā, hīnā nihīnā omakā lāmakā chatukkā parittā”ti—  evamāhaṁsu evaṁ vadanti evaṁ kathenti evaṁ bhaṇanti evaṁ dīpayanti evaṁ voharantīti—  nāññesu dhammesu visuddhimāhu. </div>
</div>
<div class="q" id="p_24Mn_595"> <div class="p">
<span class="pN">595</span><span class="bold">Yaṁ nissitā tattha subhaṁ vadānā</span>ti. <span class="bold">Yaṁ nissitā</span>ti yaṁ satthāraṁ dhammakkhānaṁ gaṇaṁ diṭṭhiṁ paṭipadaṁ maggaṁ nissitā sannissitā allīnā upagatā ajjhositā adhimuttā. <span class="bold">Tatthā</span>ti sakāya diṭṭhiyā sakāya khantiyā sakāya ruciyā sakāya laddhiyā. <span class="bold">Subhaṁ vadānā</span>ti subhavādā sobhanavādā paṇḍitavādā thiravādā ñāyavādā hetuvādā lakkhaṇavādā kāraṇavādā ṭhānavādā sakāya laddhiyāti—  yaṁ nissitā tattha subhaṁ vadānā. </div>
</div>
<div class="q" id="p_24Mn_596"> <div class="p">
<span class="pN">596</span><span class="bold">Paccekasaccesu puthū niviṭṭhā</span>ti. Puthū samaṇabrāhmaṇā puthū paccekasaccesu niviṭṭhā patiṭṭhitā allīnā upagatā ajjhositā adhimuttā. “Sassato loko, idameva saccaṁ moghamaññan”ti niviṭṭhā patiṭṭhitā allīnā upagatā ajjhositā adhimuttā. “Asassato loko…pe…  neva hoti na na hoti tathāgato paraṁ maraṇā, idameva saccaṁ moghamaññan”ti niviṭṭhā patiṭṭhitā allīnā upagatā ajjhositā adhimuttāti—  paccekasaccesu puthū niviṭṭhā. </div>
</div>
<div class="q" id="p_24Mn_597"> <div class="p">
<span class="pN">597</span>Tenāha bhagavā—  </div>
</div>
<div class="q" id="p_24Mn_598"> <div class="p"> <table class="singleColumn"> <tr> <td> <div class="pN">598</div> <div class="G">“Idheva suddhiṁ iti vādayanti,</div> </td> </tr> <tr> <td> <div class="G">Nāññesu dhammesu visuddhimāhu;</div> </td> </tr> <tr> <td> <div class="G">Yaṁ nissitā tattha subhaṁ vadānā,</div> </td> </tr> <tr> <td> <div class="G">Paccekasaccesu puthū niviṭṭhā”ti.</div> </td> </tr> </table> </div>
</div>
<div class="q" id="p_24Mn_599"> <div class="divNumber">60.</div> <div class="p"> <table class="singleColumn"> <tr> <td> <div class="pN">599</div> <div class="G"><span class="bold">Te vādakāmā parisaṁ vigayha,</span></div> </td> </tr> <tr> <td> <div class="G"><span class="bold">Bālaṁ dahantī mithu aññamaññaṁ;</span></div> </td> </tr> <tr> <td> <div class="G"><span class="bold">Vadanti te aññasitā kathojjaṁ,</span></div> </td> </tr> <tr> <td> <div class="G"><span class="bold">Pasaṁsakāmā kusalāvadānā.</span></div> </td> </tr> </table> </div>
</div>
<div class="q" id="p_24Mn_600"> <div class="p">
<span class="pN">600</span><span class="bold">Te vādakāmā parisaṁ vigayhā</span>ti. <span class="bold">Te vādakāmā</span>ti te vādakāmā vādatthikā vādādhippāyā vādapurekkhārā vādapariyesanaṁ carantā. <span class="bold">Parisaṁ vigayhā</span>ti khattiyaparisaṁ brāhmaṇaparisaṁ gahapatiparisaṁ samaṇaparisaṁ vigayha ogayha ajjhogāhetvā pavisitvāti—  te vādakāmā parisaṁ vigayha. </div>
</div>
<div class="q" id="p_24Mn_601"> <div class="p">
<span class="pN">601</span><span class="bold">Bālaṁ dahantī mithu aññamaññan</span>ti. <span class="bold">Mithū</span>ti dve janā dve kalahakārakā dve bhaṇḍanakārakā dve bhassakārakā dve vivādakārakā dve adhikaraṇakārakā dve vādino dve sallāpakā; te aññamaññaṁ bālato hīnato nihīnato omakato lāmakato chatukkato parittato dahanti passanti dakkhanti olokenti nijjhāyanti upaparikkhantīti—  bālaṁ dahantī mithu aññamaññaṁ. </div>
</div>
<div class="q" id="p_24Mn_602"> <div class="p">
<span class="pN">602</span><span class="bold">Vadanti te aññasitā kathojjan</span>ti. Aññaṁ satthāraṁ dhammakkhānaṁ gaṇaṁ diṭṭhiṁ paṭipadaṁ maggaṁ nissitā sannissitā allīnā upagatā ajjhositā adhimuttā. <span class="bold">Kathojjaṁ</span> vuccati kalaho bhaṇḍanaṁ viggaho vivādo medhagaṁ. Atha vā <span class="bold">kathojjan</span>ti anojavantī sā kathā kathojjaṁ vadanti, kalahaṁ vadanti, bhaṇḍanaṁ vadanti, viggahaṁ vadanti, vivādaṁ vadanti, medhagaṁ vadanti kathenti bhaṇanti dīpayanti voharantīti—  vadanti te aññasitā kathojjaṁ. </div>
</div>
<div class="q" id="p_24Mn_603"> <div class="p">
<span class="pN">603</span><span class="bold">Pasaṁsakāmā kusalāvadānā</span>ti. <span class="bold">Pasaṁsakāmā</span>ti pasaṁsakāmā pasaṁsatthikā pasaṁsādhippāyā pasaṁsapurekkhārā pasaṁsapariyesanaṁ carantā. <span class="bold">Kusalāvadānā</span>ti kusalavādā paṇḍitavādā thiravādā ñāyavādā hetuvādā lakkhaṇavādā kāraṇavādā ṭhānavādā sakāya laddhiyāti—  pasaṁsakāmā kusalāvadānā. </div>
</div>
<div class="q" id="p_24Mn_604"> <div class="p">
<span class="pN">604</span>Tenāha bhagavā—  </div>
</div>
<div class="q" id="p_24Mn_605"> <div class="p"> <table class="singleColumn"> <tr> <td> <div class="pN">605</div> <div class="G">“Te vādakāmā parisaṁ vigayha,</div> </td> </tr> <tr> <td> <div class="G">Bālaṁ dahantī mithu aññamaññaṁ;</div> </td> </tr> <tr> <td> <div class="G">Vadanti te aññasitā kathojjaṁ,</div> </td> </tr> <tr> <td> <div class="G">Pasaṁsakāmā kusalāvadānā”ti.</div> </td> </tr> </table> </div>
</div>
<div class="q" id="p_24Mn_606"> <div class="divNumber">61.</div> <div class="p"> <table class="singleColumn"> <tr> <td> <div class="pN">606</div> <div class="G"><span class="bold">Yutto kathāyaṁ parisāya majjhe,</span></div> </td> </tr> <tr> <td> <div class="G"><span class="bold">Pasaṁsamicchaṁ vinighāti hoti;</span></div> </td> </tr> <tr> <td> <div class="G"><span class="bold">Apāhatasmiṁ pana maṅku hoti,</span></div> </td> </tr> <tr> <td> <div class="G"><span class="bold">Nindāya so kuppati randhamesī.</span></div> </td> </tr> </table> </div>
</div>
<div class="q" id="p_24Mn_607"> <div class="p">
<span class="pN">607</span><span class="bold">Yutto kathāyaṁ parisāya majjhe</span>ti. Khattiyaparisāya vā brāhmaṇaparisāya vā gahapatiparisāya vā samaṇaparisāya vā majjhe attano kathāyaṁ yutto payutto āyutto samāyutto sampayutto kathetunti—  yutto kathāyaṁ parisāya majjhe. </div>
</div>
<div class="q" id="p_24Mn_608"> <div class="p">
<span class="pN">608</span><span class="bold">Pasaṁsamicchaṁ vinighāti hotī</span>ti. <span class="bold">Pasaṁsamicchan</span>ti pasaṁsaṁ thomanaṁ kittiṁ vaṇṇahāriyaṁ icchanto sādiyanto patthayanto pihayanto abhijappanto. <span class="bold">Vinighāti hotī</span>ti pubbeva sallāpā kathaṁkathī vinighātī hoti. “Jayo nu kho me bhavissati, parājayo nu kho me bhavissati, kathaṁ niggahaṁ karissāmi, kathaṁ paṭikammaṁ karissāmi, kathaṁ visesaṁ karissāmi, kathaṁ paṭivisesaṁ karissāmi, kathaṁ āveṭhiyaṁ karissāmi, kathaṁ nibbeṭhiyaṁ karissāmi, kathaṁ chedaṁ karissāmi, kathaṁ maṇḍalaṁ karissāmī”ti, evaṁ pubbeva sallāpā kathaṁkathī vinighāti hotīti—  pasaṁsamicchaṁ vinighāti hoti. </div>
</div>
<div class="q" id="p_24Mn_609"> <div class="p">
<span class="pN">609</span><span class="bold">Apāhatasmiṁ pana maṅku hotī</span>ti. Ye te pañhavīmaṁsakā parisā pārisajjā pāsārikā, te apaharanti. “Atthāpagataṁ bhaṇitan”ti atthato apaharanti, “byañjanāpagataṁ bhaṇitan”ti byañjanato apaharanti, “atthabyañjanāpagataṁ bhaṇitan”ti atthabyañjanato apaharanti, “attho te dunnīto, byañjanaṁ te duropitaṁ, atthabyañjanaṁ te dunnītaṁ duropitaṁ, niggaho te akato, paṭikammaṁ te dukkaṭaṁ, viseso te akato, paṭiviseso te dukkaṭo, āveṭhiyā te akatā, nibbeṭhiyā te dukkaṭā, chedo te akato, maṇḍalaṁ te dukkaṭaṁ visamakathaṁ dukkathitaṁ dubbhaṇitaṁ dullapitaṁ duruttaṁ dubbhāsitan”ti apaharanti. <span class="bold">Apāhatasmiṁ pana maṅku hotī</span>ti. Apāhatasmiṁ maṅku hoti pīḷito ghaṭṭito byādhito domanassito hotīti—  apāhatasmiṁ pana maṅku hoti. </div>
</div>
<div class="q" id="p_24Mn_610"> <div class="p">
<span class="pN">610</span><span class="bold">Nindāya so kuppati randhamesī</span>ti. Nindāya garahāya akittiyā avaṇṇahārikāya kuppati byāpajjati patiṭṭhīyati, kopañca dosañca appaccayañca pātukarotīti—  nindāya so kuppati. <span class="bold">Randhamesī</span>ti virandhamesī aparaddhamesī khalitamesī gaḷitamesī vivaramesīti—  nindāya so kuppati randhamesī. </div>
</div>
<div class="q" id="p_24Mn_611"> <div class="p">
<span class="pN">611</span>Tenāha bhagavā—  </div>
</div>
<div class="q" id="p_24Mn_612"> <div class="p"> <table class="singleColumn"> <tr> <td> <div class="pN">612</div> <div class="G">“Yutto kathāyaṁ parisāya majjhe,</div> </td> </tr> <tr> <td> <div class="G">Pasaṁsamicchaṁ vinighāti hoti;</div> </td> </tr> <tr> <td> <div class="G">Apāhatasmiṁ pana maṅku hoti,</div> </td> </tr> <tr> <td> <div class="G">Nindāya so kuppati randhamesī”ti.</div> </td> </tr> </table> </div>
</div>
<div class="q" id="p_24Mn_613"> <div class="divNumber">62.</div> <div class="p"> <table class="singleColumn"> <tr> <td> <div class="pN">613</div> <div class="G"><span class="bold">Yamassa vādaṁ parihīnamāhu,</span></div> </td> </tr> <tr> <td> <div class="G"><span class="bold">Apāhataṁ pañhavimaṁsakāse;</span></div> </td> </tr> <tr> <td> <div class="G"><span class="bold">Paridevati socati hīnavādo,</span></div> </td> </tr> <tr> <td> <div class="G"><span class="bold">Upaccagā manti anutthunāti.</span></div> </td> </tr> </table> </div>
</div>
<div class="q" id="p_24Mn_614"> <div class="p">
<span class="pN">614</span><span class="bold">Yamassa vādaṁ parihīnamāhū</span>ti yaṁ tassa vādaṁ hīnaṁ nihīnaṁ parihīnaṁ parihāpitaṁ na paripūritaṁ, evamāhaṁsu evaṁ kathenti evaṁ bhaṇanti evaṁ dīpayanti evaṁ voharantīti—  yamassa vādaṁ parihīnamāhu. </div>
</div>
<div class="q" id="p_24Mn_615"> <div class="p">
<span class="pN">615</span><span class="bold">Apāhataṁ pañhavimaṁsakāse</span>ti. Ye te pañhavīmaṁsakā parisā pārisajjā pāsārikā, te apaharanti. “Atthāpagataṁ bhaṇitan”ti atthato apaharanti, “byañjanāpagataṁ bhaṇitan”ti byañjanato apaharanti, “atthabyañjanāpagataṁ bhaṇitan”ti atthabyañjanato apaharanti, “attho te dunnīto, byañjanaṁ te duropitaṁ, atthabyañjanaṁ te dunnītaṁ duropitaṁ, niggaho te akato, paṭikammaṁ te dukkaṭaṁ, viseso te akato, paṭiviseso te dukkaṭo, āveṭhiyā te akatā, nibbeṭhiyā te dukkaṭā, chedo te akato, maṇḍalaṁ te dukkaṭaṁ visamakathaṁ dukkathitaṁ dubbhaṇitaṁ dullapitaṁ duruttaṁ dubbhāsitan”ti, apaharantīti—  apāhataṁ pañhavimaṁsakāse. </div>
</div>
<div class="q" id="p_24Mn_616"> <div class="p">
<span class="pN">616</span><span class="bold">Paridevati socati hīnavādo</span>ti. <span class="bold">Paridevatī</span>ti “aññaṁ mayā āvajjitaṁ aññaṁ cintitaṁ aññaṁ upadhāritaṁ, aññaṁ upalakkhitaṁ so mahāpakkho mahāpariso mahāparivāro; parisā cāyaṁ vaggā, na samaggā; samaggāya parisāya hetu kathāsallāpo puna bhañjissāmī”ti, yā evarūpā vācā palāpo vippalāpo lālappo lālappāyanā lālappāyitattanti—  paridevati. <span class="bold">Socatī</span>ti “tassa jayo”ti socati “mayhaṁ parājayo”ti socati, “tassa lābho”ti socati, “mayhaṁ alābho”ti socati, “tassa yaso”ti socati, “mayhaṁ ayaso”ti socati, “tassa pasaṁsā”ti socati, “mayhaṁ nindā”ti socati, “tassa sukhan”ti socati, “mayhaṁ dukkhan”ti socati, “so sakkato garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṁ, ahamasmi asakkato agarukato amānito apūjito anapacito na lābhī cīvarapiṇḍapātasenāsanagilānapaccayabhesajjaparikkhārānan”ti socati kilamati paridevati urattāḷiṁ kandati sammohaṁ āpajjatīti—  paridevati socati. <span class="bold">Hīnavādo</span>ti hīnavādo nihīnavādo parihīnavādo parihāpitavādo na paripūravādoti—  paridevati socati hīnavādo. </div>
</div>
<div class="q" id="p_24Mn_617"> <div class="p">
<span class="pN">617</span><span class="bold">Upaccagā manti anutthunātī</span>ti. So maṁ vādena vādaṁ accagā upaccagā atikkanto samatikkanto vītivattoti. Evampi upaccagā manti. Atha vā maṁ vādena vādaṁ abhibhavitvā ajjhottharitvā pariyādiyitvā maddayitvā carati viharati iriyati vattati pāleti yapeti yāpetīti. Evampi upaccagā manti. <span class="bold">Anutthunā</span> vuccati vācā palāpo vippalāpo lālappo lālappāyanā lālappāyitattanti—  upaccagā manti anutthunāti. </div>
</div>
<div class="q" id="p_24Mn_618"> <div class="p">
<span class="pN">618</span>Tenāha bhagavā—  </div>
</div>
<div class="q" id="p_24Mn_619"> <div class="p"> <table class="singleColumn"> <tr> <td> <div class="pN">619</div> <div class="G">“Yamassa vādaṁ parihīnamāhu,</div> </td> </tr> <tr> <td> <div class="G">Apāhataṁ pañhavimaṁsakāse;</div> </td> </tr> <tr> <td> <div class="G">Paridevati socati hīnavādo,</div> </td> </tr> <tr> <td> <div class="G">Upaccagā manti anutthunātī”ti.</div> </td> </tr> </table> </div>
</div>
<div class="q" id="p_24Mn_620"> <div class="divNumber">63.</div> <div class="p"> <table class="singleColumn"> <tr> <td> <div class="pN">620</div> <div class="G"><span class="bold">Ete vivādā samaṇesu jātā,</span></div> </td> </tr> <tr> <td> <div class="G"><span class="bold">Etesu ugghātinighāti hoti;</span></div> </td> </tr> <tr> <td> <div class="G"><span class="bold">Etampi disvā virame kathojjaṁ,</span></div> </td> </tr> <tr> <td> <div class="G"><span class="bold">Na haññadatthatthi pasaṁsalābhā.</span></div> </td> </tr> </table> </div>
</div>
<div class="q" id="p_24Mn_621"> <div class="p">
<span class="pN">621</span><span class="bold">Ete vivādā samaṇesu jātā</span>ti. <span class="bold">Samaṇā</span>ti ye keci ito bahiddhā paribbajūpagatā paribbajasamāpannā. Ete diṭṭhikalahā diṭṭhibhaṇḍanā diṭṭhiviggahā diṭṭhivivādā diṭṭhimedhagā samaṇesu jātā sañjātā nibbattā abhinibbattā pātubhūtāti—  ete vivādā samaṇesu jātā. </div>
</div>
<div class="q" id="p_24Mn_622"> <div class="p">
<span class="pN">622</span><span class="bold">Etesu ugghātinighāti hotī</span>ti. Jayaparājayo hoti, lābhālābho hoti, yasāyaso hoti, nindāpasaṁsā hoti, sukhadukkhaṁ hoti, somanassadomanassaṁ hoti, iṭṭhāniṭṭhaṁ hoti, anunayapaṭighaṁ hoti, ugghātitanigghātitaṁ hoti, anurodhavirodho hoti, jayena cittaṁ ugghātitaṁ hoti parājayena cittaṁ nigghātitaṁ hoti, lābhena cittaṁ ugghātitaṁ hoti alābhena cittaṁ nigghātitaṁ hoti, yasena cittaṁ ugghātitaṁ hoti ayasena cittaṁ nigghātitaṁ hoti, pasaṁsāya cittaṁ ugghātitaṁ hoti nindāya cittaṁ nigghātitaṁ hoti, sukhena cittaṁ ugghātitaṁ hoti dukkhena cittaṁ nigghātitaṁ hoti, somanassena cittaṁ ugghātitaṁ hoti domanassena cittaṁ nigghātitaṁ hoti, unnatiyā cittaṁ ugghātitaṁ hoti, onatiyā cittaṁ nigghātitaṁ hotīti—  etesu ugghātinighāti hoti. </div>
</div>
<div class="q" id="p_24Mn_623"> <div class="p">
<span class="pN">623</span><span class="bold">Etampi disvā virame kathojjan</span>ti. <span class="bold">Etampi disvā</span>ti etaṁ ādīnavaṁ disvā passitvā tulayitvā tīrayitvā vibhāvayitvā vibhūtaṁ katvā diṭṭhikalahesu diṭṭhibhaṇḍanesu diṭṭhiviggahesu diṭṭhivivādesu diṭṭhimedhagesūti—  <span class="bold">etampi disvā virame kathojjan</span>ti. <span class="bold">Kathojja</span>ṁ vuccati kalaho bhaṇḍanaṁ viggaho vivādo medhagaṁ. Atha vā <span class="bold">kathojjan</span>ti anojavantī sā kathā kathojjaṁ na kareyya, kalahaṁ na kareyya, bhaṇḍanaṁ na kareyya, viggahaṁ na kareyya, vivādaṁ na kareyya, medhagaṁ na kareyya, kalahabhaṇḍanaviggahavivādamedhagaṁ pajaheyya vinodeyya byantiṁ kareyya anabhāvaṁ gameyya, kalahabhaṇḍanaviggahavivādamedhagā ārato assa virato paṭivirato nikkhanto nissaṭo vippayutto visaññutto vimariyādikatena cetasā vihareyyāti—  etampi disvā virame kathojjaṁ. </div>
</div>
<div class="q" id="p_24Mn_624"> <div class="p">
<span class="pN">624</span><span class="bold">Na haññadatthatthi pasaṁsalābhā</span>ti. Pasaṁsalābhā añño attho natthi attattho vā parattho vā ubhayattho vā diṭṭhadhammiko vā attho, samparāyiko vā attho, uttāno vā attho, gambhīro vā attho, gūḷho vā attho, paṭicchanno vā attho, neyyo vā attho, nīto vā attho, anavajjo vā attho, nikkileso vā attho, vodāno vā attho, paramattho vā attho natthi na santi na saṁvijjanti nupalabbhantīti—  na haññadatthatthi pasaṁsalābhā. </div>
</div>
<div class="q" id="p_24Mn_625"> <div class="p">
<span class="pN">625</span>Tenāha bhagavā—  </div>
</div>
<div class="q" id="p_24Mn_626"> <div class="p"> <table class="singleColumn"> <tr> <td> <div class="pN">626</div> <div class="G">“Ete vivādā samaṇesu jātā,</div> </td> </tr> <tr> <td> <div class="G">Etesu ugghātinighāti hoti;</div> </td> </tr> <tr> <td> <div class="G">Etampi disvā virame kathojjaṁ,</div> </td> </tr> <tr> <td> <div class="G">Na haññadatthatthi pasaṁsalābhā”ti.</div> </td> </tr> </table> </div>
</div>
<div class="q" id="p_24Mn_627"> <div class="divNumber">64.</div> <div class="p"> <table class="singleColumn"> <tr> <td> <div class="pN">627</div> <div class="G"><span class="bold">Pasaṁsito vā pana tattha hoti,</span></div> </td> </tr> <tr> <td> <div class="G"><span class="bold">Akkhāya vādaṁ parisāya majjhe;</span></div> </td> </tr> <tr> <td> <div class="G">
<span class="bold">So</span> <span class="bold">hassatī unnamatī ca tena,</span>
</div> </td> </tr> <tr> <td> <div class="G"><span class="bold">Pappuyya tamatthaṁ yathā mano ahu.</span></div> </td> </tr> </table> </div>
</div>
<div class="q" id="p_24Mn_628"> <div class="p">
<span class="pN">628</span><span class="bold">Pasaṁsito vā pana tattha hotī</span>ti. <span class="bold">Tatthā</span>ti sakāya diṭṭhiyā sakāya khantiyā sakāya ruciyā sakāya laddhiyā pasaṁsito thomito kittito vaṇṇito hotīti—  pasaṁsito vā pana tattha hoti. </div>
</div>
<div class="q" id="p_24Mn_629"> <div class="p">
<span class="pN">629</span><span class="bold">Akkhāya vādaṁ parisāya majjhe</span>ti. Khattiyaparisāya vā brāhmaṇaparisāya vā gahapatiparisāya vā samaṇaparisāya vā majjhe attano vādaṁ akkhāya ācikkhitvā anuvādaṁ akkhāya ācikkhitvā thambhayitvā brūhayitvā dīpayitvā jotayitvā voharitvā pariggaṇhitvāti—  akkhāya vādaṁ parisāya majjhe. </div>
</div>
<div class="q" id="p_24Mn_630"> <div class="p">
<span class="pN">630</span><span class="bold">So hassatī unnamatī ca tenā</span>ti. So tena jayatthena tuṭṭho hoti haṭṭho pahaṭṭho attamano paripuṇṇasaṅkappo. Atha vā dantavidaṁsakaṁ hasamāno. <span class="bold">So hassatī unnamatī ca tenā</span>ti so tena jayatthena unnato hoti unnamo dhajo sampaggāho ketukamyatā cittassāti—  so hassatī unnamatī ca tena. </div>
</div>
<div class="q" id="p_24Mn_631"> <div class="p">
<span class="pN">631</span><span class="bold">Pappuyya tamatthaṁ yathā mano ahū</span>ti. Taṁ jayatthaṁ pappuyya pāpuṇitvā adhigantvā vinditvā paṭilabhitvā. <span class="bold">Yathā mano ahū</span>ti yathā mano ahu, yathā citto ahu, yathā saṅkappo ahu, yathā viññāṇo ahūti—  pappuyya tamatthaṁ yathā mano ahu. </div>
</div>
<div class="q" id="p_24Mn_632"> <div class="p">
<span class="pN">632</span>Tenāha bhagavā—  </div>
</div>
<div class="q" id="p_24Mn_633"> <div class="p"> <table class="singleColumn"> <tr> <td> <div class="pN">633</div> <div class="G">“Pasaṁsito vā pana tattha hoti,</div> </td> </tr> <tr> <td> <div class="G">Akkhāya vādaṁ parisāya majjhe;</div> </td> </tr> <tr> <td> <div class="G">So hassatī unnamatī ca tena,</div> </td> </tr> <tr> <td> <div class="G">Pappuyya tamatthaṁ yathā mano ahū”ti.</div> </td> </tr> </table> </div>
</div>
<div class="q" id="p_24Mn_634"> <div class="divNumber">65.</div> <div class="p"> <table class="singleColumn"> <tr> <td> <div class="pN">634</div> <div class="G"><span class="bold">Yā unnatī sāssa vighātabhūmi,</span></div> </td> </tr> <tr> <td> <div class="G"><span class="bold">Mānātimānaṁ vadate paneso;</span></div> </td> </tr> <tr> <td> <div class="G"><span class="bold">Etampi disvā na vivādayetha,</span></div> </td> </tr> <tr> <td> <div class="G"><span class="bold">Na hi tena suddhiṁ kusalā vadanti.</span></div> </td> </tr> </table> </div>
</div>
<div class="q" id="p_24Mn_635"> <div class="p">
<span class="pN">635</span><span class="bold">Yā unnatī sāssa vighātabhūmī</span>ti. Yā unnati unnamo dhajo sampaggāho ketukamyatā cittassāti—  yā unnati. <span class="bold">Sāssa vighātabhūmī</span>ti sā tassa vighātabhūmi upaghātabhūmi pīḷanabhūmi ghaṭṭanabhūmi upaddavabhūmi upasaggabhūmīti—  yā unnatī sāssa vighātabhūmi. </div>
</div>
<div class="q" id="p_24Mn_636"> <div class="p">
<span class="pN">636</span><span class="bold">Mānātimānaṁ vadate paneso</span>ti. So puggalo mānañca vadati atimānañca vadatīti—  mānātimānaṁ vadate paneso. </div>
</div>
<div class="q" id="p_24Mn_637"> <div class="p">
<span class="pN">637</span><span class="bold">Etampi disvā na vivādayethā</span>ti. Etaṁ ādīnavaṁ disvā passitvā tulayitvā tīrayitvā vibhāvayitvā vibhūtaṁ katvā diṭṭhikalahesu diṭṭhibhaṇḍanesu diṭṭhiviggahesu diṭṭhivivādesu diṭṭhimedhagesūti—  etampi disvā. <span class="bold">Na vivādayethā</span>ti na kalahaṁ kareyya na bhaṇḍanaṁ kareyya na viggahaṁ kareyya na vivādaṁ kareyya, na medhagaṁ kareyya, kalahabhaṇḍanaviggahavivādamedhagaṁ pajaheyya vinodeyya byantiṁ kareyya anabhāvaṁ gameyya, kalahabhaṇḍanaviggahavivādamedhagā ārato assa virato paṭivirato nikkhanto nissaṭo vippayutto visaññutto vimariyādikatena cetasā vihareyyāti—  etampi disvā na vivādayetha. </div>
</div>
<div class="q" id="p_24Mn_638"> <div class="p">
<span class="pN">638</span><span class="bold">Na hi tena suddhiṁ kusalā vadantī</span>ti. <span class="bold">Kusalā</span>ti ye te khandhakusalā dhātukusalā āyatanakusalā paṭiccasamuppādakusalā satipaṭṭhānakusalā sammappadhānakusalā iddhipādakusalā indriyakusalā balakusalā bojjhaṅgakusalā maggakusalā phalakusalā nibbānakusalā, te kusalā diṭṭhikalahena diṭṭhibhaṇḍanena diṭṭhiviggahena diṭṭhivivādena diṭṭhimedhagena suddhiṁ visuddhiṁ parisuddhiṁ, muttiṁ vimuttiṁ parimuttiṁ na vadanti na kathenti na bhaṇanti na dīpayanti na voharantīti—  na hi tena suddhiṁ kusalā vadanti. </div>
</div>
<div class="q" id="p_24Mn_639"> <div class="p">
<span class="pN">639</span>Tenāha bhagavā—  </div>
</div>
<div class="q" id="p_24Mn_640"> <div class="p"> <table class="singleColumn"> <tr> <td> <div class="pN">640</div> <div class="G">“Yā unnatī sāssa vighātabhūmi,</div> </td> </tr> <tr> <td> <div class="G">Mānātimānaṁ vadate paneso;</div> </td> </tr> <tr> <td> <div class="G">Etampi disvā na vivādayetha,</div> </td> </tr> <tr> <td> <div class="G">Na hi tena suddhiṁ kusalā vadantī”ti.</div> </td> </tr> </table> </div>
</div>
<div class="q" id="p_24Mn_641"> <div class="divNumber">66.</div> <div class="p"> <table class="singleColumn"> <tr> <td> <div class="pN">641</div> <div class="G"><span class="bold">Sūro yathā rājakhādāya puṭṭho,</span></div> </td> </tr> <tr> <td> <div class="G"><span class="bold">Abhigajjameti paṭisūramicchaṁ;</span></div> </td> </tr> <tr> <td> <div class="G"><span class="bold">Yeneva so tena palehi sūra,</span></div> </td> </tr> <tr> <td> <div class="G"><span class="bold">Pubbeva natthi yadidaṁ yudhāya.</span></div> </td> </tr> </table> </div>
</div>
<div class="q" id="p_24Mn_642"> <div class="p">
<span class="pN">642</span><span class="bold">Sūro yathā rājakhādāya puṭṭho</span>ti. <span class="bold">Sūro</span>ti sūro vīro vikkanto abhīrū achambhī anutrāsī apalāyī. <span class="bold">Rājakhādāya puṭṭho</span>ti rājakhādanīyena rājabhojanīyena puṭṭho posito āpādito vaḍḍhitoti—  sūro yathā rājakhādāya puṭṭho. </div>
</div>
<div class="q" id="p_24Mn_643"> <div class="p">
<span class="pN">643</span><span class="bold">Abhigajjameti paṭisūramicchan</span>ti. So gajjanto uggajjanto abhigajjanto eti upeti upagacchati paṭisūraṁ paṭipurisaṁ paṭisattuṁ paṭimallaṁ icchanto sādiyanto patthayanto pihayanto abhijappantoti—  abhigajjameti paṭisūramicchaṁ. </div>
</div>
<div class="q" id="p_24Mn_644"> <div class="p">
<span class="pN">644</span><span class="bold">Yeneva so tena palehi sūrā</span>ti. Yeneva so diṭṭhigatiko tena palehi, tena vaja, tena gaccha, tena atikkama, so tuyhaṁ paṭisūro paṭipuriso paṭisattu paṭimalloti—  yeneva so tena palehi sūra. </div>
</div>
<div class="q" id="p_24Mn_645"> <div class="p">
<span class="pN">645</span><span class="bold">Pubbeva natthi yadidaṁ yudhāyā</span>ti. Pubbeva bodhiyā mūle ye paṭisenikarā kilesā paṭilomakarā paṭikaṇḍakakarā paṭipakkhakarā te natthi na santi na saṁvijjanti nupalabbhanti, pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā. <span class="bold">Yadidaṁ yudhāyā</span>ti yadidaṁ yuddhatthāya kalahatthāya bhaṇḍanatthāya viggahatthāya vivādatthāya medhagatthāyāti—  pubbeva natthi yadidaṁ yudhāya. </div>
</div>
<div class="q" id="p_24Mn_646"> <div class="p">
<span class="pN">646</span>Tenāha bhagavā—  </div>
</div>
<div class="q" id="p_24Mn_647"> <div class="p"> <table class="singleColumn"> <tr> <td> <div class="pN">647</div> <div class="G">“Sūro yathā rājakhādāya puṭṭho,</div> </td> </tr> <tr> <td> <div class="G">Abhigajjameti paṭisūramicchaṁ;</div> </td> </tr> <tr> <td> <div class="G">Yeneva so tena palehi sūra,</div> </td> </tr> <tr> <td> <div class="G">Pubbeva natthi yadidaṁ yudhāyā”ti.</div> </td> </tr> </table> </div>
</div>
<div class="q" id="p_24Mn_648"> <div class="divNumber">67.</div> <div class="p"> <table class="singleColumn"> <tr> <td> <div class="pN">648</div> <div class="G"><span class="bold">Ye diṭṭhimuggayha vivādayanti,</span></div> </td> </tr> <tr> <td> <div class="G"><span class="bold">Idameva saccanti ca vādayanti;</span></div> </td> </tr> <tr> <td> <div class="G"><span class="bold">Te tvaṁ vadassū na hi tedha atthi,</span></div> </td> </tr> <tr> <td> <div class="G"><span class="bold">Vādamhi jāte paṭisenikattā.</span></div> </td> </tr> </table> </div>
</div>
<div class="q" id="p_24Mn_649"> <div class="p">
<span class="pN">649</span><span class="bold">Ye diṭṭhimuggayha vivādayantī</span>ti ye dvāsaṭṭhidiṭṭhigatānaṁ aññataraññataraṁ diṭṭhigataṁ gahetvā gaṇhitvā uggaṇhitvā parāmasitvā abhinivisitvā vivādayanti kalahaṁ karonti, bhaṇḍanaṁ karonti, viggahaṁ karonti, vivādaṁ karonti, medhagaṁ karonti—  “na tvaṁ imaṁ dhammavinayaṁ ājānāsi, ahaṁ imaṁ dhammavinayaṁ ājānāmi, kiṁ tvaṁ imaṁ dhammavinayaṁ ājānissasi, micchāpaṭipanno tvamasi, ahamasmi sammāpaṭipanno, sahitaṁ me, asahitaṁ te, pure vacanīyaṁ pacchā avaca, pacchā vacanīyaṁ pure avaca, adhiciṇṇaṁ te viparāvattaṁ, āropito te vādo, niggahito tvamasi, cara vādappamokkhāya, nibbeṭhehi vā sace pahosī”ti—  ye diṭṭhimuggayha vivādayanti. </div>
</div>
<div class="q" id="p_24Mn_650"> <div class="p">
<span class="pN">650</span><span class="bold">Idameva saccanti ca vādayantī</span>ti. “Sassato loko, idameva saccaṁ moghamaññan”ti vādayanti kathenti bhaṇanti dīpayanti voharanti. “Asassato loko…pe…  neva hoti na na hoti tathāgato paraṁ maraṇā, idameva saccaṁ moghamaññan”ti vādayanti kathenti bhaṇanti dīpayanti voharantīti—  idameva saccanti ca vādayanti. </div>
</div>
<div class="q" id="p_24Mn_651"> <div class="p">
<span class="pN">651</span><span class="bold">Te tvaṁ vadassū na hi tedha atthi, vādamhi jāte paṭisenikattā</span>ti. Te tvaṁ diṭṭhigatike vadassu vādena vādaṁ, niggahena niggahaṁ, paṭikammena paṭikammaṁ, visesena visesaṁ, paṭivisesena paṭivisesaṁ, āveṭhiyāya āveṭhiyaṁ, nibbeṭhiyāya nibbeṭhiyaṁ, chedena chedaṁ, maṇḍalena maṇḍalaṁ, te tuyhaṁ paṭisūrā paṭipurisā paṭisattū paṭimallāti—  te tvaṁ vadassū na hi tedha atthi. <span class="bold">Vādamhi jāte paṭisenikattā</span>ti. Vāde jāte sañjāte nibbatte abhinibbatte pātubhūteyeva paṭisenikattā paṭilomakattā paṭikaṇḍakakattā paṭipakkhakattā kalahaṁ kareyyuṁ bhaṇḍanaṁ kareyyuṁ viggahaṁ kareyyuṁ vivādaṁ kareyyuṁ medhagaṁ kareyyuṁ, te natthi na santi na saṁvijjanti nupalabbhanti, pahīnā…pe…  ñāṇagginā daḍḍhāti—  te tvaṁ vadassū na hi tedha atthi vādamhi jāte paṭisenikattā. </div>
</div>
<div class="q" id="p_24Mn_652"> <div class="p">
<span class="pN">652</span>Tenāha bhagavā—  </div>
</div>
<div class="q" id="p_24Mn_653"> <div class="p"> <table class="singleColumn"> <tr> <td> <div class="pN">653</div> <div class="G">“Ye diṭṭhimuggayha vivādayanti,</div> </td> </tr> <tr> <td> <div class="G">Idameva saccanti ca vādayanti;</div> </td> </tr> <tr> <td> <div class="G">Te tvaṁ vadassū na hi tedha atthi,</div> </td> </tr> <tr> <td> <div class="G">Vādamhi jāte paṭisenikattā”ti.</div> </td> </tr> </table> </div>
</div>
<div class="q" id="p_24Mn_654"> <div class="divNumber">68.</div> <div class="p"> <table class="singleColumn"> <tr> <td> <div class="pN">654</div> <div class="G"><span class="bold">Visenikatvā pana ye caranti,</span></div> </td> </tr> <tr> <td> <div class="G"><span class="bold">Diṭṭhīhi diṭṭhiṁ avirujjhamānā;</span></div> </td> </tr> <tr> <td> <div class="G"><span class="bold">Tesu tvaṁ kiṁ labhetho pasūra,</span></div> </td> </tr> <tr> <td> <div class="G"><span class="bold">Yesīdha natthi paramuggahītaṁ.</span></div> </td> </tr> </table> </div>
</div>
<div class="q" id="p_24Mn_655"> <div class="p">
<span class="pN">655</span><span class="bold">Visenikatvā pana ye carantī</span>ti. Senā vuccati mārasenā. Kāyaduccaritaṁ mārasenā, vacīduccaritaṁ mārasenā, manoduccaritaṁ mārasenā, lobho mārasenā, doso mārasenā, moho mārasenā, kodho…  upanāho…  makkho…  paḷāso…  issā…  macchariyaṁ…  māyā…  sāṭheyyaṁ…  thambho…  sārambho…  māno…  atimāno…  mado…  pamādo…  sabbe kilesā…  sabbe duccaritā…  sabbe darathā…  sabbe pariḷāhā…  sabbe santāpā…  sabbākusalābhisaṅkhārā mārasenā. </div>
</div>
<div class="q" id="p_24Mn_656"> <div class="p">
<span class="pN">656</span>Vuttañhetaṁ bhagavatā—  </div>
</div>
<div class="q" id="p_24Mn_657"> <div class="p"> <table class="singleColumn"> <tr> <td> <div class="pN">657</div> <div class="G">“Kāmā te paṭhamā senā,</div> </td> </tr> <tr> <td> <div class="G">dutiyā arati vuccati;</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">Na naṁ asuro jināti,</div> </td> </tr> <tr> <td> <div class="G">jetvāva labhate sukhan”ti.</div> </td> </tr> </table> </div>
</div>
<div class="q" id="p_24Mn_658"> <div class="p">
<span class="pN">658</span>Yato catūhi ariyamaggehi sabbā ca mārasenā sabbe ca paṭisenikarā kilesā jitā ca parājitā ca bhaggā vippaluggā parammukhā, tena vuccati visenikatvāti. <span class="bold">Ye</span>ti arahanto khīṇāsavā. <span class="bold">Carantī</span>ti caranti viharanti iriyanti vattenti pālenti yapenti yāpentīti—  visenikatvā pana ye caranti. </div>
</div>
<div class="q" id="p_24Mn_659"> <div class="p">
<span class="pN">659</span><span class="bold">Diṭṭhīhi diṭṭhiṁ avirujjhamānā</span>ti. Yesaṁ dvāsaṭṭhi diṭṭhigatāni pahīnāni samucchinnāni vūpasantāni paṭipassaddhāni abhabbuppattikāni ñāṇagginā daḍḍhāni, te diṭṭhīhi diṭṭhiṁ avirujjhamānā appaṭivirujjhamānā appahīyamānā appaṭihaññamānā appaṭihatamānāti—  diṭṭhīhi diṭṭhiṁ avirujjhamānā. </div>
</div>
<div class="q" id="p_24Mn_660"> <div class="p">
<span class="pN">660</span><span class="bold">Tesu tvaṁ kiṁ labhetho pasūrā</span>ti. Tesu arahantesu khīṇāsavesu kiṁ labhetho paṭisūraṁ paṭipurisaṁ paṭisattuṁ paṭimallanti—  tesu tvaṁ kiṁ labhetho pasūra. </div>
</div>
<div class="q" id="p_24Mn_661"> <div class="p">
<span class="pN">661</span><span class="bold">Yesīdha natthi paramuggahītan</span>ti. Yesaṁ arahantānaṁ khīṇāsavānaṁ “idaṁ paramaṁ aggaṁ seṭṭhaṁ visiṭṭhaṁ pāmokkhaṁ uttamaṁ pavaran”ti gahitaṁ parāmaṭṭhaṁ abhiniviṭṭhaṁ ajjhositaṁ adhimuttaṁ, natthi na santi na saṁvijjanti nupalabbhanti, pahīnaṁ samucchinnaṁ vūpasantaṁ paṭipassaddhaṁ abhabbuppattikaṁ ñāṇagginā daḍḍhanti—  yesīdha natthi paramuggahītaṁ. </div>
</div>
<div class="q" id="p_24Mn_662"> <div class="p">
<span class="pN">662</span>Tenāha bhagavā—  </div>
</div>
<div class="q" id="p_24Mn_663"> <div class="p"> <table class="singleColumn"> <tr> <td> <div class="pN">663</div> <div class="G">“Visenikatvā pana ye caranti,</div> </td> </tr> <tr> <td> <div class="G">Diṭṭhīhi diṭṭhiṁ avirujjhamānā;</div> </td> </tr> <tr> <td> <div class="G">Tesu tvaṁ kiṁ labhetho pasūra,</div> </td> </tr> <tr> <td> <div class="G">Yesīdha natthi paramuggahītan”ti.</div> </td> </tr> </table> </div>
</div>
<div class="q" id="p_24Mn_664"> <div class="divNumber">69.</div> <div class="p"> <table class="singleColumn"> <tr> <td> <div class="pN">664</div> <div class="G"><span class="bold">Atha tvaṁ pavitakkamāgamā,</span></div> </td> </tr> <tr> <td> <div class="G"><span class="bold">Manasā diṭṭhigatāni cintayanto;</span></div> </td> </tr> <tr> <td> <div class="G"><span class="bold">Dhonena yugaṁ samāgamā,</span></div> </td> </tr> <tr> <td> <div class="G"><span class="bold">Na hi tvaṁ sakkhasi sampayātave.</span></div> </td> </tr> </table> </div>
</div>
<div class="q" id="p_24Mn_665"> <div class="p">
<span class="pN">665</span><span class="bold">Atha tvaṁ pavitakkamāgamā</span>ti. <span class="bold">Athā</span>ti padasandhi padasaṁsaggo padapāripūrī akkharasamavāyo byañjanasiliṭṭhatā padānupubbatā petaṁ—  athāti. <span class="bold">Pavitakkamāgamā</span>ti takkento vitakkento saṅkappento “jayo nu kho me bhavissati, parājayo nu kho me bhavissati, kathaṁ niggahaṁ karissāmi, kathaṁ paṭikammaṁ karissāmi, kathaṁ visesaṁ karissāmi, kathaṁ paṭivisesaṁ karissāmi, kathaṁ āveṭhiyaṁ karissāmi, kathaṁ nibbeṭhiyaṁ karissāmi, kathaṁ chedaṁ karissāmi, kathaṁ maṇḍalaṁ karissāmi” evaṁ takkento vitakkento saṅkappento āgatosi upagatosi sampattosi mayā saddhiṁ samāgatosīti—  atha tvaṁ pavitakkamāgamā. </div>
</div>
<div class="q" id="p_24Mn_666"> <div class="p">
<span class="pN">666</span><span class="bold">Manasā diṭṭhigatāni cintayanto</span>ti. <span class="bold">Mano</span>ti yaṁ cittaṁ mano mānasaṁ hadayaṁ paṇḍaraṁ, mano manāyatanaṁ manindriyaṁ viññāṇaṁ viññāṇakkhandho tajjā manoviññāṇadhātu. Cittena diṭṭhiṁ cintento vicintento “sassato loko”ti vā, “asassato loko”ti vā…pe…  “neva hoti na na hoti tathāgato paraṁ maraṇā”ti vāti—  manasā diṭṭhigatāni cintayanto. </div>
</div>
<div class="q" id="p_24Mn_667"> <div class="p">
<span class="pN">667</span><span class="bold">Dhonena yugaṁ samāgamā, na hi tvaṁ sakkhasi sampayātave</span>ti. <span class="bold">Dhonā</span> vuccati paññā. Yā paññā pajānanā…pe…  amoho dhammavicayo sammādiṭṭhi. Kiṁkāraṇā dhonā vuccati paññā? Tāya paññāya kāyaduccaritaṁ dhutañca dhotañca sandhotañca niddhotañca, vacīduccaritaṁ…pe…  sabbākusalābhisaṅkhārā dhutā ca dhotā ca sandhotā ca niddhotā ca. Atha vā sammādiṭṭhiyā micchādiṭṭhi…  sammāsaṅkappena micchāsaṅkappo…pe…  sammāvimuttiyā micchāvimutti dhutā ca dhotā ca sandhotā ca niddhotā ca. Atha vā ariyena aṭṭhaṅgikena maggena sabbe kilesā…  sabbe duccaritā…  sabbe darathā…  sabbe pariḷāhā…  sabbe santāpā…  sabbākusalābhisaṅkhārā dhutā ca dhotā ca sandhotā ca niddhotā ca. Bhagavā imehi dhoneyyehi dhammehi upeto samupeto upagato samupagato upapanno samupapanno samannāgato, tasmā bhagavā dhono. So dhutarāgo dhutapāpo dhutakileso dhutapariḷāhoti—  dhonoti. </div>
</div>
<div class="q" id="p_24Mn_668"> <div class="p">
<span class="pN">668</span><span class="bold">Dhonena yugaṁ samāgamā, na hi tvaṁ sakkhasi sampayātave</span>ti. Pasūro paribbājako na paṭibalo dhonena buddhena bhagavatā saddhiṁ yugaṁ samāgamaṁ samāgantvā yugaggāhaṁ gaṇhitvā sākacchetuṁ sallapituṁ sākacchaṁ samāpajjituṁ. Taṁ kissa hetu? Pasūro paribbājako hīno nihīno omako lāmako chatukko paritto. So hi bhagavā aggo ca seṭṭho ca visiṭṭho ca pāmokkho ca uttamo ca pavaro ca. Yathā saso na paṭibalo mattena mātaṅgena saddhiṁ yugaṁ samāgamaṁ samāgantvā yugaggāhaṁ gaṇhituṁ; yathā kotthuko na paṭibalo sīhena migaraññā saddhiṁ yugaṁ samāgamaṁ samāgantvā yugaggāhaṁ gaṇhituṁ; yathā vacchako taruṇako dhenupako na paṭibalo usabhena calakakunā saddhiṁ yugaṁ samāgamaṁ samāgantvā yugaggāhaṁ gaṇhituṁ; yathā dhaṅko na paṭibalo garuḷena venateyyena saddhiṁ yugaṁ samāgamaṁ samāgantvā yugaggāhaṁ gaṇhituṁ; yathā caṇḍālo na paṭibalo raññā cakkavattinā saddhiṁ yugaṁ samāgamaṁ samāgantvā yugaggāhaṁ gaṇhituṁ; yathā paṁsupisācako na paṭibalo indena devaraññā saddhiṁ yugaṁ samāgamaṁ samāgantvā yugaggāhaṁ gaṇhituṁ; evamevaṁ pasūro paribbājako na paṭibalo dhonena buddhena bhagavatā saddhiṁ yugaṁ samāgamaṁ samāgantvā yugaggāhaṁ gaṇhitvā sākacchetuṁ sallapituṁ sākacchaṁ samāpajjituṁ. Taṁ kissa hetu? Pasūro paribbājako hīnapañño nihīnapañño omakapañño lāmakapañño chatukkapañño parittapañño. So hi bhagavā mahāpañño puthupañño hāsapañño javanapañño tikkhapañño nibbedhikapañño, paññāpabhedakusalo pabhinnañāṇo adhigatapaṭisambhido, catuvesārajjappatto dasabaladhārī, purisāsabho purisasīho purisanāgo purisājañño purisadhorayho, anantañāṇo anantatejo anantayaso aḍḍho mahaddhano dhanavā, netā vinetā anunetā, paññāpetā nijjhāpetā pekkhetā pasādetā. So hi bhagavā anuppannassa maggassa uppādetā, asañjātassa maggassa sañjanetā, anakkhātassa maggassa akkhātā, maggaññū maggavidū maggakovido maggānugā ca panassa etarahi sāvakā viharanti pacchā samannāgatā. </div>
</div>
<div class="q" id="p_24Mn_669"> <div class="p">
<span class="pN">669</span>So hi bhagavā jānaṁ jānāti passaṁ passati, cakkhubhūto ñāṇabhūto dhammabhūto brahmabhūto, vattā pavattā atthassa ninnetā amatassa dātā dhammassāmī tathāgato; natthi tassa bhagavato aññātaṁ adiṭṭhaṁ aviditaṁ asacchikataṁ aphassitaṁ paññāya. Atītaṁ anāgataṁ paccuppannaṁ upādāya sabbe dhammā sabbākārena buddhassa bhagavato ñāṇamukhe āpāthaṁ āgacchanti. Yaṁ kiñci neyyaṁ nāma atthi dhammaṁ jānitabbaṁ. Attattho vā parattho vā ubhayattho vā diṭṭhadhammiko vā attho, samparāyiko vā attho, uttāno vā attho, gambhīro vā attho, gūḷho vā attho, paṭicchanno vā attho, neyyo vā attho, nīto vā attho, anavajjo vā attho, nikkileso vā attho, vodāno vā attho, paramattho vā attho, sabbaṁ taṁ antobuddhañāṇe parivattati. </div>
</div>
<div class="q" id="p_24Mn_670"> <div class="p">
<span class="pN">670</span>Sabbaṁ kāyakammaṁ buddhassa bhagavato ñāṇānuparivatti, sabbaṁ vacīkammaṁ ñāṇānuparivatti, sabbaṁ manokammaṁ ñāṇānuparivatti. Atīte buddhassa bhagavato appaṭihataṁ ñāṇaṁ, anāgate appaṭihataṁ ñāṇaṁ, paccuppanne appaṭihataṁ ñāṇaṁ, yāvatakaṁ neyyaṁ tāvatakaṁ ñāṇaṁ, yāvatakaṁ ñāṇaṁ tāvatakaṁ neyyaṁ, neyyapariyantikaṁ ñāṇaṁ, ñāṇapariyantikaṁ neyyaṁ, neyyaṁ atikkamitvā ñāṇaṁ nappavattati, ñāṇaṁ atikkamitvā neyyapatho natthi. Aññamaññapariyantaṭṭhāyino te dhammā. Yathā dvinnaṁ samuggapaṭalānaṁ sammā phusitānaṁ heṭṭhimaṁ samuggapaṭalaṁ uparimaṁ nātivattati, uparimaṁ samuggapaṭalaṁ heṭṭhimaṁ nātivattati aññamaññapariyantaṭṭhāyino; evamevaṁ buddhassa bhagavato neyyañca ñāṇañca aññamaññapariyantaṭṭhāyino; yāvatakaṁ neyyaṁ tāvatakaṁ ñāṇaṁ, yāvatakaṁ ñāṇaṁ tāvatakaṁ neyyaṁ, neyyapariyantikaṁ ñāṇaṁ, ñāṇapariyantikaṁ neyyaṁ, neyyaṁ atikkamitvā ñāṇaṁ nappavattati, ñāṇaṁ atikkamitvā neyyapatho natthi. Aññamaññapariyantaṭṭhāyino te dhammā sabbadhammesu buddhassa bhagavato ñāṇaṁ pavattati. </div>
</div>
<div class="q" id="p_24Mn_671"> <div class="p">
<span class="pN">671</span>Sabbe dhammā buddhassa bhagavato āvajjanapaṭibaddhā ākaṅkhapaṭibaddhā manasikārapaṭibaddhā cittuppādapaṭibaddhā. Sabbasattesu buddhassa bhagavato ñāṇaṁ pavattati, sabbesañca sattānaṁ bhagavā āsayaṁ jānāti anusayaṁ jānāti caritaṁ jānāti adhimuttiṁ jānāti. Apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye bhabbābhabbe satte pajānāti. Sadevako loko samārako sabrahmako sassamaṇabrāhmaṇī pajā sadevamanussā antobuddhañāṇe parivattati. </div>
</div>
<div class="q" id="p_24Mn_672"> <div class="p">
<span class="pN">672</span>Yathā ye keci macchakacchapā antamaso timitimiṅgalaṁ upādāya antomahāsamudde parivattanti; evamevaṁ sadevako loko samārako sabrahmako sassamaṇabrāhmaṇī pajā sadevamanussā antobuddhañāṇe parivattati. Yathā ye keci pakkhī antamaso garuḷaṁ venateyyaṁ upādāya ākāsassa padese parivattanti; evamevaṁ yepi te sāriputtasamā paññāya tepi buddhañāṇassa padese parivattanti. Buddhañāṇaṁ devamanussānaṁ paññaṁ pharitvā abhibhavitvā tiṭṭhati. </div>
</div>
<div class="q" id="p_24Mn_673"> <div class="p">
<span class="pN">673</span>Yepi te khattiyapaṇḍitā brāhmaṇapaṇḍitā gahapatipaṇḍitā samaṇapaṇḍitā nipuṇā kataparappavādā vālavedhirūpā Vobhindantā maññe caranti paññāgatena diṭṭhigatāni, te pañhe abhisaṅkharitvā abhisaṅkharitvā tathāgate upasaṅkamitvā pucchanti gūḷhāni ca paṭicchannāni ca. Kathitā visajjitāva te pañhā bhagavatā honti niddiṭṭhakāraṇā. Upakkhittakā ca te bhagavato sampajjanti. Atha kho bhagavāva tattha atirocati yadidaṁ paññāyāti—  dhonena yugaṁ samāgamā, na hi tvaṁ sakkhasi sampayātave. </div>
</div>
<div class="q" id="p_24Mn_674"> <div class="p">
<span class="pN">674</span>Tenāha bhagavā—  </div>
</div>
<div class="q" id="p_24Mn_675"> <div class="p"> <table class="singleColumn"> <tr> <td> <div class="pN">675</div> <div class="G">“Atha tvaṁ pavitakkamāgamā,</div> </td> </tr> <tr> <td> <div class="G">Manasā diṭṭhigatāni cintayanto;</div> </td> </tr> <tr> <td> <div class="G">Dhonena yugaṁ samāgamā,</div> </td> </tr> <tr> <td> <div class="G">Na hi tvaṁ sakkhasi sampayātave”ti.</div> </td> </tr> </table> </div>
</div>
<div class="CENTER" id="p_24Mn_676">
<span class="pN">676</span>Pasūrasuttaniddeso aṭṭhamo.</div>
</html>
