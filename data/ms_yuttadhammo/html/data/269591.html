<html>
<div class="i">4.1.13 Sodhanahāravibhaṅga</div>
<div class="h">Paṭiniddesavāra</div>
<div class="h">Vibhaṅga</div>
<div class="h">Sodhanahāravibhaṅga</div>
<div class="q" id="p_27Ne_384"> <div class="divNumber">45.</div> <div class="p">
<span class="pN">384</span>Tattha katamo sodhano hāro? “Vissajjitamhi pañhe”ti gāthā. Yathā āyasmā ajito pārāyane bhagavantaṁ pañhaṁ pucchati—  </div>
</div>
<div class="q" id="p_27Ne_385"> <div class="p"> <table class="singleColumn"> <tr> <td> <div class="pN">385</div> <div class="G">“Kenassu nivuto loko,</div> </td> </tr> <tr> <td> <div class="G">kenassu nappakāsati;</div> </td> </tr> <tr> <td> <div class="G">Kissābhilepanaṁ brūsi,</div> </td> </tr> <tr> <td> <div class="G">kiṁsu tassa mahabbhayan”ti.</div> </td> </tr> </table> </div>
</div>
<div class="q" id="p_27Ne_386"> <div class="p"> <table class="singleColumn"> <tr> <td> <div class="pN">386</div> <div class="G">“Avijjāya nivuto loko, <span class="gathaQuote">(ajitāti bhagavā)</span>
</div> </td> </tr> <tr> <td> <div class="G">Vivicchā pamādā nappakāsati;</div> </td> </tr> <tr> <td> <div class="G">Jappābhilepanaṁ brūmi,</div> </td> </tr> <tr> <td> <div class="G">Dukkhamassa mahabbhayan”ti.</div> </td> </tr> </table> </div>
</div>
<div class="q" id="p_27Ne_387"> <div class="p">
<span class="pN">387</span>“Kenassu nivuto loko”ti pañhe “avijjāya nivuto loko”ti bhagavā padaṁ sodheti, no ca ārambhaṁ. “Kenassu nappakāsatī”ti pañhe “vivicchā pamādā nappakāsatī”ti bhagavā padaṁ sodheti, no ca ārambhaṁ. “Kissābhilepanaṁ brūsī”ti pañhe “jappābhilepanaṁ brūmī”ti bhagavā padaṁ sodheti, no ca ārambhaṁ. “Kiṁsu tassa mahabbhayan”ti pañhe “dukkhamassa mahabbhayan”ti suddho ārambho. Tenāha bhagavā “avijjāya nivuto loko”ti. </div>
</div>
<div class="q" id="p_27Ne_388"> <div class="p"> <table class="singleColumn"> <tr> <td> <div class="pN">388</div> <div class="G">“Savanti sabbadhi sotā, <span class="gathaQuote">(iccāyasmā ajito)</span>
</div> </td> </tr> <tr> <td> <div class="G">Sotānaṁ kiṁ nivāraṇaṁ;</div> </td> </tr> <tr> <td> <div class="G">Sotānaṁ saṁvaraṁ brūhi,</div> </td> </tr> <tr> <td> <div class="G">Kena sotā pidhīyare”ti.</div> </td> </tr> </table> </div>
</div>
<div class="q" id="p_27Ne_389"> <div class="p"> <table class="singleColumn"> <tr> <td> <div class="pN">389</div> <div class="G">“Yāni sotāni lokasmiṁ, <span class="gathaQuote">(ajitāti bhagavā)</span>
</div> </td> </tr> <tr> <td> <div class="G">Sati tesaṁ nivāraṇaṁ;</div> </td> </tr> <tr> <td> <div class="G">Sotānaṁ saṁvaraṁ brūmi,</div> </td> </tr> <tr> <td> <div class="G">Paññāyete pidhīyare”ti.</div> </td> </tr> </table> </div>
</div>
<div class="q" id="p_27Ne_390"> <div class="p">
<span class="pN">390</span>“Savanti sabbadhi sotā, sotānaṁ kiṁ nivāraṇan”ti pañhe “yāni sotāni lokasmiṁ, sati tesaṁ nivāraṇan”ti bhagavā padaṁ sodheti, no ca ārambhaṁ. “Sotānaṁ saṁvaraṁ brūhi, kena sotā pidhīyare”ti pañhe “sotānaṁ saṁvaraṁ brūmi, paññāyete pidhīyare”ti suddho ārambho. Tenāha bhagavā “yāni sotāni lokasmin”ti. </div>
</div>
<div class="q" id="p_27Ne_391"> <div class="p"> <table class="singleColumn"> <tr> <td> <div class="pN">391</div> <div class="G">“Paññā ceva sati ca, <span class="gathaQuote">(iccāyasmā ajito)</span>
</div> </td> </tr> <tr> <td> <div class="G">Nāmarūpañca mārisa;</div> </td> </tr> <tr> <td> <div class="G">Etaṁ me puṭṭho pabrūhi,</div> </td> </tr> <tr> <td> <div class="G">Katthetaṁ uparujjhatī”ti.</div> </td> </tr> </table> </div>
</div>
<div class="q" id="p_27Ne_392"> <div class="p">
<span class="pN">392</span>Pañhe—  </div>
</div>
<div class="q" id="p_27Ne_393"> <div class="p"> <table class="singleColumn"> <tr> <td> <div class="pN">393</div> <div class="G">“Yametaṁ pañhaṁ apucchi,</div> </td> </tr> <tr> <td> <div class="G">ajita taṁ vadāmi te;</div> </td> </tr> <tr> <td> <div class="G">Yattha nāmañca rūpañca,</div> </td> </tr> <tr> <td> <div class="G">asesaṁ uparujjhati;</div> </td> </tr> <tr> <td> <div class="G">Viññāṇassa nirodhena,</div> </td> </tr> <tr> <td> <div class="G">etthetaṁ uparujjhatī”ti.</div> </td> </tr> </table> </div>
</div>
<div class="q" id="p_27Ne_394"> <div class="p">
<span class="pN">394</span>Suddho ārambho. Tenāha bhagavā “yametaṁ pañhaṁ apucchī”ti. Yattha evaṁ suddho ārambho, so pañho visajjito bhavati. Yattha pana ārambho asuddho, na tāva so pañho visajjito bhavati. Tenāha āyasmā mahākaccāyano “vissajjitamhi pañhe”ti. </div>
</div>
<div class="CENTER" id="p_27Ne_395">
<span class="pN">395</span>Niyutto sodhano hāro.</div>
</html>
