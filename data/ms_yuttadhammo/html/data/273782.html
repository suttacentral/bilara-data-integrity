<html>
<div class="i">5.1.7 Upacālāsutta</div>
<div class="h">Bhikkhunīsaṁyutta</div>
<div class="h">Bhikkhunīvagga</div>
<div class="h">Upacālāsutta</div>
<div class="q" id="p_12S1_978"> <div class="divNumber">168.</div> <div class="p">
<span class="pN">978</span>Sāvatthinidānaṁ. Atha kho upacālā bhikkhunī pubbaṇhasamayaṁ nivāsetvā…pe…  aññatarasmiṁ rukkhamūle divāvihāraṁ nisīdi. Atha kho māro pāpimā yena upacālā bhikkhunī tenupasaṅkami; upasaṅkamitvā upacālaṁ bhikkhuniṁ etadavoca—  “kattha nu tvaṁ, bhikkhuni, uppajjitukāmā”ti? “Na khvāhaṁ, āvuso, katthaci uppajjitukāmā”ti. </div>
</div>
<div class="q" id="p_12S1_979"> <div class="p"> <table class="singleColumn"> <tr> <td> <div class="pN">979</div> <div class="G">“Tāvatiṁsā ca yāmā ca,</div> </td> </tr> <tr> <td> <div class="G">tusitā cāpi devatā;</div> </td> </tr> <tr> <td> <div class="G">Nimmānaratino devā,</div> </td> </tr> <tr> <td> <div class="G">ye devā vasavattino;</div> </td> </tr> <tr> <td> <div class="G">Tattha cittaṁ paṇidhehi,</div> </td> </tr> <tr> <td> <div class="G">ratiṁ paccanubhossasī”ti.</div> </td> </tr> </table> </div>
</div>
<div class="q" id="p_12S1_980"> <div class="p"> <table class="singleColumn"> <tr> <td> <div class="pN">980</div> <div class="G">“Tāvatiṁsā ca yāmā ca,</div> </td> </tr> <tr> <td> <div class="G">tusitā cāpi devatā;</div> </td> </tr> <tr> <td> <div class="G">Nimmānaratino devā,</div> </td> </tr> <tr> <td> <div class="G">ye devā vasavattino;</div> </td> </tr> <tr> <td> <div class="G">Kāmabandhanabaddhā te,</div> </td> </tr> <tr> <td> <div class="G">enti māravasaṁ puna.</div> </td> </tr> </table> </div>
</div>
<div class="q" id="p_12S1_981"> <div class="p"> <table class="singleColumn"> <tr> <td> <div class="pN">981</div> <div class="G">Sabbo ādīpito loko,</div> </td> </tr> <tr> <td> <div class="G">sabbo loko padhūpito;</div> </td> </tr> <tr> <td> <div class="G">Sabbo pajjālito loko,</div> </td> </tr> <tr> <td> <div class="G">sabbo loko pakampito.</div> </td> </tr> </table> </div>
</div>
<div class="q" id="p_12S1_982"> <div class="p"> <table class="singleColumn"> <tr> <td> <div class="pN">982</div> <div class="G">Akampitaṁ apajjalitaṁ,</div> </td> </tr> <tr> <td> <div class="G">aputhujjanasevitaṁ;</div> </td> </tr> <tr> <td> <div class="G">Agati yattha mārassa,</div> </td> </tr> <tr> <td> <div class="G">tattha me nirato mano”ti.</div> </td> </tr> </table> </div>
</div>
<div class="q" id="p_12S1_983"> <div class="p">
<span class="pN">983</span>Atha kho māro pāpimā “jānāti maṁ upacālā bhikkhunī”ti dukkhī dummano tatthevantaradhāyīti. </div>
</div>
</html>
