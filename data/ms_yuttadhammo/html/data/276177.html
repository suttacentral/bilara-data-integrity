<html>
<div class="i">2.5.11 Taṇhāsutta</div>
<div class="h">Dutiyapaṇṇāsaka</div>
<div class="h">Ānisaṁsavagga</div>
<div class="h">Taṇhāsutta</div>
<div class="q" id="p_16A6_736"> <div class="divNumber">106.</div> <div class="p">
<span class="pN">736</span>“Tisso imā, bhikkhave, taṇhā pahātabbā, tayo ca mānā. Katamā tisso taṇhā pahātabbā? Kāmataṇhā, bhavataṇhā, vibhavataṇhā—  imā tisso taṇhā pahātabbā. Katame tayo mānā pahātabbā? Māno, omāno, atimāno—  ime tayo mānā pahātabbā. Yato kho, bhikkhave, bhikkhuno imā tisso taṇhā pahīnā honti, ime ca tayo mānā; ayaṁ vuccati, bhikkhave, bhikkhu acchecchi taṇhaṁ, vivattayi saṁyojanaṁ, sammā mānābhisamayā antamakāsi dukkhassā”ti. </div>
</div>
<div class="CENTER" id="p_16A6_737">
<span class="pN">737</span>Ekādasamaṁ.</div>
<div class="CENTER" id="p_16A6_738">
<span class="pN">738</span>Ānisaṁsavaggo dasamo.</div>
<div class="SUMMARY" id="p_16A6_739">
<span class="pN">739</span><span class="firstLetter">T</span>assuddānaṁ</div>
<div class="q" id="p_16A6_740"> <div class="p"> <table class="singleColumn"> <tr> <td> <div class="pN">740</div> <div class="G">Pātubhāvo ānisaṁso,</div> </td> </tr> <tr> <td> <div class="G">aniccadukkhaanattato;</div> </td> </tr> <tr> <td> <div class="G">Nibbānaṁ anavatthi,</div> </td> </tr> <tr> <td> <div class="G">ukkhittāsi atammayo;</div> </td> </tr> <tr> <td> <div class="G">Bhavā taṇhāyekā dasāti.</div> </td> </tr> </table> </div>
</div>
<div class="ENDH3" id="p_16A6_741">
<span class="pN">741</span>Dutiyo paṇṇāsako samatto.</div>
</html>
