<html>
<div class="i">10.1.13--22 Mūlagandhadānūpakārasuttadasaka</div>
<div class="h">Gandhabbakāyasaṁyutta</div>
<div class="h">Gandhabbavagga</div>
<div class="h">Mūlagandhadānūpakārasuttadasaka</div>
<div class="q" id="p_13S3_1208"> <div class="divNumber">450--459.</div> <div class="p">
<span class="pN">1208</span>Sāvatthinidānaṁ. Ekamantaṁ nisinno kho so bhikkhu bhagavantaṁ etadavoca— “ko nu kho, bhante, hetu, ko paccayo, yena midhekacco kāyassa bhedā paraṁ maraṇā mūlagandhe adhivatthānaṁ devānaṁ sahabyataṁ upapajjatī”ti? “Idha, bhikkhu, ekacco kāyena sucaritaṁ carati, vācāya sucaritaṁ carati, manasā sucaritaṁ carati. Tassa sutaṁ hoti— ‘mūlagandhe adhivatthā devā dīghāyukā vaṇṇavanto sukhabahulā’ti. Tassa evaṁ hoti— ‘aho vatāhaṁ kāyassa bhedā paraṁ maraṇā mūlagandhe adhivatthānaṁ devānaṁ sahabyataṁ upapajjeyyan’ti. So annaṁ deti…pe… pānaṁ deti… vatthaṁ deti… yānaṁ deti… mālaṁ deti… gandhaṁ deti… vilepanaṁ deti… seyyaṁ deti… āvasathaṁ deti… padīpeyyaṁ deti. So kāyassa bhedā paraṁ maraṇā mūlagandhe adhivatthānaṁ devānaṁ sahabyataṁ upapajjati. Ayaṁ kho, bhikkhu, hetu, ayaṁ paccayo, yena midhekacco kāyassa bhedā paraṁ maraṇā mūlagandhe adhivatthānaṁ devānaṁ sahabyataṁ upapajjatī”ti. </div>
</div>
<div class="CENTER" id="p_13S3_1209">
<span class="pN">1209</span>Bāvīsatimaṁ.</div>
</html>
