<html>
<div class="i">1.1.1.5 Vinītavatthu</div>
<div class="h">Mahāvibhaṅga</div>
<div class="h">Pārājikakaṇḍa</div>
<div class="h">Paṭhamapārājikasikkhāpada</div>
<div class="h">Vinītavatthu</div>
<div class="q" id="p_1V_145"> <div class="divNumber">67.</div> <div class="p">
<span class="pN">145</span>Tena kho pana samayena aññataro bhikkhu makkaṭiyā methunaṁ dhammaṁ paṭisevi. Tassa kukkuccaṁ ahosi—  “bhagavatā sikkhāpadaṁ paññattaṁ, kacci nu kho ahaṁ pārājikaṁ āpattiṁ āpanno”ti? Bhagavato etamatthaṁ ārocesi. “Āpattiṁ tvaṁ, bhikkhu, āpanno pārājikan”ti. (1) </div>
</div>
<div class="q" id="p_1V_146"> <div class="p">
<span class="pN">146</span>Tena kho pana samayena sambahulā vesālikā vajjiputtakā bhikkhū sikkhaṁ apaccakkhāya dubbalyaṁ anāvikatvā methunaṁ dhammaṁ paṭiseviṁsu. Tesaṁ kukkuccaṁ ahosi—  “bhagavatā sikkhāpadaṁ paññattaṁ, kacci nu kho mayaṁ pārājikaṁ āpattiṁ āpannā”ti? Bhagavato etamatthaṁ ārocesuṁ. “Āpattiṁ tumhe, bhikkhave, āpannā pārājikan”ti. (2) </div>
</div>
<div class="q" id="p_1V_147"> <div class="p">
<span class="pN">147</span>Tena kho pana samayena aññataro bhikkhu—  “evaṁ me anāpatti bhavissatī”ti—  gihiliṅgena methunaṁ dhammaṁ paṭisevi. Tassa kukkuccaṁ ahosi—  “bhagavatā sikkhāpadaṁ paññattaṁ, kacci nu kho ahaṁ pārājikaṁ āpattiṁ āpanno”ti? Bhagavato etamatthaṁ ārocesi. “Āpattiṁ tvaṁ, bhikkhu, āpanno pārājikan”ti. (3) </div>
</div>
<div class="q" id="p_1V_148"> <div class="p">
<span class="pN">148</span>Tena kho pana samayena aññataro bhikkhu—  “evaṁ me anāpatti bhavissatī”ti—  naggo hutvā methunaṁ dhammaṁ paṭisevi. Tassa kukkuccaṁ ahosi…pe…  “āpattiṁ tvaṁ, bhikkhu, āpanno pārājikan”ti. (4) </div>
</div>
<div class="q" id="p_1V_149"> <div class="p">
<span class="pN">149</span>Tena kho pana samayena aññataro bhikkhu—  “evaṁ me anāpatti bhavissatī”ti—  kusacīraṁ nivāsetvā…  vākacīraṁ nivāsetvā…  phalakacīraṁ nivāsetvā…  kesakambalaṁ nivāsetvā…  vālakambalaṁ nivāsetvā…  ulūkapakkhikaṁ nivāsetvā…  ajinakkhipaṁ nivāsetvā methunaṁ dhammaṁ paṭisevi. Tassa kukkuccaṁ ahosi…pe…  “āpattiṁ tvaṁ, bhikkhu, āpanno pārājikan”ti. (5--11) </div>
</div>
<div class="q" id="p_1V_150"> <div class="p">
<span class="pN">150</span>Tena kho pana samayena aññataro piṇḍacāriko bhikkhu pīṭhake nipannaṁ dārikaṁ passitvā sāratto aṅguṭṭhaṁ aṅgajātaṁ pavesesi. Sā kālamakāsi. Tassa kukkuccaṁ ahosi…pe…  “anāpatti, bhikkhu, pārājikassa. Āpatti saṁghādisesassā”ti. (12) </div>
</div>
<div class="q" id="p_1V_151"> <div class="divNumber">68.</div> <div class="p">
<span class="pN">151</span>Tena kho pana samayena aññataro māṇavako uppalavaṇṇāya bhikkhuniyā paṭibaddhacitto hoti. Atha kho so māṇavako uppalavaṇṇāya bhikkhuniyā gāmaṁ piṇḍāya paviṭṭhāya kuṭikaṁ pavisitvā nilīno acchi. Uppalavaṇṇā bhikkhunī pacchābhattaṁ piṇḍapātapaṭikkantā pāde pakkhāletvā kuṭikaṁ pavisitvā mañcake nisīdi. Atha kho so māṇavako uppalavaṇṇaṁ bhikkhuniṁ uggahetvā dūsesi. Uppalavaṇṇā bhikkhunī bhikkhunīnaṁ etamatthaṁ ārocesi. Bhikkhuniyo bhikkhūnaṁ etamatthaṁ ārocesuṁ. Bhikkhū bhagavato etamatthaṁ ārocesuṁ. “Anāpatti, bhikkhave, asādiyantiyā”ti. (13) </div>
</div>
<div class="q" id="p_1V_152"> <div class="divNumber">69.</div> <div class="p">
<span class="pN">152</span>Tena kho pana samayena aññatarassa bhikkhuno itthiliṅgaṁ pātubhūtaṁ hoti. Bhagavato etamatthaṁ ārocesuṁ. “Anujānāmi, bhikkhave, taññeva upajjhaṁ tameva upasampadaṁ tāniyeva vassāni bhikkhunīhi saṅgamituṁ. Yā āpattiyo bhikkhūnaṁ bhikkhunīhi sādhāraṇā tā āpattiyo bhikkhunīnaṁ santike vuṭṭhātuṁ. Yā āpattiyo bhikkhūnaṁ bhikkhunīhi asādhāraṇā tāhi āpattīhi anāpattī”ti. (14) </div>
</div>
<div class="q" id="p_1V_153"> <div class="p">
<span class="pN">153</span>Tena kho pana samayena aññatarissā bhikkhuniyā purisaliṅgaṁ pātubhūtaṁ hoti. Bhagavato etamatthaṁ ārocesuṁ. “Anujānāmi, bhikkhave, taññeva upajjhaṁ tameva upasampadaṁ tāniyeva vassāni bhikkhūhi saṅgamituṁ. Yā āpattiyo bhikkhunīnaṁ bhikkhūhi sādhāraṇā tā āpattiyo bhikkhūnaṁ santike vuṭṭhātuṁ. Yā āpattiyo bhikkhunīnaṁ bhikkhūhi asādhāraṇā tāhi āpattīhi anāpattī”ti. (15) </div>
</div>
<div class="q" id="p_1V_154"> <div class="divNumber">70.</div> <div class="p">
<span class="pN">154</span>Tena kho pana samayena aññataro bhikkhu—  “evaṁ me anāpatti bhavissatī”ti—  mātuyā methunaṁ dhammaṁ paṭisevi…  dhītuyā methunaṁ dhammaṁ paṭisevi…  bhaginiyā methunaṁ dhammaṁ paṭisevi…  tassa kukkuccaṁ ahosi…pe…  “āpattiṁ tvaṁ, bhikkhu, āpanno pārājikan”ti. (16--18) </div>
</div>
<div class="q" id="p_1V_155"> <div class="p">
<span class="pN">155</span>Tena kho pana samayena aññataro bhikkhu purāṇadutiyikāya methunaṁ dhammaṁ paṭisevi. Tassa kukkuccaṁ ahosi…pe…  “āpattiṁ tvaṁ, bhikkhu, āpanno pārājikan”ti. (19) </div>
</div>
<div class="q" id="p_1V_156"> <div class="divNumber">71.</div> <div class="p">
<span class="pN">156</span>Tena kho pana samayena aññataro bhikkhu mudupiṭṭhiko hoti. So anabhiratiyā pīḷito attano aṅgajātaṁ mukhena aggahesi. Tassa kukkuccaṁ ahosi…pe…  “āpattiṁ tvaṁ, bhikkhu, āpanno pārājikan”ti. (20) </div>
</div>
<div class="q" id="p_1V_157"> <div class="p">
<span class="pN">157</span>Tena kho pana samayena aññataro bhikkhu lambī hoti. So anabhiratiyā pīḷito attano aṅgajātaṁ attano vaccamaggaṁ pavesesi. Tassa kukkuccaṁ ahosi…pe…  “āpattiṁ tvaṁ, bhikkhu, āpanno pārājikan”ti. (21) </div>
</div>
<div class="q" id="p_1V_158"> <div class="p">
<span class="pN">158</span>Tena kho pana samayena aññataro bhikkhu matasarīraṁ passi. Tasmiñca sarīre aṅgajātasāmantā vaṇo hoti. So—  “evaṁ me anāpatti bhavissatī”ti—  aṅgajāte aṅgajātaṁ pavesetvā vaṇena nīhari. Tassa kukkuccaṁ ahosi…pe…  “āpattiṁ tvaṁ, bhikkhu, āpanno pārājikan”ti. (22) </div>
</div>
<div class="q" id="p_1V_159"> <div class="p">
<span class="pN">159</span>Tena kho pana samayena aññataro bhikkhu matasarīraṁ passi. Tasmiñca sarīre aṅgajātasāmantā vaṇo hoti. So—  “evaṁ me anāpatti bhavissatī”ti—  vaṇe aṅgajātaṁ pavesetvā aṅgajātena nīhari. Tassa kukkuccaṁ ahosi…pe…  “āpattiṁ tvaṁ, bhikkhu, āpanno pārājikan”ti. (23) </div>
</div>
<div class="q" id="p_1V_160"> <div class="p">
<span class="pN">160</span>Tena kho pana samayena aññataro bhikkhu sāratto lepacittassa nimittaṁ aṅgajātena chupi. Tassa kukkuccaṁ ahosi…pe…  “anāpatti, bhikkhu, pārājikassa. Āpatti dukkaṭassā”ti. (24) </div>
</div>
<div class="q" id="p_1V_161"> <div class="p">
<span class="pN">161</span>Tena kho pana samayena aññataro bhikkhu sāratto dārudhītalikāya nimittaṁ aṅgajātena chupi. Tassa kukkuccaṁ ahosi…pe…  “anāpatti, bhikkhu, pārājikassa. Āpatti dukkaṭassā”ti. (25) </div>
</div>
<div class="q" id="p_1V_162"> <div class="divNumber">72.</div> <div class="p">
<span class="pN">162</span>Tena kho pana samayena sundaro nāma bhikkhu rājagahā pabbajito rathikāya gacchati. Aññatarā itthī—  “muhuttaṁ, bhante, āgamehi, vandissāmī”ti sā vandantī antaravāsakaṁ ukkhipitvā mukhena aṅgajātaṁ aggahesi. Tassa kukkuccaṁ ahosi…pe…  “sādiyi tvaṁ, bhikkhū”ti? “Nāhaṁ, bhagavā, sādiyin”ti. “Anāpatti, bhikkhu, asādiyantassā”ti. (26) </div>
</div>
<div class="q" id="p_1V_163"> <div class="p">
<span class="pN">163</span>Tena kho pana samayena aññatarā itthī bhikkhuṁ passitvā etadavoca—  “ehi, bhante, methunaṁ dhammaṁ paṭisevā”ti. “Alaṁ, bhagini, netaṁ kappatī”ti. “Ehi, bhante, ahaṁ vāyamissāmi, tvaṁ mā vāyami, evaṁ te anāpatti bhavissatī”ti. So bhikkhu tathā akāsi. Tassa kukkuccaṁ ahosi…pe…  “āpattiṁ tvaṁ, bhikkhu, āpanno pārājikan”ti. (27) </div>
</div>
<div class="q" id="p_1V_164"> <div class="p">
<span class="pN">164</span>Tena kho pana samayena aññatarā itthī bhikkhuṁ passitvā etadavoca—  “ehi, bhante, methunaṁ dhammaṁ paṭisevā”ti. “Alaṁ, bhagini, netaṁ kappatī”ti. “Ehi, bhante, tvaṁ vāyama, ahaṁ na vāyamissāmi, evaṁ te anāpatti bhavissatī”ti. So bhikkhu tathā akāsi. Tassa kukkuccaṁ ahosi…pe…  “āpattiṁ tvaṁ, bhikkhu, āpanno pārājikan”ti. (28) </div>
</div>
<div class="q" id="p_1V_165"> <div class="p">
<span class="pN">165</span>Tena kho pana samayena aññatarā itthī bhikkhuṁ passitvā etadavoca—  “ehi, bhante, methunaṁ dhammaṁ paṭisevā”ti. “Alaṁ, bhagini, netaṁ kappatī”ti. “Ehi, bhante, abbhantaraṁ ghaṭṭetvā bahi mocehi…pe…  bahi ghaṭṭetvā abbhantaraṁ mocehi, evaṁ te anāpatti bhavissatī”ti. So bhikkhu tathā akāsi. Tassa kukkuccaṁ ahosi…pe…  “āpattiṁ tvaṁ, bhikkhu, āpanno pārājikan”ti. (29--30) </div>
</div>
<div class="q" id="p_1V_166"> <div class="divNumber">73.</div> <div class="p">
<span class="pN">166</span>Tena kho pana samayena aññataro bhikkhu sivathikaṁ gantvā akkhāyitaṁ sarīraṁ passitvā tasmiṁ methunaṁ dhammaṁ paṭisevi. Tassa kukkuccaṁ ahosi…pe…  “āpattiṁ tvaṁ, bhikkhu, āpanno pārājikan”ti. (31) </div>
</div>
<div class="q" id="p_1V_167"> <div class="p">
<span class="pN">167</span>Tena kho pana samayena aññataro bhikkhu sivathikaṁ gantvā yebhuyyena akkhāyitaṁ sarīraṁ passitvā tasmiṁ methunaṁ dhammaṁ paṭisevi. Tassa kukkuccaṁ ahosi…pe…  “āpattiṁ tvaṁ, bhikkhu, āpanno pārājikan”ti. (32) </div>
</div>
<div class="q" id="p_1V_168"> <div class="p">
<span class="pN">168</span>Tena kho pana samayena aññataro bhikkhu sivathikaṁ gantvā yebhuyyena khāyitaṁ sarīraṁ passitvā tasmiṁ methunaṁ dhammaṁ paṭisevi. Tassa kukkuccaṁ ahosi…pe…  “anāpatti, bhikkhu, pārājikassa. Āpatti thullaccayassā”ti. (33) </div>
</div>
<div class="q" id="p_1V_169"> <div class="p">
<span class="pN">169</span>Tena kho pana samayena aññataro bhikkhu sivathikaṁ gantvā chinnasīsaṁ passitvā vaṭṭakate mukhe chupantaṁ aṅgajātaṁ pavesesi. Tassa kukkuccaṁ ahosi…pe…  “āpattiṁ tvaṁ, bhikkhu, āpanno pārājikan”ti. (34) </div>
</div>
<div class="q" id="p_1V_170"> <div class="p">
<span class="pN">170</span>Tena kho pana samayena aññataro bhikkhu sivathikaṁ gantvā chinnasīsaṁ passitvā vaṭṭakate mukhe acchupantaṁ aṅgajātaṁ pavesesi. Tassa kukkuccaṁ ahosi…pe…  “anāpatti, bhikkhu, pārājikassa. Āpatti dukkaṭassā”ti. (35) </div>
</div>
<div class="q" id="p_1V_171"> <div class="p">
<span class="pN">171</span>Tena kho pana samayena aññataro bhikkhu aññatarissā itthiyā paṭibaddhacitto hoti. Sā kālaṅkatā susāne chaḍḍitā. Aṭṭhikāni vippakiṇṇāni honti. Atha kho so bhikkhu sivathikaṁ gantvā aṭṭhikāni saṅkaḍḍhitvā nimitte aṅgajātaṁ paṭipādesi. Tassa kukkuccaṁ ahosi…pe…  “anāpatti, bhikkhu, pārājikassa. Āpatti dukkaṭassā”ti. (36) </div>
</div>
<div class="q" id="p_1V_172"> <div class="p">
<span class="pN">172</span>Tena kho pana samayena aññataro bhikkhu nāgiyā methunaṁ dhammaṁ paṭisevi…  yakkhiniyā methunaṁ dhammaṁ paṭisevi…  petiyā methunaṁ dhammaṁ paṭisevi…  paṇḍakassa methunaṁ dhammaṁ paṭisevi. Tassa kukkuccaṁ ahosi…pe…  “āpattiṁ tvaṁ, bhikkhu, āpanno pārājikan”ti. (37--40) </div>
</div>
<div class="q" id="p_1V_173"> <div class="p">
<span class="pN">173</span>Tena kho pana samayena aññataro bhikkhu upahatindriyo hoti. So—  “nāhaṁ vediyāmi sukhaṁ vā dukkhaṁ vā, anāpatti me bhavissatī”ti—  methunaṁ dhammaṁ paṭisevi. …pe…  Bhagavato etamatthaṁ ārocesuṁ. “Vediyi vā so, bhikkhave, moghapuriso na vā vediyi, āpatti pārājikassā”ti. (41) </div>
</div>
<div class="q" id="p_1V_174"> <div class="p">
<span class="pN">174</span>Tena kho pana samayena aññataro bhikkhu—  “itthiyā methunaṁ dhammaṁ paṭisevissāmī”ti—  chupitamatte vippaṭisārī ahosi. Tassa kukkuccaṁ ahosi…pe…  “anāpatti, bhikkhu, pārājikassa. Āpatti saṁghādisesassā”ti. (42) </div>
</div>
<div class="q" id="p_1V_175"> <div class="divNumber">74.</div> <div class="p">
<span class="pN">175</span>Tena kho pana samayena aññataro bhikkhu bhaddiye jātiyāvane divāvihāragato nipanno hoti. Tassa aṅgamaṅgāni vātūpatthaddhāni honti. Aññatarā itthī passitvā aṅgajāte abhinisīditvā yāvadatthaṁ katvā pakkāmi. Bhikkhū kilinnaṁ passitvā bhagavato etamatthaṁ ārocesuṁ. “Pañcahi, bhikkhave, ākārehi aṅgajātaṁ kammaniyaṁ hoti—  rāgena, vaccena, passāvena, vātena, uccāliṅgapāṇakadaṭṭhena. Imehi kho, bhikkhave, pañcahākārehi aṅgajātaṁ kammaniyaṁ hoti. Aṭṭhānametaṁ, bhikkhave, anavakāso yaṁ tassa bhikkhuno rāgena aṅgajātaṁ kammaniyaṁ assa. Arahaṁ so, bhikkhave, bhikkhu. Anāpatti, bhikkhave, tassa bhikkhuno”ti. (43) </div>
</div>
<div class="q" id="p_1V_176"> <div class="p">
<span class="pN">176</span>Tena kho pana samayena aññataro bhikkhu sāvatthiyā andhavane divāvihāragato nipanno hoti. Aññatarā gopālikā passitvā aṅgajāte abhinisīdi. So bhikkhu pavesanaṁ sādiyi, paviṭṭhaṁ sādiyi, ṭhitaṁ sādiyi, uddharaṇaṁ sādiyi. Tassa kukkuccaṁ ahosi…pe…  “āpattiṁ tvaṁ, bhikkhu, āpanno pārājikan”ti. (44) </div>
</div>
<div class="q" id="p_1V_177"> <div class="p">
<span class="pN">177</span>Tena kho pana samayena aññataro bhikkhu sāvatthiyā andhavane divāvihāragato nipanno hoti. Aññatarā ajapālikā passitvā…  aññatarā kaṭṭhahārikā passitvā…  aññatarā gomayahārikā passitvā aṅgajāte abhinisīdi. So bhikkhu pavesanaṁ sādiyi, paviṭṭhaṁ sādiyi, ṭhitaṁ sādiyi, uddharaṇaṁ sādiyi. Tassa kukkuccaṁ ahosi…pe…  “āpattiṁ tvaṁ, bhikkhu, āpanno pārājikan”ti. (45--47) </div>
</div>
<div class="q" id="p_1V_178"> <div class="divNumber">75.</div> <div class="p">
<span class="pN">178</span>Tena kho pana samayena aññataro bhikkhu vesāliyaṁ mahāvane divāvihāragato nipanno hoti. Aññatarā itthī passitvā aṅgajāte abhinisīditvā yāvadatthaṁ katvā sāmantā hasamānā ṭhitā hoti. So bhikkhu paṭibujjhitvā taṁ itthiṁ etadavoca—  “tuyhidaṁ kamman”ti? “Āma, mayhaṁ kamman”ti. Tassa kukkuccaṁ ahosi…pe…  “sādiyi tvaṁ, bhikkhū”ti? “Nāhaṁ, bhagavā, jānāmī”ti. “Anāpatti, bhikkhu, ajānantassā”ti. (48) </div>
</div>
<div class="q" id="p_1V_179"> <div class="divNumber">76.</div> <div class="p">
<span class="pN">179</span>Tena kho pana samayena aññataro bhikkhu vesāliyaṁ mahāvane divāvihāragato rukkhaṁ apassāya nipanno hoti. Aññatarā itthī passitvā aṅgajāte abhinisīdi. So bhikkhu sahasā vuṭṭhāsi. Tassa kukkuccaṁ ahosi…pe…  “sādiyi tvaṁ, bhikkhū”ti? “Nāhaṁ, bhagavā, sādiyin”ti. “Anāpatti, bhikkhu, asādiyantassā”ti. (49) </div>
</div>
<div class="q" id="p_1V_180"> <div class="p">
<span class="pN">180</span>Tena kho pana samayena aññataro bhikkhu vesāliyaṁ mahāvane divāvihāragato rukkhaṁ apassāya nipanno hoti. Aññatarā itthī passitvā aṅgajāte abhinisīdi. So bhikkhu akkamitvā pavattesi. Tassa kukkuccaṁ ahosi…pe…  “sādiyi tvaṁ, bhikkhū”ti? “Nāhaṁ, bhagavā, sādiyin”ti. “Anāpatti, bhikkhu, asādiyantassā”ti. (50) </div>
</div>
<div class="q" id="p_1V_181"> <div class="divNumber">77.</div> <div class="p">
<span class="pN">181</span>Tena kho pana samayena aññataro bhikkhu vesāliyaṁ mahāvane kūṭāgārasālāyaṁ divāvihāragato dvāraṁ vivaritvā nipanno hoti. Tassa aṅgamaṅgāni vātūpatthaddhāni honti. Tena kho pana samayena sambahulā itthiyo gandhañca mālañca ādāya ārāmaṁ āgamaṁsu vihārapekkhikāyo. Atha kho tā itthiyo taṁ bhikkhuṁ passitvā aṅgajāte abhinisīditvā yāvadatthaṁ katvā, purisūsabho vatāyanti vatvā gandhañca mālañca āropetvā pakkamiṁsu. Bhikkhū kilinnaṁ passitvā bhagavato etamatthaṁ ārocesuṁ. “Pañcahi, bhikkhave, ākārehi aṅgajātaṁ kammaniyaṁ hoti—  rāgena, vaccena, passāvena, vātena, uccāliṅgapāṇakadaṭṭhena. Imehi kho, bhikkhave, pañcahākārehi aṅgajātaṁ kammaniyaṁ hoti. Aṭṭhānametaṁ, bhikkhave, anavakāso, yaṁ tassa bhikkhuno rāgena aṅgajātaṁ kammaniyaṁ assa. Arahaṁ so, bhikkhave, bhikkhu. Anāpatti, bhikkhave, tassa bhikkhuno. Anujānāmi, bhikkhave, divā paṭisallīyantena dvāraṁ saṁvaritvā paṭisallīyitun”ti. (51) </div>
</div>
<div class="q" id="p_1V_182"> <div class="divNumber">78.</div> <div class="p">
<span class="pN">182</span>Tena kho pana samayena aññataro bhārukacchako bhikkhu supinante purāṇadutiyikāya methunaṁ dhammaṁ paṭisevitvā—  “assamaṇo ahaṁ, vibbhamissāmī”ti, bhārukacchaṁ gacchanto antarāmagge āyasmantaṁ upāliṁ passitvā etamatthaṁ ārocesi. Āyasmā upāli evamāha—  “anāpatti, āvuso, supinantenā”ti. (52) </div>
</div>
<div class="q" id="p_1V_183"> <div class="p">
<span class="pN">183</span>Tena kho pana samayena rājagahe supabbā nāma upāsikā mudhappasannā hoti. Sā evaṁdiṭṭhikā hoti—  “yā methunaṁ dhammaṁ deti sā aggadānaṁ detī”ti. Sā bhikkhuṁ passitvā etadavoca—  “ehi, bhante, methunaṁ dhammaṁ paṭisevā”ti. “Alaṁ, bhagini, netaṁ kappatī”ti. “Ehi, bhante, ūruntarikāya ghaṭṭehi, evaṁ te anāpatti bhavissatī”ti…pe…  ehi, bhante, nābhiyaṁ ghaṭṭehi…  ehi, bhante, udaravaṭṭiyaṁ ghaṭṭehi…  ehi, bhante, upakacchake ghaṭṭehi…  ehi, bhante, gīvāyaṁ ghaṭṭehi…  ehi, bhante, kaṇṇacchidde ghaṭṭehi…  ehi, bhante, kesavaṭṭiyaṁ ghaṭṭehi…  ehi, bhante, aṅgulantarikāya ghaṭṭehi…  “ehi, bhante, hatthena upakkamitvā mocessāmi, evaṁ te anāpatti bhavissatī”ti. So bhikkhu tathā akāsi. Tassa kukkuccaṁ ahosi…pe…  “anāpatti, bhikkhu, pārājikassa. Āpatti saṁghādisesassā”ti. (53--61) </div>
</div>
<div class="q" id="p_1V_184"> <div class="divNumber">79.</div> <div class="p">
<span class="pN">184</span>Tena kho pana samayena sāvatthiyaṁ saddhā nāma upāsikā mudhappasannā hoti. Sā evaṁdiṭṭhikā hoti—  “yā methunaṁ dhammaṁ deti sā aggadānaṁ detī”ti. Sā bhikkhuṁ passitvā etadavoca—  “ehi, bhante, methunaṁ dhammaṁ paṭisevā”ti. “Alaṁ, bhagini, netaṁ kappatī”ti. “Ehi, bhante, ūruntarikāya ghaṭṭehi…pe…  ehi, bhante, hatthena upakkamitvā mocessāmi, evaṁ te anāpatti bhavissatī”ti. So bhikkhu tathā akāsi. Tassa kukkuccaṁ ahosi…pe…  “anāpatti, bhikkhu, pārājikassa. Āpatti saṁghādisesassā”ti. (62--70) </div>
</div>
<div class="q" id="p_1V_185"> <div class="divNumber">80.</div> <div class="p">
<span class="pN">185</span>Tena kho pana samayena vesāliyaṁ licchavikumārakā bhikkhuṁ gahetvā bhikkhuniyā vippaṭipādesuṁ…  sikkhamānāya vippaṭipādesuṁ…  sāmaṇeriyā vippaṭipādesuṁ. Ubho sādiyiṁsu. Ubho nāsetabbā. Ubho na sādiyiṁsu. Ubhinnaṁ anāpatti. (71--76) </div>
</div>
<div class="q" id="p_1V_186"> <div class="divNumber">81.</div> <div class="p">
<span class="pN">186</span>Tena kho pana samayena vesāliyaṁ licchavikumārakā bhikkhuṁ gahetvā vesiyā vippaṭipādesuṁ…  paṇḍake vippaṭipādesuṁ…  gihiniyā vippaṭipādesuṁ. Bhikkhu sādiyi. Bhikkhu nāsetabbo. Bhikkhu na sādiyi. Bhikkhussa anāpatti. (77--82) </div>
</div>
<div class="q" id="p_1V_187"> <div class="p">
<span class="pN">187</span>Tena kho pana samayena vesāliyaṁ licchavikumārakā bhikkhū gahetvā aññamaññaṁ vippaṭipādesuṁ. Ubho sādiyiṁsu. Ubho nāsetabbā. Ubho na sādiyiṁsu. Ubhinnaṁ anāpatti. (83--84) </div>
</div>
<div class="q" id="p_1V_188"> <div class="divNumber">82.</div> <div class="p">
<span class="pN">188</span>Tena kho pana samayena aññataro vuḍḍhapabbajito bhikkhu purāṇadutiyikāya dassanaṁ agamāsi. Sā—  “ehi, bhante, vibbhamā”ti aggahesi. So bhikkhu paṭikkamanto uttāno paripati. Sā ubbhajitvā aṅgajāte abhinisīdi. Tassa kukkuccaṁ ahosi…pe…  “sādiyi tvaṁ, bhikkhū”ti? “Nāhaṁ, bhagavā, sādiyin”ti. “Anāpatti, bhikkhu, asādiyantassā”ti. (85) </div>
</div>
<div class="q" id="p_1V_189"> <div class="divNumber">83.</div> <div class="p">
<span class="pN">189</span>Tena kho pana samayena aññataro bhikkhu araññe viharati. Migapotako tassa passāvaṭṭhānaṁ āgantvā passāvaṁ pivanto mukhena aṅgajātaṁ aggahesi. So bhikkhu sādiyi. Tassa kukkuccaṁ ahosi…pe…  “āpattiṁ tvaṁ, bhikkhu, āpanno pārājikan”ti. (86) </div>
</div>
<div class="CENTER" id="p_1V_190">
<span class="pN">190</span>Paṭhamapārājikaṁ samattaṁ.</div>
</html>
