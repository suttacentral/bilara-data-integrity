<html>
<div class="i">2.4.6.3 Gaṇaparibhāsanasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Ārāmavagga</div>
<div class="h">Gaṇaparibhāsanasikkhāpada</div>
<div class="q" id="p_2V_3115"> <div class="divNumber">1033.</div> <div class="p">
<span class="pN">3115</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena caṇḍakāḷī bhikkhunī bhaṇḍanakārikā hoti kalahakārikā vivādakārikā bhassakārikā saṁghe adhikaraṇakārikā. Thullanandā bhikkhunī tassā kamme karīyamāne paṭikkosati. Tena kho pana samayena thullanandā bhikkhunī gāmakaṁ agamāsi kenacideva karaṇīyena. Atha kho bhikkhunisaṁgho— “thullanandā bhikkhunī pakkantā”ti caṇḍakāḷiṁ bhikkhuniṁ āpattiyā adassane ukkhipi. Thullanandā bhikkhunī gāmake taṁ karaṇīyaṁ tīretvā punadeva sāvatthiṁ paccāgacchi. Caṇḍakāḷī bhikkhunī thullanandāya bhikkhuniyā āgacchantiyā neva āsanaṁ paññapesi na pādodakaṁ pādapīṭhaṁ pādakaṭhalikaṁ upanikkhipi; na paccuggantvā pattacīvaraṁ paṭiggahesi na pānīyena āpucchi. Thullanandā bhikkhunī caṇḍakāḷiṁ bhikkhuniṁ etadavoca— “kissa tvaṁ, ayye, mayi āgacchantiyā neva āsanaṁ paññapesi na pādodakaṁ pādapīṭhaṁ pādakaṭhalikaṁ upanikkhipi; na paccuggantvā pattacīvaraṁ paṭiggahesi na pānīyena āpucchī”ti? “Evañhetaṁ, ayye, hoti yathā taṁ anāthāyā”ti. “Kissa pana tvaṁ, ayye, anāthā”ti? “Imā maṁ, ayye, bhikkhuniyo— ‘ayaṁ anāthā appaññātā, natthi imissā kāci pativattā’ti, āpattiyā adassane ukkhipiṁsū”ti. Thullanandā bhikkhunī— “bālā etā abyattā etā netā jānanti kammaṁ vā kammadosaṁ vā kammavipattiṁ vā kammasampattiṁ vā”ti, caṇḍīkatā gaṇaṁ paribhāsi. </div>
</div>
<div class="q" id="p_2V_3116"> <div class="p">
<span class="pN">3116</span>Yā tā bhikkhuniyo appicchā…pe… tā ujjhāyanti khiyyanti vipācenti— “kathañhi nāma ayyā thullanandā caṇḍīkatā gaṇaṁ paribhāsissatī”ti…pe… “saccaṁ kira, bhikkhave, thullanandā bhikkhunī caṇḍīkatā gaṇaṁ paribhāsatī”ti? “Saccaṁ, bhagavā”ti. Vigarahi buddho bhagavā…pe… kathañhi nāma, bhikkhave, thullanandā bhikkhunī caṇḍīkatā gaṇaṁ paribhāsissati. Netaṁ, bhikkhave, appasannānaṁ vā pasādāya…pe… evañca pana, bhikkhave, bhikkhuniyo imaṁ sikkhāpadaṁ uddisantu— </div>
</div>
<div class="q" id="p_2V_3117"> <div class="divNumber">1034.</div> <div class="p">
<span class="pN">3117</span><span class="bold">“Yā pana bhikkhunī caṇḍīkatā gaṇaṁ paribhāseyya, pācittiyan”</span>ti. (<span class="italic">53</span>:<span class="bold">108</span>) </div>
</div>
<div class="q" id="p_2V_3118"> <div class="divNumber">1035.</div> <div class="p">
<span class="pN">3118</span><span class="bold">Yā panā</span>ti yā yādisā…pe… <span class="bold">bhikkhunī</span>ti…pe… ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_3119"> <div class="p">
<span class="pN">3119</span><span class="bold">Caṇḍīkatā</span> nāma kodhanā vuccati. </div>
</div>
<div class="q" id="p_2V_3120"> <div class="p">
<span class="pN">3120</span><span class="bold">Gaṇo</span> nāma bhikkhunisaṁgho vuccati. </div>
</div>
<div class="q" id="p_2V_3121"> <div class="p">
<span class="pN">3121</span><span class="bold">Paribhāseyyā</span>ti “bālā etā abyattā etā netā jānanti kammaṁ vā kammadosaṁ vā kammavipattiṁ vā kammasampattiṁ vā”ti paribhāsati, āpatti pācittiyassa. Sambahulā bhikkhuniyo vā ekaṁ bhikkhuniṁ vā anupasampannaṁ vā paribhāsati, āpatti dukkaṭassa. </div>
</div>
<div class="q" id="p_2V_3122"> <div class="divNumber">1036.</div> <div class="p">
<span class="pN">3122</span>Anāpatti— atthapurekkhārāya, dhammapurekkhārāya, anusāsanipurekkhārāya, ummattikāya, ādikammikāyāti. </div>
</div>
<div class="CENTER" id="p_2V_3123">
<span class="pN">3123</span>Tatiyasikkhāpadaṁ niṭṭhitaṁ.</div>
</html>
