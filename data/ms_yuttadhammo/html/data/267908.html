<html>
<div class="i">4.2 Abhidhammabhājanīya</div>
<div class="h">Saccavibhaṅga</div>
<div class="h">Abhidhammabhājanīya</div>
<div class="q" id="p_30Vbh_767"> <div class="divNumber">206.</div> <div class="p">
<span class="pN">767</span>Cattāri saccāni—  dukkhaṁ, dukkhasamudayo, dukkhanirodho, dukkhanirodhagāminī paṭipadā. </div>
</div>
<div class="q" id="p_30Vbh_768"> <div class="p">
<span class="pN">768</span>Tattha katamo dukkhasamudayo? Taṇhā—  ayaṁ vuccati “dukkhasamudayo”. </div>
</div>
<div class="q" id="p_30Vbh_769"> <div class="p">
<span class="pN">769</span>Tattha katamaṁ dukkhaṁ? Avasesā ca kilesā, avasesā ca akusalā dhammā, tīṇi ca kusalamūlāni sāsavāni, avasesā ca sāsavā kusalā dhammā, sāsavā ca kusalākusalānaṁ dhammānaṁ vipākā, ye ca dhammā kiriyā neva kusalā nākusalā na ca kammavipākā, sabbañca rūpaṁ—  idaṁ vuccati “dukkhaṁ”. </div>
</div>
<div class="q" id="p_30Vbh_770"> <div class="p">
<span class="pN">770</span>Tattha katamo dukkhanirodho? Taṇhāya pahānaṁ—  ayaṁ vuccati “dukkhanirodho”. </div>
</div>
<div class="q" id="p_30Vbh_771"> <div class="p">
<span class="pN">771</span>Tattha katamā dukkhanirodhagāminī paṭipadā? Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā, vivicceva kāmehi…pe…  paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, tasmiṁ samaye aṭṭhaṅgiko maggo hoti sammādiṭṭhi…pe…  sammāsamādhi. </div>
</div>
<div class="q" id="p_30Vbh_772"> <div class="p">
<span class="pN">772</span>Tattha katamā sammādiṭṭhi? Yā paññā pajānanā…pe…  amoho dhammavicayo sammādiṭṭhi dhammavicayasambojjhaṅgo maggaṅgaṁ maggapariyāpannaṁ—  ayaṁ vuccati “sammādiṭṭhi”. </div>
</div>
<div class="q" id="p_30Vbh_773"> <div class="p">
<span class="pN">773</span>Tattha katamo sammāsaṅkappo? Yo takko vitakko…pe…  sammāsaṅkappo maggaṅgaṁ maggapariyāpannaṁ—  ayaṁ vuccati “sammāsaṅkappo”. </div>
</div>
<div class="q" id="p_30Vbh_774"> <div class="p">
<span class="pN">774</span>Tattha katamā sammāvācā? Yā catūhi vacīduccaritehi ārati virati paṭivirati veramaṇī akiriyā akaraṇaṁ anajjhāpatti velāanatikkamo setughāto sammāvācā maggaṅgaṁ maggapariyāpannaṁ—  ayaṁ vuccati “sammāvācā”. </div>
</div>
<div class="q" id="p_30Vbh_775"> <div class="p">
<span class="pN">775</span>Tattha katamo sammākammanto? Yā tīhi kāyaduccaritehi ārati virati paṭivirati veramaṇī akiriyā akaraṇaṁ anajjhāpatti velāanatikkamo setughāto sammākammanto maggaṅgaṁ maggapariyāpannaṁ—  ayaṁ vuccati “sammākammanto”. </div>
</div>
<div class="q" id="p_30Vbh_776"> <div class="p">
<span class="pN">776</span>Tattha katamo sammāājīvo? Yā micchā ājīvā ārati virati paṭivirati veramaṇī akiriyā akaraṇaṁ anajjhāpatti velāanatikkamo setughāto sammāājīvo maggaṅgaṁ maggapariyāpannaṁ—  ayaṁ vuccati “sammāājīvo”. </div>
</div>
<div class="q" id="p_30Vbh_777"> <div class="p">
<span class="pN">777</span>Tattha katamo sammāvāyāmo? Yo cetasiko vīriyārambho …pe…  sammāvāyāmo vīriyasambojjhaṅgo maggaṅgaṁ maggapariyāpannaṁ—  ayaṁ vuccati “sammāvāyāmo”. </div>
</div>
<div class="q" id="p_30Vbh_778"> <div class="p">
<span class="pN">778</span>Tattha katamā sammāsati? Yā sati anussati…pe…  sammāsati satisambojjhaṅgo maggaṅgaṁ maggapariyāpannaṁ—  ayaṁ vuccati “sammāsati”. </div>
</div>
<div class="q" id="p_30Vbh_779"> <div class="p">
<span class="pN">779</span>Tattha katamo sammāsamādhi? Yā cittassa ṭhiti saṇṭhiti…pe…  sammāsamādhi samādhisambojjhaṅgo maggaṅgaṁ maggapariyāpannaṁ—  ayaṁ vuccati “sammāsamādhi”. Ayaṁ vuccati “dukkhanirodhagāminī paṭipadā”. Avasesā dhammā dukkhanirodhagāminiyā paṭipadāya sampayuttā. </div>
</div>
<div class="q" id="p_30Vbh_780"> <div class="divNumber">207.</div> <div class="p">
<span class="pN">780</span>Tattha katamo dukkhasamudayo? Taṇhā ca avasesā ca kilesā—  ayaṁ vuccati “dukkhasamudayo”. </div>
</div>
<div class="q" id="p_30Vbh_781"> <div class="p">
<span class="pN">781</span>Tattha katamaṁ dukkhaṁ? Avasesā ca akusalā dhammā, tīṇi ca kusalamūlāni sāsavāni, avasesā ca sāsavā kusalā dhammā, sāsavā ca kusalākusalānaṁ dhammānaṁ vipākā, ye ca dhammā kiriyā neva kusalā nākusalā na ca kammavipākā, sabbañca rūpaṁ—  idaṁ vuccati “dukkhaṁ”. </div>
</div>
<div class="q" id="p_30Vbh_782"> <div class="p">
<span class="pN">782</span>Tattha katamo dukkhanirodho? Taṇhāya ca, avasesānañca kilesānaṁ pahānaṁ—  ayaṁ vuccati “dukkhanirodho”. </div>
</div>
<div class="q" id="p_30Vbh_783"> <div class="p">
<span class="pN">783</span>Tattha katamā dukkhanirodhagāminī paṭipadā? Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā, vivicceva kāmehi…pe…  paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, tasmiṁ samaye aṭṭhaṅgiko maggo hoti—  sammādiṭṭhi…pe…  sammāsamādhi. Ayaṁ vuccati—  “dukkhanirodhagāminī paṭipadā”. Avasesā dhammā dukkhanirodhagāminiyā paṭipadāya sampayuttā. </div>
</div>
<div class="q" id="p_30Vbh_784"> <div class="divNumber">208.</div> <div class="p">
<span class="pN">784</span>Tattha katamo dukkhasamudayo? Taṇhā ca avasesā ca kilesā, avasesā ca akusalā dhammā—  ayaṁ vuccati “dukkhasamudayo”. </div>
</div>
<div class="q" id="p_30Vbh_785"> <div class="p">
<span class="pN">785</span>Tattha katamaṁ dukkhaṁ? Tīṇi ca kusalamūlāni sāsavāni, avasesā ca sāsavā kusalā dhammā, sāsavā ca kusalākusalānaṁ dhammānaṁ vipākā, ye ca dhammā kiriyā neva kusalā nākusalā na ca kammavipākā, sabbañca rūpaṁ—  idaṁ vuccati “dukkhaṁ”. </div>
</div>
<div class="q" id="p_30Vbh_786"> <div class="p">
<span class="pN">786</span>Tattha katamo dukkhanirodho? Taṇhāya ca, avasesānañca kilesānaṁ, avasesānañca akusalānaṁ dhammānaṁ pahānaṁ—  ayaṁ vuccati “dukkhanirodho”. </div>
</div>
<div class="q" id="p_30Vbh_787"> <div class="p">
<span class="pN">787</span>Tattha katamā dukkhanirodhagāminī paṭipadā? Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi…pe…  paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, tasmiṁ samaye aṭṭhaṅgiko maggo hoti—  sammādiṭṭhi…pe…  sammāsamādhi. Ayaṁ vuccati “dukkhanirodhagāminī paṭipadā”. Avasesā dhammā dukkhanirodhagāminiyā paṭipadāya sampayuttā. </div>
</div>
<div class="q" id="p_30Vbh_788"> <div class="divNumber">209.</div> <div class="p">
<span class="pN">788</span>Tattha katamo dukkhasamudayo? Taṇhā ca avasesā ca kilesā, avasesā ca akusalā dhammā, tīṇi ca kusalamūlāni sāsavāni—  ayaṁ vuccati “dukkhasamudayo”. </div>
</div>
<div class="q" id="p_30Vbh_789"> <div class="p">
<span class="pN">789</span>Tattha katamaṁ dukkhaṁ? Avasesā ca sāsavā kusalā dhammā, sāsavā ca kusalākusalānaṁ dhammānaṁ vipākā, ye ca dhammā kiriyā neva kusalā nākusalā na ca kammavipākā, sabbañca rūpaṁ—  idaṁ vuccati “dukkhaṁ”. </div>
</div>
<div class="q" id="p_30Vbh_790"> <div class="p">
<span class="pN">790</span>Tattha katamo dukkhanirodho? Taṇhāya ca, avasesānañca kilesānaṁ, avasesānañca akusalānaṁ dhammānaṁ, tiṇṇañca kusalamūlānaṁ sāsavānaṁ pahānaṁ—  ayaṁ vuccati “dukkhanirodho”. </div>
</div>
<div class="q" id="p_30Vbh_791"> <div class="p">
<span class="pN">791</span>Tattha katamā dukkhanirodhagāminī paṭipadā? Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi…pe…  paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, tasmiṁ samaye aṭṭhaṅgiko maggo hoti—  sammādiṭṭhi…pe…  sammāsamādhi. Ayaṁ vuccati “dukkhanirodhagāminī paṭipadā”. Avasesā dhammā dukkhanirodhagāminiyā paṭipadāya sampayuttā. </div>
</div>
<div class="q" id="p_30Vbh_792"> <div class="divNumber">210.</div> <div class="p">
<span class="pN">792</span>Tattha katamo dukkhasamudayo? Taṇhā ca, avasesā ca kilesā, avasesā ca akusalā dhammā, tīṇi ca kusalamūlāni sāsavāni, avasesā ca sāsavā kusalā dhammā—  ayaṁ vuccati “dukkhasamudayo”. </div>
</div>
<div class="q" id="p_30Vbh_793"> <div class="p">
<span class="pN">793</span>Tattha katamaṁ dukkhaṁ? Sāsavā kusalākusalānaṁ dhammānaṁ vipākā, ye ca dhammā kiriyā neva kusalā nākusalā na ca kammavipākā, sabbañca rūpaṁ—  idaṁ vuccati “dukkhaṁ”. </div>
</div>
<div class="q" id="p_30Vbh_794"> <div class="p">
<span class="pN">794</span>Tattha katamo dukkhanirodho? Taṇhāya ca, avasesānañca kilesānaṁ, avasesānañca akusalānaṁ dhammānaṁ, tiṇṇañca kusalamūlānaṁ sāsavānaṁ, avasesānañca sāsavānaṁ kusalānaṁ dhammānaṁ pahānaṁ—  ayaṁ vuccati “dukkhanirodho”. </div>
</div>
<div class="q" id="p_30Vbh_795"> <div class="p">
<span class="pN">795</span>Tattha katamā dukkhanirodhagāminī paṭipadā? Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā, vivicceva kāmehi…pe…  paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, tasmiṁ samaye aṭṭhaṅgiko maggo hoti—  sammādiṭṭhi…pe…  sammāsamādhi. Ayaṁ vuccati “dukkhanirodhagāminī paṭipadā”. Avasesā dhammā dukkhanirodhagāminiyā paṭipadāya sampayuttā. </div>
</div>
<div class="q" id="p_30Vbh_796"> <div class="divNumber">211.</div> <div class="p">
<span class="pN">796</span>Cattāri saccāni—  dukkhaṁ, dukkhasamudayo, dukkhanirodho, dukkhanirodhagāminī paṭipadā. </div>
</div>
<div class="q" id="p_30Vbh_797"> <div class="p">
<span class="pN">797</span>Tattha katamo dukkhasamudayo? Taṇhā—  ayaṁ vuccati “dukkhasamudayo”. </div>
</div>
<div class="q" id="p_30Vbh_798"> <div class="p">
<span class="pN">798</span>Tattha katamaṁ dukkhaṁ? Avasesā ca kilesā, avasesā ca akusalā dhammā, tīṇi ca kusalamūlāni sāsavāni, avasesā ca sāsavā kusalā dhammā, sāsavā ca kusalākusalānaṁ dhammānaṁ vipākā, ye ca dhammā kiriyā neva kusalā nākusalā na ca kammavipākā, sabbañca rūpaṁ—  idaṁ vuccati “dukkhaṁ”. </div>
</div>
<div class="q" id="p_30Vbh_799"> <div class="p">
<span class="pN">799</span>Tattha katamo dukkhanirodho? Taṇhāya pahānaṁ—  ayaṁ vuccati “dukkhanirodho”. </div>
</div>
<div class="q" id="p_30Vbh_800"> <div class="p">
<span class="pN">800</span>Tattha katamā dukkhanirodhagāminī paṭipadā? Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā, vivicceva kāmehi…pe…  paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, tasmiṁ samaye pañcaṅgiko maggo hoti—  sammādiṭṭhi, sammāsaṅkappo, sammāvāyāmo, sammāsati, sammāsamādhi. </div>
</div>
<div class="q" id="p_30Vbh_801"> <div class="p">
<span class="pN">801</span>Tattha katamā sammādiṭṭhi? Yā paññā pajānanā…pe…  amoho dhammavicayo sammādiṭṭhi dhammavicayasambojjhaṅgo maggaṅgaṁ maggapariyāpannaṁ—  ayaṁ vuccati “sammādiṭṭhi”. </div>
</div>
<div class="q" id="p_30Vbh_802"> <div class="p">
<span class="pN">802</span>Tattha katamo sammāsaṅkappo? Yo takko vitakko…pe…  sammāsaṅkappo maggaṅgaṁ maggapariyāpannaṁ—  ayaṁ vuccati “sammāsaṅkappo”. </div>
</div>
<div class="q" id="p_30Vbh_803"> <div class="p">
<span class="pN">803</span>Tattha katamo sammāvāyāmo? Yo cetasiko vīriyārambho…pe…  sammāvāyāmo vīriyasambojjhaṅgo maggaṅgaṁ maggapariyāpannaṁ—  ayaṁ vuccati “sammāvāyāmo”. </div>
</div>
<div class="q" id="p_30Vbh_804"> <div class="p">
<span class="pN">804</span>Tattha katamā sammāsati? Yā sati anussati…pe…  sammāsati satisambojjhaṅgo maggaṅgaṁ maggapariyāpannaṁ—  ayaṁ vuccati “sammāsati”. </div>
</div>
<div class="q" id="p_30Vbh_805"> <div class="p">
<span class="pN">805</span>Tattha katamo sammāsamādhi? Yā cittassa ṭhiti…pe…  sammāsamādhi samādhisambojjhaṅgo maggaṅgaṁ maggapariyāpannaṁ—  ayaṁ vuccati “sammāsamādhi”. Ayaṁ vuccati “dukkhanirodhagāminī paṭipadā”. Avasesā dhammā dukkhanirodhagāminiyā paṭipadāya sampayuttā. </div>
</div>
<div class="q" id="p_30Vbh_806"> <div class="divNumber">212.</div> <div class="p">
<span class="pN">806</span>Tattha katamo dukkhasamudayo? Taṇhā ca, avasesā ca kilesā, avasesā ca akusalā dhammā, tīṇi ca kusalamūlāni sāsavāni, avasesā ca sāsavā kusalā dhammā—  ayaṁ vuccati “dukkhasamudayo”. </div>
</div>
<div class="q" id="p_30Vbh_807"> <div class="p">
<span class="pN">807</span>Tattha katamaṁ dukkhaṁ? Sāsavā kusalākusalānaṁ dhammānaṁ vipākā, ye ca dhammā kiriyā neva kusalā nākusalā na ca kammavipākā, sabbañca rūpaṁ—  idaṁ vuccati “dukkhaṁ”. </div>
</div>
<div class="q" id="p_30Vbh_808"> <div class="p">
<span class="pN">808</span>Tattha katamo dukkhanirodho? Taṇhāya ca, avasesānañca kilesānaṁ, avasesānañca akusalānaṁ dhammānaṁ, tiṇṇañca kusalamūlānaṁ sāsavānaṁ, avasesānañca sāsavānaṁ kusalānaṁ dhammānaṁ pahānaṁ—  ayaṁ vuccati “dukkhanirodho”. </div>
</div>
<div class="q" id="p_30Vbh_809"> <div class="p">
<span class="pN">809</span>Tattha katamā dukkhanirodhagāminī paṭipadā? Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā, vivicceva kāmehi…pe…  paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, tasmiṁ samaye pañcaṅgiko maggo hoti—  sammādiṭṭhi, sammāsaṅkappo, sammāvāyāmo, sammāsati, sammāsamādhi. Ayaṁ vuccati “dukkhanirodhagāminī paṭipadā”. Avasesā dhammā dukkhanirodhagāminiyā paṭipadāya sampayuttā. </div>
</div>
<div class="q" id="p_30Vbh_810"> <div class="divNumber">213.</div> <div class="p">
<span class="pN">810</span>Cattāri saccāni—  dukkhaṁ, dukkhasamudayo, dukkhanirodho, dukkhanirodhagāminī paṭipadā. </div>
</div>
<div class="q" id="p_30Vbh_811"> <div class="p">
<span class="pN">811</span>Tattha katamo dukkhasamudayo? Taṇhā—  ayaṁ vuccati “dukkhasamudayo”. </div>
</div>
<div class="q" id="p_30Vbh_812"> <div class="p">
<span class="pN">812</span>Tattha katamaṁ dukkhaṁ? Avasesā ca kilesā, avasesā ca akusalā dhammā, tīṇi ca kusalamūlāni sāsavāni, avasesā ca sāsavā kusalā dhammā, sāsavā ca kusalākusalānaṁ dhammānaṁ vipākā, ye ca dhammā kiriyā neva kusalā nākusalā na ca kammavipākā, sabbañca rūpaṁ—  idaṁ vuccati “dukkhaṁ”. </div>
</div>
<div class="q" id="p_30Vbh_813"> <div class="p">
<span class="pN">813</span>Tattha katamo dukkhanirodho? Taṇhāya pahānaṁ—  ayaṁ vuccati “dukkhanirodho”. </div>
</div>
<div class="q" id="p_30Vbh_814"> <div class="p">
<span class="pN">814</span>Tattha katamā dukkhanirodhagāminī paṭipadā? Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi…pe…  paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, tasmiṁ samaye phasso hoti…pe…  avikkhepo hoti. Ayaṁ vuccati “dukkhanirodhagāminī paṭipadā”. </div>
</div>
<div class="q" id="p_30Vbh_815"> <div class="divNumber">214.</div> <div class="p">
<span class="pN">815</span>Tattha katamo dukkhasamudayo? Taṇhā ca, avasesā ca kilesā, avasesā ca akusalā dhammā, tīṇi ca kusalamūlāni sāsavāni, avasesā ca sāsavā kusalā dhammā—  ayaṁ vuccati “dukkhasamudayo”. </div>
</div>
<div class="q" id="p_30Vbh_816"> <div class="p">
<span class="pN">816</span>Tattha katamaṁ dukkhaṁ? Sāsavā kusalākusalānaṁ dhammānaṁ vipākā, ye ca dhammā kiriyā neva kusalā nākusalā na ca kammavipākā, sabbañca rūpaṁ—  idaṁ vuccati “dukkhaṁ”. </div>
</div>
<div class="q" id="p_30Vbh_817"> <div class="p">
<span class="pN">817</span>Tattha katamo dukkhanirodho? Taṇhāya ca, avasesānañca kilesānaṁ, avasesānañca akusalānaṁ dhammānaṁ, tiṇṇañca kusalamūlānaṁ sāsavānaṁ, avasesānañca sāsavānaṁ kusalānaṁ dhammānaṁ pahānaṁ—  ayaṁ vuccati “dukkhanirodho”. </div>
</div>
<div class="q" id="p_30Vbh_818"> <div class="p">
<span class="pN">818</span>Tattha katamā dukkhanirodhagāminī paṭipadā? Idha bhikkhu yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi…pe…  paṭhamaṁ jhānaṁ upasampajja viharati dukkhapaṭipadaṁ dandhābhiññaṁ, tasmiṁ samaye phasso hoti…pe…  avikkhepo hoti. Ayaṁ vuccati “dukkhanirodhagāminī paṭipadā”. </div>
</div>
<div class="CENTER" id="p_30Vbh_819">
<span class="pN">819</span>Abhidhammabhājanīyaṁ.</div>
</html>
