<html>
<div class="i">13.1 Ambapālītherīgāthā</div>
<div class="h">Vīsatinipāta</div>
<div class="h">Ambapālītherīgāthā</div>
<div class="q" id="p_19Th2_330"> <div class="divNumber">252.</div> <div class="p"> <table class="singleColumn"> <tr> <td> <div class="pN">330</div> <div class="G">“Kāḷakā bhamaravaṇṇasādisā,</div> </td> </tr> <tr> <td> <div class="G">Vellitaggā mama muddhajā ahuṁ;</div> </td> </tr> <tr> <td> <div class="G">Te jarāya sāṇavākasādisā,</div> </td> </tr> <tr> <td> <div class="G">Saccavādivacanaṁ anaññathā.</div> </td> </tr> </table> </div>
</div>
<div class="q" id="p_19Th2_331"> <div class="divNumber">253.</div> <div class="p"> <table class="singleColumn"> <tr> <td> <div class="pN">331</div> <div class="G">Vāsitova surabhī karaṇḍako,</div> </td> </tr> <tr> <td> <div class="G">Pupphapūra mama uttamaṅgajo;</div> </td> </tr> <tr> <td> <div class="G">Taṁ jarāyatha salomagandhikaṁ,</div> </td> </tr> <tr> <td> <div class="G">Saccavādivacanaṁ anaññathā.</div> </td> </tr> </table> </div>
</div>
<div class="q" id="p_19Th2_332"> <div class="divNumber">254.</div> <div class="p"> <table class="singleColumn"> <tr> <td> <div class="pN">332</div> <div class="G">Kānanaṁva sahitaṁ suropitaṁ,</div> </td> </tr> <tr> <td> <div class="G">Kocchasūcivicitaggasobhitaṁ;</div> </td> </tr> <tr> <td> <div class="G">Taṁ jarāya viralaṁ tahiṁ tahiṁ,</div> </td> </tr> <tr> <td> <div class="G">Saccavādivacanaṁ anaññathā.</div> </td> </tr> </table> </div>
</div>
<div class="q" id="p_19Th2_333"> <div class="divNumber">255.</div> <div class="p"> <table class="singleColumn"> <tr> <td> <div class="pN">333</div> <div class="G">Kaṇhakhandhakasuvaṇṇamaṇḍitaṁ,</div> </td> </tr> <tr> <td> <div class="G">Sobhate suveṇīhilaṅkataṁ;</div> </td> </tr> <tr> <td> <div class="G">Taṁ jarāya khalitaṁ siraṁ kataṁ,</div> </td> </tr> <tr> <td> <div class="G">Saccavādivacanaṁ anaññathā.</div> </td> </tr> </table> </div>
</div>
<div class="q" id="p_19Th2_334"> <div class="divNumber">256.</div> <div class="p"> <table class="singleColumn"> <tr> <td> <div class="pN">334</div> <div class="G">Cittakārasukatāva lekhikā,</div> </td> </tr> <tr> <td> <div class="G">Sobhare su bhamukā pure mama;</div> </td> </tr> <tr> <td> <div class="G">Tā jarāya valibhippalambitā,</div> </td> </tr> <tr> <td> <div class="G">Saccavādivacanaṁ anaññathā.</div> </td> </tr> </table> </div>
</div>
<div class="q" id="p_19Th2_335"> <div class="divNumber">257.</div> <div class="p"> <table class="singleColumn"> <tr> <td> <div class="pN">335</div> <div class="G">Bhassarā surucirā yathā maṇī,</div> </td> </tr> <tr> <td> <div class="G">Nettahesumabhinīlamāyatā;</div> </td> </tr> <tr> <td> <div class="G">Te jarāyabhihatā na sobhare,</div> </td> </tr> <tr> <td> <div class="G">Saccavādivacanaṁ anaññathā.</div> </td> </tr> </table> </div>
</div>
<div class="q" id="p_19Th2_336"> <div class="divNumber">258.</div> <div class="p"> <table class="singleColumn"> <tr> <td> <div class="pN">336</div> <div class="G">Saṇhatuṅgasadisī ca nāsikā,</div> </td> </tr> <tr> <td> <div class="G">Sobhate su abhiyobbanaṁ pati;</div> </td> </tr> <tr> <td> <div class="G">Sā jarāya upakūlitā viya,</div> </td> </tr> <tr> <td> <div class="G">Saccavādivacanaṁ anaññathā.</div> </td> </tr> </table> </div>
</div>
<div class="q" id="p_19Th2_337"> <div class="divNumber">259.</div> <div class="p"> <table class="singleColumn"> <tr> <td> <div class="pN">337</div> <div class="G">Kaṅkaṇaṁva sukataṁ suniṭṭhitaṁ,</div> </td> </tr> <tr> <td> <div class="G">Sobhare su mama kaṇṇapāḷiyo;</div> </td> </tr> <tr> <td> <div class="G">Tā jarāya valibhippalambitā,</div> </td> </tr> <tr> <td> <div class="G">Saccavādivacanaṁ anaññathā.</div> </td> </tr> </table> </div>
</div>
<div class="q" id="p_19Th2_338"> <div class="divNumber">260.</div> <div class="p"> <table class="singleColumn"> <tr> <td> <div class="pN">338</div> <div class="G">Pattalīmakulavaṇṇasādisā,</div> </td> </tr> <tr> <td> <div class="G">Sobhare su dantā pure mama;</div> </td> </tr> <tr> <td> <div class="G">Te jarāya khaṇḍitā cāsitā,</div> </td> </tr> <tr> <td> <div class="G">Saccavādivacanaṁ anaññathā.</div> </td> </tr> </table> </div>
</div>
<div class="q" id="p_19Th2_339"> <div class="divNumber">261.</div> <div class="p"> <table class="singleColumn"> <tr> <td> <div class="pN">339</div> <div class="G">Kānanamhi vanasaṇḍacārinī,</div> </td> </tr> <tr> <td> <div class="G">Kokilāva madhuraṁ nikūjihaṁ;</div> </td> </tr> <tr> <td> <div class="G">Taṁ jarāya khalitaṁ tahiṁ tahiṁ,</div> </td> </tr> <tr> <td> <div class="G">Saccavādivacanaṁ anaññathā.</div> </td> </tr> </table> </div>
</div>
<div class="q" id="p_19Th2_340"> <div class="divNumber">262.</div> <div class="p"> <table class="singleColumn"> <tr> <td> <div class="pN">340</div> <div class="G">Saṇhakamburiva suppamajjitā,</div> </td> </tr> <tr> <td> <div class="G">Sobhate su gīvā pure mama;</div> </td> </tr> <tr> <td> <div class="G">Sā jarāya bhaggā vināmitā,</div> </td> </tr> <tr> <td> <div class="G">Saccavādivacanaṁ anaññathā.</div> </td> </tr> </table> </div>
</div>
<div class="q" id="p_19Th2_341"> <div class="divNumber">263.</div> <div class="p"> <table class="singleColumn"> <tr> <td> <div class="pN">341</div> <div class="G">Vaṭṭapalighasadisopamā ubho,</div> </td> </tr> <tr> <td> <div class="G">Sobhare su bāhā pure mama;</div> </td> </tr> <tr> <td> <div class="G">Tā jarāya yatha pāṭalibbalitā,</div> </td> </tr> <tr> <td> <div class="G">Saccavādivacanaṁ anaññathā.</div> </td> </tr> </table> </div>
</div>
<div class="q" id="p_19Th2_342"> <div class="divNumber">264.</div> <div class="p"> <table class="singleColumn"> <tr> <td> <div class="pN">342</div> <div class="G">Saṇhamuddikasuvaṇṇamaṇḍitā,</div> </td> </tr> <tr> <td> <div class="G">Sobhare su hatthā pure mama;</div> </td> </tr> <tr> <td> <div class="G">Te jarāya yathā mūlamūlikā,</div> </td> </tr> <tr> <td> <div class="G">Saccavādivacanaṁ anaññathā.</div> </td> </tr> </table> </div>
</div>
<div class="q" id="p_19Th2_343"> <div class="divNumber">265.</div> <div class="p"> <table class="singleColumn"> <tr> <td> <div class="pN">343</div> <div class="G">Pīnavaṭṭasahituggatā ubho,</div> </td> </tr> <tr> <td> <div class="G">Sobhare su thanakā pure mama;</div> </td> </tr> <tr> <td> <div class="G">Thevikīva lambanti nodakā,</div> </td> </tr> <tr> <td> <div class="G">Saccavādivacanaṁ anaññathā.</div> </td> </tr> </table> </div>
</div>
<div class="q" id="p_19Th2_344"> <div class="divNumber">266.</div> <div class="p"> <table class="singleColumn"> <tr> <td> <div class="pN">344</div> <div class="G">Kañcanassa phalakaṁva sammaṭṭhaṁ,</div> </td> </tr> <tr> <td> <div class="G">Sobhate su kāyo pure mama;</div> </td> </tr> <tr> <td> <div class="G">So valīhi sukhumāhi otato,</div> </td> </tr> <tr> <td> <div class="G">Saccavādivacanaṁ anaññathā.</div> </td> </tr> </table> </div>
</div>
<div class="q" id="p_19Th2_345"> <div class="divNumber">267.</div> <div class="p"> <table class="singleColumn"> <tr> <td> <div class="pN">345</div> <div class="G">Nāgabhogasadisopamā ubho,</div> </td> </tr> <tr> <td> <div class="G">Sobhare su ūrū pure mama;</div> </td> </tr> <tr> <td> <div class="G">Te jarāya yathā veḷunāḷiyo,</div> </td> </tr> <tr> <td> <div class="G">Saccavādivacanaṁ anaññathā.</div> </td> </tr> </table> </div>
</div>
<div class="q" id="p_19Th2_346"> <div class="divNumber">268.</div> <div class="p"> <table class="singleColumn"> <tr> <td> <div class="pN">346</div> <div class="G">Saṇhanūpurasuvaṇṇamaṇḍitā,</div> </td> </tr> <tr> <td> <div class="G">Sobhare su jaṅghā pure mama;</div> </td> </tr> <tr> <td> <div class="G">Tā jarāya tiladaṇḍakāriva,</div> </td> </tr> <tr> <td> <div class="G">Saccavādivacanaṁ anaññathā.</div> </td> </tr> </table> </div>
</div>
<div class="q" id="p_19Th2_347"> <div class="divNumber">269.</div> <div class="p"> <table class="singleColumn"> <tr> <td> <div class="pN">347</div> <div class="G">Tūlapuṇṇasadisopamā ubho,</div> </td> </tr> <tr> <td> <div class="G">Sobhare su pādā pure mama;</div> </td> </tr> <tr> <td> <div class="G">Te jarāya phuṭitā valīmatā,</div> </td> </tr> <tr> <td> <div class="G">Saccavādivacanaṁ anaññathā.</div> </td> </tr> </table> </div>
</div>
<div class="q" id="p_19Th2_348"> <div class="divNumber">270.</div> <div class="p"> <table class="singleColumn"> <tr> <td> <div class="pN">348</div> <div class="G">Ediso ahu ayaṁ samussayo,</div> </td> </tr> <tr> <td> <div class="G">Jajjaro bahudukkhānamālayo;</div> </td> </tr> <tr> <td> <div class="G">Sopalepapatito jarāgharo,</div> </td> </tr> <tr> <td> <div class="G">Saccavādivacanaṁ anaññathā”.</div> </td> </tr> </table> </div>
</div>
<div class="CENTER" id="p_19Th2_349">
<span class="pN">349</span>…  Ambapālī therī… .</div>
</html>
