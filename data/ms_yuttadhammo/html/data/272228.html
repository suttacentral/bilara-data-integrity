<html>
<div class="i">17.2 Nappaṭippassambhanavagga</div>
<div class="h">Upālipañcaka</div>
<div class="h">Nappaṭippassambhanavagga</div>
<div class="q" id="p_5V_1960"> <div class="divNumber">420.</div> <div class="p">
<span class="pN">1960</span>“Katihi nu kho, bhante, aṅgehi samannāgatassa bhikkhuno kammaṁ nappaṭippassambhetabban”ti? </div>
</div>
<div class="q" id="p_5V_1961"> <div class="p">
<span class="pN">1961</span>“Pañcahupāli, aṅgehi samannāgatassa bhikkhuno kammaṁ nappaṭippassambhetabbaṁ. Katamehi pañcahi? Āpattiṁ āpanno kammakato upasampādeti, nissayaṁ deti, sāmaṇeraṁ upaṭṭhāpeti, bhikkhunovādakasammutiṁ sādiyati, sammatopi bhikkhuniyo ovadati— imehi kho, upāli, pañcahaṅgehi samannāgatassa bhikkhuno kammaṁ nappaṭippassambhetabbaṁ. (1) </div>
</div>
<div class="q" id="p_5V_1962"> <div class="p">
<span class="pN">1962</span>Aparehipi, upāli, pañcahaṅgehi samannāgatassa bhikkhuno kammaṁ nappaṭippassambhetabbaṁ. Katamehi pañcahi? Yāya āpattiyā saṁghena kammaṁ kataṁ hoti taṁ āpattiṁ āpajjati, aññaṁ vā tādisikaṁ, tato vā pāpiṭṭhataraṁ, kammaṁ garahati, kammike garahati— imehi kho, upāli, pañcahaṅgehi samannāgatassa bhikkhuno kammaṁ nappaṭippassambhetabbaṁ. (2) </div>
</div>
<div class="q" id="p_5V_1963"> <div class="p">
<span class="pN">1963</span>Aparehipi, upāli, pañcahaṅgehi samannāgatassa bhikkhuno kammaṁ nappaṭippassambhetabbaṁ. Katamehi pañcahi? Buddhassa avaṇṇaṁ bhāsati, dhammassa avaṇṇaṁ bhāsati, saṁghassa avaṇṇaṁ bhāsati, micchādiṭṭhiko ca hoti, ājīvavipanno ca— imehi kho, upāli, pañcahaṅgehi samannāgatassa bhikkhuno kammaṁ nappaṭippassambhetabbaṁ. (3) </div>
</div>
<div class="q" id="p_5V_1964"> <div class="p">
<span class="pN">1964</span>Aparehipi, upāli, pañcahaṅgehi samannāgatassa bhikkhuno kammaṁ nappaṭippassambhetabbaṁ. Katamehi pañcahi? Alajjī ca hoti, bālo ca, apakatatto ca, omaddakārako ca hoti, vattesu sikkhāya ca na paripūrakārī— imehi kho, upāli, pañcahaṅgehi samannāgatassa bhikkhuno kammaṁ nappaṭippassambhetabban”ti. (4) </div>
</div>
<div class="q" id="p_5V_1965"> <div class="divNumber">421.</div> <div class="p">
<span class="pN">1965</span>“Saṅgāmāvacarena, bhante, bhikkhunā saṁghaṁ upasaṅkamantena kati dhamme ajjhattaṁ upaṭṭhāpetvā saṁgho upasaṅkamitabbo”ti? </div>
</div>
<div class="q" id="p_5V_1966"> <div class="p">
<span class="pN">1966</span>“Saṅgāmāvacarena, upāli, bhikkhunā saṁghaṁ upasaṅkamantena pañca dhamme ajjhattaṁ upaṭṭhāpetvā saṁgho upasaṅkamitabbo. Katame pañca? Saṅgāmāvacarena, upāli, bhikkhunā saṁghaṁ upasaṅkamantena nīcacittena saṁgho upasaṅkamitabbo, rajoharaṇasamena cittena, āsanakusalena bhavitabbaṁ nissajjakusalena, there bhikkhū anupakhajjantena, nave bhikkhū āsanena appaṭibāhantena yathāpatirūpe āsane nisīditabbaṁ, anānākathikena bhavitabbaṁ atiracchānakathikena, sāmaṁ vā dhammo bhāsitabbo, paro vā ajjhesitabbo, ariyo vā tuṇhībhāvo nātimaññitabbo, sace, upāli, saṁgho samaggakaraṇīyāni kammāni karoti; tatra ce, upāli, bhikkhuno nakkhamati, api diṭṭhāvikammaṁ katvā ñāpetabbā sāmaggī. Taṁ kissahetu? Māhaṁ saṁghena nānatto assanti. Saṅgāmāvacarenupāli, bhikkhunā saṁghaṁ upasaṅkamantena ime pañca dhamme ajjhattaṁ upaṭṭhāpetvā saṁgho upasaṅkamitabbo”ti. </div>
</div>
<div class="q" id="p_5V_1967"> <div class="divNumber">422.</div> <div class="p">
<span class="pN">1967</span>“Katihi nu kho, bhante, aṅgehi samannāgato bhikkhu saṁghe voharanto bahujanaakanto ca hoti bahujanaamanāpo ca bahujanaarucito cā”ti? </div>
</div>
<div class="q" id="p_5V_1968"> <div class="p">
<span class="pN">1968</span>“Pañcahupāli, aṅgehi samannāgato bhikkhu saṁghe voharanto bahujanaakanto ca hoti bahujanaamanāpo ca bahujanarucito ca. Katamehi pañcahi? Ussitamantī ca hoti, nissitajappī ca, na ca bhāsānusandhikusalo hoti, na yathādhamme yathāvinaye yathāpattiyā codetā hoti, na yathādhamme yathāvinaye yathāpattiyā kāretā hoti— imehi kho, upāli, pañcahaṅgehi samannāgato bhikkhu saṁghe voharanto bahujanaakanto ca hoti bahujanaamanāpo ca bahujanaarucito ca. Pañcahupāli, aṅgehi samannāgato bhikkhu saṁghe voharanto bahujanakanto ca hoti bahujanamanāpo ca bahujanarucito ca. Katamehi pañcahi? Na ussitamantī ca hoti, na nissitajappī ca, bhāsānusandhikusalo ca hoti, yathādhamme yathāvinaye yathāpattiyā codetā hoti, yathādhamme yathāvinaye yathāpattiyā kāretā hoti— imehi kho, upāli, pañcahaṅgehi samannāgato bhikkhu saṁghe voharanto bahujanakanto ca hoti bahujanamanāpo ca bahujanarucito ca. (1) </div>
</div>
<div class="q" id="p_5V_1969"> <div class="p">
<span class="pN">1969</span>Aparehipi, upāli, pañcahaṅgehi samannāgato bhikkhu saṁghe voharanto bahujanaakanto ca hoti bahujanaamanāpo ca bahujanaarucito ca. Katamehi pañcahi? Ussādetā ca hoti, apasādetā ca, adhammaṁ gaṇhāti, dhammaṁ paṭibāhati, samphañca bahuṁ bhāsati— imehi kho, upāli, pañcahaṅgehi samannāgato bhikkhu saṁghe voharanto bahujanaakanto ca hoti bahujanaamanāpo ca bahujanaarucito ca. Pañcahupāli, aṅgehi samannāgato bhikkhu saṁghe voharanto bahujanakanto ca hoti bahujanamanāpo ca bahujanarucito ca. Katamehi pañcahi? Na ussādetā ca hoti, na apasādetā ca, dhammaṁ gaṇhāti, adhammaṁ paṭibāhati, samphañca na bahuṁ bhāsati— imehi kho, upāli, pañcahaṅgehi samannāgato bhikkhu saṁghe voharanto bahujanakanto ca hoti bahujanamanāpo ca bahujanarucito ca. (2) </div>
</div>
<div class="q" id="p_5V_1970"> <div class="p">
<span class="pN">1970</span>Aparehipi, upāli, pañcahaṅgehi samannāgato bhikkhu saṁghe voharanto bahujanaakanto ca hoti bahujanaamanāpo ca bahujanaarucito ca. Katamehi pañcahi? Pasayhapavattā hoti, anokāsakammaṁ kāretvā pavattā hoti, na yathādhamme yathāvinaye yathāpattiyā codetā hoti, na yathādhamme yathāvinaye yathāpattiyā kāretā hoti, na yathādiṭṭhiyā byākatā hoti— imehi kho, upāli, pañcahaṅgehi samannāgato bhikkhu saṁghe voharanto bahujanaakanto ca hoti bahujanaamanāpo ca bahujanaarucito ca. Pañcahupāli, aṅgehi samannāgato bhikkhu saṁghe voharanto bahujanakanto ca hoti bahujanamanāpo ca bahujanarucito ca. Katamehi pañcahi? Na pasayhapavattā hoti, okāsakammaṁ kāretvā pavattā hoti, yathādhamme yathāvinaye yathāpattiyā codetā hoti, yathādhamme yathāvinaye yathāpattiyā kāretā hoti, yathādiṭṭhiyā byākatā hoti— imehi kho, upāli, pañcahaṅgehi samannāgato bhikkhu saṁghe voharanto bahujanakanto ca hoti bahujanamanāpo ca bahujanarucito cā”ti. (3) </div>
</div>
<div class="q" id="p_5V_1971"> <div class="divNumber">423.</div> <div class="p">
<span class="pN">1971</span>“Kati nu kho, bhante, ānisaṁsā vinayapariyattiyā”ti? </div>
</div>
<div class="q" id="p_5V_1972"> <div class="p">
<span class="pN">1972</span>“Pañcime, upāli, ānisaṁsā vinayapariyattiyā. Katame pañca? Attano sīlakkhandho sugutto hoti surakkhito, kukkuccapakatānaṁ paṭisaraṇaṁ hoti, visārado saṁghamajjhe voharati, paccatthike sahadhammena suniggahitaṁ niggaṇhāti, saddhammaṭṭhitiyā paṭipanno hoti— imehi kho, upāli, pañcānisaṁsā vinayapariyattiyā”. </div>
</div>
<div class="CENTER" id="p_5V_1973">
<span class="pN">1973</span>Nappaṭippassambhanavaggo niṭṭhito dutiyo.</div>
<div class="SUMMARY" id="p_5V_1974">
<span class="pN">1974</span><span class="firstLetter">T</span>assuddānaṁ</div>
<div class="q" id="p_5V_1975"> <div class="p"> <table class="singleColumn"> <tr> <td> <div class="pN">1975</div> <div class="G">Āpanno yāyavaṇṇañca,</div> </td> </tr> <tr> <td> <div class="G">alajjī saṅgāmena ca;</div> </td> </tr> <tr> <td> <div class="G">Ussitā ussādetā ca,</div> </td> </tr> <tr> <td> <div class="G">pasayha pariyattiyāti.</div> </td> </tr> </table> </div>
</div>
<div class="CENTER" id="p_5V_1976">
<span class="pN">1976</span>Paṭhamayamakapaññatti.</div>
</html>
