<html>
<div class="i">8.1 Sīsūpacālātherīgāthā</div>
<div class="h">Aṭṭhakanipāta</div>
<div class="h">Sīsūpacālātherīgāthā</div>
<div class="q" id="p_19Th2_264"> <div class="divNumber">196.</div> <div class="p"> <table class="singleColumn"> <tr> <td> <div class="pN">264</div> <div class="G">“Bhikkhunī sīlasampannā,</div> </td> </tr> <tr> <td> <div class="G">indriyesu susaṁvutā;</div> </td> </tr> <tr> <td> <div class="G">Adhigacche padaṁ santaṁ,</div> </td> </tr> <tr> <td> <div class="G">asecanakamojavaṁ”.</div> </td> </tr> </table> </div>
</div>
<div class="q" id="p_19Th2_265"> <div class="divNumber">197.</div> <div class="p"> <table class="singleColumn"> <tr> <td> <div class="pN">265</div> <div class="G">“Tāvatiṁsā ca yāmā ca,</div> </td> </tr> <tr> <td> <div class="G">tusitā cāpi devatā;</div> </td> </tr> <tr> <td> <div class="G">Nimmānaratino devā,</div> </td> </tr> <tr> <td> <div class="G">ye devā vasavattino;</div> </td> </tr> <tr> <td> <div class="G">Tattha cittaṁ paṇīdhehi,</div> </td> </tr> <tr> <td> <div class="G">yattha te vusitaṁ pure”.</div> </td> </tr> </table> </div>
</div>
<div class="q" id="p_19Th2_266"> <div class="divNumber">198.</div> <div class="p"> <table class="singleColumn"> <tr> <td> <div class="pN">266</div> <div class="G">“Tāvatiṁsā ca yāmā ca,</div> </td> </tr> <tr> <td> <div class="G">tusitā cāpi devatā;</div> </td> </tr> <tr> <td> <div class="G">Nimmānaratino devā,</div> </td> </tr> <tr> <td> <div class="G">ye devā vasavattino.</div> </td> </tr> </table> </div>
</div>
<div class="q" id="p_19Th2_267"> <div class="divNumber">199.</div> <div class="p"> <table class="singleColumn"> <tr> <td> <div class="pN">267</div> <div class="G">Kālaṁ kālaṁ bhavābhavaṁ,</div> </td> </tr> <tr> <td> <div class="G">sakkāyasmiṁ purakkhatā;</div> </td> </tr> <tr> <td> <div class="G">Avītivattā sakkāyaṁ,</div> </td> </tr> <tr> <td> <div class="G">jātimaraṇasārino.</div> </td> </tr> </table> </div>
</div>
<div class="q" id="p_19Th2_268"> <div class="divNumber">200.</div> <div class="p"> <table class="singleColumn"> <tr> <td> <div class="pN">268</div> <div class="G">Sabbo ādīpito loko,</div> </td> </tr> <tr> <td> <div class="G">sabbo loko padīpito;</div> </td> </tr> <tr> <td> <div class="G">Sabbo pajjalito loko,</div> </td> </tr> <tr> <td> <div class="G">sabbo loko pakampito.</div> </td> </tr> </table> </div>
</div>
<div class="q" id="p_19Th2_269"> <div class="divNumber">201.</div> <div class="p"> <table class="singleColumn"> <tr> <td> <div class="pN">269</div> <div class="G">Akampiyaṁ atuliyaṁ,</div> </td> </tr> <tr> <td> <div class="G">aputhujjanasevitaṁ;</div> </td> </tr> <tr> <td> <div class="G">Buddho dhammamadesesi,</div> </td> </tr> <tr> <td> <div class="G">tattha me nirato mano.</div> </td> </tr> </table> </div>
</div>
<div class="q" id="p_19Th2_270"> <div class="divNumber">202.</div> <div class="p"> <table class="singleColumn"> <tr> <td> <div class="pN">270</div> <div class="G">Tassāhaṁ vacanaṁ sutvā,</div> </td> </tr> <tr> <td> <div class="G">vihariṁ sāsane ratā;</div> </td> </tr> <tr> <td> <div class="G">Tisso vijjā anuppattā,</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_19Th2_271"> <div class="divNumber">203.</div> <div class="p"> <table class="singleColumn"> <tr> <td> <div class="pN">271</div> <div class="G">Sabbattha vihatā nandī,</div> </td> </tr> <tr> <td> <div class="G">tamokhandho padālito;</div> </td> </tr> <tr> <td> <div class="G">Evaṁ jānāhi pāpima,</div> </td> </tr> <tr> <td> <div class="G">nihato tvamasi antaka”.</div> </td> </tr> </table> </div>
</div>
<div class="CENTER" id="p_19Th2_272">
<span class="pN">272</span>…  Sīsūpacālā therī… .</div>
<div class="ENDH3" id="p_19Th2_273">
<span class="pN">273</span>Aṭṭhakanipāto niṭṭhito.</div>
</html>
