<html>
<div class="i">3.6.4 Bhagavatobrahmacāripañha</div>
<div class="h">Milindapañha</div>
<div class="h">Sativagga</div>
<div class="h">Bhagavatobrahmacāripañha</div>
<div class="q" id="p_28Mi_409"> <div class="divNumber">86.</div> <div class="p">
<span class="pN">409</span>Rājā āha—  “bhante nāgasena, buddho brahmacārī”ti? “Āma, mahārāja, bhagavā brahmacārī”ti. “Tena hi, bhante nāgasena, buddho brahmuno sisso”ti? “Atthi pana te, mahārāja, hatthipāmokkho”ti? “Atthi, bhante”ti. “Kiṁ nu kho, mahārāja, so hatthī kadāci karahaci koñcanādaṁ nadatī”ti? “Āma, bhante, nadatī”ti. “Tena hi, mahārāja, so hatthī koñcasakuṇassa sisso”ti? “Na hi, bhante”ti. “Kiṁ pana, mahārāja, brahmā sabuddhiko abuddhiko”ti? “Sabuddhiko, bhante”ti. “Tena hi, mahārāja, brahmā bhagavato sisso”ti. </div>
</div>
<div class="q" id="p_28Mi_410"> <div class="p">
<span class="pN">410</span>“Kallosi, bhante nāgasenā”ti. </div>
</div>
<div class="CENTER" id="p_28Mi_411">
<span class="pN">411</span>Bhagavato brahmacāripañho catuttho.</div>
</html>
