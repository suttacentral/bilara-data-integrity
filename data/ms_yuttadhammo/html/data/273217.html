<html>
<div class="i">1.2.6 Kuṭikārasikkhāpada</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Kuṭikārasikkhāpada
</div>
<div class="q" id="p_1V_1417">
<div class="divNumber">
342.
</div>
<div class="p">
<span class="pN">1417</span>Tena samayena buddho bhagavā rājagahe viharati veḷuvane kalandakanivāpe. Tena kho pana samayena āḷavakā bhikkhū saññācikāyo kuṭiyo kārāpenti assāmikāyo attuddesikāyo appamāṇikāyo. Tāyo na niṭṭhānaṁ gacchanti. Te yācanabahulā viññattibahulā viharanti— “purisaṁ detha, purisatthakaraṁ detha, goṇaṁ detha, sakaṭaṁ detha, vāsiṁ detha, parasuṁ detha, kuṭhāriṁ detha, kudālaṁ detha, nikhādanaṁ detha, valliṁ detha, veḷuṁ detha, muñjaṁ detha, pabbajaṁ detha, tiṇaṁ detha, mattikaṁ dethā”ti. Manussā upaddutā yācanāya upaddutā viññattiyā bhikkhū disvā ubbijjantipi uttasantipi palāyantipi aññenapi gacchanti aññenapi mukhaṁ karonti dvārampi thakenti, gāvimpi disvā palāyanti bhikkhūti maññamānā.
</div>
</div>
<div class="q" id="p_1V_1418">
<div class="p">
<span class="pN">1418</span>Atha kho āyasmā mahākassapo rājagahe vassaṁvuṭṭho yena āḷavī tena pakkāmi. Anupubbena yena āḷavī tadavasari. Tatra sudaṁ āyasmā mahākassapo āḷaviyaṁ viharati aggāḷave cetiye. Atha kho āyasmā mahākassapo pubbaṇhasamayaṁ nivāsetvā pattacīvaramādāya āḷaviṁ piṇḍāya pāvisi. Manussā āyasmantaṁ mahākassapaṁ passitvā ubbijjantipi uttasantipi palāyantipi aññenapi gacchanti aññenapi mukhaṁ karonti dvārampi thakenti. Atha kho āyasmā mahākassapo āḷaviyaṁ piṇḍāya caritvā pacchābhattaṁ piṇḍapātapaṭikkanto bhikkhū āmantesi— “pubbāyaṁ, āvuso, āḷavī subhikkhā ahosi sulabhapiṇḍā sukarā uñchena paggahena yāpetuṁ; etarahi panāyaṁ āḷavī dubbhikkhā dullabhapiṇḍā, na sukarā uñchena paggahena yāpetuṁ. Ko nu kho, āvuso, hetu ko paccayo, yenāyaṁ āḷavī dubbhikkhā dullabhapiṇḍā, na sukarā uñchena paggahena yāpetun”ti? Atha kho te bhikkhū āyasmato mahākassapassa etamatthaṁ ārocesuṁ.
</div>
</div>
<div class="q" id="p_1V_1419">
<div class="divNumber">
343.
</div>
<div class="p">
<span class="pN">1419</span>Atha kho bhagavā rājagahe yathābhirantaṁ viharitvā yena āḷavī tena cārikaṁ pakkāmi. Anupubbena cārikaṁ caramāno yena āḷavī tadavasari. Tatra sudaṁ bhagavā āḷaviyaṁ viharati aggāḷave cetiye. Atha kho āyasmā mahākassapo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā mahākassapo bhagavato etamatthaṁ ārocesi.
</div>
</div>
<div class="q" id="p_1V_1420">
<div class="p">
<span class="pN">1420</span>Atha kho bhagavā etasmiṁ nidāne etasmiṁ pakaraṇe bhikkhusaṁghaṁ sannipātāpetvā āḷavake bhikkhū paṭipucchi— “saccaṁ kira tumhe, bhikkhave, saññācikāyo kuṭiyo kārāpetha assāmikāyo attuddesikāyo appamāṇikāyo. Tāyo na niṭṭhānaṁ gacchanti. Te tumhe yācanabahulā viññattibahulā viharatha— ‘purisaṁ detha purisatthakaraṁ detha…pe… tiṇaṁ detha mattikaṁ dethā’ti. Manussā upaddutā yācanāya upaddutā viññattiyā bhikkhū disvā ubbijjantipi uttasantipi palāyantipi aññenapi gacchanti aññenapi mukhaṁ karonti dvārampi thakenti, gāvimpi disvā palāyanti bhikkhūti maññamānā”ti? “Saccaṁ, bhagavā”ti. Vigarahi buddho bhagavā…pe… kathañhi nāma tumhe, moghapurisā, saṁyācikāyo kuṭiyo kārāpessatha assāmikāyo attuddesikāyo appamāṇikāyo. Tāyo na niṭṭhānaṁ gacchanti. Te tumhe yācanabahulā viññattibahulā viharissatha— “purisaṁ detha purisatthakaraṁ detha…pe… tiṇaṁ detha mattikaṁ dethā”ti. Netaṁ moghapurisā, appasannānaṁ vā pasādāya…pe… vigarahitvā dhammiṁ kathaṁ katvā bhikkhū āmantesi—
</div>
</div>
<div class="q" id="p_1V_1421">
<div class="divNumber">
344.
</div>
<div class="p">
<span class="pN">1421</span>“Bhūtapubbaṁ, bhikkhave, dve bhātaro isayo gaṅgaṁ nadiṁ upanissāya vihariṁsu. Atha kho, bhikkhave, maṇikaṇṭho nāgarājā gaṅgaṁ nadiṁ uttaritvā yena kaniṭṭho isi tenupasaṅkami; upasaṅkamitvā kaniṭṭhaṁ isiṁ sattakkhattuṁ bhogehi parikkhipitvā uparimuddhani mahantaṁ phaṇaṁ karitvā aṭṭhāsi. Atha kho, bhikkhave, kaniṭṭho isi tassa nāgassa bhayā kiso ahosi lūkho dubbaṇṇo uppaṇḍuppaṇḍukajāto dhamanisanthatagatto. Addasa kho, bhikkhave, jeṭṭho isi kaniṭṭhaṁ isiṁ kisaṁ lūkhaṁ dubbaṇṇaṁ uppaṇḍuppaṇḍukajātaṁ dhamanisanthatagattaṁ. Disvāna kaniṭṭhaṁ isiṁ etadavoca— ‘kissa tvaṁ, bho, kiso lūkho dubbaṇṇo uppaṇḍuppaṇḍukajāto dhamanisanthatagatto’ti? ‘Idha, bho, maṇikaṇṭho nāgarājā gaṅgaṁ nadiṁ uttaritvā yenāhaṁ tenupasaṅkami; upasaṅkamitvā maṁ sattakkhattuṁ bhogehi parikkhipitvā uparimuddhani mahantaṁ phaṇaṁ karitvā aṭṭhāsi. Tassāhaṁ, bho, nāgassa bhayā kiso lūkho dubbaṇṇo uppaṇḍuppaṇḍukajāto dhamanisanthatagatto’ti. ‘Icchasi pana tvaṁ, bho, tassa nāgassa anāgamanan’ti? ‘Icchāmahaṁ, bho, tassa nāgassa anāgamanan’ti. ‘Api pana tvaṁ, bho, tassa nāgassa kiñci passasī’ti? ‘Passāmahaṁ, bho, maṇimassa kaṇṭhe pilandhanan’ti. ‘Tena hi tvaṁ, bho, taṁ nāgaṁ maṇiṁ yāca— “maṇiṁ me, bho, dehi; maṇinā me attho”’ti.
</div>
</div>
<div class="q" id="p_1V_1422">
<div class="p">
<span class="pN">1422</span>Atha kho, bhikkhave, maṇikaṇṭho nāgarājā gaṅgaṁ nadiṁ uttaritvā yena kaniṭṭho isi tenupasaṅkami; upasaṅkamitvā ekamantaṁ aṭṭhāsi. Ekamantaṁ ṭhitaṁ kho, bhikkhave, maṇikaṇṭhaṁ nāgarājānaṁ kaniṭṭho isi etadavoca— ‘maṇiṁ me, bho, dehi; maṇinā me attho’ti. Atha kho, bhikkhave, maṇikaṇṭho nāgarājā— ‘bhikkhu maṇiṁ yācati, bhikkhussa maṇinā attho’ti khippaññeva agamāsi.
</div>
</div>
<div class="q" id="p_1V_1423">
<div class="p">
<span class="pN">1423</span>Dutiyampi kho, bhikkhave, maṇikaṇṭho nāgarājā gaṅgaṁ nadiṁ uttaritvā yena kaniṭṭho isi tenupasaṅkami. Addasa kho, bhikkhave, kaniṭṭho isi maṇikaṇṭhaṁ nāgarājānaṁ dūratova āgacchantaṁ. Disvāna maṇikaṇṭhaṁ nāgarājānaṁ etadavoca— ‘maṇiṁ me, bho, dehi; maṇinā me attho’ti. Atha kho, bhikkhave, maṇikaṇṭho nāgarājā— ‘bhikkhu maṇiṁ yācati, bhikkhussa maṇinā attho’ti tatova paṭinivatti.
</div>
</div>
<div class="q" id="p_1V_1424">
<div class="p">
<span class="pN">1424</span>Tatiyampi kho, bhikkhave, maṇikaṇṭho nāgarājā gaṅgaṁ nadiṁ uttarati. Addasa kho, bhikkhave, kaniṭṭho isi maṇikaṇṭhaṁ nāgarājānaṁ gaṅgaṁ nadiṁ uttarantaṁ. Disvāna maṇikaṇṭhaṁ nāgarājānaṁ etadavoca— ‘maṇiṁ me, bho, dehi; maṇinā me attho’ti. Atha kho, bhikkhave, maṇikaṇṭho nāgarājā kaniṭṭhaṁ isiṁ gāthāhi ajjhabhāsi—
</div>
</div>
<div class="q" id="p_1V_1425">
<div class="p">
<table class="singleColumn">
	<tbody>
		<tr>
			<td>
			<div class="pN">
			1425
			</div>
			<div class="G">
			‘Mamannapānaṁ vipulaṁ uḷāraṁ,
			</div>
			</td>
		</tr>
		<tr>
			<td>
			<div class="G">
			Uppajjatīmassa maṇissa hetu;
			</div>
			</td>
		</tr>
		<tr>
			<td>
			<div class="G">
			Taṁ te na dassaṁ atiyācakosi,
			</div>
			</td>
		</tr>
		<tr>
			<td>
			<div class="G">
			Na cāpi te assamamāgamissaṁ.
			</div>
			</td>
		</tr>
	</tbody>
</table>
</div>
</div>
<div class="q" id="p_1V_1426">
<div class="p">
<table class="singleColumn">
	<tbody>
		<tr>
			<td>
			<div class="pN">
			1426
			</div>
			<div class="G">
			Susū yathā sakkharadhotapāṇī,
			</div>
			</td>
		</tr>
		<tr>
			<td>
			<div class="G">
			Tāsesi maṁ selamāyācamāno;
			</div>
			</td>
		</tr>
		<tr>
			<td>
			<div class="G">
			Taṁ te na dassaṁ atiyācakosi,
			</div>
			</td>
		</tr>
		<tr>
			<td>
			<div class="G">
			Na cāpi te assamamāgamissan’ti.
			</div>
			</td>
		</tr>
	</tbody>
</table>
</div>
</div>
<div class="q" id="p_1V_1427">
<div class="p">
<span class="pN">1427</span>Atha kho, bhikkhave, maṇikaṇṭho nāgarājā— ‘bhikkhu maṇiṁ yācati, bhikkhussa maṇinā attho’ti pakkāmi. Tathā pakkantova ahosi, na puna paccāgañchi. Atha kho, bhikkhave, kaniṭṭho isi tassa nāgassa dassanīyassa adassanena bhiyyoso mattāya kiso ahosi lūkho dubbaṇṇo, uppaṇḍuppaṇḍukajāto dhamanisanthatagatto. Addasa kho, bhikkhave, jeṭṭho isi kaniṭṭhaṁ isiṁ bhiyyoso mattāya kisaṁ lūkhaṁ dubbaṇṇaṁ uppaṇḍuppaṇḍukajātaṁ dhamanisanthatagattaṁ. Disvāna kaniṭṭhaṁ isiṁ etadavoca— ‘kissa tvaṁ, bho, bhiyyoso mattāya kiso lūkho dubbaṇṇo uppaṇḍuppaṇḍukajāto dhamanisanthatagatto’ti? ‘Tassāhaṁ, bho, nāgassa dassanīyassa adassanena bhiyyoso mattāya kiso lūkho dubbaṇṇo uppaṇḍuppaṇḍukajāto dhamanisanthatagatto’ti. Atha kho, bhikkhave, jeṭṭho isi kaniṭṭhaṁ isiṁ gāthāya ajjhabhāsi—
</div>
</div>
<div class="q" id="p_1V_1428">
<div class="p">
<table class="singleColumn">
	<tbody>
		<tr>
			<td>
			<div class="pN">
			1428
			</div>
			<div class="G">
			‘Na taṁ yāce yassapiyaṁ jigīse,
			</div>
			</td>
		</tr>
		<tr>
			<td>
			<div class="G">
			Videsso hoti atiyācanāya;
			</div>
			</td>
		</tr>
		<tr>
			<td>
			<div class="G">
			Nāgo maṇiṁ yācito brāhmaṇena,
			</div>
			</td>
		</tr>
		<tr>
			<td>
			<div class="G">
			Adassanaññeva tadajjhagamā’ti.
			</div>
			</td>
		</tr>
	</tbody>
</table>
</div>
</div>
<div class="q" id="p_1V_1429">
<div class="p">
<span class="pN">1429</span>Tesañhi nāma, bhikkhave, tiracchānagatānaṁ pāṇānaṁ amanāpā bhavissati yācanā amanāpā viññatti. Kimaṅgaṁ pana manussabhūtānaṁ.
</div>
</div>
<div class="q" id="p_1V_1430">
<div class="divNumber">
345.
</div>
<div class="p">
<span class="pN">1430</span>Bhūtapubbaṁ, bhikkhave, aññataro bhikkhu himavantapasse viharati aññatarasmiṁ vanasaṇḍe. Tassa kho, bhikkhave, vanasaṇḍassa avidūre mahantaṁ ninnaṁ pallalaṁ. Atha kho, bhikkhave, mahāsakuṇasaṅgho tasmiṁ pallale divasaṁ gocaraṁ caritvā sāyaṁ taṁ vanasaṇḍaṁ vāsāya upagacchati. Atha kho, bhikkhave, so bhikkhu tassa sakuṇasaṅghassa saddena ubbāḷho yenāhaṁ tenupasaṅkami; upasaṅkamitvā maṁ abhivādetvā ekamantaṁ nisīdi. Ekamantaṁ nisinnaṁ kho ahaṁ, bhikkhave, taṁ bhikkhuṁ etadavoca— ‘kacci, bhikkhu, khamanīyaṁ kacci yāpanīyaṁ kaccisi appakilamathena addhānaṁ āgato? Kuto ca tvaṁ, bhikkhu, āgacchasī’ti? ‘Khamanīyaṁ, bhagavā, yāpanīyaṁ, bhagavā. Appakilamathena cāhaṁ, bhante, addhānaṁ āgato. Atthi, bhante, himavantapasse mahāvanasaṇḍo. Tassa kho pana, bhante, vanasaṇḍassa avidūre mahantaṁ ninnaṁ pallalaṁ. Atha kho, bhante, mahāsakuṇasaṅgho tasmiṁ pallale divasaṁ gocaraṁ caritvā sāyaṁ taṁ vanasaṇḍaṁ vāsāya upagacchati. Tato ahaṁ, bhagavā, āgacchāmi— tassa sakuṇasaṅghassa saddena ubbāḷho’ti. ‘Icchasi pana tvaṁ, bhikkhu, tassa sakuṇasaṅghassa anāgamanan’ti? ‘Icchāmahaṁ, bhagavā, tassa sakuṇasaṅghassa anāgamanan’ti. ‘Tena hi tvaṁ, bhikkhu, tattha gantvā taṁ vanasaṇḍaṁ ajjhogāhetvā rattiyā paṭhamaṁ yāmaṁ tikkhattuṁ saddamanussāvehi— suṇantu me, bhonto sakuṇā, yāvatikā imasmiṁ vanasaṇḍe vāsaṁ upagatā, pattena me attho. Ekekaṁ me, bhonto, pattaṁ dadantū’ti. Rattiyā majjhimaṁ yāmaṁ… rattiyā pacchimaṁ yāmaṁ tikkhattuṁ saddamanussāvehi— ‘suṇantu me, bhonto sakuṇā, yāvatikā imasmiṁ vanasaṇḍe vāsaṁ upagatā, pattena me attho. Ekekaṁ me, bhonto, pattaṁ dadantū’ti.
</div>
</div>
<div class="q" id="p_1V_1431">
<div class="p">
<span class="pN">1431</span>Atha kho, bhikkhave, so bhikkhu tattha gantvā taṁ vanasaṇḍaṁ ajjhogāhetvā rattiyā paṭhamaṁ yāmaṁ tikkhattuṁ saddamanussāvesi— ‘suṇantu me, bhonto sakuṇā, yāvatikā imasmiṁ vanasaṇḍe vāsaṁ upagatā, pattena me attho. Ekekaṁ me, bhonto, pattaṁ dadantū’ti. Rattiyā majjhimaṁ yāmaṁ… rattiyā pacchimaṁ yāmaṁ tikkhattuṁ saddamanussāvesi— ‘suṇantu me, bhonto sakuṇā, yāvatikā imasmiṁ vanasaṇḍe vāsaṁ upagatā, pattena me attho. Ekekaṁ me, bhonto, pattaṁ dadantū’ti. Atha kho, bhikkhave, so sakuṇasaṅgho— ‘bhikkhu pattaṁ yācati bhikkhussa pattena attho’ti tamhā vanasaṇḍā pakkāmi. Tathā pakkantova ahosi na puna paccāgañchi. Tesañhi nāma, bhikkhave, tiracchānagatānaṁ pāṇānaṁ amanāpā bhavissati yācanā amanāpā viññatti. Kimaṅgaṁ pana manussabhūtānaṁ.
</div>
</div>
<div class="q" id="p_1V_1432">
<div class="divNumber">
346.
</div>
<div class="p">
<span class="pN">1432</span>Bhūtapubbaṁ, bhikkhave, raṭṭhapālassa kulaputtassa pitā raṭṭhapālaṁ kulaputtaṁ gāthāya ajjhabhāsi—
</div>
</div>
<div class="q" id="p_1V_1433">
<div class="p">
<table class="singleColumn">
	<tbody>
		<tr>
			<td>
			<div class="pN">
			1433
			</div>
			<div class="G">
			‘Apāhaṁ te na jānāmi,
			</div>
			</td>
		</tr>
		<tr>
			<td>
			<div class="G">
			raṭṭhapāla bahū janā;
			</div>
			</td>
		</tr>
		<tr>
			<td>
			<div class="G">
			Te maṁ saṅgamma yācanti,
			</div>
			</td>
		</tr>
		<tr>
			<td>
			<div class="G">
			kasmā maṁ tvaṁ na yācasī’ti.
			</div>
			</td>
		</tr>
	</tbody>
</table>
</div>
</div>
<div class="q" id="p_1V_1434">
<div class="p">
<table class="singleColumn">
	<tbody>
		<tr>
			<td>
			<div class="pN">
			1434
			</div>
			<div class="G">
			‘Yācako appiyo hoti,
			</div>
			</td>
		</tr>
		<tr>
			<td>
			<div class="G">
			yācaṁ adadamappiyo;
			</div>
			</td>
		</tr>
		<tr>
			<td>
			<div class="G">
			Tasmāhaṁ taṁ na yācāmi,
			</div>
			</td>
		</tr>
		<tr>
			<td>
			<div class="G">
			mā me videssanā ahū’ti.
			</div>
			</td>
		</tr>
	</tbody>
</table>
</div>
</div>
<div class="q" id="p_1V_1435">
<div class="p">
<span class="pN">1435</span>So hi nāma, bhikkhave, raṭṭhapālo kulaputto sakaṁ pitaraṁ evaṁ vakkhati. Kimaṅgaṁ pana jano janaṁ.
</div>
</div>
<div class="q" id="p_1V_1436">
<div class="divNumber">
347.
</div>
<div class="p">
<span class="pN">1436</span>Gihīnaṁ, bhikkhave, dussaṁharāni bhogāni sambhatānipi durakkhiyāni. Tattha nāma tumhe, moghapurisā, evaṁ dussaṁharesu bhogesu sambhatesupi durakkhiyesu yācanabahulā viññattibahulā viharissatha— ‘purisaṁ detha, purisatthakaraṁ detha, goṇaṁ detha, sakaṭaṁ detha, vāsiṁ detha, parasuṁ detha, kuṭhāriṁ detha, kudālaṁ detha, nikhādanaṁ detha, valliṁ detha, veḷuṁ detha, muñjaṁ detha, pabbajaṁ detha, tiṇaṁ detha, mattikaṁ dethā’ti. Netaṁ, moghapurisā, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_1V_1437">
<div class="divNumber">
348.
</div>
<div class="p">
<span class="pN">1437</span><span class="bold">“Saññācikāya pana bhikkhunā kuṭiṁ kārayamānena assāmikaṁ attuddesaṁ pamāṇikā kāretabbā. Tatridaṁ pamāṇaṁ— dīghaso dvādasa vidatthiyo, sugatavidatthiyā; tiriyaṁ sattantarā. Bhikkhū abhinetabbā vatthudesanāya. Tehi bhikkhūhi vatthu desetabbaṁ— anārambhaṁ saparikkamanaṁ. Sārambhe ce bhikkhu vatthusmiṁ aparikkamane saññācikāya kuṭiṁ kāreyya, bhikkhū vā anabhineyya vatthudesanāya, pamāṇaṁ vā atikkāmeyya, saṁghādiseso”</span>ti. (<span class="italic">6</span>:<span class="bold">10</span>)
</div>
</div>
<div class="q" id="p_1V_1438">
<div class="divNumber">
349.
</div>
<div class="p">
<span class="pN">1438</span><span class="bold">Saññācikā</span> nāma sayaṁ yācitvā purisampi purisatthakarampi goṇampi sakaṭampi vāsimpi parasumpi kuṭhārimpi kudālampi nikhādanampi vallimpi veḷumpi muñjampi pabbajampi tiṇampi mattikampi.
</div>
</div>
<div class="q" id="p_1V_1439">
<div class="p">
<span class="pN">1439</span><span class="bold">Kuṭi</span> nāma ullittā vā hoti avalittā vā ullittāvalittā vā.
</div>
</div>
<div class="q" id="p_1V_1440">
<div class="p">
<span class="pN">1440</span><span class="bold">Kārayamānenā</span>ti karonto vā kārāpento vā.
</div>
</div>
<div class="q" id="p_1V_1441">
<div class="p">
<span class="pN">1441</span><span class="bold">Assāmikan</span>ti na añño koci sāmiko hoti, itthī vā puriso vā gahaṭṭho vā pabbajito vā.
</div>
</div>
<div class="q" id="p_1V_1442">
<div class="p">
<span class="pN">1442</span><span class="bold">Attuddesan</span>ti attano atthāya.
</div>
</div>
<div class="q" id="p_1V_1443">
<div class="p">
<span class="pN">1443</span><span class="bold">Pamāṇikā kāretabbā. Tatridaṁ pamāṇaṁ— dīghaso dvādasa vidatthiyo, sugatavidatthiyā</span>ti bāhirimena mānena.
</div>
</div>
<div class="q" id="p_1V_1444">
<div class="p">
<span class="pN">1444</span><span class="bold">Tiriyaṁ sattantarā</span>ti abbhantarimena mānena.
</div>
</div>
<div class="q" id="p_1V_1445">
<div class="p">
<span class="pN">1445</span><span class="bold">Bhikkhū abhinetabbā vatthudesanāyā</span>ti tena kuṭikārakena bhikkhunā kuṭivatthuṁ sodhetvā saṁghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo— “ahaṁ, bhante, saññācikāya kuṭiṁ kattukāmo assāmikaṁ attuddesaṁ. Sohaṁ, bhante, saṁghaṁ kuṭivatthuolokanaṁ yācāmī”ti. Dutiyampi yācitabbā. Tatiyampi yācitabbā. Sace sabbo saṁgho ussahati kuṭivatthuṁ oloketuṁ, sabbena saṁghena oloketabbaṁ. No ce sabbo saṁgho ussahati kuṭivatthuṁ oloketuṁ, ye tattha honti bhikkhū byattā paṭibalā sārambhaṁ anārambhaṁ saparikkamanaṁ aparikkamanaṁ jānituṁ te yācitvā sammannitabbā. “Evañca pana, bhikkhave, sammannitabbā. Byattena bhikkhunā paṭibalena saṁgho ñāpetabbo—
</div>
</div>
<div class="q" id="p_1V_1446">
<div class="divNumber">
350.
</div>
<div class="p">
<span class="pN">1446</span>‘Suṇātu me, bhante, saṁgho. Ayaṁ itthannāmo bhikkhu saññācikāya kuṭiṁ kattukāmo assāmikaṁ attuddesaṁ. So saṁghaṁ kuṭivatthuolokanaṁ yācati. Yadi saṁghassa pattakallaṁ, saṁgho itthannāmañca itthannāmañca bhikkhū sammanneyya itthannāmassa bhikkhuno kuṭivatthuṁ oloketuṁ. Esā ñatti.
</div>
</div>
<div class="q" id="p_1V_1447">
<div class="p">
<span class="pN">1447</span>Suṇātu me, bhante, saṁgho. Ayaṁ itthannāmo bhikkhu saññācikāya kuṭiṁ kattukāmo assāmikaṁ attuddesaṁ. So saṁghaṁ kuṭivatthuolokanaṁ yācati. Saṁgho itthannāmañca itthannāmañca bhikkhū sammannati itthannāmassa bhikkhuno kuṭivatthuṁ oloketuṁ. Yassāyasmato khamati itthannāmassa ca itthannāmassa ca bhikkhūnaṁ sammuti itthannāmassa bhikkhuno kuṭivatthuṁ oloketuṁ, so tuṇhassa; yassa nakkhamati, so bhāseyya.
</div>
</div>
<div class="q" id="p_1V_1448">
<div class="p">
<span class="pN">1448</span>Sammatā saṁghena itthannāmo ca itthannāmo ca bhikkhū itthannāmassa bhikkhuno kuṭivatthuṁ oloketuṁ. Khamati saṁghassa, tasmā tuṇhī, evametaṁ dhārayāmī’”ti.
</div>
</div>
<div class="q" id="p_1V_1449">
<div class="divNumber">
351.
</div>
<div class="p">
<span class="pN">1449</span>Tehi sammatehi bhikkhūhi tattha gantvā kuṭivatthu oloketabbaṁ, sārambhaṁ anārambhaṁ saparikkamanaṁ aparikkamanaṁ jānitabbaṁ. Sace sārambhaṁ hoti aparikkamanaṁ, “mā idha karī”ti vattabbo. Sace anārambhaṁ hoti saparikkamanaṁ, saṁghassa ārocetabbaṁ— “anārambhaṁ saparikkamanan”ti. Tena kuṭikārakena bhikkhunā saṁghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo— “ahaṁ, bhante, saññācikāya kuṭiṁ kattukāmo assāmikaṁ attuddesaṁ. Sohaṁ, bhante, saṁghaṁ kuṭivatthudesanaṁ yācāmī”ti. Dutiyampi yācitabbā. Tatiyampi yācitabbā. “Byattena bhikkhunā paṭibalena saṁgho ñāpetabbo—
</div>
</div>
<div class="q" id="p_1V_1450">
<div class="divNumber">
352.
</div>
<div class="p">
<span class="pN">1450</span>‘Suṇātu me, bhante, saṁgho. Ayaṁ itthannāmo bhikkhu saññācikāya kuṭiṁ kattukāmo assāmikaṁ attuddesaṁ. So saṁghaṁ kuṭivatthudesanaṁ yācati. Yadi saṁghassa pattakallaṁ, saṁgho itthannāmassa bhikkhuno kuṭivatthuṁ deseyya. Esā ñatti.
</div>
</div>
<div class="q" id="p_1V_1451">
<div class="p">
<span class="pN">1451</span>Suṇātu me, bhante, saṁgho. Ayaṁ itthannāmo bhikkhu saññācikāya kuṭiṁ kattukāmo assāmikaṁ attuddesaṁ. So saṁghaṁ kuṭivatthudesanaṁ yācati. Saṁgho itthannāmassa bhikkhuno kuṭivatthuṁ deseti. Yassāyasmato khamati itthannāmassa bhikkhuno kuṭivatthussa desanā, so tuṇhassa; yassa nakkhamati, so bhāseyya.
</div>
</div>
<div class="q" id="p_1V_1452">
<div class="p">
<span class="pN">1452</span>Desitaṁ saṁghena itthannāmassa bhikkhuno kuṭivatthu. Khamati saṁghassa, tasmā tuṇhī, evametaṁ dhārayāmī’”ti.
</div>
</div>
<div class="q" id="p_1V_1453">
<div class="divNumber">
353.
</div>
<div class="p">
<span class="pN">1453</span><span class="bold">Sārambhaṁ</span> nāma kipillikānaṁ vā āsayo hoti, upacikānaṁ vā āsayo hoti, undūrānaṁ vā āsayo hoti, ahīnaṁ vā āsayo hoti, vicchikānaṁ vā āsayo hoti, satapadīnaṁ vā āsayo hoti, hatthīnaṁ vā āsayo hoti, assānaṁ vā āsayo hoti, sīhānaṁ vā āsayo hoti, byagghānaṁ vā āsayo hoti, dīpīnaṁ vā āsayo hoti, acchānaṁ vā āsayo hoti, taracchānaṁ vā āsayo hoti, yesaṁ kesañci tiracchānagatānaṁ pāṇānaṁ āsayo hoti, pubbaṇṇanissitaṁ vā hoti, aparaṇṇanissitaṁ vā hoti, abbhāghātanissitaṁ vā hoti, āghātananissitaṁ vā hoti, susānanissitaṁ vā hoti, uyyānanissitaṁ vā hoti, rājavatthunissitaṁ vā hoti, hatthisālānissitaṁ vā hoti, assasālānissitaṁ vā hoti, bandhanāgāranissitaṁ vā hoti, pānāgāranissitaṁ vā hoti, sūnanissitaṁ vā hoti, racchānissitaṁ vā hoti, caccaranissitaṁ vā hoti, sabhānissitaṁ vā hoti, saṁsaraṇanissitaṁ vā hoti. Etaṁ sārambhaṁ nāma.
</div>
</div>
<div class="q" id="p_1V_1454">
<div class="p">
<span class="pN">1454</span><span class="bold">Aparikkamanaṁ</span> nāma na sakkā hoti yathāyuttena sakaṭena anuparigantuṁ samantā nisseṇiyā anuparigantuṁ. Etaṁ aparikkamanaṁ nāma.
</div>
</div>
<div class="q" id="p_1V_1455">
<div class="p">
<span class="pN">1455</span><span class="bold">Anārambhaṁ</span> nāma na kipillikānaṁ vā āsayo hoti, na upacikānaṁ vā āsayo hoti, na undūrānaṁ vā āsayo hoti, na ahīnaṁ vā āsayo hoti, na vicchikānaṁ vā āsayo hoti, na satapadīnaṁ vā āsayo hoti…pe… na saṁsaraṇanissitaṁ vā hoti. Etaṁ anārambhaṁ nāma.
</div>
</div>
<div class="q" id="p_1V_1456">
<div class="p">
<span class="pN">1456</span><span class="bold">Saparikkamanaṁ</span> nāma sakkā hoti yathāyuttena sakaṭena anuparigantuṁ, samantā nisseṇiyā anuparigantuṁ. Etaṁ saparikkamanaṁ nāma.
</div>
</div>
<div class="q" id="p_1V_1457">
<div class="p">
<span class="pN">1457</span><span class="bold">Saññācikā</span> nāma sayaṁ yācitvā purisampi purisatthakarampi…pe… mattikampi.
</div>
</div>
<div class="q" id="p_1V_1458">
<div class="p">
<span class="pN">1458</span><span class="bold">Kuṭi</span> nāma ullittā vā hoti avalittā vā ullittāvalittā vā.
</div>
</div>
<div class="q" id="p_1V_1459">
<div class="p">
<span class="pN">1459</span><span class="bold">Kāreyyā</span>ti karoti vā kārāpeti vā.
</div>
</div>
<div class="q" id="p_1V_1460">
<div class="p">
<span class="pN">1460</span><span class="bold">Bhikkhū vā anabhineyya, vatthudesanāya pamāṇaṁ vā atikkāmeyyā</span>ti ñattidutiyena kammena kuṭivatthuṁ na desāpetvā, āyāmato vā vitthārato vā antamaso kesaggamattampi atikkāmetvā karoti vā kārāpeti vā, payoge dukkaṭaṁ. Ekaṁ piṇḍaṁ anāgate āpatti thullaccayassa. Tasmiṁ piṇḍe āgate āpatti saṁghādisesassa.
</div>
</div>
<div class="q" id="p_1V_1461">
<div class="p">
<span class="pN">1461</span><span class="bold">Saṁghādiseso</span>ti…pe… tenapi vuccati “saṁghādiseso”ti.
</div>
</div>
<div class="q" id="p_1V_1462">
<div class="divNumber">
354.
</div>
<div class="p">
<span class="pN">1462</span>Bhikkhu kuṭiṁ karoti adesitavatthukaṁ sārambhaṁ aparikkamanaṁ, āpatti saṁghādisesena dvinnaṁ dukkaṭānaṁ. Bhikkhu kuṭiṁ karoti adesitavatthukaṁ sārambhaṁ saparikkamanaṁ, āpatti saṁghādisesena dukkaṭassa. Bhikkhu kuṭiṁ karoti adesitavatthukaṁ anārambhaṁ aparikkamanaṁ, āpatti saṁghādisesena dukkaṭassa. Bhikkhu kuṭiṁ karoti adesitavatthukaṁ anārambhaṁ saparikkamanaṁ, āpatti saṁghādisesassa.
</div>
</div>
<div class="q" id="p_1V_1463">
<div class="divNumber">
355.
</div>
<div class="p">
<span class="pN">1463</span>Bhikkhu kuṭiṁ karoti desitavatthukaṁ sārambhaṁ aparikkamanaṁ, āpatti dvinnaṁ dukkaṭānaṁ. Bhikkhu kuṭiṁ karoti desitavatthukaṁ sārambhaṁ saparikkamanaṁ, āpatti dukkaṭassa. Bhikkhu kuṭiṁ karoti desitavatthukaṁ anārambhaṁ aparikkamanaṁ, āpatti dukkaṭassa. Bhikkhu kuṭiṁ karoti desitavatthukaṁ anārambhaṁ saparikkamanaṁ, anāpatti.
</div>
</div>
<div class="q" id="p_1V_1464">
<div class="p">
<span class="pN">1464</span>Bhikkhu kuṭiṁ karoti pamāṇātikkantaṁ sārambhaṁ aparikkamanaṁ, āpatti saṁghādisesena dvinnaṁ dukkaṭānaṁ. Bhikkhu kuṭiṁ karoti pamāṇātikkantaṁ sārambhaṁ saparikkamanaṁ, āpatti saṁghādisesena dukkaṭassa. Bhikkhu kuṭiṁ karoti pamāṇātikkantaṁ anārambhaṁ aparikkamanaṁ, āpatti saṁghādisesena dukkaṭassa. Bhikkhu kuṭiṁ karoti pamāṇātikkantaṁ anārambhaṁ saparikkamanaṁ, āpatti saṁghādisesassa.
</div>
</div>
<div class="q" id="p_1V_1465">
<div class="p">
<span class="pN">1465</span>Bhikkhu kuṭiṁ karoti pamāṇikaṁ sārambhaṁ aparikkamanaṁ, āpatti dvinnaṁ dukkaṭānaṁ. Bhikkhu kuṭiṁ karoti pamāṇikaṁ sārambhaṁ saparikkamanaṁ, āpatti dukkaṭassa. Bhikkhu kuṭiṁ karoti pamāṇikaṁ anārambhaṁ aparikkamanaṁ, āpatti dukkaṭassa. Bhikkhu kuṭiṁ karoti pamāṇikaṁ anārambhaṁ saparikkamanaṁ, anāpatti.
</div>
</div>
<div class="q" id="p_1V_1466">
<div class="p">
<span class="pN">1466</span>Bhikkhu kuṭiṁ karoti adesitavatthukaṁ pamāṇātikkantaṁ sārambhaṁ aparikkamanaṁ, āpatti dvinnaṁ saṁghādisesena dvinnaṁ dukkaṭānaṁ. Bhikkhu kuṭiṁ karoti adesitavatthukaṁ pamāṇātikkantaṁ sārambhaṁ saparikkamanaṁ, āpatti dvinnaṁ saṁghādisesena dukkaṭassa. Bhikkhu kuṭiṁ karoti adesitavatthukaṁ pamāṇātikkantaṁ anārambhaṁ aparikkamanaṁ, āpatti dvinnaṁ saṁghādisesena dukkaṭassa. Bhikkhu kuṭiṁ karoti adesitavatthukaṁ pamāṇātikkantaṁ anārambhaṁ saparikkamanaṁ, āpatti dvinnaṁ saṁghādisesānaṁ.
</div>
</div>
<div class="q" id="p_1V_1467">
<div class="p">
<span class="pN">1467</span>Bhikkhu kuṭiṁ karoti desitavatthukaṁ pamāṇikaṁ sārambhaṁ aparikkamanaṁ, āpatti dvinnaṁ dukkaṭānaṁ. Bhikkhu kuṭiṁ karoti desitavatthukaṁ pamāṇikaṁ sārambhaṁ saparikkamanaṁ, āpatti dukkaṭassa. Bhikkhu kuṭiṁ karoti desitavatthukaṁ pamāṇikaṁ anārambhaṁ aparikkamanaṁ, āpatti dukkaṭassa. Bhikkhu kuṭiṁ karoti desitavatthukaṁ pamāṇikaṁ anārambhaṁ saparikkamanaṁ, anāpatti.
</div>
</div>
<div class="q" id="p_1V_1468">
<div class="divNumber">
356.
</div>
<div class="p">
<span class="pN">1468</span>Bhikkhu samādisati— “kuṭiṁ me karothā”ti. Tassa kuṭiṁ karonti adesitavatthukaṁ sārambhaṁ aparikkamanaṁ, āpatti saṁghādisesena dvinnaṁ dukkaṭānaṁ…pe… sārambhaṁ saparikkamanaṁ, āpatti saṁghādisesena dukkaṭassa…pe… anārambhaṁ aparikkamanaṁ, āpatti saṁghādisesena dukkaṭassa…pe… anārambhaṁ saparikkamanaṁ, āpatti saṁghādisesassa.
</div>
</div>
<div class="q" id="p_1V_1469">
<div class="p">
<span class="pN">1469</span>Bhikkhu samādisati— “kuṭiṁ me karothā”ti. Tassa kuṭiṁ karonti desitavatthukaṁ sārambhaṁ aparikkamanaṁ, āpatti dvinnaṁ dukkaṭānaṁ…pe… sārambhaṁ saparikkamanaṁ, āpatti dukkaṭassa…pe… anārambhaṁ aparikkamanaṁ, āpatti dukkaṭassa…pe… anārambhaṁ saparikkamanaṁ, anāpatti.
</div>
</div>
<div class="q" id="p_1V_1470">
<div class="p">
<span class="pN">1470</span>Bhikkhu samādisati— “kuṭiṁ me karothā”ti. Tassa kuṭiṁ karonti pamāṇātikkantaṁ sārambhaṁ aparikkamanaṁ, āpatti saṁghādisesena dvinnaṁ dukkaṭānaṁ…pe… sārambhaṁ saparikkamanaṁ, āpatti saṁghādisesena dukkaṭassa…pe… anārambhaṁ aparikkamanaṁ, āpatti saṁghādisesena dukkaṭassa…pe… anārambhaṁ saparikkamanaṁ, āpatti saṁghādisesassa.
</div>
</div>
<div class="q" id="p_1V_1471">
<div class="p">
<span class="pN">1471</span>Bhikkhu samādisati— “kuṭiṁ me karothā”ti. Tassa kuṭiṁ karonti pamāṇikaṁ sārambhaṁ aparikkamanaṁ, āpatti dvinnaṁ dukkaṭānaṁ…pe… sārambhaṁ saparikkamanaṁ, āpatti dukkaṭassa…pe… anārambhaṁ aparikkamanaṁ, āpatti dukkaṭassa…pe… anārambhaṁ saparikkamanaṁ, anāpatti.
</div>
</div>
<div class="q" id="p_1V_1472">
<div class="p">
<span class="pN">1472</span>Bhikkhu samādisati— “kuṭiṁ me karothā”ti. Tassa kuṭiṁ karonti adesitavatthukaṁ pamāṇātikkantaṁ sārambhaṁ aparikkamanaṁ, āpatti dvinnaṁ saṁghādisesena dvinnaṁ dukkaṭānaṁ…pe… sārambhaṁ saparikkamanaṁ, āpatti dvinnaṁ saṁghādisesena dukkaṭassa…pe… anārambhaṁ aparikkamanaṁ, āpatti dvinnaṁ saṁghādisesena dukkaṭassa…pe… anārambhaṁ saparikkamanaṁ, āpatti dvinnaṁ saṁghādisesānaṁ.
</div>
</div>
<div class="q" id="p_1V_1473">
<div class="p">
<span class="pN">1473</span>Bhikkhu samādisati— “kuṭiṁ me karothā”ti. Tassa kuṭiṁ karonti desitavatthukaṁ pamāṇikaṁ sārambhaṁ aparikkamanaṁ, āpatti dvinnaṁ dukkaṭānaṁ…pe… sārambhaṁ saparikkamanaṁ, āpatti dukkaṭassa…pe… anārambhaṁ aparikkamanaṁ, āpatti dukkaṭassa…pe… anārambhaṁ saparikkamanaṁ, anāpatti.
</div>
</div>
<div class="q" id="p_1V_1474">
<div class="divNumber">
357.
</div>
<div class="p">
<span class="pN">1474</span>Bhikkhu samādisitvā pakkamati— “kuṭiṁ me karothā”ti. Na ca samādisati— “desitavatthukā ca hotu anārambhā ca saparikkamanā cā”ti. Tassa kuṭiṁ karonti adesitavatthukaṁ sārambhaṁ aparikkamanaṁ, āpatti saṁghādisesena dvinnaṁ dukkaṭānaṁ…pe… sārambhaṁ saparikkamanaṁ, āpatti saṁghādisesena dukkaṭassa…pe… anārambhaṁ aparikkamanaṁ, āpatti saṁghādisesena dukkaṭassa…pe… anārambhaṁ saparikkamanaṁ, āpatti saṁghādisesassa.
</div>
</div>
<div class="q" id="p_1V_1475">
<div class="p">
<span class="pN">1475</span>Bhikkhu samādisitvā pakkamati— “kuṭiṁ me karothā”ti. Na ca samādisati— “desitavatthukā ca hotu anārambhā ca saparikkamanā cā”ti. Tassa kuṭiṁ karonti desitavatthukaṁ sārambhaṁ aparikkamanaṁ, āpatti dvinnaṁ dukkaṭānaṁ…pe… sārambhaṁ saparikkamanaṁ, āpatti dukkaṭassa…pe… anārambhaṁ aparikkamanaṁ, āpatti dukkaṭassa…pe… anārambhaṁ saparikkamanaṁ, anāpatti.
</div>
</div>
<div class="q" id="p_1V_1476">
<div class="p">
<span class="pN">1476</span>Bhikkhu samādisitvā pakkamati— “kuṭiṁ me karothā”ti. Na ca samādisati— “pamāṇikā ca hotu anārambhā ca saparikkamanā cā”ti. Tassa kuṭiṁ karonti pamāṇātikkantaṁ sārambhaṁ aparikkamanaṁ, āpatti saṁghādisesena dvinnaṁ dukkaṭānaṁ…pe… sārambhaṁ saparikkamanaṁ, āpatti saṁghādisesena dukkaṭassa…pe… anārambhaṁ aparikkamanaṁ, āpatti saṁghādisesena dukkaṭassa…pe… anārambhaṁ saparikkamanaṁ, āpatti saṁghādisesassa.
</div>
</div>
<div class="q" id="p_1V_1477">
<div class="p">
<span class="pN">1477</span>Bhikkhu samādisitvā pakkamati— “kuṭiṁ me karothā”ti. Na ca samādisati— “pamāṇikā ca hotu anārambhā ca saparikkamanā cā”ti. Tassa kuṭiṁ karonti pamāṇikaṁ sārambhaṁ aparikkamanaṁ, āpatti dvinnaṁ dukkaṭānaṁ…pe… sārambhaṁ saparikkamanaṁ, āpatti dukkaṭassa…pe… anārambhaṁ aparikkamanaṁ, āpatti dukkaṭassa…pe… anārambhaṁ saparikkamanaṁ, anāpatti.
</div>
</div>
<div class="q" id="p_1V_1478">
<div class="p">
<span class="pN">1478</span>Bhikkhu samādisitvā pakkamati— “kuṭiṁ me karothā”ti. Na ca samādisati— “desitavatthukā ca hotu pamāṇikā ca anārambhā ca saparikkamanā cā”ti. Tassa kuṭiṁ karonti adesitavatthukaṁ pamāṇātikkantaṁ sārambhaṁ aparikkamanaṁ, āpatti dvinnaṁ saṁghādisesena dvinnaṁ dukkaṭānaṁ…pe… sārambhaṁ saparikkamanaṁ, āpatti dvinnaṁ saṁghādisesena dukkaṭassa…pe… anārambhaṁ aparikkamanaṁ, āpatti dvinnaṁ saṁghādisesena dukkaṭassa…pe… anārambhaṁ saparikkamanaṁ, āpatti dvinnaṁ saṁghādisesānaṁ.
</div>
</div>
<div class="q" id="p_1V_1479">
<div class="p">
<span class="pN">1479</span>Bhikkhu samādisitvā pakkamati— “kuṭiṁ me karothā”ti. Na ca samādisati— “desitavatthukā ca hotu pamāṇikā ca anārambhā ca saparikkamanā cā”ti. Tassa kuṭiṁ karonti desitavatthukaṁ pamāṇikaṁ sārambhaṁ aparikkamanaṁ, āpatti dvinnaṁ dukkaṭānaṁ…pe… sārambhaṁ saparikkamanaṁ, āpatti dukkaṭassa…pe… anārambhaṁ aparikkamanaṁ, āpatti dukkaṭassa…pe… anārambhaṁ saparikkamanaṁ, anāpatti.
</div>
</div>
<div class="q" id="p_1V_1480">
<div class="divNumber">
358.
</div>
<div class="p">
<span class="pN">1480</span>Bhikkhu samādisitvā pakkamati— “kuṭiṁ me karothā”ti. Samādisati ca— “desitavatthukā ca hotu anārambhā ca saparikkamanā cā”ti. Tassa kuṭiṁ karonti adesitavatthukaṁ sārambhaṁ aparikkamanaṁ. So suṇāti— “kuṭi kira me kayirati adesitavatthukā sārambhā aparikkamanā”ti. Tena bhikkhunā sāmaṁ vā gantabbaṁ dūto vā pāhetabbo— “desitavatthukā ca hotu anārambhā ca saparikkamanā cā”ti. No ce sāmaṁ vā gaccheyya dūtaṁ vā pahiṇeyya, āpatti dukkaṭassa.
</div>
</div>
<div class="q" id="p_1V_1481">
<div class="p">
<span class="pN">1481</span>Bhikkhu samādisitvā pakkamati— “kuṭiṁ me karothā”ti. Samādisati ca— “desitavatthukā ca hotu anārambhā ca saparikkamanā cā”ti. Tassa kuṭiṁ karonti adesitavatthukaṁ sārambhaṁ saparikkamanaṁ. So suṇāti— “kuṭi kira me kayirati adesitavatthukā sārambhā saparikkamanā”ti. Tena bhikkhunā sāmaṁ vā gantabbaṁ dūto vā pāhetabbo— “desitavatthukā ca hotu anārambhā cā”ti. No ce sāmaṁ vā gaccheyya dūtaṁ vā pahiṇeyya, āpatti dukkaṭassa.
</div>
</div>
<div class="q" id="p_1V_1482">
<div class="p">
<span class="pN">1482</span>Bhikkhu samādisitvā pakkamati— “kuṭiṁ me karothā”ti. Samādisati ca— “desitavatthukā ca hotu anārambhā ca saparikkamanā cā”ti. Tassa kuṭiṁ karonti adesitavatthukaṁ anārambhaṁ aparikkamanaṁ. So suṇāti— “kuṭi kira me kayirati adesitavatthukā anārambhā aparikkamanā”ti. Tena bhikkhunā sāmaṁ vā gantabbaṁ dūto vā pāhetabbo— “desitavatthukā ca hotu saparikkamanā cā”ti. No ce sāmaṁ vā gaccheyya dūtaṁ vā pahiṇeyya, āpatti dukkaṭassa.
</div>
</div>
<div class="q" id="p_1V_1483">
<div class="p">
<span class="pN">1483</span>Bhikkhu samādisitvā pakkamati— “kuṭiṁ me karothā”ti. Samādisati ca— “desitavatthukā ca hotu anārambhā ca saparikkamanā cā”ti. Tassa kuṭiṁ karonti adesitavatthukaṁ anārambhaṁ saparikkamanaṁ. So suṇāti— “kuṭi kira me kayirati adesitavatthukā anārambhā saparikkamanā”ti. Tena bhikkhunā sāmaṁ vā gantabbaṁ dūto vā pāhetabbo— “desitavatthukā hotū”ti. No ce sāmaṁ vā gaccheyya dūtaṁ vā pahiṇeyya, āpatti dukkaṭassa.
</div>
</div>
<div class="q" id="p_1V_1484">
<div class="p">
<span class="pN">1484</span>Bhikkhu samādisitvā pakkamati— “kuṭiṁ me karothā”ti. Samādisati ca— “desitavatthukā ca hotu anārambhā ca saparikkamanā cā”ti. Tassa kuṭiṁ karonti desitavatthukaṁ sārambhaṁ aparikkamanaṁ. So suṇāti— “kuṭi kira me kayirati desitavatthukā sārambhā aparikkamanā”ti. Tena bhikkhunā sāmaṁ vā gantabbaṁ dūto vā pāhetabbo— “anārambhā ca hotu saparikkamanā cā”ti. No ce sāmaṁ vā gaccheyya dūtaṁ vā pahiṇeyya, āpatti dukkaṭassa.
</div>
</div>
<div class="q" id="p_1V_1485">
<div class="p">
<span class="pN">1485</span>Bhikkhu samādisitvā pakkamati— “kuṭiṁ me karothā”ti. Samādisati ca— “desitavatthukā ca hotu anārambhā ca saparikkamanā cā”ti. Tassa kuṭiṁ karonti desitavatthukaṁ sārambhaṁ saparikkamanaṁ. So suṇāti— “kuṭi kira me kayirati desitavatthukā sārambhā saparikkamanā”ti. Tena bhikkhunā sāmaṁ vā gantabbaṁ dūto vā pāhetabbo— “anārambhā hotū”ti. No ce sāmaṁ vā gaccheyya dūtaṁ vā pahiṇeyya, āpatti dukkaṭassa.
</div>
</div>
<div class="q" id="p_1V_1486">
<div class="p">
<span class="pN">1486</span>Bhikkhu samādisitvā pakkamati— “kuṭiṁ me karothā”ti. Samādisati ca— “desitavatthukā ca hotu anārambhā ca saparikkamanā cā”ti. Tassa kuṭiṁ karonti desitavatthukaṁ anārambhaṁ aparikkamanaṁ. So suṇāti— “kuṭi kira me kayirati desitavatthukā anārambhā aparikkamanā”ti. Tena bhikkhunā sāmaṁ vā gantabbaṁ dūto vā pāhetabbo— “saparikkamanā hotū”ti. No ce sāmaṁ vā gaccheyya dūtaṁ vā pahiṇeyya, āpatti dukkaṭassa.
</div>
</div>
<div class="q" id="p_1V_1487">
<div class="p">
<span class="pN">1487</span>Bhikkhu samādisitvā pakkamati— “kuṭiṁ me karothā”ti. Samādisati ca— “desitavatthukā ca hotu anārambhā ca saparikkamanā cā”ti. Tassa kuṭiṁ karonti desitavatthukaṁ anārambhaṁ saparikkamanaṁ, anāpatti.
</div>
</div>
<div class="q" id="p_1V_1488">
<div class="divNumber">
359.
</div>
<div class="p">
<span class="pN">1488</span>Bhikkhu samādisitvā pakkamati— “kuṭiṁ me karothā”ti. Samādisati ca— “pamāṇikā ca hotu anārambhā ca saparikkamanā cā”ti. Tassa kuṭiṁ karonti pamāṇātikkantaṁ sārambhaṁ aparikkamanaṁ. So suṇāti— “kuṭi kira me kayirati pamāṇātikkantā sārambhā aparikkamanā”ti. Tena bhikkhunā sāmaṁ vā gantabbaṁ dūto vā pāhetabbo— “pamāṇikā ca hotu anārambhā ca saparikkamanā cā”ti…pe… “pamāṇikā ca hotu anārambhā cā”ti…pe… “pamāṇikā ca hotu saparikkamanā cā”ti…pe… “pamāṇikā hotū”ti. No ce sāmaṁ vā gaccheyya dūtaṁ vā pahiṇeyya, āpatti dukkaṭassa.
</div>
</div>
<div class="q" id="p_1V_1489">
<div class="p">
<span class="pN">1489</span>Bhikkhu samādisitvā pakkamati— “kuṭiṁ me karothā”ti. Samādisati ca— “pamāṇikā ca hotu anārambhā ca saparikkamanā cā”ti. Tassa kuṭiṁ karonti pamāṇikaṁ sārambhaṁ aparikkamanaṁ. So suṇāti— “kuṭi kira me kayirati pamāṇikā sārambhā aparikkamanā”ti. Tena bhikkhunā sāmaṁ vā gantabbaṁ dūto vā pāhetabbo— “anārambhā ca hotu saparikkamanā cā”ti…pe… “anārambhā hotū”ti…pe… “saparikkamanā hotū”ti…pe… anāpatti.
</div>
</div>
<div class="q" id="p_1V_1490">
<div class="divNumber">
360.
</div>
<div class="p">
<span class="pN">1490</span>Bhikkhu samādisitvā pakkamati— “kuṭiṁ me karothā”ti. Samādisati ca— “desitavatthukā ca hotu pamāṇikā ca anārambhā ca saparikkamanā cā”ti. Tassa kuṭiṁ karonti adesitavatthukaṁ pamāṇātikkantaṁ sārambhaṁ aparikkamanaṁ. So suṇāti— “kuṭi kira me kayirati adesitavatthukā pamāṇātikkantā sārambhā aparikkamanā”ti. Tena bhikkhunā sāmaṁ vā gantabbaṁ dūto vā pāhetabbo— “desitavatthukā ca hotu pamāṇikā ca anārambhā ca saparikkamanā cā”ti…pe… “desitavatthukā ca hotu pamāṇikā ca anārambhā cā”ti…pe… “desitavatthukā ca hotu pamāṇikā ca saparikkamanā cā”ti…pe… “desitavatthukā ca hotu pamāṇikā cā”ti. No ce sāmaṁ vā gaccheyya dūtaṁ vā pahiṇeyya, āpatti dukkaṭassa.
</div>
</div>
<div class="q" id="p_1V_1491">
<div class="p">
<span class="pN">1491</span>Bhikkhu samādisitvā pakkamati— “kuṭiṁ me karothā”ti. Samādisati ca— “desitavatthukā ca hotu pamāṇikā ca anārambhā ca saparikkamanā cā”ti. Tassa kuṭiṁ karonti desitavatthukaṁ pamāṇikaṁ sārambhaṁ aparikkamanaṁ. So suṇāti— “kuṭi kira me kayirati desitavatthukā pamāṇikā sārambhā aparikkamanā”ti. Tena bhikkhunā sāmaṁ vā gantabbaṁ dūto vā pāhetabbo— “anārambhā ca hotu saparikkamanā cā”ti…pe… “anārambhā hotū”ti…pe… “saparikkamanā hotū”ti…pe… anāpatti.
</div>
</div>
<div class="q" id="p_1V_1492">
<div class="p">
<span class="pN">1492</span>Bhikkhu samādisitvā pakkamati— “kuṭiṁ me karothā”ti. Samādisati ca— “desitavatthukā ca hotu anārambhā ca saparikkamanā cā”ti. Tassa kuṭiṁ karonti adesitavatthukaṁ sārambhaṁ aparikkamanaṁ, āpatti kārukānaṁ tiṇṇaṁ dukkaṭānaṁ…pe… sārambhaṁ saparikkamanaṁ, āpatti kārukānaṁ dvinnaṁ dukkaṭānaṁ…pe… anārambhaṁ aparikkamanaṁ, āpatti kārukānaṁ dvinnaṁ dukkaṭānaṁ…pe… anārambhaṁ saparikkamanaṁ, āpatti kārukānaṁ dukkaṭassa.
</div>
</div>
<div class="q" id="p_1V_1493">
<div class="p">
<span class="pN">1493</span>Bhikkhu samādisitvā pakkamati— “kuṭiṁ me karothā”ti. Samādisati ca— “desitavatthukā ca hotu anārambhā ca saparikkamanā cā”ti. Tassa kuṭiṁ karonti desitavatthukaṁ sārambhaṁ aparikkamanaṁ, āpatti kārukānaṁ dvinnaṁ dukkaṭānaṁ…pe… sārambhaṁ saparikkamanaṁ, āpatti kārukānaṁ dukkaṭassa…pe… anārambhaṁ aparikkamanaṁ, āpatti kārukānaṁ dukkaṭassa…pe… anārambhaṁ saparikkamanaṁ, anāpatti.
</div>
</div>
<div class="q" id="p_1V_1494">
<div class="p">
<span class="pN">1494</span>Bhikkhu samādisitvā pakkamati— “kuṭiṁ me karothā”ti. Samādisati ca— “pamāṇikā ca hotu anārambhā ca saparikkamanā cā”ti. Tassa kuṭiṁ karonti pamāṇātikkantaṁ sārambhaṁ aparikkamanaṁ, āpatti kārukānaṁ tiṇṇaṁ dukkaṭānaṁ…pe… sārambhaṁ saparikkamanaṁ, āpatti kārukānaṁ dvinnaṁ dukkaṭānaṁ…pe… anārambhaṁ aparikkamanaṁ, āpatti kārukānaṁ dvinnaṁ dukkaṭānaṁ…pe… anārambhaṁ saparikkamanaṁ, āpatti kārukānaṁ dukkaṭassa.
</div>
</div>
<div class="q" id="p_1V_1495">
<div class="p">
<span class="pN">1495</span>Bhikkhu samādisitvā pakkamati— “kuṭiṁ me karothā”ti. Samādisati ca— “pamāṇikā ca hotu anārambhā ca saparikkamanā cā”ti. Tassa kuṭiṁ karonti pamāṇikaṁ sārambhaṁ aparikkamanaṁ, āpatti kārukānaṁ dvinnaṁ dukkaṭānaṁ…pe… sārambhaṁ saparikkamanaṁ, āpatti kārukānaṁ dukkaṭassa…pe… anārambhaṁ aparikkamanaṁ, āpatti kārukānaṁ dukkaṭassa…pe… anārambhaṁ saparikkamanaṁ, anāpatti.
</div>
</div>
<div class="q" id="p_1V_1496">
<div class="p">
<span class="pN">1496</span>Bhikkhu samādisitvā pakkamati— “kuṭiṁ me karothā”ti. Samādisati ca— “desitavatthukā ca hotu pamāṇikā ca anārambhā ca saparikkamanā cā”ti. Tassa kuṭiṁ karonti adesitavatthukaṁ pamāṇātikkantaṁ sārambhaṁ aparikkamanaṁ, āpatti kārukānaṁ catunnaṁ dukkaṭānaṁ…pe… sārambhaṁ saparikkamanaṁ, āpatti kārukānaṁ tiṇṇaṁ dukkaṭānaṁ…pe… anārambhaṁ aparikkamanaṁ, āpatti kārukānaṁ tiṇṇaṁ dukkaṭānaṁ…pe… anārambhaṁ saparikkamanaṁ, āpatti kārukānaṁ dvinnaṁ dukkaṭānaṁ.
</div>
</div>
<div class="q" id="p_1V_1497">
<div class="p">
<span class="pN">1497</span>Bhikkhu samādisitvā pakkamati— “kuṭiṁ me karothā”ti. Samādisati ca— “desitavatthukā ca hotu pamāṇikā ca anārambhā ca saparikkamanā cā”ti. Tassa kuṭiṁ karonti desitavatthukaṁ pamāṇikaṁ sārambhaṁ aparikkamanaṁ, āpatti kārukānaṁ dvinnaṁ dukkaṭānaṁ…pe… sārambhaṁ saparikkamanaṁ, āpatti kārukānaṁ dukkaṭassa…pe… anārambhaṁ aparikkamanaṁ, āpatti kārukānaṁ dukkaṭassa…pe… anārambhaṁ saparikkamanaṁ, anāpatti.
</div>
</div>
<div class="q" id="p_1V_1498">
<div class="divNumber">
361.
</div>
<div class="p">
<span class="pN">1498</span>Bhikkhu samādisitvā pakkamati— “kuṭiṁ me karothā”ti. Tassa kuṭiṁ karonti adesitavatthukaṁ sārambhaṁ aparikkamanaṁ. So ce vippakate āgacchati, tena bhikkhunā sā kuṭi aññassa vā dātabbā bhinditvā vā puna kātabbā. No ce aññassa vā dadeyya bhinditvā vā puna kāreyya, āpatti saṁghādisesena dvinnaṁ dukkaṭānaṁ.
</div>
</div>
<div class="q" id="p_1V_1499">
<div class="p">
<span class="pN">1499</span>Bhikkhu samādisitvā pakkamati— “kuṭiṁ me karothā”ti. Tassa kuṭiṁ karonti adesitavatthukaṁ sārambhaṁ saparikkamanaṁ. So ce vippakate āgacchati, tena bhikkhunā sā kuṭi aññassa vā dātabbā bhinditvā vā puna kātabbā. No ce aññassa vā dadeyya bhinditvā vā puna kāreyya, āpatti saṁghādisesena dukkaṭassa…pe… anārambhaṁ aparikkamanaṁ…pe… āpatti saṁghādisesena dukkaṭassa…pe… anārambhaṁ saparikkamanaṁ…pe… āpatti saṁghādisesassa.
</div>
</div>
<div class="q" id="p_1V_1500">
<div class="p">
<span class="pN">1500</span>Bhikkhu samādisitvā pakkamati— “kuṭiṁ me karothā”ti. Tassa kuṭiṁ karonti desitavatthukaṁ sārambhaṁ aparikkamanaṁ. So ce vippakate āgacchati, tena bhikkhunā sā kuṭi aññassa vā dātabbā bhinditvā vā puna kātabbā. No ce aññassa vā dadeyya bhinditvā vā puna kāreyya, āpatti dvinnaṁ dukkaṭānaṁ…pe… sārambhaṁ saparikkamanaṁ, āpatti dukkaṭassa…pe… anārambhaṁ aparikkamanaṁ, āpatti dukkaṭassa…pe… anārambhaṁ saparikkamanaṁ, anāpatti.
</div>
</div>
<div class="q" id="p_1V_1501">
<div class="divNumber">
362.
</div>
<div class="p">
<span class="pN">1501</span>Bhikkhu samādisitvā pakkamati— “kuṭiṁ me karothā”ti. Tassa kuṭiṁ karonti pamāṇātikkantaṁ sārambhaṁ aparikkamanaṁ. So ce vippakate āgacchati, tena bhikkhunā sā kuṭi aññassa vā dātabbā bhinditvā vā puna kātabbā. No ce aññassa vā dadeyya bhinditvā vā puna kāreyya, āpatti saṁghādisesena dvinnaṁ dukkaṭānaṁ…pe… sārambhaṁ saparikkamanaṁ, āpatti saṁghādisesena dukkaṭassa…pe… anārambhaṁ aparikkamanaṁ, āpatti saṁghādisesena dukkaṭassa…pe… anārambhaṁ saparikkamanaṁ, āpatti saṁghādisesassa.
</div>
</div>
<div class="q" id="p_1V_1502">
<div class="p">
<span class="pN">1502</span>Bhikkhu samādisitvā pakkamati— “kuṭiṁ me karothā”ti. Tassa kuṭiṁ karonti pamāṇikaṁ sārambhaṁ aparikkamanaṁ. So ce vippakate āgacchati, tena bhikkhunā sā kuṭi aññassa vā dātabbā bhinditvā vā puna kātabbā. No ce aññassa vā dadeyya bhinditvā vā puna kāreyya, āpatti dvinnaṁ dukkaṭānaṁ…pe… sārambhaṁ saparikkamanaṁ, āpatti dukkaṭassa…pe… anārambhaṁ aparikkamanaṁ, āpatti dukkaṭassa…pe… anārambhaṁ saparikkamanaṁ, anāpatti.
</div>
</div>
<div class="q" id="p_1V_1503">
<div class="p">
<span class="pN">1503</span>Bhikkhu samādisitvā pakkamati— “kuṭiṁ me karothā”ti. Tassa kuṭiṁ karonti adesitavatthukaṁ pamāṇātikkantaṁ sārambhaṁ aparikkamanaṁ. So ce vippakate āgacchati, tena bhikkhunā sā kuṭi aññassa vā dātabbā bhinditvā vā puna kātabbā. No ce aññassa vā dadeyya bhinditvā vā puna kāreyya, āpatti dvinnaṁ saṁghādisesena dvinnaṁ dukkaṭānaṁ…pe… sārambhaṁ saparikkamanaṁ, āpatti dvinnaṁ saṁghādisesena dukkaṭassa…pe… anārambhaṁ aparikkamanaṁ, āpatti dvinnaṁ saṁghādisesena dukkaṭassa…pe… anārambhaṁ saparikkamanaṁ, āpatti dvinnaṁ saṁghādisesānaṁ.
</div>
</div>
<div class="q" id="p_1V_1504">
<div class="p">
<span class="pN">1504</span>Bhikkhu samādisitvā pakkamati— “kuṭiṁ me karothā”ti. Tassa kuṭiṁ karonti desitavatthukaṁ pamāṇikaṁ sārambhaṁ aparikkamanaṁ. So ce vippakate āgacchati, tena bhikkhunā sā kuṭi aññassa vā dātabbā bhinditvā vā puna kātabbā. No ce aññassa vā dadeyya bhinditvā vā puna kāreyya, āpatti dvinnaṁ dukkaṭānaṁ…pe… sārambhaṁ saparikkamanaṁ, āpatti dukkaṭassa…pe… anārambhaṁ aparikkamanaṁ, āpatti dukkaṭassa.
</div>
</div>
<div class="q" id="p_1V_1505">
<div class="p">
<span class="pN">1505</span>Bhikkhu samādisitvā pakkamati— “kuṭiṁ me karothā”ti. Tassa kuṭiṁ karonti desitavatthukaṁ pamāṇikaṁ anārambhaṁ saparikkamanaṁ, anāpatti.
</div>
</div>
<div class="q" id="p_1V_1506">
<div class="divNumber">
363.
</div>
<div class="p">
<span class="pN">1506</span>Attanā vippakataṁ attanā pariyosāpeti, āpatti saṁghādisesassa.
</div>
</div>
<div class="q" id="p_1V_1507">
<div class="p">
<span class="pN">1507</span>Attanā vippakataṁ parehi pariyosāpeti, āpatti saṁghādisesassa.
</div>
</div>
<div class="q" id="p_1V_1508">
<div class="p">
<span class="pN">1508</span>Parehi vippakataṁ attanā pariyosāpeti, āpatti saṁghādisesassa.
</div>
</div>
<div class="q" id="p_1V_1509">
<div class="p">
<span class="pN">1509</span>Parehi vippakataṁ parehi pariyosāpeti, āpatti saṁghādisesassa.
</div>
</div>
<div class="q" id="p_1V_1510">
<div class="divNumber">
364.
</div>
<div class="p">
<span class="pN">1510</span>Anāpatti— leṇe guhāya tiṇakuṭikāya aññassatthāya vāsāgāraṁ ṭhapetvā sabbattha, anāpatti ummattakassa ādikammikassāti.
</div>
</div>
<div class="CENTER" id="p_1V_1511">
<span class="pN">1511</span>Kuṭikārasikkhāpadaṁ niṭṭhitaṁ chaṭṭhaṁ.
</div>
</html>
