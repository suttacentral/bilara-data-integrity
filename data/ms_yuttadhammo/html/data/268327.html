<html>
<div class="i">5.1.10 Adhammacariyāsutta</div>
<div class="h">Pañcamapaṇṇāsaka</div>
<div class="h">Karajakāyavagga</div>
<div class="h">Adhammacariyāsutta</div>
<div class="q" id="p_17A10_1500"> <div class="divNumber">220.</div> <div class="p">
<span class="pN">1500</span>Atha kho aññataro brāhmaṇo yena bhagavā tenupasaṅkami; upasaṅkamitvā bhagavatā saddhiṁ sammodi. Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho so brāhmaṇo bhagavantaṁ etadavoca—  “ko nu kho, bho gotama, hetu ko paccayo yena midhekacce sattā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjantī”ti? “Adhammacariyāvisamacariyāhetu kho, brāhmaṇa, evamidhekacce sattā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjantī”ti. </div>
</div>
<div class="q" id="p_17A10_1501"> <div class="p">
<span class="pN">1501</span>“Ko pana, bho gotama, hetu ko paccayo yena midhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī”ti? “Dhammacariyāsamacariyāhetu kho, brāhmaṇa, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī”ti. </div>
</div>
<div class="q" id="p_17A10_1502"> <div class="p">
<span class="pN">1502</span>“Na kho ahaṁ imassa bhoto gotamassa saṁkhittena bhāsitassa vitthārena atthaṁ ājānāmi. Sādhu me bhavaṁ gotamo tathā dhammaṁ desetu yathāhaṁ imassa bhoto gotamassa saṁkhittena bhāsitassa vitthārena atthaṁ ājāneyyan”ti. “Tena hi, brāhmaṇa, suṇāhi, sādhukaṁ manasi karohi; bhāsissāmī”ti. “Evaṁ, bho”ti kho so brāhmaṇo bhagavato paccassosi. Bhagavā etadavoca—  </div>
</div>
<div class="q" id="p_17A10_1503"> <div class="p">
<span class="pN">1503</span>“Tividhā kho, brāhmaṇa, kāyena adhammacariyāvisamacariyā hoti; catubbidhā vācāya adhammacariyāvisamacariyā hoti; tividhā manasā adhammacariyāvisamacariyā hoti. </div>
</div>
<div class="q" id="p_17A10_1504"> <div class="p">
<span class="pN">1504</span>Kathañca, brāhmaṇa, tividhā kāyena adhammacariyāvisamacariyā hoti…pe…  evaṁ kho, brāhmaṇa, tividhā kāyena adhammacariyā visamacariyā hoti. </div>
</div>
<div class="q" id="p_17A10_1505"> <div class="p">
<span class="pN">1505</span>Kathañca, brāhmaṇa, catubbidhā vācāya adhammacariyāvisamacariyā hoti…pe…  evaṁ kho, brāhmaṇa, catubbidhā vācāya adhammacariyāvisamacariyā hoti. </div>
</div>
<div class="q" id="p_17A10_1506"> <div class="p">
<span class="pN">1506</span>Kathañca, brāhmaṇa, tividhā manasā adhammacariyāvisamacariyā hoti…pe…  evaṁ kho, brāhmaṇa, tividhā manasā adhammacariyāvisamacariyā hoti. Evaṁ adhammacariyāvisamacariyāhetu kho, brāhmaṇa, evamidhekacce sattā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjanti. </div>
</div>
<div class="q" id="p_17A10_1507"> <div class="p">
<span class="pN">1507</span>Tividhā, brāhmaṇa, kāyena dhammacariyāsamacariyā hoti; catubbidhā vācāya dhammacariyāsamacariyā hoti; tividhā manasā dhammacariyāsamacariyā hoti. </div>
</div>
<div class="q" id="p_17A10_1508"> <div class="p">
<span class="pN">1508</span>Kathañca, brāhmaṇa, tividhā kāyena dhammacariyāsamacariyā hoti…pe…  evaṁ kho, brāhmaṇa, tividhā kāyena dhammacariyāsamacariyā hoti. </div>
</div>
<div class="q" id="p_17A10_1509"> <div class="p">
<span class="pN">1509</span>Kathañca, brāhmaṇa, catubbidhā vācāya dhammacariyāsamacariyā hoti…pe…  evaṁ kho, brāhmaṇa, catubbidhā vācāya dhammacariyāsamacariyā hoti. </div>
</div>
<div class="q" id="p_17A10_1510"> <div class="p">
<span class="pN">1510</span>Kathañca, brāhmaṇa, tividhā manasā dhammacariyāsamacariyā hoti…pe…  evaṁ kho, brāhmaṇa, tividhā manasā dhammacariyāsamacariyā hoti. Evaṁ dhammacariyāsamacariyāhetu kho, brāhmaṇa, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī”ti. </div>
</div>
<div class="q" id="p_17A10_1511"> <div class="p">
<span class="pN">1511</span>“Abhikkantaṁ, bho gotama, abhikkantaṁ, bho gotama…pe…  upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti. </div>
</div>
<div class="CENTER" id="p_17A10_1512">
<span class="pN">1512</span>Dasamaṁ.</div>
<div class="CENTER" id="p_17A10_1513">
<span class="pN">1513</span>Karajakāyavaggo paṭhamo.</div>
</html>
