<html>
<div class="i">5.16 Bhajativāra</div>
<div class="h">Samathabheda</div>
<div class="h">Bhajativāra</div>
<div class="q" id="p_5V_1393"> <div class="divNumber">318.</div> <div class="p">
<span class="pN">1393</span>Vivādādhikaraṇaṁ catunnaṁ adhikaraṇānaṁ katamaṁ adhikaraṇaṁ bhajati? Katamaṁ adhikaraṇaṁ upanissitaṁ? Katamaṁ adhikaraṇaṁ pariyāpannaṁ? Katamena adhikaraṇena saṅgahitaṁ? (1) </div>
</div>
<div class="q" id="p_5V_1394"> <div class="p">
<span class="pN">1394</span>Anuvādādhikaraṇaṁ catunnaṁ adhikaraṇānaṁ katamaṁ adhikaraṇaṁ bhajati? Katamaṁ adhikaraṇaṁ upanissitaṁ? Katamaṁ adhikaraṇaṁ pariyāpannaṁ? Katamena adhikaraṇena saṅgahitaṁ? (2) </div>
</div>
<div class="q" id="p_5V_1395"> <div class="p">
<span class="pN">1395</span>Āpattādhikaraṇaṁ catunnaṁ adhikaraṇānaṁ katamaṁ adhikaraṇaṁ bhajati? Katamaṁ adhikaraṇaṁ upanissitaṁ? Katamaṁ adhikaraṇaṁ pariyāpannaṁ? Katamena adhikaraṇena saṅgahitaṁ? (3) </div>
</div>
<div class="q" id="p_5V_1396"> <div class="p">
<span class="pN">1396</span>Kiccādhikaraṇaṁ catunnaṁ adhikaraṇānaṁ katamaṁ adhikaraṇaṁ bhajati? Katamaṁ adhikaraṇaṁ upanissitaṁ? Katamaṁ adhikaraṇaṁ pariyāpannaṁ? Katamena adhikaraṇena saṅgahitaṁ? (4) </div>
</div>
<div class="q" id="p_5V_1397"> <div class="p">
<span class="pN">1397</span>Vivādādhikaraṇaṁ catunnaṁ adhikaraṇānaṁ vivādādhikaraṇaṁ bhajati, vivādādhikaraṇaṁ upanissitaṁ, vivādādhikaraṇaṁ pariyāpannaṁ, vivādādhikaraṇena saṅgahitaṁ. (1) </div>
</div>
<div class="q" id="p_5V_1398"> <div class="p">
<span class="pN">1398</span>Anuvādādhikaraṇaṁ catunnaṁ adhikaraṇānaṁ anuvādādhikaraṇaṁ bhajati, anuvādādhikaraṇaṁ upanissitaṁ, anuvādādhikaraṇaṁ pariyāpannaṁ, anuvādādhikaraṇena saṅgahitaṁ. (2) </div>
</div>
<div class="q" id="p_5V_1399"> <div class="p">
<span class="pN">1399</span>Āpattādhikaraṇaṁ catunnaṁ adhikaraṇānaṁ āpattādhikaraṇaṁ bhajati, āpattādhikaraṇaṁ upanissitaṁ, āpattādhikaraṇaṁ pariyāpannaṁ, āpattādhikaraṇena saṅgahitaṁ. (3) </div>
</div>
<div class="q" id="p_5V_1400"> <div class="p">
<span class="pN">1400</span>Kiccādhikaraṇaṁ catunnaṁ adhikaraṇānaṁ kiccādhikaraṇaṁ bhajati, kiccādhikaraṇaṁ upanissitaṁ, kiccādhikaraṇaṁ pariyāpannaṁ, kiccādhikaraṇena saṅgahitaṁ. (4) </div>
</div>
<div class="q" id="p_5V_1401"> <div class="divNumber">319.</div> <div class="p">
<span class="pN">1401</span>Vivādādhikaraṇaṁ sattannaṁ samathānaṁ kati samathe bhajati, kati samathe upanissitaṁ, kati samathe pariyāpannaṁ, katihi samathehi saṅgahitaṁ, katihi samathehi sammati? (1) </div>
</div>
<div class="q" id="p_5V_1402"> <div class="p">
<span class="pN">1402</span>Anuvādādhikaraṇaṁ sattannaṁ samathānaṁ kati samathe bhajati, kati samathe upanissitaṁ, kati samathe pariyāpannaṁ, katihi samathehi saṅgahitaṁ, katihi samathehi sammati? (2) </div>
</div>
<div class="q" id="p_5V_1403"> <div class="p">
<span class="pN">1403</span>Āpattādhikaraṇaṁ sattannaṁ samathānaṁ kati samathe bhajati, kati samathe upanissitaṁ, kati samathe pariyāpannaṁ, katihi samathehi saṅgahitaṁ, katihi samathehi sammati? (3) </div>
</div>
<div class="q" id="p_5V_1404"> <div class="p">
<span class="pN">1404</span>Kiccādhikaraṇaṁ sattannaṁ samathānaṁ kati samathe bhajati, kati samathe upanissitaṁ, kati samathe pariyāpannaṁ, katihi samathehi saṅgahitaṁ, katihi samathehi sammati? (4) </div>
</div>
<div class="q" id="p_5V_1405"> <div class="p">
<span class="pN">1405</span>Vivādādhikaraṇaṁ sattannaṁ samathānaṁ dve samathe bhajati, dve samathe upanissitaṁ, dve samathe pariyāpannaṁ, dvīhi samathehi saṅgahitaṁ, dvīhi samathehi sammati—  sammukhāvinayena ca yebhuyyasikāya ca. (1) </div>
</div>
<div class="q" id="p_5V_1406"> <div class="p">
<span class="pN">1406</span>Anuvādādhikaraṇaṁ sattannaṁ samathānaṁ cattāro samathe bhajati, cattāro samathe upanissitaṁ, cattāro samathe pariyāpannaṁ, catūhi samathehi saṅgahitaṁ, catūhi samathehi sammati—  sammukhāvinayena ca sativinayena ca amūḷhavinayena ca tassapāpiyasikāya ca. (2) </div>
</div>
<div class="q" id="p_5V_1407"> <div class="p">
<span class="pN">1407</span>Āpattādhikaraṇaṁ sattannaṁ samathānaṁ tayo samathe bhajati, tayo samathe upanissitaṁ, tayo samathe pariyāpannaṁ, tīhi samathehi saṅgahitaṁ tīhi samathehi sammati—  sammukhāvinayena ca paṭiññātakaraṇena ca tiṇavatthārakena ca. (3) </div>
</div>
<div class="q" id="p_5V_1408"> <div class="p">
<span class="pN">1408</span>Kiccādhikaraṇaṁ sattannaṁ samathānaṁ ekaṁ samathaṁ bhajati, ekaṁ samathaṁ upanissitaṁ, ekaṁ samathaṁ pariyāpannaṁ, ekena samathena saṅgahitaṁ, ekena samathena sammati—  sammukhāvinayenāti. (4) </div>
</div>
<div class="CENTER" id="p_5V_1409">
<span class="pN">1409</span>Bhajativāro niṭṭhito ekavīsatimo.</div>
<div class="ENDH3" id="p_5V_1410">
<span class="pN">1410</span>Samathabhedo niṭṭhito.</div>
<div class="SUMMARY" id="p_5V_1411">
<span class="pN">1411</span><span class="firstLetter">T</span>assuddānaṁ</div>
<div class="q" id="p_5V_1412"> <div class="p"> <table class="singleColumn"> <tr> <td> <div class="pN">1412</div> <div class="G">Adhikaraṇaṁ pariyāyaṁ,</div> </td> </tr> <tr> <td> <div class="G">sādhāraṇā ca bhāgiyā;</div> </td> </tr> <tr> <td> <div class="G">Samathā sādhāraṇikā,</div> </td> </tr> <tr> <td> <div class="G">samathassa tabbhāgiyā.</div> </td> </tr> </table> </div>
</div>
<div class="q" id="p_5V_1413"> <div class="p"> <table class="singleColumn"> <tr> <td> <div class="pN">1413</div> <div class="G">Samathā sammukhā ceva,</div> </td> </tr> <tr> <td> <div class="G">vinayena kusalena ca;</div> </td> </tr> <tr> <td> <div class="G">Yattha samathasaṁsaṭṭhā,</div> </td> </tr> <tr> <td> <div class="G">sammanti na sammanti ca;</div> </td> </tr> <tr> <td> <div class="G">Samathādhikaraṇañceva,</div> </td> </tr> <tr> <td> <div class="G">samuṭṭhānaṁ bhajanti cāti.</div> </td> </tr> </table> </div>
</div>
</html>
