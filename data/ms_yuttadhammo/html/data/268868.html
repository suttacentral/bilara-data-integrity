<html>
<div class="i">1.1.10 Sasapaṇḍitacariya</div>
<div class="h">Akittivagga</div>
<div class="h">Dānapāramī</div>
<div class="h">Sasapaṇḍitacariya</div>
<div class="q" id="p_21Cp_135"> <div class="divNumber">125.</div> <div class="p"> <table class="singleColumn"> <tr> <td> <div class="pN">135</div> <div class="G">“Punāparaṁ yadā homi,</div> </td> </tr> <tr> <td> <div class="G">Sasako pavanacārako;</div> </td> </tr> <tr> <td> <div class="G">Tiṇapaṇṇasākaphalabhakkho,</div> </td> </tr> <tr> <td> <div class="G">Paraheṭhanavivajjito.</div> </td> </tr> </table> </div>
</div>
<div class="q" id="p_21Cp_136"> <div class="divNumber">126.</div> <div class="p"> <table class="singleColumn"> <tr> <td> <div class="pN">136</div> <div class="G">Makkaṭo ca siṅgālo ca,</div> </td> </tr> <tr> <td> <div class="G">suttapoto cahaṁ tadā;</div> </td> </tr> <tr> <td> <div class="G">Vasāma ekasāmantā,</div> </td> </tr> <tr> <td> <div class="G">sāyaṁ pāto ca dissare.</div> </td> </tr> </table> </div>
</div>
<div class="q" id="p_21Cp_137"> <div class="divNumber">127.</div> <div class="p"> <table class="singleColumn"> <tr> <td> <div class="pN">137</div> <div class="G">Ahaṁ te anusāsāmi,</div> </td> </tr> <tr> <td> <div class="G">kiriye kalyāṇapāpake;</div> </td> </tr> <tr> <td> <div class="G">‘Pāpāni parivajjetha,</div> </td> </tr> <tr> <td> <div class="G">kalyāṇe abhinivissatha’.</div> </td> </tr> </table> </div>
</div>
<div class="q" id="p_21Cp_138"> <div class="divNumber">128.</div> <div class="p"> <table class="singleColumn"> <tr> <td> <div class="pN">138</div> <div class="G">Uposathamhi divase,</div> </td> </tr> <tr> <td> <div class="G">candaṁ disvāna pūritaṁ;</div> </td> </tr> <tr> <td> <div class="G">Etesaṁ tattha ācikkhiṁ,</div> </td> </tr> <tr> <td> <div class="G">‘divaso ajjuposatho.</div> </td> </tr> </table> </div>
</div>
<div class="q" id="p_21Cp_139"> <div class="divNumber">129.</div> <div class="p"> <table class="singleColumn"> <tr> <td> <div class="pN">139</div> <div class="G">Dānāni paṭiyādetha,</div> </td> </tr> <tr> <td> <div class="G">dakkhiṇeyyassa dātave;</div> </td> </tr> <tr> <td> <div class="G">Datvā dānaṁ dakkhiṇeyye,</div> </td> </tr> <tr> <td> <div class="G">upavassathuposathaṁ’.</div> </td> </tr> </table> </div>
</div>
<div class="q" id="p_21Cp_140"> <div class="divNumber">130.</div> <div class="p"> <table class="singleColumn"> <tr> <td> <div class="pN">140</div> <div class="G">Te me sādhūti vatvāna,</div> </td> </tr> <tr> <td> <div class="G">yathāsatti yathābalaṁ;</div> </td> </tr> <tr> <td> <div class="G">Dānāni paṭiyādetvā,</div> </td> </tr> <tr> <td> <div class="G">dakkhiṇeyyaṁ gavesisuṁ.</div> </td> </tr> </table> </div>
</div>
<div class="q" id="p_21Cp_141"> <div class="divNumber">131.</div> <div class="p"> <table class="singleColumn"> <tr> <td> <div class="pN">141</div> <div class="G">Ahaṁ nisajja cintesiṁ,</div> </td> </tr> <tr> <td> <div class="G">dānaṁ dakkhiṇanucchavaṁ;</div> </td> </tr> <tr> <td> <div class="G">‘Yadihaṁ labhe dakkhiṇeyyaṁ,</div> </td> </tr> <tr> <td> <div class="G">kiṁ me dānaṁ bhavissati.</div> </td> </tr> </table> </div>
</div>
<div class="q" id="p_21Cp_142"> <div class="divNumber">132.</div> <div class="p"> <table class="singleColumn"> <tr> <td> <div class="pN">142</div> <div class="G">Na me atthi tilā muggā,</div> </td> </tr> <tr> <td> <div class="G">māsā vā taṇḍulā ghataṁ;</div> </td> </tr> <tr> <td> <div class="G">Ahaṁ tiṇena yāpemi,</div> </td> </tr> <tr> <td> <div class="G">na sakkā tiṇa dātave.</div> </td> </tr> </table> </div>
</div>
<div class="q" id="p_21Cp_143"> <div class="divNumber">133.</div> <div class="p"> <table class="singleColumn"> <tr> <td> <div class="pN">143</div> <div class="G">Yadi koci eti dakkhiṇeyyo,</div> </td> </tr> <tr> <td> <div class="G">Bhikkhāya mama santike;</div> </td> </tr> <tr> <td> <div class="G">Dajjāhaṁ sakamattānaṁ,</div> </td> </tr> <tr> <td> <div class="G">Na so tuccho gamissati’.</div> </td> </tr> </table> </div>
</div>
<div class="q" id="p_21Cp_144"> <div class="divNumber">134.</div> <div class="p"> <table class="singleColumn"> <tr> <td> <div class="pN">144</div> <div class="G">Mama saṅkappamaññāya,</div> </td> </tr> <tr> <td> <div class="G">sakko brāhmaṇavaṇṇinā;</div> </td> </tr> <tr> <td> <div class="G">Āsayaṁ me upāgacchi,</div> </td> </tr> <tr> <td> <div class="G">dānavīmaṁsanāya me.</div> </td> </tr> </table> </div>
</div>
<div class="q" id="p_21Cp_145"> <div class="divNumber">135.</div> <div class="p"> <table class="singleColumn"> <tr> <td> <div class="pN">145</div> <div class="G">Tamahaṁ disvāna santuṭṭho,</div> </td> </tr> <tr> <td> <div class="G">idaṁ vacanamabraviṁ;</div> </td> </tr> <tr> <td> <div class="G">‘Sādhu khosi anuppatto,</div> </td> </tr> <tr> <td> <div class="G">ghāsahetu mamantike.</div> </td> </tr> </table> </div>
</div>
<div class="q" id="p_21Cp_146"> <div class="divNumber">136.</div> <div class="p"> <table class="singleColumn"> <tr> <td> <div class="pN">146</div> <div class="G">Adinnapubbaṁ dānavaraṁ,</div> </td> </tr> <tr> <td> <div class="G">ajja dassāmi te ahaṁ;</div> </td> </tr> <tr> <td> <div class="G">Tuvaṁ sīlaguṇūpeto,</div> </td> </tr> <tr> <td> <div class="G">ayuttaṁ te paraheṭhanaṁ.</div> </td> </tr> </table> </div>
</div>
<div class="q" id="p_21Cp_147"> <div class="divNumber">137.</div> <div class="p"> <table class="singleColumn"> <tr> <td> <div class="pN">147</div> <div class="G">Ehi aggiṁ padīpehi,</div> </td> </tr> <tr> <td> <div class="G">nānākaṭṭhe samānaya;</div> </td> </tr> <tr> <td> <div class="G">Ahaṁ pacissamattānaṁ,</div> </td> </tr> <tr> <td> <div class="G">pakkaṁ tvaṁ bhakkhayissasi’.</div> </td> </tr> </table> </div>
</div>
<div class="q" id="p_21Cp_148"> <div class="divNumber">138.</div> <div class="p"> <table class="singleColumn"> <tr> <td> <div class="pN">148</div> <div class="G">‘Sādhū’ti so haṭṭhamano,</div> </td> </tr> <tr> <td> <div class="G">nānākaṭṭhe samānayi;</div> </td> </tr> <tr> <td> <div class="G">Mahantaṁ akāsi citakaṁ,</div> </td> </tr> <tr> <td> <div class="G">katvā aṅgāragabbhakaṁ.</div> </td> </tr> </table> </div>
</div>
<div class="q" id="p_21Cp_149"> <div class="divNumber">139.</div> <div class="p"> <table class="singleColumn"> <tr> <td> <div class="pN">149</div> <div class="G">Aggiṁ tattha padīpesi,</div> </td> </tr> <tr> <td> <div class="G">yathā so khippaṁ mahā bhave;</div> </td> </tr> <tr> <td> <div class="G">Phoṭetvā rajagate gatte,</div> </td> </tr> <tr> <td> <div class="G">ekamantaṁ upāvisiṁ.</div> </td> </tr> </table> </div>
</div>
<div class="q" id="p_21Cp_150"> <div class="divNumber">140.</div> <div class="p"> <table class="singleColumn"> <tr> <td> <div class="pN">150</div> <div class="G">Yadā mahākaṭṭhapuñjo,</div> </td> </tr> <tr> <td> <div class="G">āditto dhamadhamāyati;</div> </td> </tr> <tr> <td> <div class="G">Taduppatitvā papatiṁ,</div> </td> </tr> <tr> <td> <div class="G">majjhe jālasikhantare.</div> </td> </tr> </table> </div>
</div>
<div class="q" id="p_21Cp_151"> <div class="divNumber">141.</div> <div class="p"> <table class="singleColumn"> <tr> <td> <div class="pN">151</div> <div class="G">Yathā sītodakaṁ nāma,</div> </td> </tr> <tr> <td> <div class="G">Paviṭṭhaṁ yassa kassaci;</div> </td> </tr> <tr> <td> <div class="G">Sameti darathapariḷāhaṁ,</div> </td> </tr> <tr> <td> <div class="G">Assādaṁ deti pīti ca.</div> </td> </tr> </table> </div>
</div>
<div class="q" id="p_21Cp_152"> <div class="divNumber">142.</div> <div class="p"> <table class="singleColumn"> <tr> <td> <div class="pN">152</div> <div class="G">Tatheva jalitaṁ aggiṁ,</div> </td> </tr> <tr> <td> <div class="G">paviṭṭhassa mamaṁ tadā;</div> </td> </tr> <tr> <td> <div class="G">Sabbaṁ sameti darathaṁ,</div> </td> </tr> <tr> <td> <div class="G">yathā sītodakaṁ viya.</div> </td> </tr> </table> </div>
</div>
<div class="q" id="p_21Cp_153"> <div class="divNumber">143.</div> <div class="p"> <table class="singleColumn"> <tr> <td> <div class="pN">153</div> <div class="G">Chaviṁ cammaṁ maṁsaṁ nhāruṁ,</div> </td> </tr> <tr> <td> <div class="G">Aṭṭhiṁ hadayabandhanaṁ;</div> </td> </tr> <tr> <td> <div class="G">Kevalaṁ sakalaṁ kāyaṁ,</div> </td> </tr> <tr> <td> <div class="G">Brāhmaṇassa adāsahan”ti. (143)</div> </td> </tr> </table> </div>
</div>
<div class="CENTER" id="p_21Cp_154">
<span class="pN">154</span>Sasapaṇḍitacariyaṁ dasamaṁ.</div>
<div class="ENDH3" id="p_21Cp_155">
<span class="pN">155</span>Akittivaggo paṭhamo.</div>
<div class="SUMMARY" id="p_21Cp_156">
<span class="pN">156</span><span class="firstLetter">T</span>assuddānaṁ</div>
<div class="q" id="p_21Cp_157"> <div class="p"> <table class="singleColumn"> <tr> <td> <div class="pN">157</div> <div class="G">Akittibrāhmaṇo saṅkho,</div> </td> </tr> <tr> <td> <div class="G">kururājā dhanañcayo;</div> </td> </tr> <tr> <td> <div class="G">Mahāsudassano rājā,</div> </td> </tr> <tr> <td> <div class="G">mahāgovindabrāhmaṇo.</div> </td> </tr> </table> </div>
</div>
<div class="q" id="p_21Cp_158"> <div class="p"> <table class="singleColumn"> <tr> <td> <div class="pN">158</div> <div class="G">Nimi candakumāro ca,</div> </td> </tr> <tr> <td> <div class="G">sivi vessantaro saso;</div> </td> </tr> <tr> <td> <div class="G">Ahameva tadā āsiṁ,</div> </td> </tr> <tr> <td> <div class="G">yo te dānavare adā.</div> </td> </tr> </table> </div>
</div>
<div class="q" id="p_21Cp_159"> <div class="p"> <table class="singleColumn"> <tr> <td> <div class="pN">159</div> <div class="G">Ete dānaparikkhārā,</div> </td> </tr> <tr> <td> <div class="G">ete dānassa pāramī;</div> </td> </tr> <tr> <td> <div class="G">Jīvitaṁ yācake datvā,</div> </td> </tr> <tr> <td> <div class="G">imaṁ pārami pūrayiṁ.</div> </td> </tr> </table> </div>
</div>
<div class="q" id="p_21Cp_160"> <div class="p"> <table class="singleColumn"> <tr> <td> <div class="pN">160</div> <div class="G">Bhikkhāya upagataṁ disvā,</div> </td> </tr> <tr> <td> <div class="G">sakattānaṁ pariccajiṁ;</div> </td> </tr> <tr> <td> <div class="G">Dānena me samo natthi,</div> </td> </tr> <tr> <td> <div class="G">esā me dānapāramīti.</div> </td> </tr> </table> </div>
</div>
<div class="CENTER" id="p_21Cp_161">
<span class="pN">161</span>Dānapāraminiddeso niṭṭhito.</div>
</html>
