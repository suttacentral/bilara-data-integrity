<html>
<div class="i">1.3.2.12 Kilesagocchaka</div>
<div class="h">Khandhavibhaṅga</div>
<div class="h">Pañhāpucchaka</div>
<div class="h">Duka</div>
<div class="h">Kilesagocchaka</div>
<div class="q" id="p_30Vbh_533"> <div class="p">
<span class="pN">533</span>Cattāro khandhā no kilesā. Saṅkhārakkhandho siyā kileso, siyā no kileso. Rūpakkhandho saṁkilesiko. Cattāro khandhā siyā saṁkilesikā, siyā asaṁkilesikā. Rūpakkhandho asaṁkiliṭṭho. Cattāro khandhā siyā saṁkiliṭṭhā, siyā asaṁkiliṭṭhā. Rūpakkhandho kilesavippayutto. Cattāro khandhā siyā kilesasampayuttā, siyā kilesavippayuttā. Rūpakkhandho na vattabbo— “kileso ceva saṁkilesiko cā”ti, saṁkilesiko ceva no ca kileso. Tayo khandhā na vattabbā— “kilesā ceva saṁkilesikā cā”ti, siyā saṁkilesikā ceva no ca kilesā, siyā na vattabbā— “saṁkilesikā ceva no ca kilesā”ti. Saṅkhārakkhandho siyā kileso ceva saṁkilesiko ca, siyā saṁkilesiko ceva no ca kileso, siyā na vattabbo— “kileso ceva saṁkilesiko cā”tipi, “saṁkilesiko ceva no ca kileso”tipi. Rūpakkhandho na vattabbo— “kileso ceva saṁkiliṭṭho cā”tipi, “saṁkiliṭṭho ceva no ca kileso”tipi. Tayo khandhā na vattabbā— “kileso ceva saṁkiliṭṭhā cā”ti, siyā saṁkiliṭṭhā ceva no ca kilesā, siyā na vattabbā— “saṁkiliṭṭhā ceva no ca kilesā”ti. Saṅkhārakkhandho siyā kileso ceva saṁkiliṭṭho ca, siyā saṁkiliṭṭho ceva no ca kileso, siyā na vattabbo— “kileso ceva saṁkiliṭṭho cā”tipi, “saṁkiliṭṭho ceva no ca kileso”tipi. </div>
</div>
<div class="q" id="p_30Vbh_534"> <div class="p">
<span class="pN">534</span>Rūpakkhandho na vattabbo— “kileso ceva kilesasampayutto cā”tipi, “kilesasampayutto ceva no ca kileso”tipi. Tayo khandhā na vattabbā— “kilesā ceva kilesasampayuttā cā”ti, siyā kilesasampayuttā ceva no ca kilesā, siyā na vattabbā— “kilesasampayuttā ceva no ca kilesā”ti. Saṅkhārakkhandho siyā kileso ceva kilesasampayutto ca, siyā kilesasampayutto ceva no ca kileso, siyā na vattabbo— “kileso ceva kilesasampayutto cā”tipi, “kilesasampayutto ceva no ca kileso”tipi. Rūpakkhandho kilesavippayuttasaṁkilesiko. Cattāro khandhā siyā kilesavippayuttasaṁkilesikā, siyā kilesavippayuttaasaṁkilesikā, siyā na vattabbā— “kilesavippayuttasaṁkilesikā”tipi, “kilesavippayuttaasaṁkilesikā”tipi. </div>
</div>
</html>
