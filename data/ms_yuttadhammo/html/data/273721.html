<html>
<div class="i">2.3.6 Rohitassasutta</div>
<div class="h">Devaputtasaṁyutta</div>
<div class="h">Nānātitthiyavagga</div>
<div class="h">Rohitassasutta</div>
<div class="q" id="p_12S1_528"> <div class="divNumber">107.</div> <div class="p">
<span class="pN">528</span>Sāvatthinidānaṁ. Ekamantaṁ ṭhito kho rohitasso devaputto bhagavantaṁ etadavoca— “yattha nu kho, bhante, na jāyati na jīyati na mīyati na cavati na upapajjati, sakkā nu kho so, bhante, gamanena lokassa anto ñātuṁ vā daṭṭhuṁ vā pāpuṇituṁ vā”ti? “Yattha kho, āvuso, na jāyati na jīyati na mīyati na cavati na upapajjati, nāhaṁ taṁ gamanena lokassa antaṁ ñāteyyaṁ daṭṭheyyaṁ patteyyanti vadāmī”ti. </div>
</div>
<div class="q" id="p_12S1_529"> <div class="p">
<span class="pN">529</span>“Acchariyaṁ, bhante, abbhutaṁ, bhante. Yāvasubhāsitamidaṁ, bhante, bhagavatā— ‘yattha kho, āvuso, na jāyati na jīyati na mīyati na cavati na upapajjati, nāhaṁ taṁ gamanena lokassa antaṁ ñāteyyaṁ daṭṭheyyaṁ patteyyanti vadāmī’ti. </div>
</div>
<div class="q" id="p_12S1_530"> <div class="p">
<span class="pN">530</span>Bhūtapubbāhaṁ, bhante, rohitasso nāma isi ahosiṁ bhojaputto iddhimā vehāsaṅgamo. Tassa mayhaṁ, bhante, evarūpo javo ahosi; seyyathāpi nāma daḷhadhammā dhanuggaho susikkhito katahattho katayoggo katūpāsano lahukena asanena appakasireneva tiriyaṁ tālacchāyaṁ atipāteyya. Tassa mayhaṁ, bhante, evarūpo padavītihāro ahosi; seyyathāpi nāma puratthimā samuddā pacchimo samuddo. Tassa mayhaṁ, bhante, evarūpaṁ icchāgataṁ uppajji— ‘ahaṁ gamanena lokassa antaṁ pāpuṇissāmī’ti. So khvāhaṁ, bhante, evarūpena javena samannāgato evarūpena ca padavītihārena, aññatreva asitapītakhāyitasāyitā aññatra uccārapassāvakammā aññatra niddākilamathapaṭivinodanā vassasatāyuko vassasatajīvī vassasataṁ gantvā appatvāva lokassa antaṁ antarāva kālaṅkato. </div>
</div>
<div class="q" id="p_12S1_531"> <div class="p">
<span class="pN">531</span>Acchariyaṁ, bhante, abbhutaṁ, bhante. Yāvasubhāsitamidaṁ, bhante, bhagavatā— ‘yattha kho, āvuso, na jāyati na jīyati na mīyati na cavati na upapajjati, nāhaṁ taṁ gamanena lokassa antaṁ ñāteyyaṁ daṭṭheyyaṁ patteyyanti vadāmī’”ti. </div>
</div>
<div class="q" id="p_12S1_532"> <div class="p">
<span class="pN">532</span>“Na kho panāhaṁ, āvuso, appatvā lokassa antaṁ dukkhassa antakiriyaṁ vadāmi. Api ca khvāhaṁ, āvuso, imasmiṁyeva byāmamatte kaḷevare sasaññimhi samanake lokañca paññapemi lokasamudayañca lokanirodhañca lokanirodhagāminiñca paṭipadanti. </div>
</div>
<div class="q" id="p_12S1_533"> <div class="p"> <table class="singleColumn"> <tr> <td> <div class="pN">533</div> <div class="G">Gamanena na pattabbo,</div> </td> </tr> <tr> <td> <div class="G">lokassanto kudācanaṁ;</div> </td> </tr> <tr> <td> <div class="G">Na ca appatvā lokantaṁ,</div> </td> </tr> <tr> <td> <div class="G">dukkhā atthi pamocanaṁ.</div> </td> </tr> </table> </div>
</div>
<div class="q" id="p_12S1_534"> <div class="p"> <table class="singleColumn"> <tr> <td> <div class="pN">534</div> <div class="G">Tasmā have lokavidū sumedho,</div> </td> </tr> <tr> <td> <div class="G">Lokantagū vusitabrahmacariyo;</div> </td> </tr> <tr> <td> <div class="G">Lokassa antaṁ samitāvi ñatvā,</div> </td> </tr> <tr> <td> <div class="G">Nāsīsati lokamimaṁ parañcā”ti.</div> </td> </tr> </table> </div>
</div>
</html>
