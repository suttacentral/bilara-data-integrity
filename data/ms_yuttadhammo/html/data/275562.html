<html>
<div class="i">1.4.10 Udāyīsutta</div>
<div class="h">Paṭhamapaṇṇāsaka</div>
<div class="h">Cakkavagga</div>
<div class="h">Udāyīsutta</div>
<div class="q" id="p_15A4_278"> <div class="divNumber">40.</div> <div class="p">
<span class="pN">278</span>Atha kho udāyī brāhmaṇo yena bhagavā tenupasaṅkami; upasaṅkamitvā bhagavatā…pe… ekamantaṁ nisinno kho udāyī brāhmaṇo bhagavantaṁ etadavoca— “bhavampi no gotamo yaññaṁ vaṇṇetī”ti? “Na kho ahaṁ, brāhmaṇa, sabbaṁ yaññaṁ vaṇṇemi; na panāhaṁ, brāhmaṇa, sabbaṁ yaññaṁ na vaṇṇemi. Yathārūpe kho, brāhmaṇa, yaññe gāvo haññanti, ajeḷakā haññanti, kukkuṭasūkarā haññanti, vividhā pāṇā saṅghātaṁ āpajjanti; evarūpaṁ kho ahaṁ, brāhmaṇa, sārambhaṁ yaññaṁ na vaṇṇemi. Taṁ kissa hetu? Evarūpañhi, brāhmaṇa, sārambhaṁ yaññaṁ na upasaṅkamanti arahanto vā arahattamaggaṁ vā samāpannā. </div>
</div>
<div class="q" id="p_15A4_279"> <div class="p">
<span class="pN">279</span>Yathārūpe ca kho, brāhmaṇa, yaññe neva gāvo haññanti, na ajeḷakā haññanti, na kukkuṭasūkarā haññanti, na vividhā pāṇā saṅghātaṁ āpajjanti; evarūpaṁ kho ahaṁ, brāhmaṇa, nirārambhaṁ yaññaṁ vaṇṇemi, yadidaṁ niccadānaṁ anukulayaññaṁ. Taṁ kissa hetu? Evarūpañhi, brāhmaṇa, nirārambhaṁ yaññaṁ upasaṅkamanti arahanto vā arahattamaggaṁ vā samāpannāti. </div>
</div>
<div class="q" id="p_15A4_280"> <div class="p"> <table class="singleColumn"> <tr> <td> <div class="pN">280</div> <div class="G">Abhisaṅkhataṁ nirārambhaṁ,</div> </td> </tr> <tr> <td> <div class="G">yaññaṁ kālena kappiyaṁ;</div> </td> </tr> <tr> <td> <div class="G">Tādisaṁ upasaṁyanti,</div> </td> </tr> <tr> <td> <div class="G">saññatā brahmacārayo.</div> </td> </tr> </table> </div>
</div>
<div class="q" id="p_15A4_281"> <div class="p"> <table class="singleColumn"> <tr> <td> <div class="pN">281</div> <div class="G">Vivaṭacchadā ye loke,</div> </td> </tr> <tr> <td> <div class="G">vītivattā kulaṁ gatiṁ;</div> </td> </tr> <tr> <td> <div class="G">Yaññametaṁ pasaṁsanti,</div> </td> </tr> <tr> <td> <div class="G">buddhā yaññassa kovidā.</div> </td> </tr> </table> </div>
</div>
<div class="q" id="p_15A4_282"> <div class="p"> <table class="singleColumn"> <tr> <td> <div class="pN">282</div> <div class="G">Yaññe vā yadi vā saddhe,</div> </td> </tr> <tr> <td> <div class="G">habyaṁ katvā yathārahaṁ;</div> </td> </tr> <tr> <td> <div class="G">Pasannacitto yajati,</div> </td> </tr> <tr> <td> <div class="G">sukhette brahmacārisu.</div> </td> </tr> </table> </div>
</div>
<div class="q" id="p_15A4_283"> <div class="p"> <table class="singleColumn"> <tr> <td> <div class="pN">283</div> <div class="G">Suhutaṁ suyiṭṭhaṁ suppattaṁ,</div> </td> </tr> <tr> <td> <div class="G">Dakkhiṇeyyesu yaṁ kataṁ;</div> </td> </tr> <tr> <td> <div class="G">Yañño ca vipulo hoti,</div> </td> </tr> <tr> <td> <div class="G">Pasīdanti ca devatā.</div> </td> </tr> </table> </div>
</div>
<div class="q" id="p_15A4_284"> <div class="p"> <table class="singleColumn"> <tr> <td> <div class="pN">284</div> <div class="G">Evaṁ yajitvā medhāvī,</div> </td> </tr> <tr> <td> <div class="G">saddho muttena cetasā;</div> </td> </tr> <tr> <td> <div class="G">Abyābajjhaṁ sukhaṁ lokaṁ,</div> </td> </tr> <tr> <td> <div class="G">paṇḍito upapajjatī”ti.</div> </td> </tr> </table> </div>
</div>
<div class="CENTER" id="p_15A4_285">
<span class="pN">285</span>Dasamaṁ.</div>
<div class="CENTER" id="p_15A4_286">
<span class="pN">286</span>Cakkavaggo catuttho.</div>
<div class="SUMMARY" id="p_15A4_287">
<span class="pN">287</span><span class="firstLetter">T</span>assuddānaṁ</div>
<div class="q" id="p_15A4_288"> <div class="p"> <table class="singleColumn"> <tr> <td> <div class="pN">288</div> <div class="G">Cakko saṅgaho sīho,</div> </td> </tr> <tr> <td> <div class="G">Pasādo vassakārena pañcamaṁ;</div> </td> </tr> <tr> <td> <div class="G">Doṇo aparihāniyo patilīno,</div> </td> </tr> <tr> <td> <div class="G">Ujjayo udāyinā te dasāti.</div> </td> </tr> </table> </div>
</div>
</html>
