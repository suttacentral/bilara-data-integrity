<html>
<div class="i">2.1.7 Mātaṅgacariya</div>
<div class="h">Hatthināgavagga</div>
<div class="h">Sīlapāramī</div>
<div class="h">Mātaṅgacariya</div>
<div class="q" id="p_21Cp_227"> <div class="divNumber">60.</div> <div class="p"> <table class="singleColumn"> <tr> <td> <div class="pN">227</div> <div class="G">“Punāparaṁ yadā homi,</div> </td> </tr> <tr> <td> <div class="G">jaṭilo uggatāpano;</div> </td> </tr> <tr> <td> <div class="G">Mātaṅgo nāma nāmena,</div> </td> </tr> <tr> <td> <div class="G">sīlavā susamāhito.</div> </td> </tr> </table> </div>
</div>
<div class="q" id="p_21Cp_228"> <div class="divNumber">61.</div> <div class="p"> <table class="singleColumn"> <tr> <td> <div class="pN">228</div> <div class="G">Ahañca brāhmaṇo eko,</div> </td> </tr> <tr> <td> <div class="G">gaṅgākūle vasāmubho;</div> </td> </tr> <tr> <td> <div class="G">Ahaṁ vasāmi upari,</div> </td> </tr> <tr> <td> <div class="G">heṭṭhā vasati brāhmaṇo.</div> </td> </tr> </table> </div>
</div>
<div class="q" id="p_21Cp_229"> <div class="divNumber">62.</div> <div class="p"> <table class="singleColumn"> <tr> <td> <div class="pN">229</div> <div class="G">Vicaranto anukūlamhi,</div> </td> </tr> <tr> <td> <div class="G">uddhaṁ me assamaddasa;</div> </td> </tr> <tr> <td> <div class="G">Tattha maṁ paribhāsetvā,</div> </td> </tr> <tr> <td> <div class="G">abhisapi muddhaphālanaṁ.</div> </td> </tr> </table> </div>
</div>
<div class="q" id="p_21Cp_230"> <div class="divNumber">63.</div> <div class="p"> <table class="singleColumn"> <tr> <td> <div class="pN">230</div> <div class="G">Yadihaṁ tassa pakuppeyyaṁ,</div> </td> </tr> <tr> <td> <div class="G">yadi sīlaṁ na gopaye;</div> </td> </tr> <tr> <td> <div class="G">Oloketvānahaṁ tassa,</div> </td> </tr> <tr> <td> <div class="G">kareyyaṁ chārikaṁ viya.</div> </td> </tr> </table> </div>
</div>
<div class="q" id="p_21Cp_231"> <div class="divNumber">64.</div> <div class="p"> <table class="singleColumn"> <tr> <td> <div class="pN">231</div> <div class="G">Yaṁ so tadā maṁ abhisapi,</div> </td> </tr> <tr> <td> <div class="G">kupito duṭṭhamānaso;</div> </td> </tr> <tr> <td> <div class="G">Tasseva matthake nipati,</div> </td> </tr> <tr> <td> <div class="G">yogena taṁ pamocayiṁ.</div> </td> </tr> </table> </div>
</div>
<div class="q" id="p_21Cp_232"> <div class="divNumber">65.</div> <div class="p"> <table class="singleColumn"> <tr> <td> <div class="pN">232</div> <div class="G">Anurakkhiṁ mama sīlaṁ,</div> </td> </tr> <tr> <td> <div class="G">nārakkhiṁ mama jīvitaṁ;</div> </td> </tr> <tr> <td> <div class="G">Sīlavā hi tadā āsiṁ,</div> </td> </tr> <tr> <td> <div class="G">bodhiyāyeva kāraṇā”ti.</div> </td> </tr> </table> </div>
</div>
<div class="CENTER" id="p_21Cp_233">
<span class="pN">233</span>Mātaṅgacariyaṁ sattamaṁ.</div>
</html>
