<html>
<div class="i">39.9 Soṇakoṭivīsattheraapadāna</div>
<div class="h">Avaṭaphalavagga</div>
<div class="h">Soṇakoṭivīsattheraapadāna</div>
<div class="q" id="p_20Ap1_4241"> <div class="divNumber">49.</div> <div class="p"> <table class="singleColumn"> <tr> <td> <div class="pN">4241</div> <div class="G">“Vipassino pāvacane,</div> </td> </tr> <tr> <td> <div class="G">ekaṁ leṇaṁ mayā kataṁ;</div> </td> </tr> <tr> <td> <div class="G">Cātuddisassa saṁghassa,</div> </td> </tr> <tr> <td> <div class="G">bandhumārājadhāniyā.</div> </td> </tr> </table> </div>
</div>
<div class="q" id="p_20Ap1_4242"> <div class="divNumber">50.</div> <div class="p"> <table class="singleColumn"> <tr> <td> <div class="pN">4242</div> <div class="G">Dussehi bhūmiṁ leṇassa,</div> </td> </tr> <tr> <td> <div class="G">santharitvā pariccajiṁ;</div> </td> </tr> <tr> <td> <div class="G">Udaggacitto sumano,</div> </td> </tr> <tr> <td> <div class="G">akāsiṁ paṇidhiṁ tadā.</div> </td> </tr> </table> </div>
</div>
<div class="q" id="p_20Ap1_4243"> <div class="divNumber">51.</div> <div class="p"> <table class="singleColumn"> <tr> <td> <div class="pN">4243</div> <div class="G">Ārādhayeyyaṁ sambuddhaṁ,</div> </td> </tr> <tr> <td> <div class="G">pabbajjañca labheyyahaṁ;</div> </td> </tr> <tr> <td> <div class="G">Anuttarañca nibbānaṁ,</div> </td> </tr> <tr> <td> <div class="G">phuseyyaṁ santimuttamaṁ.</div> </td> </tr> </table> </div>
</div>
<div class="q" id="p_20Ap1_4244"> <div class="divNumber">52.</div> <div class="p"> <table class="singleColumn"> <tr> <td> <div class="pN">4244</div> <div class="G">Teneva sukkamūlena,</div> </td> </tr> <tr> <td> <div class="G">kappe navuti saṁsariṁ;</div> </td> </tr> <tr> <td> <div class="G">Devabhūto manusso ca,</div> </td> </tr> <tr> <td> <div class="G">katapuñño virocahaṁ.</div> </td> </tr> </table> </div>
</div>
<div class="q" id="p_20Ap1_4245"> <div class="divNumber">53.</div> <div class="p"> <table class="singleColumn"> <tr> <td> <div class="pN">4245</div> <div class="G">Tato kammāvasesena,</div> </td> </tr> <tr> <td> <div class="G">idha pacchimake bhave;</div> </td> </tr> <tr> <td> <div class="G">Campāyaṁ aggaseṭṭhissa,</div> </td> </tr> <tr> <td> <div class="G">jātomhi ekaputtako.</div> </td> </tr> </table> </div>
</div>
<div class="q" id="p_20Ap1_4246"> <div class="divNumber">54.</div> <div class="p"> <table class="singleColumn"> <tr> <td> <div class="pN">4246</div> <div class="G">Jātamattassa me sutvā,</div> </td> </tr> <tr> <td> <div class="G">pitu chando ayaṁ ahu;</div> </td> </tr> <tr> <td> <div class="G">Dadāmahaṁ kumārassa,</div> </td> </tr> <tr> <td> <div class="G">vīsakoṭī anūnakā.</div> </td> </tr> </table> </div>
</div>
<div class="q" id="p_20Ap1_4247"> <div class="divNumber">55.</div> <div class="p"> <table class="singleColumn"> <tr> <td> <div class="pN">4247</div> <div class="G">Caturaṅgulā ca me lomā,</div> </td> </tr> <tr> <td> <div class="G">jātā pādatale ubho;</div> </td> </tr> <tr> <td> <div class="G">Sukhumā mudusamphassā,</div> </td> </tr> <tr> <td> <div class="G">tūlāpicusamā subhā.</div> </td> </tr> </table> </div>
</div>
<div class="q" id="p_20Ap1_4248"> <div class="divNumber">56.</div> <div class="p"> <table class="singleColumn"> <tr> <td> <div class="pN">4248</div> <div class="G">Atītā navuti kappā,</div> </td> </tr> <tr> <td> <div class="G">ayaṁ eko ca uttari;</div> </td> </tr> <tr> <td> <div class="G">Nābhijānāmi nikkhitte,</div> </td> </tr> <tr> <td> <div class="G">pāde bhūmyā asanthate.</div> </td> </tr> </table> </div>
</div>
<div class="q" id="p_20Ap1_4249"> <div class="divNumber">57.</div> <div class="p"> <table class="singleColumn"> <tr> <td> <div class="pN">4249</div> <div class="G">Ārādhito me sambuddho,</div> </td> </tr> <tr> <td> <div class="G">pabbajiṁ anagāriyaṁ;</div> </td> </tr> <tr> <td> <div class="G">Arahattañca me pattaṁ,</div> </td> </tr> <tr> <td> <div class="G">sītibhūtomhi nibbuto.</div> </td> </tr> </table> </div>
</div>
<div class="q" id="p_20Ap1_4250"> <div class="divNumber">58.</div> <div class="p"> <table class="singleColumn"> <tr> <td> <div class="pN">4250</div> <div class="G">Aggo āraddhavīriyānaṁ,</div> </td> </tr> <tr> <td> <div class="G">niddiṭṭho sabbadassinā;</div> </td> </tr> <tr> <td> <div class="G">Khīṇāsavomhi arahā,</div> </td> </tr> <tr> <td> <div class="G">chaḷabhiñño mahiddhiko.</div> </td> </tr> </table> </div>
</div>
<div class="q" id="p_20Ap1_4251"> <div class="divNumber">59.</div> <div class="p"> <table class="singleColumn"> <tr> <td> <div class="pN">4251</div> <div class="G">Ekanavutito kappe,</div> </td> </tr> <tr> <td> <div class="G">yaṁ dānamadadiṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">leṇadānassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_4252"> <div class="divNumber">60.</div> <div class="p"> <table class="singleColumn"> <tr> <td> <div class="pN">4252</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_4253"> <div class="divNumber">61.</div> <div class="p"> <table class="singleColumn"> <tr> <td> <div class="pN">4253</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_4254"> <div class="divNumber">62.</div> <div class="p"> <table class="singleColumn"> <tr> <td> <div class="pN">4254</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_4255"> <div class="divNumber">63.</div> <div class="p"> <table class="singleColumn"> <tr> <td> <div class="pN">4255</div> <div class="G">Thero koṭivīso soṇo,</div> </td> </tr> <tr> <td> <div class="G">bhikkhusaṁghassa aggato;</div> </td> </tr> <tr> <td> <div class="G">Pañhaṁ puṭṭho viyākāsi,</div> </td> </tr> <tr> <td> <div class="G">anotatte mahāsareti.</div> </td> </tr> </table> </div>
</div>
<div class="q" id="p_20Ap1_4256"> <div class="p">
<span class="pN">4256</span>Itthaṁ sudaṁ āyasmā soṇo koṭivīso thero imā gāthāyo abhāsitthāti. </div>
</div>
<div class="CENTER" id="p_20Ap1_4257">
<span class="pN">4257</span>Soṇakoṭivīsattherassāpadānaṁ navamaṁ.</div>
</html>
