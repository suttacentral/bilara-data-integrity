<html>
<div class="i">5.2 Selasutta</div>
<div class="h">Brāhmaṇavagga</div>
<div class="h">Selasutta</div>
<div class="q" id="p_10M_1191"> <div class="divNumber">396.</div> <div class="p">
<span class="pN">1191</span>Evaṁ me sutaṁ—  ekaṁ samayaṁ bhagavā aṅguttarāpesu cārikaṁ caramāno mahatā bhikkhusaṁghena saddhiṁ aḍḍhateḷasehi bhikkhusatehi yena āpaṇaṁ nāma aṅguttarāpānaṁ nigamo tadavasari. Assosi kho keṇiyo jaṭilo—  “samaṇo khalu, bho, gotamo sakyaputto sakyakulā pabbajito aṅguttarāpesu cārikaṁ caramāno mahatā bhikkhusaṁghena saddhiṁ aḍḍhateḷasehi bhikkhusatehi āpaṇaṁ anuppatto. Taṁ kho pana bhavantaṁ gotamaṁ evaṁ kalyāṇo kittisaddo abbhuggato—  ‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti. So imaṁ lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā sacchikatvā pavedeti. So dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ, kevalaparipuṇṇaṁ parisuddhaṁ brahmacariyaṁ pakāseti. Sādhu kho pana tathārūpānaṁ arahataṁ dassanaṁ hotī”ti. </div>
</div>
<div class="q" id="p_10M_1192"> <div class="p">
<span class="pN">1192</span>Atha kho keṇiyo jaṭilo yena bhagavā tenupasaṅkami; upasaṅkamitvā bhagavatā saddhiṁ sammodi. Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinnaṁ kho keṇiyaṁ jaṭilaṁ bhagavā dhammiyā kathāya sandassesi samādapesi samuttejesi sampahaṁsesi. Atha kho keṇiyo jaṭilo bhagavatā dhammiyā kathāya sandassito samādapito samuttejito sampahaṁsito bhagavantaṁ etadavoca—  “adhivāsetu me bhavaṁ gotamo svātanāya bhattaṁ saddhiṁ bhikkhusaṁghenā”ti. Evaṁ vutte, bhagavā keṇiyaṁ jaṭilaṁ etadavoca—  “mahā kho, keṇiya, bhikkhusaṁgho aḍḍhateḷasāni bhikkhusatāni, tvañca brāhmaṇesu abhippasanno”ti. </div>
</div>
<div class="q" id="p_10M_1193"> <div class="p">
<span class="pN">1193</span>Dutiyampi kho keṇiyo jaṭilo bhagavantaṁ etadavoca—  “kiñcāpi kho, bho gotama, mahā bhikkhusaṁgho aḍḍhateḷasāni bhikkhusatāni, ahañca brāhmaṇesu abhippasanno; adhivāsetu me bhavaṁ gotamo svātanāya bhattaṁ saddhiṁ bhikkhusaṁghenā”ti. Dutiyampi kho bhagavā keṇiyaṁ jaṭilaṁ etadavoca—  “mahā kho, keṇiya, bhikkhusaṁgho aḍḍhateḷasāni bhikkhusatāni, tvañca brāhmaṇesu abhippasanno”ti. </div>
</div>
<div class="q" id="p_10M_1194"> <div class="p">
<span class="pN">1194</span>Tatiyampi kho keṇiyo jaṭilo bhagavantaṁ etadavoca—  “kiñcāpi kho, bho gotama, mahā bhikkhusaṁgho aḍḍhateḷasāni bhikkhusatāni, ahañca brāhmaṇesu abhippasanno; adhivāsetu me bhavaṁ gotamo svātanāya bhattaṁ saddhiṁ bhikkhusaṁghenā”ti. Adhivāsesi bhagavā tuṇhībhāvena. </div>
</div>
<div class="q" id="p_10M_1195"> <div class="p">
<span class="pN">1195</span>Atha kho keṇiyo jaṭilo bhagavato adhivāsanaṁ viditvā uṭṭhāyāsanā yena sako assamo tenupasaṅkami; upasaṅkamitvā mittāmacce ñātisālohite āmantesi—  “suṇantu me bhonto, mittāmaccā ñātisālohitā; samaṇo me gotamo nimantito svātanāya bhattaṁ saddhiṁ bhikkhusaṁghena. Yena me kāyaveyyāvaṭikaṁ kareyyāthā”ti. “Evaṁ, bho”ti kho keṇiyassa jaṭilassa mittāmaccā ñātisālohitā keṇiyassa jaṭilassa paṭissutvā appekacce uddhanāni khaṇanti, appekacce kaṭṭhāni phālenti, appekacce bhājanāni dhovanti, appekacce udakamaṇikaṁ patiṭṭhāpenti, appekacce āsanāni paññapenti. Keṇiyo pana jaṭilo sāmaṁyeva maṇḍalamālaṁ paṭiyādeti. </div>
</div>
<div class="q" id="p_10M_1196"> <div class="divNumber">397.</div> <div class="p">
<span class="pN">1196</span>Tena kho pana samayena selo brāhmaṇo āpaṇe paṭivasati tiṇṇaṁ vedānaṁ pāragū sanighaṇḍukeṭubhānaṁ sākkharappabhedānaṁ itihāsapañcamānaṁ, padako, veyyākaraṇo, lokāyatamahāpurisalakkhaṇesu anavayo, tīṇi ca māṇavakasatāni mante vāceti. </div>
</div>
<div class="q" id="p_10M_1197"> <div class="p">
<span class="pN">1197</span>Tena kho pana samayena keṇiyo jaṭilo sele brāhmaṇe abhippasanno hoti. Atha kho selo brāhmaṇo tīhi māṇavakasatehi parivuto jaṅghāvihāraṁ anucaṅkamamāno anuvicaramāno yena keṇiyassa jaṭilassa assamo tenupasaṅkami. Addasā kho selo brāhmaṇo keṇiyassa jaṭilassa assame appekacce uddhanāni khaṇante, appekacce kaṭṭhāni phālente, appekacce bhājanāni dhovante, appekacce udakamaṇikaṁ patiṭṭhāpente, appekacce āsanāni paññapente, keṇiyaṁ pana jaṭilaṁ sāmaṁyeva maṇḍalamālaṁ paṭiyādentaṁ. Disvāna keṇiyaṁ jaṭilaṁ etadavoca—  “kiṁ nu bhoto keṇiyassa āvāho vā bhavissati vivāho vā bhavissati mahāyañño vā paccupaṭṭhito, rājā vā māgadho seniyo bimbisāro nimantito svātanāya saddhiṁ balakāyenā”ti? </div>
</div>
<div class="q" id="p_10M_1198"> <div class="p">
<span class="pN">1198</span>“Na me, bho sela, āvāho bhavissati napi vivāho bhavissati napi rājā māgadho seniyo bimbisāro nimantito svātanāya saddhiṁ balakāyena; api ca kho me mahāyañño paccupaṭṭhito. Atthi, bho, samaṇo gotamo sakyaputto sakyakulā pabbajito aṅguttarāpesu cārikaṁ caramāno mahatā bhikkhusaṁghena saddhiṁ aḍḍhateḷasehi bhikkhusatehi āpaṇaṁ anuppatto. Taṁ kho pana bhavantaṁ gotamaṁ evaṁ kalyāṇo kittisaddo abbhuggato—  ‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti. So me nimantito svātanāya bhattaṁ saddhiṁ bhikkhusaṁghenā”ti. </div>
</div>
<div class="q" id="p_10M_1199"> <div class="p">
<span class="pN">1199</span>“Buddhoti—  bho keṇiya, vadesi”? </div>
</div>
<div class="q" id="p_10M_1200"> <div class="p">
<span class="pN">1200</span>“Buddhoti—  bho sela, vadāmi”. </div>
</div>
<div class="q" id="p_10M_1201"> <div class="p">
<span class="pN">1201</span>“Buddhoti—  bho keṇiya, vadesi”? </div>
</div>
<div class="q" id="p_10M_1202"> <div class="p">
<span class="pN">1202</span>“Buddhoti—  bho sela, vadāmī”ti. </div>
</div>
<div class="q" id="p_10M_1203"> <div class="divNumber">398.</div> <div class="p">
<span class="pN">1203</span>Atha kho selassa brāhmaṇassa etadahosi—  “ghosopi kho eso dullabho lokasmiṁ—  yadidaṁ ‘buddho’ti. Āgatāni kho panamhākaṁ mantesu dvattiṁsamahāpurisalakkhaṇāni, yehi samannāgatassa mahāpurisassa dveyeva gatiyo bhavanti anaññā. Sace agāraṁ ajjhāvasati, rājā hoti cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato. Tassimāni satta ratanāni bhavanti, seyyathidaṁ—  cakkaratanaṁ, hatthiratanaṁ, assaratanaṁ, maṇiratanaṁ, itthiratanaṁ, gahapatiratanaṁ, pariṇāyakaratanameva sattamaṁ. Parosahassaṁ kho panassa puttā bhavanti sūrā vīraṅgarūpā parasenappamaddanā. So imaṁ pathaviṁ sāgarapariyantaṁ adaṇḍena asatthena dhammena abhivijiya ajjhāvasati. Sace pana agārasmā anagāriyaṁ pabbajati, arahaṁ hoti sammāsambuddho loke vivaṭṭacchado”. </div>
</div>
<div class="q" id="p_10M_1204"> <div class="p">
<span class="pN">1204</span>“Kahaṁ pana, bho keṇiya, etarahi so bhavaṁ gotamo viharati arahaṁ sammāsambuddho”ti? Evaṁ vutte, keṇiyo jaṭilo dakkhiṇaṁ bāhuṁ paggahetvā selaṁ brāhmaṇaṁ etadavoca—  “yenesā, bho sela, nīlavanarājī”ti. Atha kho selo brāhmaṇo tīhi māṇavakasatehi saddhiṁ yena bhagavā tenupasaṅkami. Atha kho selo brāhmaṇo te māṇavake āmantesi—  “appasaddā bhonto āgacchantu pade padaṁ nikkhipantā; durāsadā hi te bhagavanto sīhāva ekacarā. Yadā cāhaṁ, bho, samaṇena gotamena saddhiṁ manteyyaṁ, mā me bhonto antarantarā kathaṁ opātetha. Kathāpariyosānaṁ me bhavanto āgamentū”ti. Atha kho selo brāhmaṇo yena bhagavā tenupasaṅkami; upasaṅkamitvā bhagavatā saddhiṁ sammodi. Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho selo brāhmaṇo bhagavato kāye dvattiṁsamahāpurisalakkhaṇāni samannesi. </div>
</div>
<div class="q" id="p_10M_1205"> <div class="p">
<span class="pN">1205</span>Addasā kho selo brāhmaṇo bhagavato kāye dvattiṁsamahāpurisalakkhaṇāni, yebhuyyena ṭhapetvā dve. Dvīsu mahāpurisalakkhaṇesu kaṅkhati vicikicchati nādhimuccati na sampasīdati—  kosohite ca vatthaguyhe pahūtajivhatāya ca. Atha kho bhagavato etadahosi—  “passati kho me ayaṁ selo brāhmaṇo dvattiṁsamahāpurisalakkhaṇāni, yebhuyyena ṭhapetvā dve. Dvīsu mahāpurisalakkhaṇesu kaṅkhati vicikicchati nādhimuccati na sampasīdati—  kosohite ca vatthaguyhe pahūtajivhatāya cā”ti. Atha kho bhagavā tathārūpaṁ iddhābhisaṅkhāraṁ abhisaṅkhāsi, yathā addasa selo brāhmaṇo bhagavato kosohitaṁ vatthaguyhaṁ. Atha kho bhagavā jivhaṁ ninnāmetvā ubhopi kaṇṇasotāni anumasi paṭimasi; ubhopi nāsikasotāni anumasi paṭimasi; kevalampi nalāṭamaṇḍalaṁ jivhāya chādesi. Atha kho selassa brāhmaṇassa etadahosi—  “samannāgato kho samaṇo gotamo dvattiṁsamahāpurisalakkhaṇehi paripuṇṇehi, no aparipuṇṇehi; no ca kho naṁ jānāmi buddho vā no vā. Sutaṁ kho pana metaṁ brāhmaṇānaṁ vuddhānaṁ mahallakānaṁ ācariyapācariyānaṁ bhāsamānānaṁ—  ‘ye te bhavanti arahanto sammāsambuddhā te sake vaṇṇe bhaññamāne attānaṁ pātukarontī’ti. Yannūnāhaṁ samaṇaṁ gotamaṁ sammukhā sāruppāhi gāthāhi abhitthaveyyan”ti. </div>
</div>
<div class="q" id="p_10M_1206"> <div class="divNumber">399.</div> <div class="p">
<span class="pN">1206</span>Atha kho selo brāhmaṇo bhagavantaṁ sammukhā sāruppāhi gāthāhi abhitthavi—  </div>
</div>
<div class="q" id="p_10M_1207"> <div class="p"> <table class="singleColumn"> <tr> <td> <div class="pN">1207</div> <div class="G">“Paripuṇṇakāyo suruci,</div> </td> </tr> <tr> <td> <div class="G">Sujāto cārudassano;</div> </td> </tr> <tr> <td> <div class="G">Suvaṇṇavaṇṇosi bhagavā,</div> </td> </tr> <tr> <td> <div class="G">Susukkadāṭhosi vīriyavā.</div> </td> </tr> </table> </div>
</div>
<div class="q" id="p_10M_1208"> <div class="p"> <table class="singleColumn"> <tr> <td> <div class="pN">1208</div> <div class="G">Narassa hi sujātassa,</div> </td> </tr> <tr> <td> <div class="G">ye bhavanti viyañjanā;</div> </td> </tr> <tr> <td> <div class="G">Sabbe te tava kāyasmiṁ,</div> </td> </tr> <tr> <td> <div class="G">mahāpurisalakkhaṇā.</div> </td> </tr> </table> </div>
</div>
<div class="q" id="p_10M_1209"> <div class="p"> <table class="singleColumn"> <tr> <td> <div class="pN">1209</div> <div class="G">Pasannanetto sumukho,</div> </td> </tr> <tr> <td> <div class="G">brahā uju patāpavā;</div> </td> </tr> <tr> <td> <div class="G">Majjhe samaṇasaṁghassa,</div> </td> </tr> <tr> <td> <div class="G">ādiccova virocasi.</div> </td> </tr> </table> </div>
</div>
<div class="q" id="p_10M_1210"> <div class="p"> <table class="singleColumn"> <tr> <td> <div class="pN">1210</div> <div class="G">Kalyāṇadassano bhikkhu,</div> </td> </tr> <tr> <td> <div class="G">kañcanasannibhattaco;</div> </td> </tr> <tr> <td> <div class="G">Kiṁ te samaṇabhāvena,</div> </td> </tr> <tr> <td> <div class="G">evaṁ uttamavaṇṇino.</div> </td> </tr> </table> </div>
</div>
<div class="q" id="p_10M_1211"> <div class="p"> <table class="singleColumn"> <tr> <td> <div class="pN">1211</div> <div class="G">Rājā arahasi bhavituṁ,</div> </td> </tr> <tr> <td> <div class="G">cakkavattī rathesabho;</div> </td> </tr> <tr> <td> <div class="G">Cāturanto vijitāvī,</div> </td> </tr> <tr> <td> <div class="G">jambusaṇḍassa issaro.</div> </td> </tr> </table> </div>
</div>
<div class="q" id="p_10M_1212"> <div class="p"> <table class="singleColumn"> <tr> <td> <div class="pN">1212</div> <div class="G">Khattiyā bhogirājāno,</div> </td> </tr> <tr> <td> <div class="G">anuyantā bhavantu te;</div> </td> </tr> <tr> <td> <div class="G">Rājābhirājā manujindo,</div> </td> </tr> <tr> <td> <div class="G">rajjaṁ kārehi gotama”.</div> </td> </tr> </table> </div>
</div>
<div class="q" id="p_10M_1213"> <div class="p"> <table class="singleColumn"> <tr> <td> <div class="pN">1213</div> <div class="G">“Rājāhamasmi selāti,</div> </td> </tr> <tr> <td> <div class="G">dhammarājā anuttaro;</div> </td> </tr> <tr> <td> <div class="G">Dhammena cakkaṁ vattemi,</div> </td> </tr> <tr> <td> <div class="G">cakkaṁ appaṭivattiyaṁ”.</div> </td> </tr> </table> </div>
</div>
<div class="q" id="p_10M_1214"> <div class="p"> <table class="singleColumn"> <tr> <td> <div class="pN">1214</div> <div class="G">“Sambuddho paṭijānāsi,</div> </td> </tr> <tr> <td> <div class="G">dhammarājā anuttaro;</div> </td> </tr> <tr> <td> <div class="G">‘Dhammena cakkaṁ vattemi’,</div> </td> </tr> <tr> <td> <div class="G">iti bhāsasi gotama.</div> </td> </tr> </table> </div>
</div>
<div class="q" id="p_10M_1215"> <div class="p"> <table class="singleColumn"> <tr> <td> <div class="pN">1215</div> <div class="G">Ko nu senāpati bhoto,</div> </td> </tr> <tr> <td> <div class="G">sāvako satthuranvayo;</div> </td> </tr> <tr> <td> <div class="G">Ko tetamanuvatteti,</div> </td> </tr> <tr> <td> <div class="G">dhammacakkaṁ pavattitaṁ”.</div> </td> </tr> </table> </div>
</div>
<div class="q" id="p_10M_1216"> <div class="p"> <table class="singleColumn"> <tr> <td> <div class="pN">1216</div> <div class="G">“Mayā pavattitaṁ cakkaṁ, <span class="gathaQuote">(selāti bhagavā)</span>
</div> </td> </tr> <tr> <td> <div class="G">Dhammacakkaṁ anuttaraṁ;</div> </td> </tr> <tr> <td> <div class="G">Sāriputto anuvatteti,</div> </td> </tr> <tr> <td> <div class="G">Anujāto tathāgataṁ.</div> </td> </tr> </table> </div>
</div>
<div class="q" id="p_10M_1217"> <div class="p"> <table class="singleColumn"> <tr> <td> <div class="pN">1217</div> <div class="G">Abhiññeyyaṁ abhiññātaṁ,</div> </td> </tr> <tr> <td> <div class="G">bhāvetabbañca bhāvitaṁ;</div> </td> </tr> <tr> <td> <div class="G">Pahātabbaṁ pahīnaṁ me,</div> </td> </tr> <tr> <td> <div class="G">tasmā buddhosmi brāhmaṇa.</div> </td> </tr> </table> </div>
</div>
<div class="q" id="p_10M_1218"> <div class="p"> <table class="singleColumn"> <tr> <td> <div class="pN">1218</div> <div class="G">Vinayassu mayi kaṅkhaṁ,</div> </td> </tr> <tr> <td> <div class="G">adhimuccassu brāhmaṇa;</div> </td> </tr> <tr> <td> <div class="G">Dullabhaṁ dassanaṁ hoti,</div> </td> </tr> <tr> <td> <div class="G">sambuddhānaṁ abhiṇhaso.</div> </td> </tr> </table> </div>
</div>
<div class="q" id="p_10M_1219"> <div class="p"> <table class="singleColumn"> <tr> <td> <div class="pN">1219</div> <div class="G">Yesaṁ ve dullabho loke,</div> </td> </tr> <tr> <td> <div class="G">pātubhāvo abhiṇhaso;</div> </td> </tr> <tr> <td> <div class="G">Sohaṁ brāhmaṇa sambuddho,</div> </td> </tr> <tr> <td> <div class="G">sallakatto anuttaro.</div> </td> </tr> </table> </div>
</div>
<div class="q" id="p_10M_1220"> <div class="p"> <table class="singleColumn"> <tr> <td> <div class="pN">1220</div> <div class="G">Brahmabhūto atitulo,</div> </td> </tr> <tr> <td> <div class="G">mārasenappamaddano;</div> </td> </tr> <tr> <td> <div class="G">Sabbāmitte vasī katvā,</div> </td> </tr> <tr> <td> <div class="G">modāmi akutobhayo”.</div> </td> </tr> </table> </div>
</div>
<div class="q" id="p_10M_1221"> <div class="p"> <table class="singleColumn"> <tr> <td> <div class="pN">1221</div> <div class="G">“Imaṁ bhonto nisāmetha,</div> </td> </tr> <tr> <td> <div class="G">yathā bhāsati cakkhumā;</div> </td> </tr> <tr> <td> <div class="G">Sallakatto mahāvīro,</div> </td> </tr> <tr> <td> <div class="G">sīhova nadatī vane.</div> </td> </tr> </table> </div>
</div>
<div class="q" id="p_10M_1222"> <div class="p"> <table class="singleColumn"> <tr> <td> <div class="pN">1222</div> <div class="G">Brahmabhūtaṁ atitulaṁ,</div> </td> </tr> <tr> <td> <div class="G">mārasenappamaddanaṁ;</div> </td> </tr> <tr> <td> <div class="G">Ko disvā nappasīdeyya,</div> </td> </tr> <tr> <td> <div class="G">api kaṇhābhijātiko.</div> </td> </tr> </table> </div>
</div>
<div class="q" id="p_10M_1223"> <div class="p"> <table class="singleColumn"> <tr> <td> <div class="pN">1223</div> <div class="G">Yo maṁ icchati anvetu,</div> </td> </tr> <tr> <td> <div class="G">yo vā nicchati gacchatu;</div> </td> </tr> <tr> <td> <div class="G">Idhāhaṁ pabbajissāmi,</div> </td> </tr> <tr> <td> <div class="G">varapaññassa santike”.</div> </td> </tr> </table> </div>
</div>
<div class="q" id="p_10M_1224"> <div class="p"> <table class="singleColumn"> <tr> <td> <div class="pN">1224</div> <div class="G">“Etañce ruccati bhoto,</div> </td> </tr> <tr> <td> <div class="G">sammāsambuddhasāsanaṁ;</div> </td> </tr> <tr> <td> <div class="G">Mayampi pabbajissāma,</div> </td> </tr> <tr> <td> <div class="G">varapaññassa santike”.</div> </td> </tr> </table> </div>
</div>
<div class="q" id="p_10M_1225"> <div class="p"> <table class="singleColumn"> <tr> <td> <div class="pN">1225</div> <div class="G">Brāhmaṇā tisatā ime,</div> </td> </tr> <tr> <td> <div class="G">yācanti pañjalīkatā;</div> </td> </tr> <tr> <td> <div class="G">“Brahmacariyaṁ carissāma,</div> </td> </tr> <tr> <td> <div class="G">bhagavā tava santike”.</div> </td> </tr> </table> </div>
</div>
<div class="q" id="p_10M_1226"> <div class="p"> <table class="singleColumn"> <tr> <td> <div class="pN">1226</div> <div class="G">“Svākkhātaṁ brahmacariyaṁ, <span class="gathaQuote">(selāti bhagavā)</span>
</div> </td> </tr> <tr> <td> <div class="G">Sandiṭṭhikamakālikaṁ;</div> </td> </tr> <tr> <td> <div class="G">Yattha amoghā pabbajjā,</div> </td> </tr> <tr> <td> <div class="G">Appamattassa sikkhato”ti.</div> </td> </tr> </table> </div>
</div>
<div class="q" id="p_10M_1227"> <div class="p">
<span class="pN">1227</span>Alattha kho selo brāhmaṇo sapariso bhagavato santike pabbajjaṁ, alattha upasampadaṁ. </div>
</div>
<div class="q" id="p_10M_1228"> <div class="divNumber">400.</div> <div class="p">
<span class="pN">1228</span>Atha kho keṇiyo jaṭilo tassā rattiyā accayena sake assame paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi—  “kālo, bho gotama, niṭṭhitaṁ bhattan”ti. Atha kho bhagavā pubbaṇhasamayaṁ nivāsetvā pattacīvaramādāya yena keṇiyassa jaṭilassa assamo tenupasaṅkami; upasaṅkamitvā paññatte āsane nisīdi saddhiṁ bhikkhusaṁghena. Atha kho keṇiyo jaṭilo buddhappamukhaṁ bhikkhusaṁghaṁ paṇītena khādanīyena bhojanīyena sahatthā santappesi, sampavāresi. Atha kho keṇiyo jaṭilo bhagavantaṁ bhuttāviṁ onītapattapāṇiṁ aññataraṁ nīcaṁ āsanaṁ gahetvā ekamantaṁ nisīdi. Ekamantaṁ nisinnaṁ kho keṇiyaṁ jaṭilaṁ bhagavā imāhi gāthāhi anumodi—  </div>
</div>
<div class="q" id="p_10M_1229"> <div class="p"> <table class="singleColumn"> <tr> <td> <div class="pN">1229</div> <div class="G">“Aggihuttamukhā yaññā,</div> </td> </tr> <tr> <td> <div class="G">sāvittī chandaso mukhaṁ;</div> </td> </tr> <tr> <td> <div class="G">Rājā mukhaṁ manussānaṁ,</div> </td> </tr> <tr> <td> <div class="G">nadīnaṁ sāgaro mukhaṁ.</div> </td> </tr> </table> </div>
</div>
<div class="q" id="p_10M_1230"> <div class="p"> <table class="singleColumn"> <tr> <td> <div class="pN">1230</div> <div class="G">Nakkhattānaṁ mukhaṁ cando,</div> </td> </tr> <tr> <td> <div class="G">ādicco tapataṁ mukhaṁ;</div> </td> </tr> <tr> <td> <div class="G">Puññaṁ ākaṅkhamānānaṁ,</div> </td> </tr> <tr> <td> <div class="G">saṁgho ve yajataṁ mukhan”ti.</div> </td> </tr> </table> </div>
</div>
<div class="q" id="p_10M_1231"> <div class="p">
<span class="pN">1231</span>Atha kho bhagavā keṇiyaṁ jaṭilaṁ imāhi gāthāhi anumoditvā uṭṭhāyāsanā pakkāmi. </div>
</div>
<div class="q" id="p_10M_1232"> <div class="p">
<span class="pN">1232</span>Atha kho āyasmā selo sapariso eko vūpakaṭṭho appamatto ātāpī pahitatto viharanto nacirasseva—  yassatthāya kulaputtā sammadeva agārasmā anagāriyaṁ pabbajanti, tadanuttaraṁ—  brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi. “Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti abbhaññāsi. Aññataro kho panāyasmā selo sapariso arahataṁ ahosi. Atha kho āyasmā selo sapariso yena bhagavā tenupasaṅkami; upasaṅkamitvā ekaṁsaṁ cīvaraṁ katvā yena bhagavā tenañjaliṁ paṇāmetvā bhagavantaṁ gāthāhi ajjhabhāsi—  </div>
</div>
<div class="q" id="p_10M_1233"> <div class="p"> <table class="singleColumn"> <tr> <td> <div class="pN">1233</div> <div class="G">“Yaṁ taṁ saraṇamāgamma,</div> </td> </tr> <tr> <td> <div class="G">ito aṭṭhami cakkhumā;</div> </td> </tr> <tr> <td> <div class="G">Sattarattena bhagavā,</div> </td> </tr> <tr> <td> <div class="G">dantamha tava sāsane.</div> </td> </tr> </table> </div>
</div>
<div class="q" id="p_10M_1234"> <div class="p"> <table class="singleColumn"> <tr> <td> <div class="pN">1234</div> <div class="G">Tuvaṁ buddho tuvaṁ satthā,</div> </td> </tr> <tr> <td> <div class="G">tuvaṁ mārābhibhū muni;</div> </td> </tr> <tr> <td> <div class="G">Tuvaṁ anusaye chetvā,</div> </td> </tr> <tr> <td> <div class="G">tiṇṇo tāresimaṁ pajaṁ.</div> </td> </tr> </table> </div>
</div>
<div class="q" id="p_10M_1235"> <div class="p"> <table class="singleColumn"> <tr> <td> <div class="pN">1235</div> <div class="G">Upadhī te samatikkantā,</div> </td> </tr> <tr> <td> <div class="G">āsavā te padālitā;</div> </td> </tr> <tr> <td> <div class="G">Sīhova anupādāno,</div> </td> </tr> <tr> <td> <div class="G">pahīnabhayabheravo.</div> </td> </tr> </table> </div>
</div>
<div class="q" id="p_10M_1236"> <div class="p"> <table class="singleColumn"> <tr> <td> <div class="pN">1236</div> <div class="G">Bhikkhavo tisatā ime,</div> </td> </tr> <tr> <td> <div class="G">tiṭṭhanti pañjalīkatā;</div> </td> </tr> <tr> <td> <div class="G">Pāde vīra pasārehi,</div> </td> </tr> <tr> <td> <div class="G">nāgā vandantu satthuno”ti.</div> </td> </tr> </table> </div>
</div>
<div class="CENTER" id="p_10M_1237">
<span class="pN">1237</span>Selasuttaṁ niṭṭhitaṁ dutiyaṁ.</div>
</html>
