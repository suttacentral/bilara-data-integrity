<html>
<div class="i">1.2.3 Makkhapariññāsutta</div>
<div class="h">Ekakanipāta</div>
<div class="h">Dutiyavagga</div>
<div class="h">Makkhapariññāsutta</div>
<div class="q" id="p_18It_66"> <div class="divNumber">13.</div> <div class="p">
<span class="pN">66</span>Vuttañhetaṁ bhagavatā vuttamarahatāti me sutaṁ— </div>
</div>
<div class="q" id="p_18It_67"> <div class="p">
<span class="pN">67</span>“Makkhaṁ, bhikkhave, anabhijānaṁ aparijānaṁ tattha cittaṁ avirājayaṁ appajahaṁ abhabbo dukkhakkhayāya. Makkhañca kho, bhikkhave, abhijānaṁ parijānaṁ tattha cittaṁ virājayaṁ pajahaṁ bhabbo dukkhakkhayāyā”ti. Etamatthaṁ bhagavā avoca. Tatthetaṁ iti vuccati— </div>
</div>
<div class="q" id="p_18It_68"> <div class="p"> <table class="singleColumn"> <tr> <td> <div class="pN">68</div> <div class="G">“Yena makkhena makkhāse,</div> </td> </tr> <tr> <td> <div class="G">sattā gacchanti duggatiṁ;</div> </td> </tr> <tr> <td> <div class="G">Taṁ makkhaṁ sammadaññāya,</div> </td> </tr> <tr> <td> <div class="G">pajahanti vipassino;</div> </td> </tr> <tr> <td> <div class="G">Pahāya na punāyanti,</div> </td> </tr> <tr> <td> <div class="G">imaṁ lokaṁ kudācanan”ti.</div> </td> </tr> </table> </div>
</div>
<div class="q" id="p_18It_69"> <div class="p">
<span class="pN">69</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_70">
<span class="pN">70</span>Tatiyaṁ.</div>
</html>
