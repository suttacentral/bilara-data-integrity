<html>
<div class="i"> Nahetu</div>
<div class="h">Kusalattika</div>
<div class="h">Paccayavāra</div>
<div class="h">Paccayapaccanīya</div>
<div class="h">Vibhaṅgavāra</div>
<div class="h">Nahetu</div>
<div class="q" id="p_36P1_514"> <div class="divNumber">142.</div> <div class="p">
<span class="pN">514</span>Akusalaṁ dhammaṁ paccayā akusalo dhammo uppajjati na hetupaccayā— vicikicchāsahagate uddhaccasahagate khandhe paccayā vicikicchāsahagato uddhaccasahagato moho. (1) </div>
</div>
<div class="q" id="p_36P1_515"> <div class="p">
<span class="pN">515</span>Abyākataṁ dhammaṁ paccayā abyākato dhammo uppajjati nahetupaccayā— ahetukaṁ vipākābyākataṁ kiriyābyākataṁ ekaṁ khandhaṁ paccayā tayo khandhā cittasamuṭṭhānañca rūpaṁ…pe… dve khandhe paccayā dve khandhā cittasamuṭṭhānañca rūpaṁ; ahetukapaṭisandhikkhaṇe vipākābyākataṁ ekaṁ khandhaṁ paccayā tayo khandhā kaṭattā ca rūpaṁ…pe… dve khandhe paccayā dve khandhā kaṭattā ca rūpaṁ; khandhe paccayā vatthu, vatthuṁ paccayā khandhā; ekaṁ mahābhūtaṁ paccayā tayo mahābhūtā…pe… mahābhūte paccayā cittasamuṭṭhānaṁ rūpaṁ kaṭattārūpaṁ upādārūpaṁ; bāhiraṁ… āhārasamuṭṭhānaṁ… utusamuṭṭhānaṁ… asaññasattānaṁ ekaṁ mahābhūtaṁ paccayā tayo mahābhūtā…pe… mahābhūte paccayā kaṭattārūpaṁ upādārūpaṁ. Cakkhāyatanaṁ paccayā cakkhuviññāṇaṁ…pe… kāyāyatanaṁ paccayā kāyaviññāṇaṁ; vatthuṁ paccayā ahetukā vipākābyākatā kiriyābyākatā khandhā. (1) </div>
</div>
<div class="q" id="p_36P1_516"> <div class="p">
<span class="pN">516</span>Abyākataṁ dhammaṁ paccayā akusalo dhammo uppajjati nahetupaccayā— vatthuṁ paccayā vicikicchāsahagato uddhaccasahagato moho. (2) </div>
</div>
<div class="q" id="p_36P1_517"> <div class="p">
<span class="pN">517</span>Akusalañca abyākatañca dhammaṁ paccayā akusalo dhammo uppajjati nahetupaccayā— vicikicchāsahagate uddhaccasahagate khandhe ca vatthuñca paccayā vicikicchāsahagato uddhaccasahagato moho. (1) </div>
</div>
</html>
