<html>
<div class="i">2.4.8.8 Dutiyasikkhamāna-navuṭṭhāpanasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Kumāribhūtavagga</div>
<div class="h">Dutiyasikkhamāna-navuṭṭhāpanasikkhāpada</div>
<div class="q" id="p_2V_3372"> <div class="divNumber">1154.</div> <div class="p">
<span class="pN">3372</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena aññatarā sikkhamānā thullanandaṁ bhikkhuniṁ upasaṅkamitvā upasampadaṁ yāci. Thullanandā bhikkhunī taṁ sikkhamānaṁ “sace maṁ tvaṁ, ayye, dve vassāni anubandhissasi evāhaṁ taṁ vuṭṭhāpessāmī”ti vatvā, neva vuṭṭhāpeti na vuṭṭhāpanāya ussukkaṁ karoti. </div>
</div>
<div class="q" id="p_2V_3373"> <div class="p">
<span class="pN">3373</span>Atha kho sā sikkhamānā bhikkhunīnaṁ etamatthaṁ ārocesi. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā sikkhamānaṁ—  ‘sace maṁ tvaṁ, ayye, dve vassāni anubandhissasi evāhaṁ taṁ vuṭṭhāpessāmī’ti vatvā, neva vuṭṭhāpessati na vuṭṭhāpanāya ussukkaṁ karissatī”ti…pe…  “saccaṁ kira, bhikkhave, thullanandā bhikkhunī sikkhamānaṁ—  ‘sace maṁ tvaṁ, ayye, dve vassāni anubandhissasi evāhaṁ taṁ vuṭṭhāpessāmī’ti vatvā, neva vuṭṭhāpeti na vuṭṭhāpanāya ussukkaṁ karotī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī sikkhamānaṁ—  ‘sace maṁ tvaṁ, ayye, dve vassāni anubandhissasi evāhaṁ taṁ vuṭṭhāpessāmī’ti vatvā, neva vuṭṭhāpessati na vuṭṭhāpanāya ussukkaṁ karissati. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_3374"> <div class="divNumber">1155.</div> <div class="p">
<span class="pN">3374</span><span class="bold">“Yā pana bhikkhunī sikkhamānaṁ—  ‘sace maṁ tvaṁ, ayye, dve vassāni anubandhissasi evāhaṁ taṁ vuṭṭhāpessāmī’ti vatvā, sā pacchā anantarāyikinī</span> <span class="bold">neva vuṭṭhāpeyya na vuṭṭhāpanāya ussukkaṁ kareyya, pācittiyan”</span>ti. (<span class="italic">78</span>:<span class="bold">133</span>) </div>
</div>
<div class="q" id="p_2V_3375"> <div class="divNumber">1156.</div> <div class="p">
<span class="pN">3375</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_3376"> <div class="p">
<span class="pN">3376</span><span class="bold">Sikkhamānā</span> nāma dve vassāni chasu dhammesu sikkhitasikkhā. </div>
</div>
<div class="q" id="p_2V_3377"> <div class="p">
<span class="pN">3377</span><span class="bold">Sace maṁ tvaṁ, ayye, dve vassāni anubandhissasī</span>ti dve saṁvaccharāni upaṭṭhahissasi. </div>
</div>
<div class="q" id="p_2V_3378"> <div class="p">
<span class="pN">3378</span><span class="bold">Evāhaṁ taṁ vuṭṭhāpessāmī</span>ti evāhaṁ taṁ upasampādessāmi. </div>
</div>
<div class="q" id="p_2V_3379"> <div class="p">
<span class="pN">3379</span><span class="bold">Sā pacchā anantarāyikinī</span>ti asati antarāye. </div>
</div>
<div class="q" id="p_2V_3380"> <div class="p">
<span class="pN">3380</span><span class="bold">Neva vuṭṭhāpeyyā</span>ti na sayaṁ vuṭṭhāpeyya. </div>
</div>
<div class="q" id="p_2V_3381"> <div class="p">
<span class="pN">3381</span><span class="bold">Na vuṭṭhāpanāya ussukkaṁ kareyyā</span>ti na aññaṁ āṇāpeyya. “Neva vuṭṭhāpessāmi na vuṭṭhāpanāya ussukkaṁ karissāmī”ti dhuraṁ nikkhittamatte āpatti pācittiyassa. </div>
</div>
<div class="q" id="p_2V_3382"> <div class="divNumber">1157.</div> <div class="p">
<span class="pN">3382</span>Anāpatti—  sati antarāye, pariyesitvā na labhati, gilānāya, āpadāsu, ummattikāya, ādikammikāyāti. </div>
</div>
<div class="CENTER" id="p_2V_3383">
<span class="pN">3383</span>Aṭṭhamasikkhāpadaṁ niṭṭhitaṁ.</div>
</html>
