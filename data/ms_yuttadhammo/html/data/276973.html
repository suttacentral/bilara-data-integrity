<html>
<div class="i">1.1.4.4 Dutiyaaññatarabhikkhusutta</div>
<div class="h">Khandhasaṁyutta</div>
<div class="h">Mūlapaṇṇāsaka</div>
<div class="h">Natumhākavagga</div>
<div class="h">Dutiyaaññatarabhikkhusutta</div>
<div class="q" id="p_13S3_165"> <div class="divNumber">36.</div> <div class="p">
<span class="pN">165</span>Sāvatthinidānaṁ. Atha kho aññataro bhikkhu yena bhagavā…pe…  ekamantaṁ nisinno kho so bhikkhu bhagavantaṁ etadavoca—  “sādhu me, bhante, bhagavā saṁkhittena dhammaṁ desetu yamahaṁ bhagavato dhammaṁ sutvā eko vūpakaṭṭho appamatto ātāpī pahitatto vihareyyan”ti. “Yaṁ kho, bhikkhu, anuseti taṁ anumīyati; yaṁ anumīyati tena saṅkhaṁ gacchati. Yaṁ nānuseti na taṁ anumīyati; yaṁ nānumīyati na tena saṅkhaṁ gacchatī”ti. “Aññātaṁ, bhagavā, aññātaṁ, sugatā”ti. </div>
</div>
<div class="q" id="p_13S3_166"> <div class="p">
<span class="pN">166</span>“Yathā kathaṁ pana tvaṁ, bhikkhu, mayā saṁkhittena bhāsitassa vitthārena atthaṁ ājānāsī”ti? “Rūpañce, bhante, anuseti taṁ anumīyati; yaṁ anumīyati tena saṅkhaṁ gacchati. Vedanañce anuseti…  saññañce anuseti…  saṅkhāre ce anuseti…  viññāṇañce anuseti taṁ anumīyati; yaṁ anumīyati tena saṅkhaṁ gacchati. Rūpañce, bhante, nānuseti na taṁ anumīyati; yaṁ nānumīyati na tena saṅkhaṁ gacchati. Vedanañce nānuseti…  saññañce nānuseti…  saṅkhāre ce nānuseti…  viññāṇañce nānuseti na taṁ anumīyati; yaṁ nānumīyati na tena saṅkhaṁ gacchati. Imassa khvāhaṁ, bhante, bhagavatā saṁkhittena bhāsitassa evaṁ vitthārena atthaṁ ājānāmī”ti. </div>
</div>
<div class="q" id="p_13S3_167"> <div class="p">
<span class="pN">167</span>“Sādhu sādhu, bhikkhu. Sādhu kho tvaṁ, bhikkhu, mayā saṁkhittena bhāsitassa vitthārena atthaṁ ājānāsi. Rūpañce, bhikkhu, anuseti taṁ anumīyati; yaṁ anumīyati tena saṅkhaṁ gacchati. Vedanañce, bhikkhu…  saññañce, bhikkhu…  saṅkhāre ce, bhikkhu…  viññāṇañce, bhikkhu, anuseti taṁ anumīyati; yaṁ anumīyati tena saṅkhaṁ gacchati. Rūpañce, bhikkhu, nānuseti na taṁ anumīyati; yaṁ nānumīyati na tena saṅkhaṁ gacchati. Vedanañce nānuseti…  saññañce nānuseti…  saṅkhāre ce nānuseti…  viññāṇañce nānuseti na taṁ anumīyati; yaṁ nānumīyati na tena saṅkhaṁ gacchati. Imassa kho, bhikkhu, mayā saṁkhittena bhāsitassa evaṁ vitthārena attho daṭṭhabbo”ti…pe…  aññataro ca pana so bhikkhu arahataṁ ahosīti. </div>
</div>
<div class="CENTER" id="p_13S3_168">
<span class="pN">168</span>Catutthaṁ.</div>
</html>
