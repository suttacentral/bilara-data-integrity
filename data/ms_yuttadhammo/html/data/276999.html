<html>
<div class="i">1.2.1.10 Niruttipathasutta</div>
<div class="h">Khandhasaṁyutta</div>
<div class="h">Majjhimapaṇṇāsaka</div>
<div class="h">Upayavagga</div>
<div class="h">Niruttipathasutta</div>
<div class="q" id="p_13S3_323"> <div class="divNumber">62.</div> <div class="p">
<span class="pN">323</span>Sāvatthinidānaṁ. “Tayome, bhikkhave, niruttipathā adhivacanapathā paññattipathā asaṁkiṇṇā asaṁkiṇṇapubbā, na saṅkīyanti, na saṅkīyissanti, appaṭikuṭṭhā samaṇehi brāhmaṇehi viññūhi. Katame tayo? Yaṁ, bhikkhave, rūpaṁ atītaṁ niruddhaṁ vipariṇataṁ ‘ahosī’ti tassa saṅkhā, ‘ahosī’ti tassa samaññā, ‘ahosī’ti tassa paññatti; na tassa saṅkhā ‘atthī’ti, na tassa saṅkhā ‘bhavissatī’ti. </div>
</div>
<div class="q" id="p_13S3_324"> <div class="p">
<span class="pN">324</span>Yā vedanā atītā niruddhā vipariṇatā ‘ahosī’ti tassā saṅkhā, ‘ahosī’ti tassā samaññā, ‘ahosī’ti tassā paññatti; na tassā saṅkhā ‘atthī’ti, na tassā saṅkhā ‘bhavissatī’ti. </div>
</div>
<div class="q" id="p_13S3_325"> <div class="p">
<span class="pN">325</span>Yā saññā…  ye saṅkhārā atītā niruddhā vipariṇatā ‘ahesun’ti tesaṁ saṅkhā, ‘ahesun’ti tesaṁ samaññā, ‘ahesun’ti tesaṁ paññatti; na tesaṁ saṅkhā ‘atthī’ti, na tesaṁ saṅkhā ‘bhavissantī’ti. </div>
</div>
<div class="q" id="p_13S3_326"> <div class="p">
<span class="pN">326</span>Yaṁ viññāṇaṁ atītaṁ niruddhaṁ vipariṇataṁ, ‘ahosī’ti tassa saṅkhā, ‘ahosī’ti tassa samaññā, ‘ahosī’ti tassa paññatti; na tassa saṅkhā ‘atthī’ti, na tassa saṅkhā ‘bhavissatī’ti. </div>
</div>
<div class="q" id="p_13S3_327"> <div class="p">
<span class="pN">327</span>Yaṁ, bhikkhave, rūpaṁ ajātaṁ apātubhūtaṁ, ‘bhavissatī’ti tassa saṅkhā, ‘bhavissatī’ti tassa samaññā, ‘bhavissatī’ti tassa paññatti; na tassa saṅkhā ‘atthī’ti, na tassa saṅkhā ‘ahosī’ti. </div>
</div>
<div class="q" id="p_13S3_328"> <div class="p">
<span class="pN">328</span>Yā vedanā ajātā apātubhūtā, ‘bhavissatī’ti tassā saṅkhā, ‘bhavissatī’ti tassā samaññā, ‘bhavissatī’ti tassā paññatti; na tassā saṅkhā ‘atthī’ti, na tassā saṅkhā ‘ahosī’ti. </div>
</div>
<div class="q" id="p_13S3_329"> <div class="p">
<span class="pN">329</span>Yā saññā…  ye saṅkhārā ajātā apātubhūtā, ‘bhavissantī’ti tesaṁ saṅkhā, ‘bhavissantī’ti tesaṁ samaññā, ‘bhavissantī’ti tesaṁ paññatti; na tesaṁ saṅkhā ‘atthī’ti, na tesaṁ saṅkhā ‘ahesun’ti. </div>
</div>
<div class="q" id="p_13S3_330"> <div class="p">
<span class="pN">330</span>Yaṁ viññāṇaṁ ajātaṁ apātubhūtaṁ, ‘bhavissatī’ti tassa saṅkhā, ‘bhavissatī’ti tassa samaññā, ‘bhavissatī’ti tassa paññatti; na tassa saṅkhā ‘atthī’ti, na tassa saṅkhā ‘ahosī’ti. </div>
</div>
<div class="q" id="p_13S3_331"> <div class="p">
<span class="pN">331</span>Yaṁ, bhikkhave, rūpaṁ jātaṁ pātubhūtaṁ, ‘atthī’ti tassa saṅkhā, ‘atthī’ti tassa samaññā, ‘atthī’ti tassa paññatti; na tassa saṅkhā ‘ahosī’ti, na tassa saṅkhā ‘bhavissatī’ti. </div>
</div>
<div class="q" id="p_13S3_332"> <div class="p">
<span class="pN">332</span>Yā vedanā jātā pātubhūtā, ‘atthī’ti tassā saṅkhā, ‘atthī’ti tassā samaññā, ‘atthī’ti tassā paññatti; na tassā saṅkhā ‘ahosī’ti, na tassā saṅkhā ‘bhavissatī’ti. </div>
</div>
<div class="q" id="p_13S3_333"> <div class="p">
<span class="pN">333</span>Yā saññā…  ye saṅkhārā jātā pātubhūtā, ‘atthī’ti tesaṁ saṅkhā, ‘atthī’ti tesaṁ samaññā, ‘atthī’ti tesaṁ paññatti; na tesaṁ saṅkhā ‘ahesun’ti, na tesaṁ saṅkhā, ‘bhavissantī’ti. </div>
</div>
<div class="q" id="p_13S3_334"> <div class="p">
<span class="pN">334</span>Yaṁ viññāṇaṁ jātaṁ pātubhūtaṁ, ‘atthī’ti tassa saṅkhā, ‘atthī’ti tassa samaññā, ‘atthī’ti tassa paññatti; na tassa saṅkhā ‘ahosī’ti, na tassa saṅkhā ‘bhavissatī’ti. </div>
</div>
<div class="q" id="p_13S3_335"> <div class="p">
<span class="pN">335</span>Ime kho, bhikkhave, tayo niruttipathā adhivacanapathā paññattipathā asaṁkiṇṇā asaṁkiṇṇapubbā, na saṅkīyanti, na saṅkīyissanti, appaṭikuṭṭhā samaṇehi brāhmaṇehi viññūhi. Yepi te, bhikkhave, ahesuṁ ukkalā vassabhaññā ahetukavādā akiriyavādā natthikavādā, tepime tayo niruttipathe adhivacanapathe paññattipathe na garahitabbaṁ nappaṭikkositabbaṁ amaññiṁsu. Taṁ kissa hetu? Nindāghaṭṭanabyārosaupārambhabhayā”ti. </div>
</div>
<div class="CENTER" id="p_13S3_336">
<span class="pN">336</span>Majjhimapaṇṇāsakassa upayavaggo paṭhamo.</div>
<div class="SUMMARY" id="p_13S3_337">
<span class="pN">337</span><span class="firstLetter">T</span>assuddānaṁ</div>
<div class="q" id="p_13S3_338"> <div class="p"> <table class="singleColumn"> <tr> <td> <div class="pN">338</div> <div class="G">Upayo bījaṁ udānaṁ,</div> </td> </tr> <tr> <td> <div class="G">Upādānaparivattaṁ;</div> </td> </tr> <tr> <td> <div class="G">Sattaṭṭhānañca sambuddho,</div> </td> </tr> <tr> <td> <div class="G">Pañcamahāli ādittā;</div> </td> </tr> <tr> <td> <div class="G">Vaggo niruttipathena cāti.</div> </td> </tr> </table> </div>
</div>
</html>
