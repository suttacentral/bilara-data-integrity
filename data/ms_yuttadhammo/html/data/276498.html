<html>
<div class="i">1.5.6.9 Vikappanasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Surāpānavagga
</div>
<div class="h">
Vikappanasikkhāpada
</div>
<div class="q" id="p_2V_1133">
<div class="divNumber">
372.
</div>
<div class="p">
<span class="pN">1133</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena āyasmā upanando sakyaputto bhātuno saddhivihārikassa bhikkhuno sāmaṁ cīvaraṁ vikappetvā appaccuddhāraṇaṁ paribhuñjati. Atha kho so bhikkhu bhikkhūnaṁ etamatthaṁ ārocesi— “ayaṁ, āvuso, āyasmā upanando sakyaputto mayhaṁ cīvaraṁ sāmaṁ vikappetvā appaccuddhāraṇaṁ paribhuñjatī”ti.
</div>
</div>
<div class="q" id="p_2V_1134">
<div class="p">
<span class="pN">1134</span>Ye te bhikkhū appicchā…pe… te ujjhāyanti khiyyanti vipācenti— “kathañhi nāma āyasmā upanando sakyaputto bhikkhussa sāmaṁ cīvaraṁ vikappetvā appaccuddhāraṇaṁ paribhuñjissatī”ti…pe… “saccaṁ kira tvaṁ, upananda, bhikkhussa sāmaṁ cīvaraṁ vikappetvā appaccuddhāraṇaṁ paribhuñjasī”ti? “Saccaṁ, bhagavā”ti. Vigarahi buddho bhagavā…pe… kathañhi nāma tvaṁ, moghapurisa, bhikkhussa sāmaṁ cīvaraṁ vikappetvā appaccuddhāraṇaṁ paribhuñjissasi. Netaṁ, moghapurisa, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_1135">
<div class="divNumber">
373.
</div>
<div class="p">
<span class="pN">1135</span><span class="bold">“Yo pana bhikkhu bhikkhussa vā bhikkhuniyā vā sikkhamānāya vā sāmaṇerassa vā sāmaṇeriyā vā sāmaṁ cīvaraṁ vikappetvā appaccuddhāraṇaṁ paribhuñjeyya, pācittiyan”</span>ti. (<span class="italic">59</span>:<span class="bold">108</span>)
</div>
</div>
<div class="q" id="p_2V_1136">
<div class="divNumber">
374.
</div>
<div class="p">
<span class="pN">1136</span><span class="bold">Yo panā</span>ti yo yādiso…pe… <span class="bold">bhikkhū</span>ti…pe… ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_1137">
<div class="p">
<span class="pN">1137</span><span class="bold">Bhikkhussā</span>ti aññassa bhikkhussa.
</div>
</div>
<div class="q" id="p_2V_1138">
<div class="p">
<span class="pN">1138</span><span class="bold">Bhikkhunī</span> nāma ubhatosaṁghe upasampannā.
</div>
</div>
<div class="q" id="p_2V_1139">
<div class="p">
<span class="pN">1139</span><span class="bold">Sikkhamānā</span> nāma dve vassāni chasu dhammesu sikkhitasikkhā.
</div>
</div>
<div class="q" id="p_2V_1140">
<div class="p">
<span class="pN">1140</span><span class="bold">Sāmaṇero</span> nāma dasasikkhāpadiko.
</div>
</div>
<div class="q" id="p_2V_1141">
<div class="p">
<span class="pN">1141</span><span class="bold">Sāmaṇerī</span> nāma dasasikkhāpadikā.
</div>
</div>
<div class="q" id="p_2V_1142">
<div class="p">
<span class="pN">1142</span><span class="bold">Sāman</span>ti sayaṁ vikappetvā.
</div>
</div>
<div class="q" id="p_2V_1143">
<div class="p">
<span class="pN">1143</span><span class="bold">Cīvaraṁ</span> nāma channaṁ cīvarānaṁ aññataraṁ cīvaraṁ vikappanupagaṁ pacchimaṁ.
</div>
</div>
<div class="q" id="p_2V_1144">
<div class="p">
<span class="pN">1144</span><span class="bold">Vikappanā</span> nāma dve vikappanā— sammukhāvikappanā ca parammukhāvikappanā ca.
</div>
</div>
<div class="q" id="p_2V_1145">
<div class="p">
<span class="pN">1145</span><span class="bold">Sammukhāvikappanā</span> nāma “imaṁ cīvaraṁ tuyhaṁ vikappemi itthannāmassa vā”ti.
</div>
</div>
<div class="q" id="p_2V_1146">
<div class="p">
<span class="pN">1146</span><span class="bold">Parammukhāvikappanā</span> nāma “imaṁ cīvaraṁ vikappanatthāya tuyhaṁ dammī”ti. Tena vattabbo— “ko te mitto vā sandiṭṭho vā”ti? “Itthannāmo ca itthannāmo cā”ti. Tena vattabbo— “ahaṁ tesaṁ dammi, tesaṁ santakaṁ paribhuñja vā vissajjehi vā yathāpaccayaṁ vā karohī”ti.
</div>
</div>
<div class="q" id="p_2V_1147">
<div class="p">
<span class="pN">1147</span><span class="bold">Appaccuddhāraṇaṁ</span> nāma tassa vā adinnaṁ, tassa vā avissasanto paribhuñjati, āpatti pācittiyassa.
</div>
</div>
<div class="q" id="p_2V_1148">
<div class="divNumber">
375.
</div>
<div class="p">
<span class="pN">1148</span>Appaccuddhāraṇe appaccuddhāraṇasaññī paribhuñjati, āpatti pācittiyassa. Appaccuddhāraṇe vematiko paribhuñjati, āpatti pācittiyassa. Appaccuddhāraṇe appaccuddhāraṇasaññī paribhuñjati, āpatti pācittiyassa.
</div>
</div>
<div class="q" id="p_2V_1149">
<div class="p">
<span class="pN">1149</span>Adhiṭṭheti vā vissajjeti vā, āpatti dukkaṭassa. Paccuddhāraṇe appaccuddhāraṇasaññī, āpatti dukkaṭassa. Paccuddhāraṇe vematiko, āpatti dukkaṭassa. Paccuddhāraṇe paccuddhāraṇasaññī, anāpatti.
</div>
</div>
<div class="q" id="p_2V_1150">
<div class="divNumber">
376.
</div>
<div class="p">
<span class="pN">1150</span>Anāpatti— so vā deti, tassa vā vissasanto paribhuñjati, ummattakassa, ādikammikassāti.
</div>
</div>
<div class="CENTER" id="p_2V_1151">
<span class="pN">1151</span>Vikappanasikkhāpadaṁ niṭṭhitaṁ navamaṁ.
</div>
</html>
