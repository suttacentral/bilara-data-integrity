<html>
<div class="i">20.1.1 Kusajātaka</div>
<div class="h">Sattatinipāta</div>
<div class="h">Kusavagga</div>
<div class="h">Kusajātaka</div>
<div class="q" id="p_23J_582"> <div class="divNumber">1.</div> <div class="p"> <table class="singleColumn"> <tr> <td> <div class="pN">582</div> <div class="G">“Idaṁ te raṭṭhaṁ sadhanaṁ sayoggaṁ,</div> </td> </tr> <tr> <td> <div class="G">Sakāyuraṁ sabbakāmūpapannaṁ;</div> </td> </tr> <tr> <td> <div class="G">Idaṁ te rajjaṁ anusāsa amma,</div> </td> </tr> <tr> <td> <div class="G">Gacchāmahaṁ yattha piyā pabhāvatī”.</div> </td> </tr> </table> </div>
</div>
<div class="q" id="p_23J_583"> <div class="divNumber">2.</div> <div class="p"> <table class="singleColumn"> <tr> <td> <div class="pN">583</div> <div class="G">“Anujjubhūtena haraṁ mahantaṁ,</div> </td> </tr> <tr> <td> <div class="G">Divā ca ratto ca nisīthakāle;</div> </td> </tr> <tr> <td> <div class="G">Paṭigaccha tvaṁ khippaṁ kusāvatiṁ kusa,</div> </td> </tr> <tr> <td> <div class="G">Nicchāmi dubbaṇṇamahaṁ vasantaṁ”.</div> </td> </tr> </table> </div>
</div>
<div class="q" id="p_23J_584"> <div class="divNumber">3.</div> <div class="p"> <table class="singleColumn"> <tr> <td> <div class="pN">584</div> <div class="G">“Nāhaṁ gamissāmi ito kusāvatiṁ,</div> </td> </tr> <tr> <td> <div class="G">Pabhāvatī vaṇṇapalobhito tava;</div> </td> </tr> <tr> <td> <div class="G">Ramāmi maddassa niketaramme,</div> </td> </tr> <tr> <td> <div class="G">Hitvāna raṭṭhaṁ tava dassane rato.</div> </td> </tr> </table> </div>
</div>
<div class="q" id="p_23J_585"> <div class="divNumber">4.</div> <div class="p"> <table class="singleColumn"> <tr> <td> <div class="pN">585</div> <div class="G">Pabhāvatī vaṇṇapalobhito tava,</div> </td> </tr> <tr> <td> <div class="G">Sammūḷharūpo vicarāmi mediniṁ;</div> </td> </tr> <tr> <td> <div class="G">Disaṁ na jānāmi kutomhi āgato,</div> </td> </tr> <tr> <td> <div class="G">Tayamhi matto migamandalocane.</div> </td> </tr> </table> </div>
</div>
<div class="q" id="p_23J_586"> <div class="divNumber">5.</div> <div class="p"> <table class="singleColumn"> <tr> <td> <div class="pN">586</div> <div class="G">Suvaṇṇacīravasane,</div> </td> </tr> <tr> <td> <div class="G">jātarūpasumekhale;</div> </td> </tr> <tr> <td> <div class="G">Sussoṇi tava kāmā hi,</div> </td> </tr> <tr> <td> <div class="G">nāhaṁ rajjena matthiko”.</div> </td> </tr> </table> </div>
</div>
<div class="q" id="p_23J_587"> <div class="divNumber">6.</div> <div class="p"> <table class="singleColumn"> <tr> <td> <div class="pN">587</div> <div class="G">“Abbhūti tassa bho hoti,</div> </td> </tr> <tr> <td> <div class="G">yo anicchantamicchati;</div> </td> </tr> <tr> <td> <div class="G">Akāmaṁ rāja kāmesi,</div> </td> </tr> <tr> <td> <div class="G">akantaṁ kantumicchasi”.</div> </td> </tr> </table> </div>
</div>
<div class="q" id="p_23J_588"> <div class="divNumber">7.</div> <div class="p"> <table class="singleColumn"> <tr> <td> <div class="pN">588</div> <div class="G">“Akāmaṁ vā sakāmaṁ vā,</div> </td> </tr> <tr> <td> <div class="G">yo naro labhate piyaṁ;</div> </td> </tr> <tr> <td> <div class="G">Lābhamettha pasaṁsāma,</div> </td> </tr> <tr> <td> <div class="G">alābho tattha pāpako”.</div> </td> </tr> </table> </div>
</div>
<div class="q" id="p_23J_589"> <div class="divNumber">8.</div> <div class="p"> <table class="singleColumn"> <tr> <td> <div class="pN">589</div> <div class="G">“Pāsāṇasāraṁ khaṇasi,</div> </td> </tr> <tr> <td> <div class="G">kaṇikārassa dārunā;</div> </td> </tr> <tr> <td> <div class="G">Vātaṁ jālena bādhesi,</div> </td> </tr> <tr> <td> <div class="G">yo anicchantamicchasi”.</div> </td> </tr> </table> </div>
</div>
<div class="q" id="p_23J_590"> <div class="divNumber">9.</div> <div class="p"> <table class="singleColumn"> <tr> <td> <div class="pN">590</div> <div class="G">“Pāsāṇo nūna te hadaye,</div> </td> </tr> <tr> <td> <div class="G">ohito mudulakkhaṇe;</div> </td> </tr> <tr> <td> <div class="G">Yo te sātaṁ na vindāmi,</div> </td> </tr> <tr> <td> <div class="G">tirojanapadāgato.</div> </td> </tr> </table> </div>
</div>
<div class="q" id="p_23J_591"> <div class="divNumber">10.</div> <div class="p"> <table class="singleColumn"> <tr> <td> <div class="pN">591</div> <div class="G">Yadā maṁ bhakuṭiṁ katvā,</div> </td> </tr> <tr> <td> <div class="G">rājaputtī udikkhati;</div> </td> </tr> <tr> <td> <div class="G">Āḷāriko tadā homi,</div> </td> </tr> <tr> <td> <div class="G">rañño maddassantepure.</div> </td> </tr> </table> </div>
</div>
<div class="q" id="p_23J_592"> <div class="divNumber">11.</div> <div class="p"> <table class="singleColumn"> <tr> <td> <div class="pN">592</div> <div class="G">Yadā umhayamānā maṁ,</div> </td> </tr> <tr> <td> <div class="G">rājaputtī udikkhati;</div> </td> </tr> <tr> <td> <div class="G">Nāḷāriko tadā homi,</div> </td> </tr> <tr> <td> <div class="G">rājā homi tadā kuso”.</div> </td> </tr> </table> </div>
</div>
<div class="q" id="p_23J_593"> <div class="divNumber">12.</div> <div class="p"> <table class="singleColumn"> <tr> <td> <div class="pN">593</div> <div class="G">“Sace hi vacanaṁ saccaṁ,</div> </td> </tr> <tr> <td> <div class="G">nemittānaṁ bhavissati;</div> </td> </tr> <tr> <td> <div class="G">Neva me tvaṁ patī assa,</div> </td> </tr> <tr> <td> <div class="G">kāmaṁ chindantu sattadhā”.</div> </td> </tr> </table> </div>
</div>
<div class="q" id="p_23J_594"> <div class="divNumber">13.</div> <div class="p"> <table class="singleColumn"> <tr> <td> <div class="pN">594</div> <div class="G">“Sace hi vacanaṁ saccaṁ,</div> </td> </tr> <tr> <td> <div class="G">aññesaṁ yadi vā mamaṁ;</div> </td> </tr> <tr> <td> <div class="G">Neva tuyhaṁ patī atthi,</div> </td> </tr> <tr> <td> <div class="G">añño sīhassarā kusā”.</div> </td> </tr> </table> </div>
</div>
<div class="q" id="p_23J_595"> <div class="divNumber">14.</div> <div class="p"> <table class="singleColumn"> <tr> <td> <div class="pN">595</div> <div class="G">“Nekkhaṁ gīvaṁ te kāressaṁ,</div> </td> </tr> <tr> <td> <div class="G">patvā khujje kusāvatiṁ;</div> </td> </tr> <tr> <td> <div class="G">Sace maṁ nāganāsūrū,</div> </td> </tr> <tr> <td> <div class="G">olokeyya pabhāvatī.</div> </td> </tr> </table> </div>
</div>
<div class="q" id="p_23J_596"> <div class="divNumber">15.</div> <div class="p"> <table class="singleColumn"> <tr> <td> <div class="pN">596</div> <div class="G">Nekkhaṁ gīvaṁ te kāressaṁ,</div> </td> </tr> <tr> <td> <div class="G">patvā khujje kusāvatiṁ;</div> </td> </tr> <tr> <td> <div class="G">Sace maṁ nāganāsūrū,</div> </td> </tr> <tr> <td> <div class="G">ālapeyya pabhāvatī.</div> </td> </tr> </table> </div>
</div>
<div class="q" id="p_23J_597"> <div class="divNumber">16.</div> <div class="p"> <table class="singleColumn"> <tr> <td> <div class="pN">597</div> <div class="G">Nekkhaṁ gīvaṁ te kāressaṁ,</div> </td> </tr> <tr> <td> <div class="G">patvā khujje kusāvatiṁ;</div> </td> </tr> <tr> <td> <div class="G">Sace maṁ nāganāsūrū,</div> </td> </tr> <tr> <td> <div class="G">umhāyeyya pabhāvatī.</div> </td> </tr> </table> </div>
</div>
<div class="q" id="p_23J_598"> <div class="divNumber">17.</div> <div class="p"> <table class="singleColumn"> <tr> <td> <div class="pN">598</div> <div class="G">Nekkhaṁ gīvaṁ te kāressaṁ,</div> </td> </tr> <tr> <td> <div class="G">patvā khujje kusāvatiṁ;</div> </td> </tr> <tr> <td> <div class="G">Sace maṁ nāganāsūrū,</div> </td> </tr> <tr> <td> <div class="G">pamhāyeyya pabhāvatī.</div> </td> </tr> </table> </div>
</div>
<div class="q" id="p_23J_599"> <div class="divNumber">18.</div> <div class="p"> <table class="singleColumn"> <tr> <td> <div class="pN">599</div> <div class="G">Nekkhaṁ gīvaṁ te kāressaṁ,</div> </td> </tr> <tr> <td> <div class="G">patvā khujje kusāvatiṁ;</div> </td> </tr> <tr> <td> <div class="G">Sace maṁ nāganāsūrū,</div> </td> </tr> <tr> <td> <div class="G">pāṇīhi upasamphuse”.</div> </td> </tr> </table> </div>
</div>
<div class="q" id="p_23J_600"> <div class="divNumber">19.</div> <div class="p"> <table class="singleColumn"> <tr> <td> <div class="pN">600</div> <div class="G">“Na hi nūnāyaṁ rājaputtī,</div> </td> </tr> <tr> <td> <div class="G">kuse sātampi vindati;</div> </td> </tr> <tr> <td> <div class="G">Āḷārike bhate pose,</div> </td> </tr> <tr> <td> <div class="G">vetanena anatthike”.</div> </td> </tr> </table> </div>
</div>
<div class="q" id="p_23J_601"> <div class="divNumber">20.</div> <div class="p"> <table class="singleColumn"> <tr> <td> <div class="pN">601</div> <div class="G">“Na hi nūnāyaṁ sā khujjā,</div> </td> </tr> <tr> <td> <div class="G">labhati jivhāya chedanaṁ;</div> </td> </tr> <tr> <td> <div class="G">Sunisitena satthena,</div> </td> </tr> <tr> <td> <div class="G">evaṁ dubbhāsitaṁ bhaṇaṁ”.</div> </td> </tr> </table> </div>
</div>
<div class="q" id="p_23J_602"> <div class="divNumber">21.</div> <div class="p"> <table class="singleColumn"> <tr> <td> <div class="pN">602</div> <div class="G">“Mā naṁ rūpena pāmesi,</div> </td> </tr> <tr> <td> <div class="G">ārohena pabhāvati;</div> </td> </tr> <tr> <td> <div class="G">Mahāyasoti katvāna,</div> </td> </tr> <tr> <td> <div class="G">karassu rucire piyaṁ.</div> </td> </tr> </table> </div>
</div>
<div class="q" id="p_23J_603"> <div class="divNumber">22.</div> <div class="p"> <table class="singleColumn"> <tr> <td> <div class="pN">603</div> <div class="G">Mā naṁ rūpena pāmesi,</div> </td> </tr> <tr> <td> <div class="G">ārohena pabhāvati;</div> </td> </tr> <tr> <td> <div class="G">Mahaddhanoti katvāna,</div> </td> </tr> <tr> <td> <div class="G">karassu rucire piyaṁ.</div> </td> </tr> </table> </div>
</div>
<div class="q" id="p_23J_604"> <div class="divNumber">23.</div> <div class="p"> <table class="singleColumn"> <tr> <td> <div class="pN">604</div> <div class="G">Mā naṁ rūpena pāmesi,</div> </td> </tr> <tr> <td> <div class="G">ārohena pabhāvati;</div> </td> </tr> <tr> <td> <div class="G">Mahabbaloti katvāna,</div> </td> </tr> <tr> <td> <div class="G">karassu rucire piyaṁ.</div> </td> </tr> </table> </div>
</div>
<div class="q" id="p_23J_605"> <div class="divNumber">24.</div> <div class="p"> <table class="singleColumn"> <tr> <td> <div class="pN">605</div> <div class="G">Mā naṁ rūpena pāmesi,</div> </td> </tr> <tr> <td> <div class="G">ārohena pabhāvati;</div> </td> </tr> <tr> <td> <div class="G">Mahāraṭṭhoti katvāna,</div> </td> </tr> <tr> <td> <div class="G">karassu rucire piyaṁ.</div> </td> </tr> </table> </div>
</div>
<div class="q" id="p_23J_606"> <div class="divNumber">25.</div> <div class="p"> <table class="singleColumn"> <tr> <td> <div class="pN">606</div> <div class="G">Mā naṁ rūpena pāmesi,</div> </td> </tr> <tr> <td> <div class="G">ārohena pabhāvati;</div> </td> </tr> <tr> <td> <div class="G">Mahārājāti katvāna,</div> </td> </tr> <tr> <td> <div class="G">karassu rucire piyaṁ.</div> </td> </tr> </table> </div>
</div>
<div class="q" id="p_23J_607"> <div class="divNumber">26.</div> <div class="p"> <table class="singleColumn"> <tr> <td> <div class="pN">607</div> <div class="G">Mā naṁ rūpena pāmesi,</div> </td> </tr> <tr> <td> <div class="G">ārohena pabhāvati;</div> </td> </tr> <tr> <td> <div class="G">Sīhassaroti katvāna,</div> </td> </tr> <tr> <td> <div class="G">karassu rucire piyaṁ.</div> </td> </tr> </table> </div>
</div>
<div class="q" id="p_23J_608"> <div class="divNumber">27.</div> <div class="p"> <table class="singleColumn"> <tr> <td> <div class="pN">608</div> <div class="G">Mā naṁ rūpena pāmesi,</div> </td> </tr> <tr> <td> <div class="G">ārohena pabhāvati;</div> </td> </tr> <tr> <td> <div class="G">Vaggussaroti katvāna,</div> </td> </tr> <tr> <td> <div class="G">karassu rucire piyaṁ.</div> </td> </tr> </table> </div>
</div>
<div class="q" id="p_23J_609"> <div class="divNumber">28.</div> <div class="p"> <table class="singleColumn"> <tr> <td> <div class="pN">609</div> <div class="G">Mā naṁ rūpena pāmesi,</div> </td> </tr> <tr> <td> <div class="G">ārohena pabhāvati;</div> </td> </tr> <tr> <td> <div class="G">Bindussaroti katvāna,</div> </td> </tr> <tr> <td> <div class="G">karassu rucire piyaṁ.</div> </td> </tr> </table> </div>
</div>
<div class="q" id="p_23J_610"> <div class="divNumber">29.</div> <div class="p"> <table class="singleColumn"> <tr> <td> <div class="pN">610</div> <div class="G">Mā naṁ rūpena pāmesi,</div> </td> </tr> <tr> <td> <div class="G">ārohena pabhāvati;</div> </td> </tr> <tr> <td> <div class="G">Mañjussaroti katvāna,</div> </td> </tr> <tr> <td> <div class="G">karassu rucire piyaṁ.</div> </td> </tr> </table> </div>
</div>
<div class="q" id="p_23J_611"> <div class="divNumber">30.</div> <div class="p"> <table class="singleColumn"> <tr> <td> <div class="pN">611</div> <div class="G">Mā naṁ rūpena pāmesi,</div> </td> </tr> <tr> <td> <div class="G">ārohena pabhāvati;</div> </td> </tr> <tr> <td> <div class="G">Madhussaroti katvāna,</div> </td> </tr> <tr> <td> <div class="G">karassu rucire piyaṁ.</div> </td> </tr> </table> </div>
</div>
<div class="q" id="p_23J_612"> <div class="divNumber">31.</div> <div class="p"> <table class="singleColumn"> <tr> <td> <div class="pN">612</div> <div class="G">Mā naṁ rūpena pāmesi,</div> </td> </tr> <tr> <td> <div class="G">ārohena pabhāvati;</div> </td> </tr> <tr> <td> <div class="G">Satasippoti katvāna,</div> </td> </tr> <tr> <td> <div class="G">karassu rucire piyaṁ.</div> </td> </tr> </table> </div>
</div>
<div class="q" id="p_23J_613"> <div class="divNumber">32.</div> <div class="p"> <table class="singleColumn"> <tr> <td> <div class="pN">613</div> <div class="G">Mā naṁ rūpena pāmesi,</div> </td> </tr> <tr> <td> <div class="G">ārohena pabhāvati;</div> </td> </tr> <tr> <td> <div class="G">Khattiyotipi katvāna,</div> </td> </tr> <tr> <td> <div class="G">karassu rucire piyaṁ.</div> </td> </tr> </table> </div>
</div>
<div class="q" id="p_23J_614"> <div class="divNumber">33.</div> <div class="p"> <table class="singleColumn"> <tr> <td> <div class="pN">614</div> <div class="G">Mā naṁ rūpena pāmesi,</div> </td> </tr> <tr> <td> <div class="G">ārohena pabhāvati;</div> </td> </tr> <tr> <td> <div class="G">Kusarājāti katvāna,</div> </td> </tr> <tr> <td> <div class="G">karassu rucire piyaṁ”.</div> </td> </tr> </table> </div>
</div>
<div class="q" id="p_23J_615"> <div class="divNumber">34.</div> <div class="p"> <table class="singleColumn"> <tr> <td> <div class="pN">615</div> <div class="G">“Ete nāgā upatthaddhā,</div> </td> </tr> <tr> <td> <div class="G">sabbe tiṭṭhanti vammitā;</div> </td> </tr> <tr> <td> <div class="G">Purā maddanti pākāraṁ,</div> </td> </tr> <tr> <td> <div class="G">ānentetaṁ pabhāvatiṁ”.</div> </td> </tr> </table> </div>
</div>
<div class="q" id="p_23J_616"> <div class="divNumber">35.</div> <div class="p"> <table class="singleColumn"> <tr> <td> <div class="pN">616</div> <div class="G">“Satta bile karitvāna,</div> </td> </tr> <tr> <td> <div class="G">ahametaṁ pabhāvatiṁ;</div> </td> </tr> <tr> <td> <div class="G">Khattiyānaṁ padassāmi,</div> </td> </tr> <tr> <td> <div class="G">ye maṁ hantuṁ idhāgatā”.</div> </td> </tr> </table> </div>
</div>
<div class="q" id="p_23J_617"> <div class="divNumber">36.</div> <div class="p"> <table class="singleColumn"> <tr> <td> <div class="pN">617</div> <div class="G">“Avuṭṭhahi rājaputtī,</div> </td> </tr> <tr> <td> <div class="G">sāmā koseyyavāsinī;</div> </td> </tr> <tr> <td> <div class="G">Assupuṇṇehi nettehi,</div> </td> </tr> <tr> <td> <div class="G">dāsīgaṇapurakkhatā”.</div> </td> </tr> </table> </div>
</div>
<div class="q" id="p_23J_618"> <div class="divNumber">37.</div> <div class="p"> <table class="singleColumn"> <tr> <td> <div class="pN">618</div> <div class="G">“Taṁ nūna kakkūpanisevitaṁ mukhaṁ,</div> </td> </tr> <tr> <td> <div class="G">Ādāsadantātharupaccavekkhitaṁ;</div> </td> </tr> <tr> <td> <div class="G">Subhaṁ sunettaṁ virajaṁ anaṅgaṇaṁ,</div> </td> </tr> <tr> <td> <div class="G">Chuddhaṁ vane ṭhassati khattiyehi.</div> </td> </tr> </table> </div>
</div>
<div class="q" id="p_23J_619"> <div class="divNumber">38.</div> <div class="p"> <table class="singleColumn"> <tr> <td> <div class="pN">619</div> <div class="G">Te nūna me asite vellitagge,</div> </td> </tr> <tr> <td> <div class="G">Kese mudū candanasāralitte;</div> </td> </tr> <tr> <td> <div class="G">Samākule sīvathikāya majjhe,</div> </td> </tr> <tr> <td> <div class="G">Pādehi gijjhā parikaḍḍhissanti.</div> </td> </tr> </table> </div>
</div>
<div class="q" id="p_23J_620"> <div class="divNumber">39.</div> <div class="p"> <table class="singleColumn"> <tr> <td> <div class="pN">620</div> <div class="G">Tā nūna me tambanakhā sulomā,</div> </td> </tr> <tr> <td> <div class="G">Bāhā mudū candanasāralittā;</div> </td> </tr> <tr> <td> <div class="G">Chinnā vane ujjhitā khattiyehi,</div> </td> </tr> <tr> <td> <div class="G">Gayha dhaṅko gacchati yenakāmaṁ.</div> </td> </tr> </table> </div>
</div>
<div class="q" id="p_23J_621"> <div class="divNumber">40.</div> <div class="p"> <table class="singleColumn"> <tr> <td> <div class="pN">621</div> <div class="G">Te nūna tālūpanibhe alambe,</div> </td> </tr> <tr> <td> <div class="G">Nisevite kāsikacandanena;</div> </td> </tr> <tr> <td> <div class="G">Thanesu me lambissati siṅgālo,</div> </td> </tr> <tr> <td> <div class="G">Mātūva putto taruṇo tanūjo.</div> </td> </tr> </table> </div>
</div>
<div class="q" id="p_23J_622"> <div class="divNumber">41.</div> <div class="p"> <table class="singleColumn"> <tr> <td> <div class="pN">622</div> <div class="G">Taṁ nūna soṇiṁ puthulaṁ sukoṭṭitaṁ,</div> </td> </tr> <tr> <td> <div class="G">Nisevitaṁ kañcanamekhalāhi;</div> </td> </tr> <tr> <td> <div class="G">Chinnaṁ vane khattiyehī avatthaṁ,</div> </td> </tr> <tr> <td> <div class="G">Siṅgālasaṅghā parikaḍḍhissanti.</div> </td> </tr> </table> </div>
</div>
<div class="q" id="p_23J_623"> <div class="divNumber">42.</div> <div class="p"> <table class="singleColumn"> <tr> <td> <div class="pN">623</div> <div class="G">Soṇā dhaṅkā siṅgālā ca,</div> </td> </tr> <tr> <td> <div class="G">ye caññe santi dāṭhino;</div> </td> </tr> <tr> <td> <div class="G">Ajarā nūna hessanti,</div> </td> </tr> <tr> <td> <div class="G">bhakkhayitvā pabhāvatiṁ.</div> </td> </tr> </table> </div>
</div>
<div class="q" id="p_23J_624"> <div class="divNumber">43.</div> <div class="p"> <table class="singleColumn"> <tr> <td> <div class="pN">624</div> <div class="G">Sace maṁsāni hariṁsu,</div> </td> </tr> <tr> <td> <div class="G">khattiyā dūragāmino;</div> </td> </tr> <tr> <td> <div class="G">Aṭṭhīni amma yācitvā,</div> </td> </tr> <tr> <td> <div class="G">anupathe dahātha naṁ.</div> </td> </tr> </table> </div>
</div>
<div class="q" id="p_23J_625"> <div class="divNumber">44.</div> <div class="p"> <table class="singleColumn"> <tr> <td> <div class="pN">625</div> <div class="G">Khettāni amma kāretvā,</div> </td> </tr> <tr> <td> <div class="G">kaṇikārettha ropaya;</div> </td> </tr> <tr> <td> <div class="G">Yadā te pupphitā assu,</div> </td> </tr> <tr> <td> <div class="G">hemantānaṁ himaccaye;</div> </td> </tr> <tr> <td> <div class="G">Sareyyātha mamaṁ amma,</div> </td> </tr> <tr> <td> <div class="G">evaṁvaṇṇā pabhāvatī”.</div> </td> </tr> </table> </div>
</div>
<div class="q" id="p_23J_626"> <div class="divNumber">45.</div> <div class="p"> <table class="singleColumn"> <tr> <td> <div class="pN">626</div> <div class="G">“Tassā mātā udaṭṭhāsi,</div> </td> </tr> <tr> <td> <div class="G">khattiyā devavaṇṇinī;</div> </td> </tr> <tr> <td> <div class="G">Disvā asiñca sūnañca,</div> </td> </tr> <tr> <td> <div class="G">rañño maddassantepure”.</div> </td> </tr> </table> </div>
</div>
<div class="q" id="p_23J_627"> <div class="divNumber">46.</div> <div class="p"> <table class="singleColumn"> <tr> <td> <div class="pN">627</div> <div class="G">“Iminā nūna asinā,</div> </td> </tr> <tr> <td> <div class="G">susaññaṁ tanumajjhimaṁ;</div> </td> </tr> <tr> <td> <div class="G">Dhītaraṁ madda hantvāna,</div> </td> </tr> <tr> <td> <div class="G">khattiyānaṁ padassasi.</div> </td> </tr> </table> </div>
</div>
<div class="q" id="p_23J_628"> <div class="divNumber">47.</div> <div class="p"> <table class="singleColumn"> <tr> <td> <div class="pN">628</div> <div class="G">Na me akāsi vacanaṁ,</div> </td> </tr> <tr> <td> <div class="G">atthakāmāya puttike;</div> </td> </tr> <tr> <td> <div class="G">Sājja lohitasañchannā,</div> </td> </tr> <tr> <td> <div class="G">gacchasi yamasādhanaṁ.</div> </td> </tr> </table> </div>
</div>
<div class="q" id="p_23J_629"> <div class="divNumber">48.</div> <div class="p"> <table class="singleColumn"> <tr> <td> <div class="pN">629</div> <div class="G">Evamāpajjatī poso,</div> </td> </tr> <tr> <td> <div class="G">pāpiyañca nigacchati;</div> </td> </tr> <tr> <td> <div class="G">Yo ve hitānaṁ vacanaṁ,</div> </td> </tr> <tr> <td> <div class="G">na karoti atthadassinaṁ.</div> </td> </tr> </table> </div>
</div>
<div class="q" id="p_23J_630"> <div class="divNumber">49.</div> <div class="p"> <table class="singleColumn"> <tr> <td> <div class="pN">630</div> <div class="G">Sace ca ajja dhāresi,</div> </td> </tr> <tr> <td> <div class="G">kumāraṁ cārudassanaṁ;</div> </td> </tr> <tr> <td> <div class="G">Kusena jātaṁ khattiyaṁ,</div> </td> </tr> <tr> <td> <div class="G">suvaṇṇamaṇimekhalaṁ;</div> </td> </tr> <tr> <td> <div class="G">Pūjitaṁ ñātisaṅghehi,</div> </td> </tr> <tr> <td> <div class="G">na gacchasi yamakkhayaṁ.</div> </td> </tr> </table> </div>
</div>
<div class="q" id="p_23J_631"> <div class="divNumber">50.</div> <div class="p"> <table class="singleColumn"> <tr> <td> <div class="pN">631</div> <div class="G">Yatthassu bherī nadati,</div> </td> </tr> <tr> <td> <div class="G">kuñjaro ca nikūjati;</div> </td> </tr> <tr> <td> <div class="G">Khattiyānaṁ kule bhadde,</div> </td> </tr> <tr> <td> <div class="G">kiṁ nu sukhataraṁ tato.</div> </td> </tr> </table> </div>
</div>
<div class="q" id="p_23J_632"> <div class="divNumber">51.</div> <div class="p"> <table class="singleColumn"> <tr> <td> <div class="pN">632</div> <div class="G">Asso ca sisati dvāre,</div> </td> </tr> <tr> <td> <div class="G">kumāro uparodati;</div> </td> </tr> <tr> <td> <div class="G">Khattiyānaṁ kule bhadde,</div> </td> </tr> <tr> <td> <div class="G">kiṁ nu sukhataraṁ tato.</div> </td> </tr> </table> </div>
</div>
<div class="q" id="p_23J_633"> <div class="divNumber">52.</div> <div class="p"> <table class="singleColumn"> <tr> <td> <div class="pN">633</div> <div class="G">Mayūrakoñcābhirude,</div> </td> </tr> <tr> <td> <div class="G">kokilābhinikūjite;</div> </td> </tr> <tr> <td> <div class="G">Khattiyānaṁ kule bhadde,</div> </td> </tr> <tr> <td> <div class="G">kiṁ nu sukhataraṁ tato”.</div> </td> </tr> </table> </div>
</div>
<div class="q" id="p_23J_634"> <div class="divNumber">53.</div> <div class="p"> <table class="singleColumn"> <tr> <td> <div class="pN">634</div> <div class="G">“Kahaṁ nu so sattumaddano,</div> </td> </tr> <tr> <td> <div class="G">pararaṭṭhappamaddano;</div> </td> </tr> <tr> <td> <div class="G">Kuso soḷārapaññāṇo,</div> </td> </tr> <tr> <td> <div class="G">yo no dukkhā pamocaye”.</div> </td> </tr> </table> </div>
</div>
<div class="q" id="p_23J_635"> <div class="divNumber">54.</div> <div class="p"> <table class="singleColumn"> <tr> <td> <div class="pN">635</div> <div class="G">“Idheva so sattumaddano,</div> </td> </tr> <tr> <td> <div class="G">pararaṭṭhappamaddano;</div> </td> </tr> <tr> <td> <div class="G">Kuso soḷārapaññāṇo,</div> </td> </tr> <tr> <td> <div class="G">yo te sabbe vadhissati”.</div> </td> </tr> </table> </div>
</div>
<div class="q" id="p_23J_636"> <div class="divNumber">55.</div> <div class="p"> <table class="singleColumn"> <tr> <td> <div class="pN">636</div> <div class="G">“Ummattikā nu bhaṇasi,</div> </td> </tr> <tr> <td> <div class="G">Andhabālā pabhāsasi;</div> </td> </tr> <tr> <td> <div class="G">Kuso ce āgato assa,</div> </td> </tr> <tr> <td> <div class="G">Kiṁ na jānemu taṁ mayaṁ”.</div> </td> </tr> </table> </div>
</div>
<div class="q" id="p_23J_637"> <div class="divNumber">56.</div> <div class="p"> <table class="singleColumn"> <tr> <td> <div class="pN">637</div> <div class="G">“Eso āḷāriko poso,</div> </td> </tr> <tr> <td> <div class="G">kumārīpuramantare;</div> </td> </tr> <tr> <td> <div class="G">Daḷhaṁ katvāna saṁvelliṁ,</div> </td> </tr> <tr> <td> <div class="G">kumbhiṁ dhovati oṇato”.</div> </td> </tr> </table> </div>
</div>
<div class="q" id="p_23J_638"> <div class="divNumber">57.</div> <div class="p"> <table class="singleColumn"> <tr> <td> <div class="pN">638</div> <div class="G">“Veṇī tvamasi caṇḍālī,</div> </td> </tr> <tr> <td> <div class="G">adūsi kulagandhinī;</div> </td> </tr> <tr> <td> <div class="G">Kathaṁ maddakule jātā,</div> </td> </tr> <tr> <td> <div class="G">dāsaṁ kayirāsi kāmukaṁ”.</div> </td> </tr> </table> </div>
</div>
<div class="q" id="p_23J_639"> <div class="divNumber">58.</div> <div class="p"> <table class="singleColumn"> <tr> <td> <div class="pN">639</div> <div class="G">“Namhi veṇī na caṇḍālī,</div> </td> </tr> <tr> <td> <div class="G">na camhi kulagandhinī;</div> </td> </tr> <tr> <td> <div class="G">Okkākaputto bhaddante,</div> </td> </tr> <tr> <td> <div class="G">tvaṁ nu dāsoti maññasi”.</div> </td> </tr> </table> </div>
</div>
<div class="q" id="p_23J_640"> <div class="divNumber">59.</div> <div class="p"> <table class="singleColumn"> <tr> <td> <div class="pN">640</div> <div class="G">“Yo brāhmaṇasahassāni,</div> </td> </tr> <tr> <td> <div class="G">sadā bhojeti vīsatiṁ;</div> </td> </tr> <tr> <td> <div class="G">Okkākaputto bhaddante,</div> </td> </tr> <tr> <td> <div class="G">tvaṁ nu dāsoti maññasi.</div> </td> </tr> </table> </div>
</div>
<div class="q" id="p_23J_641"> <div class="divNumber">60.</div> <div class="p"> <table class="singleColumn"> <tr> <td> <div class="pN">641</div> <div class="G">Yassa nāgasahassāni,</div> </td> </tr> <tr> <td> <div class="G">sadā yojenti vīsatiṁ;</div> </td> </tr> <tr> <td> <div class="G">Okkākaputto bhaddante,</div> </td> </tr> <tr> <td> <div class="G">tvaṁ nu dāsoti maññasi.</div> </td> </tr> </table> </div>
</div>
<div class="q" id="p_23J_642"> <div class="divNumber">61.</div> <div class="p"> <table class="singleColumn"> <tr> <td> <div class="pN">642</div> <div class="G">Yassa assasahassāni,</div> </td> </tr> <tr> <td> <div class="G">sadā yojenti vīsatiṁ;</div> </td> </tr> <tr> <td> <div class="G">Okkākaputto bhaddante,</div> </td> </tr> <tr> <td> <div class="G">tvaṁ nu dāsoti maññasi.</div> </td> </tr> </table> </div>
</div>
<div class="q" id="p_23J_643"> <div class="divNumber">62.</div> <div class="p"> <table class="singleColumn"> <tr> <td> <div class="pN">643</div> <div class="G">Yassa rathasahassāni,</div> </td> </tr> <tr> <td> <div class="G">sadā yojenti vīsatiṁ;</div> </td> </tr> <tr> <td> <div class="G">Okkākaputto bhaddante,</div> </td> </tr> <tr> <td> <div class="G">tvaṁ nu dāsoti maññasi.</div> </td> </tr> </table> </div>
</div>
<div class="q" id="p_23J_644"> <div class="p"> <table class="singleColumn"> <tr> <td> <div class="pN">644</div> <div class="G">Yassa usabhasahassāni,</div> </td> </tr> <tr> <td> <div class="G">sadā yojenti vīsatiṁ;</div> </td> </tr> <tr> <td> <div class="G">Okkākaputto bhaddante,</div> </td> </tr> <tr> <td> <div class="G">tvaṁ nu dāsoti maññasi.</div> </td> </tr> </table> </div>
</div>
<div class="q" id="p_23J_645"> <div class="divNumber">63.</div> <div class="p"> <table class="singleColumn"> <tr> <td> <div class="pN">645</div> <div class="G">Yassa dhenusahassāni,</div> </td> </tr> <tr> <td> <div class="G">sadā duhanti vīsatiṁ;</div> </td> </tr> <tr> <td> <div class="G">Okkākaputto bhaddante,</div> </td> </tr> <tr> <td> <div class="G">tvaṁ nu dāsoti maññasi”.</div> </td> </tr> </table> </div>
</div>
<div class="q" id="p_23J_646"> <div class="divNumber">64.</div> <div class="p"> <table class="singleColumn"> <tr> <td> <div class="pN">646</div> <div class="G">“Taggha te dukkaṭaṁ bāle,</div> </td> </tr> <tr> <td> <div class="G">yaṁ khattiyaṁ mahabbalaṁ;</div> </td> </tr> <tr> <td> <div class="G">Nāgaṁ maṇḍūkavaṇṇena,</div> </td> </tr> <tr> <td> <div class="G">na naṁ akkhāsidhāgataṁ”.</div> </td> </tr> </table> </div>
</div>
<div class="q" id="p_23J_647"> <div class="divNumber">65.</div> <div class="p"> <table class="singleColumn"> <tr> <td> <div class="pN">647</div> <div class="G">“Aparādhaṁ mahārāja,</div> </td> </tr> <tr> <td> <div class="G">tvaṁ no khama rathesabha;</div> </td> </tr> <tr> <td> <div class="G">Yaṁ taṁ aññātavesena,</div> </td> </tr> <tr> <td> <div class="G">nāññāsimhā idhāgataṁ”.</div> </td> </tr> </table> </div>
</div>
<div class="q" id="p_23J_648"> <div class="divNumber">66.</div> <div class="p"> <table class="singleColumn"> <tr> <td> <div class="pN">648</div> <div class="G">“Mādisassa na taṁ channaṁ,</div> </td> </tr> <tr> <td> <div class="G">yohaṁ āḷāriko bhave;</div> </td> </tr> <tr> <td> <div class="G">Tvaññeva me pasīdassu,</div> </td> </tr> <tr> <td> <div class="G">natthi te deva dukkaṭaṁ”.</div> </td> </tr> </table> </div>
</div>
<div class="q" id="p_23J_649"> <div class="divNumber">67.</div> <div class="p"> <table class="singleColumn"> <tr> <td> <div class="pN">649</div> <div class="G">“Gaccha bāle khamāpehi,</div> </td> </tr> <tr> <td> <div class="G">kusarājaṁ mahabbalaṁ;</div> </td> </tr> <tr> <td> <div class="G">Khamāpito kuso rājā,</div> </td> </tr> <tr> <td> <div class="G">so te dassati jīvitaṁ”.</div> </td> </tr> </table> </div>
</div>
<div class="q" id="p_23J_650"> <div class="divNumber">68.</div> <div class="p"> <table class="singleColumn"> <tr> <td> <div class="pN">650</div> <div class="G">“Pitussa vacanaṁ sutvā,</div> </td> </tr> <tr> <td> <div class="G">devavaṇṇī pabhāvatī;</div> </td> </tr> <tr> <td> <div class="G">Sirasā aggahī pāde,</div> </td> </tr> <tr> <td> <div class="G">kusarājaṁ mahabbalaṁ”.</div> </td> </tr> </table> </div>
</div>
<div class="q" id="p_23J_651"> <div class="divNumber">69.</div> <div class="p"> <table class="singleColumn"> <tr> <td> <div class="pN">651</div> <div class="G">“Yāmā ratyo atikkantā,</div> </td> </tr> <tr> <td> <div class="G">tāmā deva tayā vinā;</div> </td> </tr> <tr> <td> <div class="G">Vande te sirasā pāde,</div> </td> </tr> <tr> <td> <div class="G">mā me kujjha rathesabha.</div> </td> </tr> </table> </div>
</div>
<div class="q" id="p_23J_652"> <div class="divNumber">70.</div> <div class="p"> <table class="singleColumn"> <tr> <td> <div class="pN">652</div> <div class="G">Sabbaṁ te paṭijānāmi,</div> </td> </tr> <tr> <td> <div class="G">mahārāja suṇohi me;</div> </td> </tr> <tr> <td> <div class="G">Na cāpi appiyaṁ tuyhaṁ,</div> </td> </tr> <tr> <td> <div class="G">kareyyāmi ahaṁ puna.</div> </td> </tr> </table> </div>
</div>
<div class="q" id="p_23J_653"> <div class="divNumber">71.</div> <div class="p"> <table class="singleColumn"> <tr> <td> <div class="pN">653</div> <div class="G">Evañce yācamānāya,</div> </td> </tr> <tr> <td> <div class="G">vacanaṁ me na kāhasi;</div> </td> </tr> <tr> <td> <div class="G">Idāni maṁ tāto hantvā,</div> </td> </tr> <tr> <td> <div class="G">khattiyānaṁ padassati”.</div> </td> </tr> </table> </div>
</div>
<div class="q" id="p_23J_654"> <div class="divNumber">72.</div> <div class="p"> <table class="singleColumn"> <tr> <td> <div class="pN">654</div> <div class="G">“Evaṁ te yācamānāya,</div> </td> </tr> <tr> <td> <div class="G">kiṁ na kāhāmi te vaco;</div> </td> </tr> <tr> <td> <div class="G">Vikuddho tyasmi kalyāṇi,</div> </td> </tr> <tr> <td> <div class="G">mā tvaṁ bhāyi pabhāvati.</div> </td> </tr> </table> </div>
</div>
<div class="q" id="p_23J_655"> <div class="divNumber">73.</div> <div class="p"> <table class="singleColumn"> <tr> <td> <div class="pN">655</div> <div class="G">Sabbaṁ te paṭijānāmi,</div> </td> </tr> <tr> <td> <div class="G">rājaputti suṇohi me;</div> </td> </tr> <tr> <td> <div class="G">Na cāpi appiyaṁ tuyhaṁ,</div> </td> </tr> <tr> <td> <div class="G">kareyyāmi ahaṁ puna.</div> </td> </tr> </table> </div>
</div>
<div class="q" id="p_23J_656"> <div class="divNumber">74.</div> <div class="p"> <table class="singleColumn"> <tr> <td> <div class="pN">656</div> <div class="G">Tava kāmā hi sussoṇi,</div> </td> </tr> <tr> <td> <div class="G">pahu dukkhaṁ titikkhisaṁ;</div> </td> </tr> <tr> <td> <div class="G">Bahuṁ maddakulaṁ hantvā,</div> </td> </tr> <tr> <td> <div class="G">nayituṁ taṁ pabhāvati”.</div> </td> </tr> </table> </div>
</div>
<div class="q" id="p_23J_657"> <div class="divNumber">75.</div> <div class="p"> <table class="singleColumn"> <tr> <td> <div class="pN">657</div> <div class="G">“Yojayantu rathe asse,</div> </td> </tr> <tr> <td> <div class="G">nānācitte samāhite;</div> </td> </tr> <tr> <td> <div class="G">Atha dakkhatha me vegaṁ,</div> </td> </tr> <tr> <td> <div class="G">vidhamantassa sattavo”.</div> </td> </tr> </table> </div>
</div>
<div class="q" id="p_23J_658"> <div class="divNumber">76.</div> <div class="p"> <table class="singleColumn"> <tr> <td> <div class="pN">658</div> <div class="G">“Tañca tattha udikkhiṁsu,</div> </td> </tr> <tr> <td> <div class="G">rañño maddassantepure;</div> </td> </tr> <tr> <td> <div class="G">Vijambhamānaṁ sīhaṁva,</div> </td> </tr> <tr> <td> <div class="G">phoṭentaṁ diguṇaṁ bhujaṁ.</div> </td> </tr> </table> </div>
</div>
<div class="q" id="p_23J_659"> <div class="divNumber">77.</div> <div class="p"> <table class="singleColumn"> <tr> <td> <div class="pN">659</div> <div class="G">Hatthikkhandhañca āruyha,</div> </td> </tr> <tr> <td> <div class="G">āropetvā pabhāvatiṁ;</div> </td> </tr> <tr> <td> <div class="G">Saṅgāmaṁ otaritvāna,</div> </td> </tr> <tr> <td> <div class="G">sīhanādaṁ nadī kuso.</div> </td> </tr> </table> </div>
</div>
<div class="q" id="p_23J_660"> <div class="divNumber">78.</div> <div class="p"> <table class="singleColumn"> <tr> <td> <div class="pN">660</div> <div class="G">Tassa taṁ nadato sutvā,</div> </td> </tr> <tr> <td> <div class="G">sīhassevitare migā;</div> </td> </tr> <tr> <td> <div class="G">Khattiyā vipalāyiṁsu,</div> </td> </tr> <tr> <td> <div class="G">kusasaddabhayaṭṭitā.</div> </td> </tr> </table> </div>
</div>
<div class="q" id="p_23J_661"> <div class="divNumber">79.</div> <div class="p"> <table class="singleColumn"> <tr> <td> <div class="pN">661</div> <div class="G">Hatthārohā anīkaṭṭhā,</div> </td> </tr> <tr> <td> <div class="G">rathikā pattikārakā;</div> </td> </tr> <tr> <td> <div class="G">Aññamaññassa chindanti,</div> </td> </tr> <tr> <td> <div class="G">kusasaddabhayaṭṭitā.</div> </td> </tr> </table> </div>
</div>
<div class="q" id="p_23J_662"> <div class="divNumber">80.</div> <div class="p"> <table class="singleColumn"> <tr> <td> <div class="pN">662</div> <div class="G">Tasmiṁ saṅgāmasīsasmiṁ,</div> </td> </tr> <tr> <td> <div class="G">passitvā haṭṭhamānaso;</div> </td> </tr> <tr> <td> <div class="G">Kusassa rañño devindo,</div> </td> </tr> <tr> <td> <div class="G">adā verocanaṁ maṇiṁ.</div> </td> </tr> </table> </div>
</div>
<div class="q" id="p_23J_663"> <div class="divNumber">81.</div> <div class="p"> <table class="singleColumn"> <tr> <td> <div class="pN">663</div> <div class="G">So taṁ vijitvā saṅgāmaṁ,</div> </td> </tr> <tr> <td> <div class="G">laddhā verocanaṁ maṇiṁ;</div> </td> </tr> <tr> <td> <div class="G">Hatthikkhandhagato rājā,</div> </td> </tr> <tr> <td> <div class="G">pāvekkhi nagaraṁ puraṁ.</div> </td> </tr> </table> </div>
</div>
<div class="q" id="p_23J_664"> <div class="divNumber">82.</div> <div class="p"> <table class="singleColumn"> <tr> <td> <div class="pN">664</div> <div class="G">Jīvaggāhaṁ gahetvāna,</div> </td> </tr> <tr> <td> <div class="G">bandhitvā satta khattiye;</div> </td> </tr> <tr> <td> <div class="G">Sasurassupanāmesi,</div> </td> </tr> <tr> <td> <div class="G">ime te deva sattavo.</div> </td> </tr> </table> </div>
</div>
<div class="q" id="p_23J_665"> <div class="divNumber">83.</div> <div class="p"> <table class="singleColumn"> <tr> <td> <div class="pN">665</div> <div class="G">Sabbeva te vasaṁ gatā,</div> </td> </tr> <tr> <td> <div class="G">amittā vihatā tava;</div> </td> </tr> <tr> <td> <div class="G">Kāmaṁ karohi te tayā,</div> </td> </tr> <tr> <td> <div class="G">muñca vā te hanassu vā”.</div> </td> </tr> </table> </div>
</div>
<div class="q" id="p_23J_666"> <div class="divNumber">84.</div> <div class="p"> <table class="singleColumn"> <tr> <td> <div class="pN">666</div> <div class="G">“Tuyheva sattavo ete,</div> </td> </tr> <tr> <td> <div class="G">na hi te mayha sattavo;</div> </td> </tr> <tr> <td> <div class="G">Tvaññeva no mahārāja,</div> </td> </tr> <tr> <td> <div class="G">muñca vā te hanassu vā”.</div> </td> </tr> </table> </div>
</div>
<div class="q" id="p_23J_667"> <div class="divNumber">85.</div> <div class="p"> <table class="singleColumn"> <tr> <td> <div class="pN">667</div> <div class="G">“Imā te dhītaro satta,</div> </td> </tr> <tr> <td> <div class="G">devakaññūpamā subhā;</div> </td> </tr> <tr> <td> <div class="G">Dadāhi nesaṁ ekekaṁ,</div> </td> </tr> <tr> <td> <div class="G">hontu jāmātaro tava”.</div> </td> </tr> </table> </div>
</div>
<div class="q" id="p_23J_668"> <div class="divNumber">86.</div> <div class="p"> <table class="singleColumn"> <tr> <td> <div class="pN">668</div> <div class="G">“Amhākañceva tāsañca,</div> </td> </tr> <tr> <td> <div class="G">tvaṁ no sabbesamissaro;</div> </td> </tr> <tr> <td> <div class="G">Tvaññeva no mahārāja,</div> </td> </tr> <tr> <td> <div class="G">dehi nesaṁ yadicchasi”.</div> </td> </tr> </table> </div>
</div>
<div class="q" id="p_23J_669"> <div class="divNumber">87.</div> <div class="p"> <table class="singleColumn"> <tr> <td> <div class="pN">669</div> <div class="G">Ekamekassa ekekaṁ,</div> </td> </tr> <tr> <td> <div class="G">adā sīhassaro kuso;</div> </td> </tr> <tr> <td> <div class="G">Khattiyānaṁ tadā tesaṁ,</div> </td> </tr> <tr> <td> <div class="G">rañño maddassa dhītaro.</div> </td> </tr> </table> </div>
</div>
<div class="q" id="p_23J_670"> <div class="divNumber">88.</div> <div class="p"> <table class="singleColumn"> <tr> <td> <div class="pN">670</div> <div class="G">Pīṇitā tena lābhena,</div> </td> </tr> <tr> <td> <div class="G">tuṭṭhā sīhassare kuse;</div> </td> </tr> <tr> <td> <div class="G">Sakaraṭṭhāni pāyiṁsu,</div> </td> </tr> <tr> <td> <div class="G">khattiyā satta tāvade.</div> </td> </tr> </table> </div>
</div>
<div class="q" id="p_23J_671"> <div class="divNumber">89.</div> <div class="p"> <table class="singleColumn"> <tr> <td> <div class="pN">671</div> <div class="G">Pabhāvatiñca ādāya,</div> </td> </tr> <tr> <td> <div class="G">maṇiṁ verocanaṁ subhaṁ;</div> </td> </tr> <tr> <td> <div class="G">Kusāvatiṁ kuso rājā,</div> </td> </tr> <tr> <td> <div class="G">agamāsi mahabbalo.</div> </td> </tr> </table> </div>
</div>
<div class="q" id="p_23J_672"> <div class="divNumber">90.</div> <div class="p"> <table class="singleColumn"> <tr> <td> <div class="pN">672</div> <div class="G">Tyassu ekarathe yantā,</div> </td> </tr> <tr> <td> <div class="G">pavisantā kusāvatiṁ;</div> </td> </tr> <tr> <td> <div class="G">Samānā vaṇṇarūpena,</div> </td> </tr> <tr> <td> <div class="G">nāññamaññātirocisuṁ.</div> </td> </tr> </table> </div>
</div>
<div class="q" id="p_23J_673"> <div class="divNumber">91.</div> <div class="p"> <table class="singleColumn"> <tr> <td> <div class="pN">673</div> <div class="G">Mātā puttena saṅgacchi,</div> </td> </tr> <tr> <td> <div class="G">ubhayo ca jayampatī;</div> </td> </tr> <tr> <td> <div class="G">Samaggā te tadā āsuṁ,</div> </td> </tr> <tr> <td> <div class="G">phītaṁ dharaṇimāvasunti.</div> </td> </tr> </table> </div>
</div>
<div class="CENTER" id="p_23J_674">
<span class="pN">674</span>Kusajātakaṁ paṭhamaṁ.</div>
</html>
