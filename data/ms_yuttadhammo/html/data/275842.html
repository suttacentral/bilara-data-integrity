<html>
<div class="i">1.5.2 Sappurisasutta</div>
<div class="h">Paṭhamapaṇṇāsaka</div>
<div class="h">Muṇḍarājavagga</div>
<div class="h">Sappurisasutta</div>
<div class="q" id="p_16A5_230"> <div class="divNumber">42.</div> <div class="p">
<span class="pN">230</span>“Sappuriso, bhikkhave, kule jāyamāno bahuno janassa atthāya hitāya sukhāya hoti; mātāpitūnaṁ atthāya hitāya sukhāya hoti; puttadārassa atthāya hitāya sukhāya hoti; dāsakammakaraporisassa atthāya hitāya sukhāya hoti; mittāmaccānaṁ atthāya hitāya sukhāya hoti; samaṇabrāhmaṇānaṁ atthāya hitāya sukhāya hoti. </div>
</div>
<div class="q" id="p_16A5_231"> <div class="p">
<span class="pN">231</span>Seyyathāpi, bhikkhave, mahāmegho sabbasassāni sampādento bahuno janassa atthāya hitāya sukhāya hoti; evamevaṁ kho, bhikkhave, sappuriso kule jāyamāno bahuno janassa atthāya hitāya sukhāya hoti; mātāpitūnaṁ atthāya hitāya sukhāya hoti; puttadārassa atthāya hitāya sukhāya hoti; dāsakammakaraporisassa atthāya hitāya sukhāya hoti; mittāmaccānaṁ atthāya hitāya sukhāya hoti; samaṇabrāhmaṇānaṁ atthāya hitāya sukhāya hotīti. </div>
</div>
<div class="q" id="p_16A5_232"> <div class="p"> <table class="singleColumn"> <tr> <td> <div class="pN">232</div> <div class="G">Hito bahunnaṁ paṭipajja bhoge,</div> </td> </tr> <tr> <td> <div class="G">Taṁ devatā rakkhati dhammaguttaṁ;</div> </td> </tr> <tr> <td> <div class="G">Bahussutaṁ sīlavatūpapannaṁ,</div> </td> </tr> <tr> <td> <div class="G">Dhamme ṭhitaṁ na vijahati kitti.</div> </td> </tr> </table> </div>
</div>
<div class="q" id="p_16A5_233"> <div class="p"> <table class="singleColumn"> <tr> <td> <div class="pN">233</div> <div class="G">Dhammaṭṭhaṁ sīlasampannaṁ,</div> </td> </tr> <tr> <td> <div class="G">saccavādiṁ hirīmanaṁ;</div> </td> </tr> <tr> <td> <div class="G">Nekkhaṁ jambonadasseva,</div> </td> </tr> <tr> <td> <div class="G">ko taṁ ninditumarahati;</div> </td> </tr> <tr> <td> <div class="G">Devāpi naṁ pasaṁsanti,</div> </td> </tr> <tr> <td> <div class="G">brahmunāpi pasaṁsito”ti.</div> </td> </tr> </table> </div>
</div>
<div class="CENTER" id="p_16A5_234">
<span class="pN">234</span>Dutiyaṁ.</div>
</html>
