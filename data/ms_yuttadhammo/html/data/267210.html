<html>
<div class="i">8.6 Tiṇasantharadāyakattheraapadāna</div>
<div class="h">Nāgasamālavagga</div>
<div class="h">Tiṇasantharadāyakattheraapadāna</div>
<div class="q" id="p_20Ap1_1620"> <div class="divNumber">22.</div> <div class="p"> <table class="singleColumn"> <tr> <td> <div class="pN">1620</div> <div class="G">“Himavantassāvidūre,</div> </td> </tr> <tr> <td> <div class="G">mahājātassaro ahu;</div> </td> </tr> <tr> <td> <div class="G">Satapattehi sañchanno,</div> </td> </tr> <tr> <td> <div class="G">nānāsakuṇamālayo.</div> </td> </tr> </table> </div>
</div>
<div class="q" id="p_20Ap1_1621"> <div class="divNumber">23.</div> <div class="p"> <table class="singleColumn"> <tr> <td> <div class="pN">1621</div> <div class="G">Tamhi nhatvā ca pitvā ca,</div> </td> </tr> <tr> <td> <div class="G">avidūre vasāmahaṁ;</div> </td> </tr> <tr> <td> <div class="G">Addasaṁ samaṇānaggaṁ,</div> </td> </tr> <tr> <td> <div class="G">gacchantaṁ anilañjase.</div> </td> </tr> </table> </div>
</div>
<div class="q" id="p_20Ap1_1622"> <div class="divNumber">24.</div> <div class="p"> <table class="singleColumn"> <tr> <td> <div class="pN">1622</div> <div class="G">Mama saṅkappamaññāya,</div> </td> </tr> <tr> <td> <div class="G">satthā loke anuttaro;</div> </td> </tr> <tr> <td> <div class="G">Abbhato oruhitvāna,</div> </td> </tr> <tr> <td> <div class="G">bhūmiyaṁṭhāsi tāvade.</div> </td> </tr> </table> </div>
</div>
<div class="q" id="p_20Ap1_1623"> <div class="divNumber">25.</div> <div class="p"> <table class="singleColumn"> <tr> <td> <div class="pN">1623</div> <div class="G">Visāṇena tiṇaṁ gayha,</div> </td> </tr> <tr> <td> <div class="G">nisīdanamadāsahaṁ;</div> </td> </tr> <tr> <td> <div class="G">Nisīdi bhagavā tattha,</div> </td> </tr> <tr> <td> <div class="G">tisso lokagganāyako.</div> </td> </tr> </table> </div>
</div>
<div class="q" id="p_20Ap1_1624"> <div class="divNumber">26.</div> <div class="p"> <table class="singleColumn"> <tr> <td> <div class="pN">1624</div> <div class="G">Sakaṁ cittaṁ pasādetvā,</div> </td> </tr> <tr> <td> <div class="G">avandi lokanāyakaṁ;</div> </td> </tr> <tr> <td> <div class="G">Paṭikuṭiko apasakkiṁ,</div> </td> </tr> <tr> <td> <div class="G">nijjhāyanto mahāmuniṁ.</div> </td> </tr> </table> </div>
</div>
<div class="q" id="p_20Ap1_1625"> <div class="divNumber">27.</div> <div class="p"> <table class="singleColumn"> <tr> <td> <div class="pN">1625</div> <div class="G">Tena cittappasādena,</div> </td> </tr> <tr> <td> <div class="G">nimmānaṁ upapajjahaṁ;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">santharassa idaṁ phalaṁ.</div> </td> </tr> </table> </div>
</div>
<div class="q" id="p_20Ap1_1626"> <div class="divNumber">28.</div> <div class="p"> <table class="singleColumn"> <tr> <td> <div class="pN">1626</div> <div class="G">Ito dutiyake kappe,</div> </td> </tr> <tr> <td> <div class="G">miga sammatakhattiyo;</div> </td> </tr> <tr> <td> <div class="G">Sattaratanasampanno,</div> </td> </tr> <tr> <td> <div class="G">cakkavattī mahabbalo.</div> </td> </tr> </table> </div>
</div>
<div class="q" id="p_20Ap1_1627"> <div class="divNumber">29.</div> <div class="p"> <table class="singleColumn"> <tr> <td> <div class="pN">1627</div> <div class="G">Paṭisambhidā catasso,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_1628"> <div class="p">
<span class="pN">1628</span>Itthaṁ sudaṁ āyasmā tiṇasantharadāyako thero imā gāthāyo abhāsitthāti. </div>
</div>
<div class="CENTER" id="p_20Ap1_1629">
<span class="pN">1629</span>Tiṇasantharadāyakattherassāpadānaṁ chaṭṭhaṁ.</div>
</html>
