<html>
<div class="i">1.3.7 Samādhisutta</div>
<div class="h">Paṭhamapaṇṇāsaka</div>
<div class="h">Pañcaṅgikavagga</div>
<div class="h">Samādhisutta</div>
<div class="q" id="p_16A5_103"> <div class="divNumber">27.</div> <div class="p">
<span class="pN">103</span>“Samādhiṁ, bhikkhave, bhāvetha appamāṇaṁ nipakā patissatā. Samādhiṁ, bhikkhave, bhāvayataṁ appamāṇaṁ nipakānaṁ patissatānaṁ pañca ñāṇāni paccattaññeva uppajjanti. Katamāni pañca? ‘Ayaṁ samādhi paccuppannasukho ceva āyatiñca sukhavipāko’ti paccattaññeva ñāṇaṁ uppajjati, ‘ayaṁ samādhi ariyo nirāmiso’ti paccattaññeva ñāṇaṁ uppajjati, ‘ayaṁ samādhi akāpurisasevito’ti paccattaññeva ñāṇaṁ uppajjati, ‘ayaṁ samādhi santo paṇīto paṭippassaddhaladdho ekodibhāvādhigato, na sasaṅkhāraniggayhavāritagato’ti paccattaññeva ñāṇaṁ uppajjati, ‘sato kho panāhaṁ imaṁ samāpajjāmi sato vuṭṭhahāmī’ti paccattaññeva ñāṇaṁ uppajjati. </div>
</div>
<div class="q" id="p_16A5_104"> <div class="p">
<span class="pN">104</span>Samādhiṁ, bhikkhave, bhāvetha appamāṇaṁ nipakā patissatā. Samādhiṁ, bhikkhave, bhāvayataṁ appamāṇaṁ nipakānaṁ patissatānaṁ imāni pañca ñāṇāni paccattaññeva uppajjantī”ti. </div>
</div>
<div class="CENTER" id="p_16A5_105">
<span class="pN">105</span>Sattamaṁ.</div>
</html>
