<html>
<div class="i">2.1.3 Bhavanettisutta</div>
<div class="h">Rādhasaṁyutta</div>
<div class="h">Paṭhamamāravagga</div>
<div class="h">Bhavanettisutta</div>
<div class="q" id="p_13S3_828"> <div class="divNumber">162.</div> <div class="p">
<span class="pN">828</span>Sāvatthinidānaṁ. Ekamantaṁ nisinno kho āyasmā rādho bhagavantaṁ etadavoca—  “‘bhavanettinirodho, bhavanettinirodho’ti, bhante, vuccati. Katamā nu kho, bhante, bhavanetti, katamo bhavanettinirodho”ti? “Rūpe kho, rādha, yo chando yo rāgo yā nandī yā taṇhā ye upayupādānā cetaso adhiṭṭhānābhinivesānusayā—  ayaṁ vuccati bhavanetti. Tesaṁ nirodho bhavanettinirodho. Vedanāya…  saññāya…  saṅkhāresu…  viññāṇe yo chando…pe…  adhiṭṭhānābhinivesānusayā—  ayaṁ vuccati bhavanetti. Tesaṁ nirodho bhavanettinirodho”ti. </div>
</div>
<div class="CENTER" id="p_13S3_829">
<span class="pN">829</span>Tatiyaṁ.</div>
</html>
