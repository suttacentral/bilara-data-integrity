<html>
<div class="i">16.2.3 Tikaniddesa</div>
<div class="h">Ñāṇavibhaṅga</div>
<div class="h">Niddesa</div>
<div class="h">Tikaniddesa</div>
<div class="q" id="p_30Vbh_2452"> <div class="divNumber">768.</div> <div class="p">
<span class="pN">2452</span>Tattha katamā cintāmayā paññā? Yogavihitesu vā kammāyatanesu yogavihitesu vā sippāyatanesu yogavihitesu vā vijjāṭṭhānesu kammassakataṁ vā saccānulomikaṁ vā rūpaṁ aniccanti vā vedanā…pe…  saññā…  saṅkhārā…  viññāṇaṁ aniccanti vā, yaṁ evarūpiṁ anulomikaṁ khantiṁ diṭṭhiṁ ruciṁ mudiṁ pekkhaṁ dhammanijjhānakkhantiṁ parato assutvā paṭilabhati—  ayaṁ vuccati “cintāmayā paññā”. </div>
</div>
<div class="q" id="p_30Vbh_2453"> <div class="p">
<span class="pN">2453</span>Tattha katamā sutamayā paññā? Yogavihitesu vā kammāyatanesu yogavihitesu vā sippāyatanesu yogavihitesu vā vijjāṭṭhānesu kammassakataṁ vā saccānulomikaṁ vā rūpaṁ aniccanti vā vedanā…pe…  saññā…  saṅkhārā…  viññāṇaṁ aniccanti vā, yaṁ evarūpiṁ anulomikaṁ khantiṁ diṭṭhiṁ ruciṁ mudiṁ pekkhaṁ dhammanijjhānakkhantiṁ parato sutvā paṭilabhati—  ayaṁ vuccati “sutamayā paññā”. </div>
</div>
<div class="q" id="p_30Vbh_2454"> <div class="p">
<span class="pN">2454</span>Sabbāpi samāpannassa paññā bhāvanāmayā paññā. (1) </div>
</div>
<div class="q" id="p_30Vbh_2455"> <div class="divNumber">769.</div> <div class="p">
<span class="pN">2455</span>Tattha katamā dānamayā paññā? Dānaṁ ārabbha dānādhigaccha yā uppajjati paññā pajānanā…pe…  amoho dhammavicayo sammādiṭṭhi—  ayaṁ vuccati “dānamayā paññā”. </div>
</div>
<div class="q" id="p_30Vbh_2456"> <div class="p">
<span class="pN">2456</span>Tattha katamā sīlamayā paññā? Sīlaṁ ārabbha sīlādhigaccha yā uppajjati paññā pajānanā…pe…  amoho dhammavicayo sammādiṭṭhi—  ayaṁ vuccati “sīlamayā paññā”. </div>
</div>
<div class="q" id="p_30Vbh_2457"> <div class="p">
<span class="pN">2457</span>Sabbāpi samāpannassa paññā bhāvanāmayā paññā. (2) </div>
</div>
<div class="q" id="p_30Vbh_2458"> <div class="divNumber">770.</div> <div class="p">
<span class="pN">2458</span>Tattha katamā adhisīle paññā? Pātimokkhasaṁvaraṁ saṁvarantassa yā uppajjati paññā pajānanā…pe…  amoho dhammavicayo sammādiṭṭhi—  ayaṁ vuccati “adhisīle paññā”. </div>
</div>
<div class="q" id="p_30Vbh_2459"> <div class="p">
<span class="pN">2459</span>Tattha katamā adhicitte paññā? Rūpāvacarārūpāvacarasamāpattiṁ samāpajjantassa yā uppajjati paññā pajānanā…pe…  amoho dhammavicayo sammādiṭṭhi—  ayaṁ vuccati “adhicitte paññā”. </div>
</div>
<div class="q" id="p_30Vbh_2460"> <div class="p">
<span class="pN">2460</span>Tattha katamā adhipaññāya paññā? Catūsu maggesu catūsu phalesu paññā—  ayaṁ vuccati “adhipaññāya paññā”. (3) </div>
</div>
<div class="q" id="p_30Vbh_2461"> <div class="divNumber">771.</div> <div class="p">
<span class="pN">2461</span>Tattha katamaṁ āyakosallaṁ? “Ime dhamme manasikaroto anuppannā ceva akusalā dhammā na uppajjanti, uppannā ca akusalā dhammā pahīyanti. Ime vā panime dhamme manasikaroto anuppannā ceva kusalā dhammā uppajjanti, uppannā ca kusalā dhammā bhiyyobhāvāya vepullāya bhāvanāya pāripūriyā saṁvattantī”ti—  yā tattha paññā pajānanā…pe…  amoho dhammavicayo sammādiṭṭhi—  idaṁ vuccati “āyakosallaṁ”. </div>
</div>
<div class="q" id="p_30Vbh_2462"> <div class="p">
<span class="pN">2462</span>Tattha katamaṁ apāyakosallaṁ? “Ime dhamme manasikaroto anuppannā ceva kusalā dhammā na uppajjanti, uppannā ca kusalā dhammā nirujjhanti. Ime vā panime dhamme manasikaroto anuppannā ceva akusalā dhammā uppajjanti, uppannā ca akusalā dhammā bhiyyobhāvāya vepullāya saṁvattantī”ti—  yā tattha paññā pajānanā…pe…  amoho dhammavicayo sammādiṭṭhi—  idaṁ vuccati “apāyakosallaṁ”. </div>
</div>
<div class="q" id="p_30Vbh_2463"> <div class="p">
<span class="pN">2463</span>Sabbāpi tatrupāyā paññā upāyakosallaṁ. (4) </div>
</div>
<div class="q" id="p_30Vbh_2464"> <div class="divNumber">772.</div> <div class="p">
<span class="pN">2464</span>Catūsu bhūmīsu vipāke paññā vipākā paññā. </div>
</div>
<div class="q" id="p_30Vbh_2465"> <div class="p">
<span class="pN">2465</span>Catūsu bhūmīsu kusale paññā vipākadhammadhammā paññā. </div>
</div>
<div class="q" id="p_30Vbh_2466"> <div class="p">
<span class="pN">2466</span>Tīsu bhūmīsu kiriyābyākate paññā nevavipākanavipākadhammadhammā paññā. (5) </div>
</div>
<div class="q" id="p_30Vbh_2467"> <div class="divNumber">773.</div> <div class="p">
<span class="pN">2467</span>Tīsu bhūmīsu vipāke paññā upādinnupādāniyā paññā. </div>
</div>
<div class="q" id="p_30Vbh_2468"> <div class="p">
<span class="pN">2468</span>Tīsu bhūmīsu kusale tīsu bhūmīsu kiriyābyākate paññā anupādinnupādāniyā paññā. </div>
</div>
<div class="q" id="p_30Vbh_2469"> <div class="p">
<span class="pN">2469</span>Catūsu maggesu catūsu phalesu paññā anupādinnaanupādāniyā paññā. (6) </div>
</div>
<div class="q" id="p_30Vbh_2470"> <div class="divNumber">774.</div> <div class="p">
<span class="pN">2470</span>Vitakkavicārasampayuttā paññā savitakkasavicārā paññā. </div>
</div>
<div class="q" id="p_30Vbh_2471"> <div class="p">
<span class="pN">2471</span>Vitakkavippayuttā vicārasampayuttā paññā avitakkavicāramattā paññā. </div>
</div>
<div class="q" id="p_30Vbh_2472"> <div class="p">
<span class="pN">2472</span>Vitakkavicāravippayuttā paññā avitakkaavicārā paññā. (7) </div>
</div>
<div class="q" id="p_30Vbh_2473"> <div class="divNumber">775.</div> <div class="p">
<span class="pN">2473</span>Pītisampayuttā paññā pītisahagatā paññā. </div>
</div>
<div class="q" id="p_30Vbh_2474"> <div class="p">
<span class="pN">2474</span>Sukhasampayuttā paññā sukhasahagatā paññā. </div>
</div>
<div class="q" id="p_30Vbh_2475"> <div class="p">
<span class="pN">2475</span>Upekkhāsampayuttā paññā upekkhāsahagatā paññā. (8) </div>
</div>
<div class="q" id="p_30Vbh_2476"> <div class="divNumber">776.</div> <div class="p">
<span class="pN">2476</span>Tīsu bhūmīsu kusale paññā ācayagāminī paññā. </div>
</div>
<div class="q" id="p_30Vbh_2477"> <div class="p">
<span class="pN">2477</span>Catūsu maggesu paññā apacayagāminī paññā. </div>
</div>
<div class="q" id="p_30Vbh_2478"> <div class="p">
<span class="pN">2478</span>Catūsu bhūmīsu vipāke tīsu bhūmīsu kiriyābyākate paññā nevācayagāmināpacayagāminī paññā. (9) </div>
</div>
<div class="q" id="p_30Vbh_2479"> <div class="divNumber">777.</div> <div class="p">
<span class="pN">2479</span>Catūsu maggesu tīsu phalesu paññā sekkhā paññā. </div>
</div>
<div class="q" id="p_30Vbh_2480"> <div class="p">
<span class="pN">2480</span>Upariṭṭhimā arahattaphale paññā asekkhā paññā. </div>
</div>
<div class="q" id="p_30Vbh_2481"> <div class="p">
<span class="pN">2481</span>Tīsu bhūmīsu kusale tīsu bhūmīsu vipāke tīsu bhūmīsu kiriyābyākate paññā nevasekkhanāsekkhā paññā. (10) </div>
</div>
<div class="q" id="p_30Vbh_2482"> <div class="divNumber">778.</div> <div class="p">
<span class="pN">2482</span>Kāmāvacarakusalābyākate paññā parittā paññā. </div>
</div>
<div class="q" id="p_30Vbh_2483"> <div class="p">
<span class="pN">2483</span>Rūpāvacarārūpāvacarakusalābyākate paññā mahaggatā paññā. </div>
</div>
<div class="q" id="p_30Vbh_2484"> <div class="p">
<span class="pN">2484</span>Catūsu maggesu catūsu phalesu paññā appamāṇā paññā. (11) </div>
</div>
<div class="q" id="p_30Vbh_2485"> <div class="divNumber">779.</div> <div class="p">
<span class="pN">2485</span>Tattha katamā parittārammaṇā paññā? Paritte dhamme ārabbha yā uppajjati paññā pajānanā…pe…  amoho dhammavicayo sammādiṭṭhi—  ayaṁ vuccati “parittārammaṇā paññā”. (12:<span class="italic">1</span>) </div>
</div>
<div class="q" id="p_30Vbh_2486"> <div class="divNumber">780.</div> <div class="p">
<span class="pN">2486</span>Tattha katamā mahaggatārammaṇā paññā? Mahaggate dhamme ārabbha yā uppajjati paññā pajānanā…pe…  amoho dhammavicayo sammādiṭṭhi—  ayaṁ vuccati “mahaggatārammaṇā paññā”. (12:<span class="italic">2</span>) </div>
</div>
<div class="q" id="p_30Vbh_2487"> <div class="divNumber">781.</div> <div class="p">
<span class="pN">2487</span>Tattha katamā appamāṇārammaṇā paññā? Appamāṇe dhamme ārabbha yā uppajjati paññā pajānanā…pe…  amoho dhammavicayo sammādiṭṭhi—  ayaṁ vuccati “appamāṇārammaṇā paññā”. (12:<span class="italic">3</span>) </div>
</div>
<div class="q" id="p_30Vbh_2488"> <div class="divNumber">782.</div> <div class="p">
<span class="pN">2488</span>Tattha katamā maggārammaṇā paññā? Ariyamaggaṁ ārabbha yā uppajjati paññā pajānanā…pe…  amoho dhammavicayo sammādiṭṭhi—  ayaṁ vuccati “maggārammaṇā paññā”. (13:<span class="italic">1</span>) </div>
</div>
<div class="q" id="p_30Vbh_2489"> <div class="p">
<span class="pN">2489</span>Catūsu maggesu paññā maggahetukā paññā. (13:<span class="italic">2</span>) </div>
</div>
<div class="q" id="p_30Vbh_2490"> <div class="divNumber">783.</div> <div class="p">
<span class="pN">2490</span>Tattha katamā maggādhipatinī paññā? Ariyamaggaṁ adhipatiṁ karitvā yā uppajjati paññā pajānanā…pe…  amoho dhammavicayo sammādiṭṭhi—  ayaṁ vuccati “maggādhipatinī paññā”. (13:<span class="italic">3</span>) </div>
</div>
<div class="q" id="p_30Vbh_2491"> <div class="divNumber">784.</div> <div class="p">
<span class="pN">2491</span>Catūsu bhūmīsu vipāke paññā siyā uppannā, siyā uppādinī, na vattabbā anuppannāti. Catūsu bhūmīsu kusale tīsu bhūmīsu kiriyābyākate paññā siyā uppannā, siyā anuppannā, na vattabbā uppādinīti. (14) </div>
</div>
<div class="q" id="p_30Vbh_2492"> <div class="divNumber">785.</div> <div class="p">
<span class="pN">2492</span>Sabbāva paññā siyā atītā, siyā anāgatā, siyā paccuppannā. (15) </div>
</div>
<div class="q" id="p_30Vbh_2493"> <div class="divNumber">786.</div> <div class="p">
<span class="pN">2493</span>Tattha katamā atītārammaṇā paññā? Atīte dhamme ārabbha yā uppajjati paññā pajānanā…pe…  amoho dhammavicayo sammādiṭṭhi—  ayaṁ vuccati “atītārammaṇā paññā”. (16:<span class="italic">1</span>) </div>
</div>
<div class="q" id="p_30Vbh_2494"> <div class="divNumber">787.</div> <div class="p">
<span class="pN">2494</span>Tattha katamā anāgatārammaṇā paññā? Anāgate dhamme ārabbha yā uppajjati paññā pajānanā…pe…  amoho dhammavicayo sammādiṭṭhi—  ayaṁ vuccati “anāgatārammaṇā paññā”. (16:<span class="italic">2</span>) </div>
</div>
<div class="q" id="p_30Vbh_2495"> <div class="divNumber">788.</div> <div class="p">
<span class="pN">2495</span>Tattha katamā paccuppannārammaṇā paññā? Paccuppanne dhamme ārabbha yā uppajjati paññā pajānanā…pe…  amoho dhammavicayo sammādiṭṭhi—  ayaṁ vuccati “paccuppannārammaṇā paññā”. (16:<span class="italic">3</span>) </div>
</div>
<div class="q" id="p_30Vbh_2496"> <div class="divNumber">789.</div> <div class="p">
<span class="pN">2496</span>Sabbāva paññā siyā ajjhattā, siyā bahiddhā, siyā ajjhattabahiddhā. (17) </div>
</div>
<div class="q" id="p_30Vbh_2497"> <div class="divNumber">790.</div> <div class="p">
<span class="pN">2497</span>Tattha katamā ajjhattārammaṇā paññā? Ajjhatte dhamme ārabbha yā uppajjati paññā pajānanā…pe…  amoho dhammavicayo sammādiṭṭhi—  ayaṁ vuccati “ajjhattārammaṇā paññā”. (18:<span class="italic">1</span>) </div>
</div>
<div class="q" id="p_30Vbh_2498"> <div class="divNumber">791.</div> <div class="p">
<span class="pN">2498</span>Tattha katamā bahiddhārammaṇā paññā? Bahiddhādhamme ārabbha yā uppajjati paññā pajānanā…pe…  amoho dhammavicayo sammādiṭṭhi—  ayaṁ vuccati “bahiddhārammaṇā paññā”. (18:<span class="italic">2</span>) </div>
</div>
<div class="q" id="p_30Vbh_2499"> <div class="divNumber">792.</div> <div class="p">
<span class="pN">2499</span>Tattha katamā ajjhattabahiddhārammaṇā paññā? Ajjhattabahiddhā dhamme ārabbha yā uppajjati paññā pajānanā…pe…  amoho dhammavicayo sammādiṭṭhi—  ayaṁ vuccati “ajjhattabahiddhārammaṇā paññā”. (18:<span class="italic">3</span>) </div>
</div>
<div class="CENTER" id="p_30Vbh_2500">
<span class="pN">2500</span>Evaṁ tividhena ñāṇavatthu.<br> Tikaṁ.</div>
</html>
