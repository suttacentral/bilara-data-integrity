<html>
<div class="i">1.1.56--63 Saccañāṇacatukkadvayaniddesa</div>
<div class="h">Mahāvagga</div>
<div class="h">Ñāṇakathā</div>
<div class="h">Saccañāṇacatukkadvayaniddesa</div>
<div class="q" id="p_26Ps_640"> <div class="divNumber">108.</div> <div class="p">
<span class="pN">640</span>Kathaṁ pariññaṭṭhe paññā <span class="bold">dukkhe ñāṇaṁ</span>, pahānaṭṭhe paññā <span class="bold">samudaye ñāṇaṁ</span>, sacchikiriyaṭṭhe paññā <span class="bold">nirodhe ñāṇaṁ</span>, bhāvanaṭṭhe paññā <span class="bold">magge ñāṇaṁ</span>? Dukkhassa pīḷanaṭṭho saṅkhataṭṭho santāpaṭṭho vipariṇāmaṭṭho pariññātaṭṭho; samudayassa āyūhanaṭṭho nidānaṭṭho saññogaṭṭho palibodhaṭṭho pahānaṭṭho; nirodhassa nissaraṇaṭṭho vivekaṭṭho asaṅkhataṭṭho amataṭṭho sacchikiriyaṭṭho; maggassa niyyānaṭṭho hetuṭṭho dassanaṭṭho ādhipateyyaṭṭho bhāvanaṭṭho. Taṁ ñātaṭṭhena ñāṇaṁ, pajānanaṭṭhena paññā. Tena vuccati— “pariññaṭṭhe paññā dukkhe ñāṇaṁ, pahānaṭṭhe paññā samudaye ñāṇaṁ, sacchikiriyaṭṭhe paññā nirodhe ñāṇaṁ, bhāvanaṭṭhe paññā magge ñāṇaṁ”. </div>
</div>
<div class="q" id="p_26Ps_641"> <div class="divNumber">109.</div> <div class="p">
<span class="pN">641</span>Kathaṁ <span class="bold">dukkhe ñāṇaṁ, dukkhasamudaye ñāṇaṁ, dukkhanirodhe ñāṇaṁ, dukkhanirodhagāminiyā paṭipadāya ñāṇaṁ</span>? Maggasamaṅgissa ñāṇaṁ dukkhepetaṁ ñāṇaṁ, dukkhasamudayepetaṁ ñāṇaṁ, dukkhanirodhepetaṁ ñāṇaṁ, dukkhanirodhagāminiyā paṭipadāyapetaṁ ñāṇaṁ. </div>
</div>
<div class="q" id="p_26Ps_642"> <div class="p">
<span class="pN">642</span>Tattha katamaṁ dukkhe ñāṇaṁ? Dukkhaṁ ārabbha yā uppajjati paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṁ kosallaṁ nepuññaṁ vebhabyā cintā upaparikkhā bhūri medhā pariṇāyikā vipassanā sampajaññaṁ patodo paññā paññindriyaṁ paññābalaṁ paññāsatthaṁ paññāpāsādo paññāāloko paññāobhāso paññāpajjoto paññāratanaṁ amoho dhammavicayo sammādiṭṭhi— idaṁ vuccati dukkhe ñāṇaṁ. Dukkhasamudayaṁ ārabbha…pe… dukkhanirodhaṁ ārabbha…pe… dukkhanirodhagāminiṁ paṭipadaṁ ārabbha yā uppajjati paññā pajānanā…pe… amoho dhammavicayo sammādiṭṭhi— idaṁ vuccati dukkhanirodhagāminiyā paṭipadāya ñāṇaṁ. Taṁ ñātaṭṭhena ñāṇaṁ, pajānanaṭṭhena paññā. Tena vuccati— “dukkhe ñāṇaṁ, dukkhasamudaye ñāṇaṁ, dukkhanirodhe ñāṇaṁ, dukkhanirodhagāminiyā paṭipadāya ñāṇaṁ”. </div>
</div>
<div class="CENTER" id="p_26Ps_643">
<span class="pN">643</span>Saccañāṇacatukkadvayaniddeso tesaṭṭhimo.</div>
</html>
