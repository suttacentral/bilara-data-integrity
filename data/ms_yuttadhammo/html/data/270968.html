<html>
<div class="i">15.2.1.1 Kāmāvacara</div>
<div class="h">Paṭisambhidāvibhaṅga</div>
<div class="h">Abhidhammabhājanīya</div>
<div class="h">Kusalavāra</div>
<div class="h">Kāmāvacara</div>
<div class="q" id="p_30Vbh_2127"> <div class="divNumber">725.</div> <div class="p">
<span class="pN">2127</span>Catasso paṭisambhidā— atthapaṭisambhidā, dhammapaṭisambhidā, niruttipaṭisambhidā, paṭibhānapaṭisambhidā. </div>
</div>
<div class="q" id="p_30Vbh_2128"> <div class="p">
<span class="pN">2128</span>Katame dhammā kusalā? Yasmiṁ samaye kāmāvacaraṁ kusalaṁ cittaṁ uppannaṁ hoti somanassasahagataṁ ñāṇasampayuttaṁ rūpārammaṇaṁ vā…pe… dhammārammaṇaṁ vā yaṁ yaṁ vā panārabbha, tasmiṁ samaye phasso hoti…pe… avikkhepo hoti. Ime dhammā kusalā. Imesu dhammesu ñāṇaṁ dhammapaṭisambhidā. Tesaṁ vipāke ñāṇaṁ atthapaṭisambhidā, yāya niruttiyā tesaṁ dhammānaṁ paññatti hoti, tatra dhammaniruttābhilāpe ñāṇaṁ niruttipaṭisambhidā. Yena ñāṇena tāni ñāṇāni jānāti— “imāni ñāṇāni idamatthajotakānī”ti, ñāṇesu ñāṇaṁ paṭibhānapaṭisambhidā. </div>
</div>
<div class="q" id="p_30Vbh_2129"> <div class="divNumber">726.</div> <div class="p">
<span class="pN">2129</span>Catasso paṭisambhidā— atthapaṭisambhidā, dhammapaṭisambhidā, niruttipaṭisambhidā, paṭibhānapaṭisambhidā. </div>
</div>
<div class="q" id="p_30Vbh_2130"> <div class="p">
<span class="pN">2130</span>Katame dhammā kusalā? Yasmiṁ samaye kāmāvacaraṁ kusalaṁ cittaṁ uppannaṁ hoti somanassasahagataṁ ñāṇasampayuttaṁ sasaṅkhārena…pe… somanassasahagataṁ ñāṇavippayuttaṁ…pe… somanassasahagataṁ ñāṇavippayuttaṁ sasaṅkhārena…pe… upekkhāsahagataṁ ñāṇasampayuttaṁ…pe… upekkhāsahagataṁ ñāṇasampayuttaṁ sasaṅkhārena…pe… upekkhāsahagataṁ ñāṇavippayuttaṁ…pe… upekkhāsahagataṁ ñāṇavippayuttaṁ sasaṅkhārena rūpārammaṇaṁ vā…pe… dhammārammaṇaṁ vā yaṁ yaṁ vā panārabbha, tasmiṁ samaye phasso hoti…pe… avikkhepo hoti. Ime dhammā kusalā. Imesu dhammesu ñāṇaṁ dhammapaṭisambhidā. Tesaṁ vipāke ñāṇaṁ atthapaṭisambhidā. Yāya niruttiyā tesaṁ dhammānaṁ paññatti hoti tatra dhammaniruttābhilāpe ñāṇaṁ niruttipaṭisambhidā. Yena ñāṇena tāni ñāṇāni jānāti— “imāni ñāṇāni idamatthajotakānī”ti, ñāṇesu ñāṇaṁ paṭibhānapaṭisambhidā. </div>
</div>
</html>
