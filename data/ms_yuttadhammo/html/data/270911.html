<html>
<div class="i">6.2.9.1 Akusalacitta</div>
<div class="h">Paṭiccasamuppādavibhaṅga</div>
<div class="h">Abhidhammabhājanīya</div>
<div class="h">Akusalaniddesa</div>
<div class="h">Akusalacitta</div>
<div class="q" id="p_30Vbh_1161"> <div class="divNumber">280.</div> <div class="p">
<span class="pN">1161</span>Katame dhammā akusalā? Yasmiṁ samaye akusalaṁ cittaṁ uppannaṁ hoti somanassasahagataṁ diṭṭhigatasampayuttaṁ sasaṅkhārena…pe… somanassasahagataṁ diṭṭhigatavippayuttaṁ rūpārammaṇaṁ vā…pe… somanassasahagataṁ diṭṭhigatavippayuttaṁ sasaṅkhārena rūpārammaṇaṁ vā saddārammaṇaṁ vā gandhārammaṇaṁ vā rasārammaṇaṁ vā phoṭṭhabbārammaṇaṁ vā dhammārammaṇaṁ vā yaṁ yaṁ vā panārabbha, tasmiṁ samaye avijjāpaccayā saṅkhāro, saṅkhārapaccayā viññāṇaṁ, viññāṇapaccayā nāmaṁ, nāmapaccayā chaṭṭhāyatanaṁ, chaṭṭhāyatanapaccayā phasso, phassapaccayā vedanā, vedanāpaccayā taṇhā, taṇhāpaccayā adhimokkho, adhimokkhapaccayā bhavo, bhavapaccayā jāti, jātipaccayā jarāmaraṇaṁ. Evametassa kevalassa dukkhakkhandhassa samudayo hoti. </div>
</div>
<div class="q" id="p_30Vbh_1162"> <div class="divNumber">281.</div> <div class="p">
<span class="pN">1162</span>Tattha katamā avijjā? Yaṁ aññāṇaṁ adassanaṁ…pe… avijjālaṅgī moho akusalamūlaṁ— ayaṁ vuccati “avijjā”. </div>
</div>
<div class="q" id="p_30Vbh_1163"> <div class="p">
<span class="pN">1163</span>Tattha katamo avijjāpaccayā saṅkhāro? Yā cetanā sañcetanā sañcetayitattaṁ— ayaṁ vuccati avijjāpaccayā saṅkhāro…pe…. </div>
</div>
<div class="q" id="p_30Vbh_1164"> <div class="p">
<span class="pN">1164</span>Tattha katamo taṇhāpaccayā adhimokkho? Yo cittassa adhimokkho adhimuccanā tadadhimuttatā— ayaṁ vuccati “taṇhāpaccayā adhimokkho”. </div>
</div>
<div class="q" id="p_30Vbh_1165"> <div class="p">
<span class="pN">1165</span>Tattha katamo adhimokkhapaccayā bhavo? Ṭhapetvā adhimokkhaṁ, vedanākkhandho saññākkhandho saṅkhārakkhandho viññāṇakkhandho— ayaṁ vuccati “adhimokkhapaccayā bhavo” …pe… tena vuccati “evametassa kevalassa dukkhakkhandhassa samudayo hotī”ti. </div>
</div>
</html>
