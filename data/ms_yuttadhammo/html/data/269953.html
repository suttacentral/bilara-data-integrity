<html>
<div class="i">1.1.5 Viññāṇakkhandha</div>
<div class="h">Khandhavibhaṅga</div>
<div class="h">Suttantabhājanīya</div>
<div class="h">Viññāṇakkhandha</div>
<div class="q" id="p_30Vbh_45"> <div class="divNumber">26.</div> <div class="p">
<span class="pN">45</span>Tattha katamo viññāṇakkhandho? Yaṁ kiñci viññāṇaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā, tadekajjhaṁ abhisaññūhitvā abhisaṅkhipitvā—  ayaṁ vuccati viññāṇakkhandho. </div>
</div>
<div class="q" id="p_30Vbh_46"> <div class="divNumber">27.</div> <div class="p">
<span class="pN">46</span>Tattha katamaṁ viññāṇaṁ atītaṁ? Yaṁ viññāṇaṁ atītaṁ niruddhaṁ vigataṁ vipariṇataṁ atthaṅgataṁ abbhatthaṅgataṁ uppajjitvā vigataṁ atītaṁ atītaṁsena saṅgahitaṁ, cakkhuviññāṇaṁ sotaviññāṇaṁ ghānaviññāṇaṁ jivhāviññāṇaṁ kāyaviññāṇaṁ manoviññāṇaṁ—  idaṁ vuccati viññāṇaṁ atītaṁ. </div>
</div>
<div class="q" id="p_30Vbh_47"> <div class="p">
<span class="pN">47</span>Tattha katamaṁ viññāṇaṁ anāgataṁ? Yaṁ viññāṇaṁ ajātaṁ abhūtaṁ asañjātaṁ anibbattaṁ anabhinibbattaṁ apātubhūtaṁ anuppannaṁ asamuppannaṁ anuṭṭhitaṁ asamuṭṭhitaṁ anāgataṁ anāgataṁsena saṅgahitaṁ, cakkhuviññāṇaṁ sotaviññāṇaṁ ghānaviññāṇaṁ jivhāviññāṇaṁ kāyaviññāṇaṁ manoviññāṇaṁ—  idaṁ vuccati viññāṇaṁ anāgataṁ. </div>
</div>
<div class="q" id="p_30Vbh_48"> <div class="p">
<span class="pN">48</span>Tattha katamaṁ viññāṇaṁ paccuppannaṁ? Yaṁ viññāṇaṁ jātaṁ bhūtaṁ sañjātaṁ nibbattaṁ abhinibbattaṁ pātubhūtaṁ uppannaṁ samuppannaṁ uṭṭhitaṁ samuṭṭhitaṁ paccuppannaṁ paccuppannaṁsena saṅgahitaṁ, cakkhuviññāṇaṁ sotaviññāṇaṁ ghānaviññāṇaṁ jivhāviññāṇaṁ kāyaviññāṇaṁ manoviññāṇaṁ—  idaṁ vuccati viññāṇaṁ paccuppannaṁ. </div>
</div>
<div class="q" id="p_30Vbh_49"> <div class="divNumber">28.</div> <div class="p">
<span class="pN">49</span>Tattha katamaṁ viññāṇaṁ ajjhattaṁ? Yaṁ viññāṇaṁ tesaṁ tesaṁ sattānaṁ ajjhattaṁ paccattaṁ niyakaṁ pāṭipuggalikaṁ upādinnaṁ, cakkhuviññāṇaṁ sotaviññāṇaṁ ghānaviññāṇaṁ jivhāviññāṇaṁ kāyaviññāṇaṁ manoviññāṇaṁ—  idaṁ vuccati viññāṇaṁ ajjhattaṁ. </div>
</div>
<div class="q" id="p_30Vbh_50"> <div class="p">
<span class="pN">50</span>Tattha katamaṁ viññāṇaṁ bahiddhā? Yaṁ viññāṇaṁ tesaṁ tesaṁ parasattānaṁ parapuggalānaṁ ajjhattaṁ paccattaṁ niyakaṁ pāṭipuggalikaṁ upādinnaṁ, cakkhuviññāṇaṁ sotaviññāṇaṁ ghānaviññāṇaṁ jivhāviññāṇaṁ kāyaviññāṇaṁ manoviññāṇaṁ—  idaṁ vuccati viññāṇaṁ bahiddhā. </div>
</div>
<div class="q" id="p_30Vbh_51"> <div class="divNumber">29.</div> <div class="p">
<span class="pN">51</span>Tattha katamaṁ viññāṇaṁ oḷārikaṁ sukhumaṁ? Akusalaṁ viññāṇaṁ oḷārikaṁ, kusalābyākatā viññāṇā sukhumā. Kusalākusalā viññāṇā oḷārikā, abyākataṁ viññāṇaṁ sukhumaṁ. Dukkhāya vedanāya sampayuttaṁ viññāṇaṁ oḷārikaṁ, sukhāya ca adukkhamasukhāya ca vedanāhi sampayuttā viññāṇā sukhumā. Sukhadukkhāhi vedanāhi sampayuttā viññāṇā oḷārikā, adukkhamasukhāya vedanāya sampayuttaṁ viññāṇaṁ sukhumaṁ. Asamāpannassa viññāṇaṁ oḷārikaṁ, samāpannassa viññāṇaṁ sukhumaṁ. Sāsavaṁ viññāṇaṁ oḷārikaṁ, anāsavaṁ viññāṇaṁ sukhumaṁ. Taṁ taṁ vā pana viññāṇaṁ upādāyupādāya viññāṇaṁ oḷārikaṁ sukhumaṁ daṭṭhabbaṁ. </div>
</div>
<div class="q" id="p_30Vbh_52"> <div class="divNumber">30.</div> <div class="p">
<span class="pN">52</span>Tattha katamaṁ viññāṇaṁ hīnaṁ paṇītaṁ? Akusalaṁ viññāṇaṁ hīnaṁ, kusalābyākatā viññāṇā paṇītā. Kusalākusalā viññāṇā hīnā, abyākataṁ viññāṇaṁ paṇītaṁ. Dukkhāya vedanāya sampayuttaṁ viññāṇaṁ hīnaṁ, sukhāya ca adukkhamasukhāya ca vedanāhi sampayuttā viññāṇā paṇītā. Sukhadukkhāhi vedanāhi sampayuttā viññāṇā hīnā, adukkhamasukhāya vedanāya sampayuttaṁ viññāṇaṁ paṇītaṁ. Asamāpannassa viññāṇaṁ hīnaṁ, samāpannassa viññāṇaṁ paṇītaṁ. Sāsavaṁ viññāṇaṁ hīnaṁ, anāsavaṁ viññāṇaṁ paṇītaṁ. Taṁ taṁ vā pana viññāṇaṁ upādāyupādāya viññāṇaṁ hīnaṁ paṇītaṁ daṭṭhabbaṁ. </div>
</div>
<div class="q" id="p_30Vbh_53"> <div class="divNumber">31.</div> <div class="p">
<span class="pN">53</span>Tattha katamaṁ viññāṇaṁ dūre? Akusalaṁ viññāṇaṁ kusalābyākatehi viññāṇehi dūre; kusalābyākatā viññāṇā akusalā viññāṇā dūre; kusalaṁ viññāṇaṁ akusalābyākatehi viññāṇehi dūre; akusalābyākatā viññāṇā kusalā viññāṇā dūre; abyākataṁ viññāṇaṁ kusalākusalehi viññāṇehi dūre; kusalākusalā viññāṇā abyākatā viññāṇā dūre. Dukkhāya vedanāya sampayuttaṁ viññāṇaṁ sukhāya ca adukkhamasukhāya ca vedanāhi sampayuttehi viññāṇehi dūre; sukhāya ca adukkhamasukhāya ca vedanāhi sampayuttā viññāṇā dukkhāya vedanāya sampayuttā viññāṇā dūre; sukhāya vedanāya sampayuttaṁ viññāṇaṁ dukkhāya ca adukkhamasukhāya ca vedanāhi sampayuttehi viññāṇehi dūre; dukkhāya ca adukkhamasukhāya ca vedanāhi sampayuttā viññāṇā sukhāya vedanāya sampayuttā viññāṇā dūre; adukkhamasukhāya vedanāya sampayuttaṁ viññāṇaṁ sukhadukkhāhi vedanāhi sampayuttehi viññāṇehi dūre; sukhadukkhāhi vedanāhi sampayuttā viññāṇā adukkhamasukhāya vedanāya sampayuttā viññāṇā dūre. Asamāpannassa viññāṇaṁ samāpannassa viññāṇā dūre; samāpannassa viññāṇaṁ asamāpannassa viññāṇā dūre. Sāsavaṁ viññāṇaṁ anāsavā viññāṇā dūre; anāsavaṁ viññāṇaṁ sāsavā viññāṇā dūre—  idaṁ vuccati viññāṇaṁ dūre. </div>
</div>
<div class="q" id="p_30Vbh_54"> <div class="p">
<span class="pN">54</span>Tattha katamaṁ viññāṇaṁ santike? Akusalaṁ viññāṇaṁ akusalassa viññāṇassa santike; kusalaṁ viññāṇaṁ kusalassa viññāṇassa santike; abyākataṁ viññāṇaṁ abyākatassa viññāṇassa santike. Dukkhāya vedanāya sampayuttaṁ viññāṇaṁ dukkhāya vedanāya sampayuttassa viññāṇassa santike; sukhāya vedanāya sampayuttaṁ viññāṇaṁ sukhāya vedanāya sampayuttassa viññāṇassa santike; adukkhamasukhāya vedanāya sampayuttaṁ viññāṇaṁ adukkhamasukhāya vedanāya sampayuttassa viññāṇassa santike. Asamāpannassa viññāṇaṁ asamāpannassa viññāṇassa santike; samāpannassa viññāṇaṁ samāpannassa viññāṇassa santike. Sāsavaṁ viññāṇaṁ sāsavassa viññāṇassa santike; anāsavaṁ viññāṇaṁ anāsavassa viññāṇassa santike—  idaṁ vuccati viññāṇaṁ santike. Taṁ taṁ vā pana viññāṇaṁ upādāyupādāya viññāṇaṁ dūre santike daṭṭhabbaṁ. </div>
</div>
<div class="CENTER" id="p_30Vbh_55">
<span class="pN">55</span>Suttantabhājanīyaṁ.</div>
</html>
