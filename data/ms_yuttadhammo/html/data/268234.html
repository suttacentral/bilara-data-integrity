<html>
<div class="i">3.1.6 Nijjarasutta</div>
<div class="h">Tatiyapaṇṇāsaka</div>
<div class="h">Samaṇasaññāvagga</div>
<div class="h">Nijjarasutta</div>
<div class="q" id="p_17A10_941"> <div class="divNumber">106.</div> <div class="p">
<span class="pN">941</span>“Dasayimāni, bhikkhave, nijjaravatthūni. Katamāni dasa? Sammādiṭṭhikassa, bhikkhave, micchādiṭṭhi nijjiṇṇā hoti; ye ca micchādiṭṭhipaccayā aneke pāpakā akusalā dhammā sambhavanti te cassa nijjiṇṇā honti; sammādiṭṭhipaccayā ca aneke kusalā dhammā bhāvanāpāripūriṁ gacchanti. (1) </div>
</div>
<div class="q" id="p_17A10_942"> <div class="p">
<span class="pN">942</span>Sammāsaṅkappassa, bhikkhave, micchāsaṅkappo nijjiṇṇo hoti; ye ca micchāsaṅkappapaccayā aneke pāpakā akusalā dhammā sambhavanti te cassa nijjiṇṇā honti; sammāsaṅkappapaccayā ca aneke kusalā dhammā bhāvanāpāripūriṁ gacchanti. (2) </div>
</div>
<div class="q" id="p_17A10_943"> <div class="p">
<span class="pN">943</span>Sammāvācassa, bhikkhave, micchāvācā nijjiṇṇā hoti; ye ca micchāvācāpaccayā aneke pāpakā akusalā dhammā sambhavanti te cassa nijjiṇṇā honti; sammāvācāpaccayā ca aneke kusalā dhammā bhāvanāpāripūriṁ gacchanti. (3) </div>
</div>
<div class="q" id="p_17A10_944"> <div class="p">
<span class="pN">944</span>Sammākammantassa, bhikkhave, micchākammanto nijjiṇṇo hoti; ye ca micchākammantapaccayā aneke pāpakā akusalā dhammā sambhavanti te cassa nijjiṇṇā honti; sammākammantapaccayā ca aneke kusalā dhammā bhāvanāpāripūriṁ gacchanti. (4) </div>
</div>
<div class="q" id="p_17A10_945"> <div class="p">
<span class="pN">945</span>Sammāājīvassa, bhikkhave, micchāājīvo nijjiṇṇo hoti; ye ca micchāājīvapaccayā aneke pāpakā akusalā dhammā sambhavanti te cassa nijjiṇṇā honti; sammāājīvapaccayā ca aneke kusalā dhammā bhāvanāpāripūriṁ gacchanti. (5) </div>
</div>
<div class="q" id="p_17A10_946"> <div class="p">
<span class="pN">946</span>Sammāvāyāmassa, bhikkhave, micchāvāyāmo nijjiṇṇo hoti; ye ca micchāvāyāmapaccayā aneke pāpakā akusalā dhammā sambhavanti te cassa nijjiṇṇā honti; sammāvāyāmapaccayā ca aneke kusalā dhammā bhāvanāpāripūriṁ gacchanti. (6) </div>
</div>
<div class="q" id="p_17A10_947"> <div class="p">
<span class="pN">947</span>Sammāsatissa, bhikkhave, micchāsati nijjiṇṇā hoti; ye ca micchāsatipaccayā aneke pāpakā akusalā dhammā sambhavanti te cassa nijjiṇṇā honti; sammāsatipaccayā ca aneke kusalā dhammā bhāvanāpāripūriṁ gacchanti. (7) </div>
</div>
<div class="q" id="p_17A10_948"> <div class="p">
<span class="pN">948</span>Sammāsamādhissa, bhikkhave, micchāsamādhi nijjiṇṇo hoti; ye ca micchāsamādhipaccayā aneke pāpakā akusalā dhammā sambhavanti te cassa nijjiṇṇā honti; sammāsamādhipaccayā ca aneke kusalā dhammā bhāvanāpāripūriṁ gacchanti. (8) </div>
</div>
<div class="q" id="p_17A10_949"> <div class="p">
<span class="pN">949</span>Sammāñāṇissa, bhikkhave, micchāñāṇaṁ nijjiṇṇaṁ hoti; ye ca micchāñāṇapaccayā aneke pāpakā akusalā dhammā sambhavanti te cassa nijjiṇṇā honti; sammāñāṇapaccayā ca aneke kusalā dhammā bhāvanāpāripūriṁ gacchanti. (9) </div>
</div>
<div class="q" id="p_17A10_950"> <div class="p">
<span class="pN">950</span>Sammāvimuttissa, bhikkhave, micchāvimutti nijjiṇṇā hoti; ye ca micchāvimuttipaccayā aneke pāpakā akusalā dhammā sambhavanti te cassa nijjiṇṇā honti; sammāvimuttipaccayā ca aneke kusalā dhammā bhāvanāpāripūriṁ gacchanti. (10) </div>
</div>
<div class="q" id="p_17A10_951"> <div class="p">
<span class="pN">951</span>Imāni kho, bhikkhave, dasa nijjaravatthūnī”ti. </div>
</div>
<div class="CENTER" id="p_17A10_952">
<span class="pN">952</span>Chaṭṭhaṁ.</div>
</html>
