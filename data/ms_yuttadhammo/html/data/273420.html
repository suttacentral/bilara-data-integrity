<html>
<div class="i">6.3.3 Navakammadānakathā</div>
<div class="h">Senāsanakkhandhaka</div>
<div class="h">Tatiyabhāṇavāra</div>
<div class="h">Navakammadānakathā</div>
<div class="q" id="p_4V_1399"> <div class="divNumber">323.</div> <div class="p">
<span class="pN">1399</span>Atha kho bhagavā kīṭāgirismiṁ yathābhirantaṁ viharitvā yena āḷavī tena cārikaṁ pakkāmi. Anupubbena cārikaṁ caramāno yena āḷavī tadavasari. Tatra sudaṁ bhagavā āḷaviyaṁ viharati aggāḷave cetiye. Tena kho pana samayena āḷavakā bhikkhū evarūpāni navakammāni denti—  piṇḍanikkhepanamattenapi navakammaṁ denti; kuṭṭalepanamattenapi navakammaṁ denti; dvāraṭṭhapanamattenapi navakammaṁ denti; aggaḷavaṭṭikaraṇamattenapi navakammaṁ denti; ālokasandhikaraṇamattenapi navakammaṁ denti; setavaṇṇakaraṇamattenapi navakammaṁ denti; kāḷavaṇṇakaraṇamattenapi navakammaṁ denti; gerukaparikammakaraṇamattenapi navakammaṁ denti; chādanamattenapi navakammaṁ denti; bandhanamattenapi navakammaṁ denti; bhaṇḍikāṭṭhapanamattenapi navakammaṁ denti; khaṇḍaphullapaṭisaṅkharaṇamattenapi navakammaṁ denti; paribhaṇḍakaraṇamattenapi navakammaṁ denti; vīsativassikampi navakammaṁ denti; tiṁsavassikampi navakammaṁ denti; yāvajīvikampi navakammaṁ denti; dhūmakālikampi pariyositaṁ vihāraṁ navakammaṁ denti. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma āḷavakā bhikkhū evarūpāni navakammāni dassanti—  piṇḍanikkhepanamattenapi navakammaṁ dassanti; kuṭṭalepanamattenapi…  dvāraṭṭhapanamattenapi…  aggaḷavaṭṭikaraṇamattenapi…  ālokasandhikaraṇamattenapi…  setavaṇṇakaraṇamattenapi…  kāḷavaṇṇakaraṇamattenapi…  gerukaparikammakaraṇamattenapi…  chādanamattenapi…  bandhanamattenapi…  bhaṇḍikāṭṭhapanamattenapi…  khaṇḍaphullapaṭisaṅkharaṇamattenapi…  paribhaṇḍakaraṇamattenapi…  vīsativassikampi…  tiṁsavassikampi…  yāvajīvikampi…  dhūmakālikampi pariyositaṁ vihāraṁ navakammaṁ dassantī”ti. Bhagavato etamatthaṁ ārocesuṁ…pe…  “saccaṁ kira, bhikkhave…pe…  “saccaṁ, bhagavā”ti…pe…  vigarahitvā…pe…  dhammiṁ kathaṁ katvā bhikkhū āmantesi—  “na, bhikkhave, piṇḍanikkhepanamattena navakammaṁ dātabbaṁ…pe…  na kuṭṭalepanamattena navakammaṁ dātabbaṁ. Na dvāraṭṭhapanamattena navakammaṁ dātabbaṁ. Na aggaḷavaṭṭikaraṇamattena navakammaṁ dātabbaṁ. Na ālokasandhikaraṇamattena navakammaṁ dātabbaṁ. Na setavaṇṇakaraṇamattena navakammaṁ dātabbaṁ. Na kāḷavaṇṇakaraṇamattena navakammaṁ dātabbaṁ. Na gerukaparikammakaraṇamattena navakammaṁ dātabbaṁ. Na chādanamattena navakammaṁ dātabbaṁ. Na bandhanamattena navakammaṁ dātabbaṁ. Na bhaṇḍikāṭṭhapanamattena navakammaṁ dātabbaṁ. Na khaṇḍaphullapaṭisaṅkharaṇamattena navakammaṁ dātabbaṁ. Na paribhaṇḍakaraṇamattena navakammaṁ dātabbaṁ. Na vīsativassikaṁ navakammaṁ dātabbaṁ. Na tiṁsavassikaṁ navakammaṁ dātabbaṁ. Na yāvajīvikaṁ navakammaṁ dātabbaṁ. Na dhūmakālikampi pariyositaṁ vihāraṁ navakammaṁ dātabbaṁ. Yo dadeyya, āpatti dukkaṭassa. Anujānāmi, bhikkhave, akataṁ vā vippakataṁ vā navakammaṁ dātuṁ, khuddake vihāre kammaṁ oloketvā chappañcavassikaṁ navakammaṁ dātuṁ, aḍḍhayoge kammaṁ oloketvā sattaṭṭhavassikaṁ navakammaṁ dātuṁ, mahallake vihāre pāsāde vā kammaṁ oloketvā dasadvādasavassikaṁ navakammaṁ dātun”ti. </div>
</div>
<div class="q" id="p_4V_1400"> <div class="p">
<span class="pN">1400</span>Tena kho pana samayena bhikkhū sabbe vihāre navakammaṁ denti. Bhagavato etamatthaṁ ārocesuṁ. “Na, bhikkhave, sabbe vihāre navakammaṁ dātabbaṁ. Yo dadeyya, āpatti dukkaṭassā”ti. </div>
</div>
<div class="q" id="p_4V_1401"> <div class="p">
<span class="pN">1401</span>Tena kho pana samayena bhikkhū ekassa dve denti. Bhagavato etamatthaṁ ārocesuṁ. “Na, bhikkhave, ekassa dve dātabbā. Yo dadeyya, āpatti dukkaṭassā”ti. </div>
</div>
<div class="q" id="p_4V_1402"> <div class="p">
<span class="pN">1402</span>Tena kho pana samayena bhikkhū navakammaṁ gahetvā aññaṁ vāsenti. Bhagavato etamatthaṁ ārocesuṁ. “Na, bhikkhave, navakammaṁ gahetvā añño vāsetabbo. Yo vāseyya, āpatti dukkaṭassā”ti. </div>
</div>
<div class="q" id="p_4V_1403"> <div class="p">
<span class="pN">1403</span>Tena kho pana samayena bhikkhū navakammaṁ gahetvā saṁghikaṁ paṭibāhenti. Bhagavato etamatthaṁ ārocesuṁ. “Na, bhikkhave, navakammaṁ gahetvā saṁghikaṁ paṭibāhitabbaṁ. Yo paṭibāheyya, āpatti dukkaṭassa. Anujānāmi, bhikkhave, ekaṁ varaseyyaṁ gahetun”ti. </div>
</div>
<div class="q" id="p_4V_1404"> <div class="p">
<span class="pN">1404</span>Tena kho pana samayena bhikkhū nissīme ṭhitassa navakammaṁ denti. Bhagavato etamatthaṁ ārocesuṁ. “Na, bhikkhave, nissīme ṭhitassa navakammaṁ dātabbaṁ. Yo dadeyya, āpatti dukkaṭassā”ti. </div>
</div>
<div class="q" id="p_4V_1405"> <div class="p">
<span class="pN">1405</span>Tena kho pana samayena bhikkhū navakammaṁ gahetvā sabbakālaṁ paṭibāhanti. Bhagavato etamatthaṁ ārocesuṁ. “Na, bhikkhave, navakammaṁ gahetvā sabbakālaṁ paṭibāhitabbaṁ. Yo paṭibāheyya, āpatti dukkaṭassa. Anujānāmi, bhikkhave, vassānaṁ temāsaṁ paṭibāhituṁ, utukālaṁ pana na paṭibāhitun”ti. </div>
</div>
<div class="q" id="p_4V_1406"> <div class="p">
<span class="pN">1406</span>Tena kho pana samayena bhikkhū navakammaṁ gahetvā pakkamantipi, vibbhamantipi, kālampi karonti; sāmaṇerāpi paṭijānanti; sikkhaṁ paccakkhātakāpi paṭijānanti; antimavatthuṁ ajjhāpannakāpi paṭijānanti; ummattakāpi paṭijānanti; khittacittāpi paṭijānanti; vedanāṭṭāpi paṭijānanti; āpattiyā adassane ukkhittakāpi paṭijānanti; āpattiyā appaṭikamme ukkhittakāpi paṭijānanti; pāpikāya diṭṭhiyā appaṭinissagge ukkhittakāpi paṭijānanti; paṇḍakāpi paṭijānanti; theyyasaṁvāsakāpi paṭijānanti; titthiyapakkantakāpi paṭijānanti; tiracchānagatāpi paṭijānanti; mātughātakāpi paṭijānanti; pitughātakāpi paṭijānanti; arahantaghātakāpi paṭijānanti; bhikkhunidūsakāpi paṭijānanti; saṁghabhedakāpi paṭijānanti; lohituppādakāpi paṭijānanti; ubhatobyañjanakāpi paṭijānanti. Bhagavato etamatthaṁ ārocesuṁ. </div>
</div>
<div class="q" id="p_4V_1407"> <div class="p">
<span class="pN">1407</span>“Idha pana, bhikkhave, bhikkhu navakammaṁ gahetvā pakkamati—  mā saṁghassa hāyīti aññassa dātabbaṁ. </div>
</div>
<div class="q" id="p_4V_1408"> <div class="p">
<span class="pN">1408</span>Idha pana, bhikkhave, bhikkhu navakammaṁ gahetvā vibbhamati…pe…  kālaṁ karoti, sāmaṇero paṭijānāti, sikkhaṁ paccakkhātako paṭijānāti, antimavatthuṁ ajjhāpannako paṭijānāti, ummattako paṭijānāti, khittacitto paṭijānāti, vedanāṭṭo paṭijānāti, āpattiyā adassane ukkhittako paṭijānāti, āpattiyā appaṭikamme ukkhittako paṭijānāti, pāpikāya diṭṭhiyā appaṭinissagge ukkhittako paṭijānāti, paṇḍako paṭijānāti, theyyasaṁvāsako paṭijānāti, titthiyapakkantako paṭijānāti, tiracchānagato paṭijānāti, mātughātako paṭijānāti, pitughātako paṭijānāti, arahantaghātako paṭijānāti, bhikkhunidūsako paṭijānāti, saṁghabhedako paṭijānāti, lohituppādako paṭijānāti, ubhatobyañjanako paṭijānāti—  mā saṁghassa hāyīti aññassa dātabbaṁ. </div>
</div>
<div class="q" id="p_4V_1409"> <div class="p">
<span class="pN">1409</span>Idha pana, bhikkhave, bhikkhu navakammaṁ gahetvā vippakate pakkamati—  mā saṁghassa hāyīti aññassa dātabbaṁ. </div>
</div>
<div class="q" id="p_4V_1410"> <div class="p">
<span class="pN">1410</span>Idha pana, bhikkhave, bhikkhu navakammaṁ gahetvā vippakate vibbhamati…pe…  ubhatobyañjanako paṭijānāti—  mā saṁghassa hāyīti aññassa dātabbaṁ. </div>
</div>
<div class="q" id="p_4V_1411"> <div class="p">
<span class="pN">1411</span>Idha pana, bhikkhave, bhikkhu navakammaṁ gahetvā pariyosite pakkamati—  tassevetaṁ. </div>
</div>
<div class="q" id="p_4V_1412"> <div class="p">
<span class="pN">1412</span>Idha pana, bhikkhave, bhikkhu navakammaṁ gahetvā pariyosite vibbhamati…pe…  kālaṁ karoti, sāmaṇero paṭijānāti, sikkhaṁ paccakkhātako paṭijānāti, antimavatthuṁ ajjhāpannako paṭijānāti—  saṁgho sāmī. </div>
</div>
<div class="q" id="p_4V_1413"> <div class="p">
<span class="pN">1413</span>Idha pana, bhikkhave, bhikkhu navakammaṁ gahetvā pariyosite ummattako paṭijānāti, khittacitto paṭijānāti, vedanāṭṭo paṭijānāti, āpattiyā adassane ukkhittako paṭijānāti, āpattiyā appaṭikamme ukkhittako paṭijānāti, pāpikāya diṭṭhiyā appaṭinissagge ukkhittako paṭijānāti—  tassevetaṁ. </div>
</div>
<div class="q" id="p_4V_1414"> <div class="p">
<span class="pN">1414</span>Idha pana, bhikkhave, bhikkhu navakammaṁ gahetvā pariyosite paṇḍako paṭijānāti, theyyasaṁvāsako paṭijānāti, titthiyapakkantako paṭijānāti, tiracchānagato paṭijānāti, mātughātako paṭijānāti, pitughātako paṭijānāti, arahantaghātako paṭijānāti, bhikkhunidūsako paṭijānāti, saṁghabhedako paṭijānāti, lohituppādako paṭijānāti, ubhatobyañjanako paṭijānāti—  saṁgho sāmī”ti. </div>
</div>
</html>
