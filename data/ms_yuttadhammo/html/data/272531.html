<html>
<div class="i">11.7 Satta dhammā</div>
<div class="h">Dasuttarasutta</div>
<div class="q" id="h_8D_1235"> <h2 class="paliSectionName">
<span class="pN">1235</span>Satta dhammā </h2>
</div>
<div class="q" id="p_8D_1236"> <div class="divNumber">357.</div> <div class="p">
<span class="pN">1236</span>Satta dhammā bahukārā…pe… satta dhammā sacchikātabbā. </div>
</div>
<div class="q" id="p_8D_1237"> <div class="p">
<span class="pN">1237</span>Katame satta dhammā <span class="bold">bahukārā?</span> Satta ariyadhanāni— saddhādhanaṁ, sīladhanaṁ, hiridhanaṁ, ottappadhanaṁ, sutadhanaṁ, cāgadhanaṁ, paññādhanaṁ. Ime satta dhammā bahukārā. (1) </div>
</div>
<div class="q" id="p_8D_1238"> <div class="p">
<span class="pN">1238</span>Katame satta dhammā <span class="bold">bhāvetabbā?</span> Satta sambojjhaṅgā— satisambojjhaṅgo, dhammavicayasambojjhaṅgo, vīriyasambojjhaṅgo, pītisambojjhaṅgo, passaddhisambojjhaṅgo, samādhisambojjhaṅgo, upekkhāsambojjhaṅgo. Ime satta dhammā bhāvetabbā. (2) </div>
</div>
<div class="q" id="p_8D_1239"> <div class="p">
<span class="pN">1239</span>Katame satta dhammā <span class="bold">pariññeyyā?</span> Satta viññāṇaṭṭhitiyo— santāvuso, sattā nānattakāyā nānattasaññino, seyyathāpi manussā ekacce ca devā ekacce ca vinipātikā. Ayaṁ paṭhamā viññāṇaṭṭhiti. (3.1) </div>
</div>
<div class="q" id="p_8D_1240"> <div class="p">
<span class="pN">1240</span>Santāvuso, sattā nānattakāyā ekattasaññino, seyyathāpi devā brahmakāyikā paṭhamābhinibbattā. Ayaṁ dutiyā viññāṇaṭṭhiti. (3.2) </div>
</div>
<div class="q" id="p_8D_1241"> <div class="p">
<span class="pN">1241</span>Santāvuso, sattā ekattakāyā nānattasaññino, seyyathāpi devā ābhassarā. Ayaṁ tatiyā viññāṇaṭṭhiti. (3.3) </div>
</div>
<div class="q" id="p_8D_1242"> <div class="p">
<span class="pN">1242</span>Santāvuso, sattā ekattakāyā ekattasaññino, seyyathāpi devā subhakiṇhā. Ayaṁ catutthī viññāṇaṭṭhiti. (3.4) </div>
</div>
<div class="q" id="p_8D_1243"> <div class="p">
<span class="pN">1243</span>Santāvuso, sattā sabbaso rūpasaññānaṁ samatikkamā…pe… ‘ananto ākāso’ti ākāsānañcāyatanūpagā. Ayaṁ pañcamī viññāṇaṭṭhiti. (3.5) </div>
</div>
<div class="q" id="p_8D_1244"> <div class="p">
<span class="pN">1244</span>Santāvuso, sattā sabbaso ākāsānañcāyatanaṁ samatikkamma ‘anantaṁ viññāṇan’ti viññāṇañcāyatanūpagā. Ayaṁ chaṭṭhī viññāṇaṭṭhiti. (3.6) </div>
</div>
<div class="q" id="p_8D_1245"> <div class="p">
<span class="pN">1245</span>Santāvuso, sattā sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanūpagā. Ayaṁ sattamī viññāṇaṭṭhiti. Ime satta dhammā pariññeyyā. (3.7) </div>
</div>
<div class="q" id="p_8D_1246"> <div class="p">
<span class="pN">1246</span>Katame satta dhammā <span class="bold">pahātabbā?</span> Sattānusayā— kāmarāgānusayo, paṭighānusayo, diṭṭhānusayo, vicikicchānusayo, mānānusayo, bhavarāgānusayo, avijjānusayo. Ime satta dhammā pahātabbā. (4) </div>
</div>
<div class="q" id="p_8D_1247"> <div class="p">
<span class="pN">1247</span>Katame satta dhammā <span class="bold">hānabhāgiyā?</span> Satta asaddhammā— idhāvuso, bhikkhu assaddho hoti, ahiriko hoti, anottappī hoti, appassuto hoti, kusīto hoti, muṭṭhassati hoti, duppañño hoti. Ime satta dhammā hānabhāgiyā. (5) </div>
</div>
<div class="q" id="p_8D_1248"> <div class="p">
<span class="pN">1248</span>Katame satta dhammā <span class="bold">visesabhāgiyā?</span> Satta saddhammā— idhāvuso, bhikkhu saddho hoti, hirimā hoti, ottappī hoti, bahussuto hoti, āraddhavīriyo hoti, upaṭṭhitassati hoti, paññavā hoti. Ime satta dhammā visesabhāgiyā. (6) </div>
</div>
<div class="q" id="p_8D_1249"> <div class="p">
<span class="pN">1249</span>Katame satta dhammā <span class="bold">duppaṭivijjhā?</span> Satta sappurisadhammā— idhāvuso, bhikkhu dhammaññū ca hoti atthaññū ca attaññū ca mattaññū ca kālaññū ca parisaññū ca puggalaññū ca. Ime satta dhammā duppaṭivijjhā. (7) </div>
</div>
<div class="q" id="p_8D_1250"> <div class="p">
<span class="pN">1250</span>Katame satta dhammā <span class="bold">uppādetabbā?</span> Satta saññā— aniccasaññā, anattasaññā, asubhasaññā, ādīnavasaññā, pahānasaññā, virāgasaññā, nirodhasaññā. Ime satta dhammā uppādetabbā. (8) </div>
</div>
<div class="q" id="p_8D_1251"> <div class="p">
<span class="pN">1251</span>Katame satta dhammā <span class="bold">abhiññeyyā?</span> Satta niddasavatthūni— idhāvuso, bhikkhu sikkhāsamādāne tibbacchando hoti, āyatiñca sikkhāsamādāne avigatapemo. Dhammanisantiyā tibbacchando hoti, āyatiñca dhammanisantiyā avigatapemo. Icchāvinaye tibbacchando hoti, āyatiñca icchāvinaye avigatapemo. Paṭisallāne tibbacchando hoti, āyatiñca paṭisallāne avigatapemo. Vīriyārambhe tibbacchando hoti, āyatiñca vīriyārambhe avigatapemo. Satinepakke tibbacchando hoti, āyatiñca satinepakke avigatapemo. Diṭṭhipaṭivedhe tibbacchando hoti, āyatiñca diṭṭhipaṭivedhe avigatapemo. Ime satta dhammā abhiññeyyā. (9) </div>
</div>
<div class="q" id="p_8D_1252"> <div class="p">
<span class="pN">1252</span>Katame satta dhammā <span class="bold">sacchikātabbā?</span> Satta khīṇāsavabalāni— idhāvuso, khīṇāsavassa bhikkhuno aniccato sabbe saṅkhārā yathābhūtaṁ sammappaññāya sudiṭṭhā honti. Yaṁpāvuso, khīṇāsavassa bhikkhuno aniccato sabbe saṅkhārā yathābhūtaṁ sammappaññāya sudiṭṭhā honti, idampi khīṇāsavassa bhikkhuno balaṁ hoti, yaṁ balaṁ āgamma khīṇāsavo bhikkhu āsavānaṁ khayaṁ paṭijānāti— ‘khīṇā me āsavā’ti. (10.1) </div>
</div>
<div class="q" id="p_8D_1253"> <div class="p">
<span class="pN">1253</span>Puna caparaṁ, āvuso, khīṇāsavassa bhikkhuno aṅgārakāsūpamā kāmā yathābhūtaṁ sammappaññāya sudiṭṭhā honti. Yaṁpāvuso…pe… ‘khīṇā me āsavā’ti. (10.2) </div>
</div>
<div class="q" id="p_8D_1254"> <div class="p">
<span class="pN">1254</span>Puna caparaṁ, āvuso, khīṇāsavassa bhikkhuno vivekaninnaṁ cittaṁ hoti vivekapoṇaṁ vivekapabbhāraṁ vivekaṭṭhaṁ nekkhammābhirataṁ byantībhūtaṁ sabbaso āsavaṭṭhāniyehi dhammehi. Yaṁpāvuso…pe… ‘khīṇā me āsavā’ti. (10.3) </div>
</div>
<div class="q" id="p_8D_1255"> <div class="p">
<span class="pN">1255</span>Puna caparaṁ, āvuso, khīṇāsavassa bhikkhuno cattāro satipaṭṭhānā bhāvitā honti subhāvitā. Yaṁpāvuso…pe… ‘khīṇā me āsavā’ti. (10.4) </div>
</div>
<div class="q" id="p_8D_1256"> <div class="p">
<span class="pN">1256</span>Puna caparaṁ, āvuso, khīṇāsavassa bhikkhuno pañcindriyāni bhāvitāni honti subhāvitāni. Yaṁpāvuso…pe… ‘khīṇā me āsavā’ti. (10.5) </div>
</div>
<div class="q" id="p_8D_1257"> <div class="p">
<span class="pN">1257</span>Puna caparaṁ, āvuso, khīṇāsavassa bhikkhuno satta bojjhaṅgā bhāvitā honti subhāvitā. Yaṁpāvuso…pe… ‘khīṇā me āsavā’ti. (10.6) </div>
</div>
<div class="q" id="p_8D_1258"> <div class="p">
<span class="pN">1258</span>Puna caparaṁ, āvuso, khīṇāsavassa bhikkhuno ariyo aṭṭhaṅgiko maggo bhāvito hoti subhāvito. Yaṁpāvuso, khīṇāsavassa bhikkhuno ariyo aṭṭhaṅgiko maggo bhāvito hoti subhāvito, idampi khīṇāsavassa bhikkhuno balaṁ hoti, yaṁ balaṁ āgamma khīṇāsavo bhikkhu āsavānaṁ khayaṁ paṭijānāti— ‘khīṇā me āsavā’ti. Ime satta dhammā sacchikātabbā. (10.7) </div>
</div>
<div class="q" id="p_8D_1259"> <div class="p">
<span class="pN">1259</span>Itime sattati dhammā bhūtā tacchā tathā avitathā anaññathā sammā tathāgatena abhisambuddhā. </div>
</div>
<div class="CENTER" id="p_8D_1260">
<span class="pN">1260</span>Paṭhamabhāṇavāro niṭṭhito.</div>
</html>
