<html>
<div class="i">1.5.9.3 Vikālagāmappavisanasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Ratanavagga
</div>
<div class="h">
Vikālagāmappavisanasikkhāpada
</div>
<div class="q" id="p_2V_1498">
<div class="divNumber">
508.
</div>
<div class="p">
<span class="pN">1498</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena chabbaggiyā bhikkhū vikāle gāmaṁ pavisitvā sabhāyaṁ nisīditvā anekavihitaṁ tiracchānakathaṁ kathenti, seyyathidaṁ— rājakathaṁ corakathaṁ mahāmattakathaṁ senākathaṁ bhayakathaṁ yuddhakathaṁ annakathaṁ pānakathaṁ vatthakathaṁ sayanakathaṁ mālākathaṁ gandhakathaṁ ñātikathaṁ yānakathaṁ gāmakathaṁ nigamakathaṁ nagarakathaṁ janapadakathaṁ itthikathaṁ sūrakathaṁ visikhākathaṁ kumbhaṭṭhānakathaṁ pubbapetakathaṁ nānattakathaṁ lokakkhāyikaṁ samuddakkhāyikaṁ itibhavābhavakathaṁ iti vā. Manussā ujjhāyanti khiyyanti vipācenti— “kathañhi nāma samaṇā sakyaputtiyā vikāle gāmaṁ pavisitvā sabhāyaṁ nisīditvā anekavihitaṁ tiracchānakathaṁ kathessanti, seyyathidaṁ— rājakathaṁ corakathaṁ…pe… itibhavābhavakathaṁ iti vā, seyyathāpi gihī kāmabhogino”ti.
</div>
</div>
<div class="q" id="p_2V_1499">
<div class="p">
<span class="pN">1499</span>Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. Ye te bhikkhū appicchā…pe… te ujjhāyanti khiyyanti vipācenti— “kathañhi nāma chabbaggiyā bhikkhū vikāle gāmaṁ pavisitvā sabhāyaṁ nisīditvā anekavihitaṁ tiracchānakathaṁ kathessanti, seyyathidaṁ— rājakathaṁ corakathaṁ…pe… itibhavābhavakathaṁ iti vā”ti…pe… “saccaṁ kira tumhe, bhikkhave, vikāle gāmaṁ pavisitvā sabhāyaṁ nisīditvā anekavihitaṁ tiracchānakathaṁ kathetha, seyyathidaṁ— rājakathaṁ corakathaṁ…pe… itibhavābhavakathaṁ iti vā”ti? “Saccaṁ, bhagavā”ti. Vigarahi buddho bhagavā…pe… kathañhi nāma tumhe, moghapurisā, vikāle gāmaṁ pavisitvā sabhāyaṁ nisīditvā anekavihitaṁ tiracchānakathaṁ kathessatha, seyyathidaṁ— rājakathaṁ corakathaṁ…pe… itibhavābhavakathaṁ iti vā. Netaṁ, moghapurisā, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_1500">
<div class="p">
<span class="pN">1500</span><span class="bold">“Yo pana bhikkhu vikāle gāmaṁ paviseyya, pācittiyan”</span>ti.
</div>
</div>
<div class="q" id="p_2V_1501">
<div class="p">
<span class="pN">1501</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_1502">
<div class="divNumber">
509.
</div>
<div class="p">
<span class="pN">1502</span>Tena kho pana samayena sambahulā bhikkhū kosalesu janapade sāvatthiṁ gacchantā sāyaṁ aññataraṁ gāmaṁ upagacchiṁsu. Manussā te bhikkhū passitvā etadavocuṁ— “pavisatha, bhante”ti. Atha kho te bhikkhū— “bhagavatā paṭikkhittaṁ vikāle gāmaṁ pavisitun”ti kukkuccāyantā na pavisiṁsu. Corā te bhikkhū acchindiṁsu. Atha kho te bhikkhū sāvatthiṁ gantvā bhikkhūnaṁ etamatthaṁ ārocesuṁ. Bhikkhū bhagavato etamatthaṁ ārocesuṁ. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi— “anujānāmi, bhikkhave, āpucchā vikāle gāmaṁ pavisituṁ. Evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_1503">
<div class="p">
<span class="pN">1503</span><span class="bold">“Yo pana bhikkhu anāpucchā vikāle gāmaṁ paviseyya, pācittiyan”</span>ti.
</div>
</div>
<div class="q" id="p_2V_1504">
<div class="p">
<span class="pN">1504</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_1505">
<div class="divNumber">
510.
</div>
<div class="p">
<span class="pN">1505</span>Tena kho pana samayena aññataro bhikkhu kosalesu janapade sāvatthiṁ gacchanto sāyaṁ aññataraṁ gāmaṁ upagacchi. Manussā taṁ bhikkhuṁ passitvā etadavocuṁ— “pavisatha, bhante”ti. Atha kho so bhikkhu— “bhagavatā paṭikkhittaṁ anāpucchā vikāle gāmaṁ pavisitun”ti kukkuccāyanto na pāvisi. Corā taṁ bhikkhuṁ acchindiṁsu. Atha kho so bhikkhu sāvatthiṁ gantvā bhikkhūnaṁ etamatthaṁ ārocesi. Bhikkhū bhagavato etamatthaṁ ārocesuṁ. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi— “anujānāmi, bhikkhave, santaṁ bhikkhuṁ āpucchā vikāle gāmaṁ pavisituṁ. Evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_1506">
<div class="p">
<span class="pN">1506</span><span class="bold">“Yo pana bhikkhu santaṁ bhikkhuṁ anāpucchā vikāle gāmaṁ paviseyya, pācittiyan”</span>ti.
</div>
</div>
<div class="q" id="p_2V_1507">
<div class="p">
<span class="pN">1507</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_1508">
<div class="divNumber">
511.
</div>
<div class="p">
<span class="pN">1508</span>Tena kho pana samayena aññataro bhikkhu ahinā daṭṭho hoti. Aññataro bhikkhu “aggiṁ āharissāmī”ti gāmaṁ gacchati. Atha kho so bhikkhu— “bhagavatā paṭikkhittaṁ santaṁ bhikkhuṁ anāpucchā vikāle gāmaṁ pavisitun”ti kukkuccāyanto na pāvisi…pe… bhagavato etamatthaṁ ārocesuṁ. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi— “anujānāmi, bhikkhave, tathārūpe accāyike karaṇīye santaṁ bhikkhuṁ anāpucchā vikāle gāmaṁ pavisituṁ. Evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_1509">
<div class="divNumber">
512.
</div>
<div class="p">
<span class="pN">1509</span><span class="bold">“Yo pana bhikkhu santaṁ bhikkhuṁ anāpucchā vikāle gāmaṁ paviseyya, aññatra tathārūpā accāyikā karaṇīyā, pācittiyan”</span>ti. (<span class="italic">85</span>:<span class="bold">134</span>)
</div>
</div>
<div class="q" id="p_2V_1510">
<div class="divNumber">
513.
</div>
<div class="p">
<span class="pN">1510</span><span class="bold">Yo panā</span>ti yo yādiso…pe… <span class="bold">bhikkhū</span>ti…pe… ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_1511">
<div class="p">
<span class="pN">1511</span><span class="bold">Santo</span> nāma bhikkhu sakkā hoti āpucchā pavisituṁ.
</div>
</div>
<div class="q" id="p_2V_1512">
<div class="p">
<span class="pN">1512</span><span class="bold">Asanto</span> nāma bhikkhu na sakkā hoti āpucchā pavisituṁ.
</div>
</div>
<div class="q" id="p_2V_1513">
<div class="p">
<span class="pN">1513</span><span class="bold">Vikālo</span> nāma majjhanhike vītivatte yāva aruṇuggamanā.
</div>
</div>
<div class="q" id="p_2V_1514">
<div class="p">
<span class="pN">1514</span><span class="bold">Gāmaṁ paviseyyā</span>ti parikkhittassa gāmassa parikkhepaṁ atikkamantassa āpatti pācittiyassa. Aparikkhittassa gāmassa upacāraṁ okkamantassa āpatti pācittiyassa.
</div>
</div>
<div class="q" id="p_2V_1515">
<div class="p">
<span class="pN">1515</span><span class="bold">Aññatra tathārūpā accāyikā karaṇīyā</span>ti ṭhapetvā tathārūpaṁ accāyikaṁ karaṇīyaṁ.
</div>
</div>
<div class="q" id="p_2V_1516">
<div class="divNumber">
514.
</div>
<div class="p">
<span class="pN">1516</span>Vikāle vikālasaññī santaṁ bhikkhuṁ anāpucchā gāmaṁ pavisati, aññatra tathārūpā accāyikā karaṇīyā, āpatti pācittiyassa. Vikāle vematiko santaṁ bhikkhuṁ anāpucchā gāmaṁ pavisati, aññatra tathārūpā accāyikā karaṇīyā, āpatti pācittiyassa. Vikāle kālasaññī santaṁ bhikkhuṁ anāpucchā gāmaṁ pavisati, aññatra tathārūpā accāyikā karaṇīyā, āpatti pācittiyassa.
</div>
</div>
<div class="q" id="p_2V_1517">
<div class="p">
<span class="pN">1517</span>Kāle vikālasaññī, āpatti dukkaṭassa. Kāle vematiko, āpatti dukkaṭassa. Kāle kālasaññī, anāpatti.
</div>
</div>
<div class="q" id="p_2V_1518">
<div class="divNumber">
515.
</div>
<div class="p">
<span class="pN">1518</span>Anāpatti— tathārūpe accāyike karaṇīye, santaṁ bhikkhuṁ āpucchā pavisati, asantaṁ bhikkhuṁ anāpucchā pavisati, antarārāmaṁ gacchati, bhikkhunupassayaṁ gacchati, titthiyaseyyaṁ gacchati, paṭikkamanaṁ gacchati, gāmena maggo hoti, āpadāsu, ummattakassa, ādikammikassāti.
</div>
</div>
<div class="CENTER" id="p_2V_1519">
<span class="pN">1519</span>Vikālagāmappavisanasikkhāpadaṁ niṭṭhitaṁ tatiyaṁ.
</div>
</html>
