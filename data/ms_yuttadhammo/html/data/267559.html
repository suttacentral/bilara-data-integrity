<html>
<div class="i">43.5 Koraṇḍapupphiyattheraapadāna</div>
<div class="h">Sakiṁsammajjakavagga</div>
<div class="h">Koraṇḍapupphiyattheraapadāna</div>
<div class="q" id="p_20Ap1_5545"> <div class="divNumber">68.</div> <div class="p"> <table class="singleColumn"> <tr> <td> <div class="pN">5545</div> <div class="G">“Vanakammiko pure āsiṁ,</div> </td> </tr> <tr> <td> <div class="G">pitumātumatenahaṁ;</div> </td> </tr> <tr> <td> <div class="G">Pasumārena jīvāmi,</div> </td> </tr> <tr> <td> <div class="G">kusalaṁ me na vijjati.</div> </td> </tr> </table> </div>
</div>
<div class="q" id="p_20Ap1_5546"> <div class="divNumber">69.</div> <div class="p"> <table class="singleColumn"> <tr> <td> <div class="pN">5546</div> <div class="G">Mama āsayasāmantā,</div> </td> </tr> <tr> <td> <div class="G">tisso lokagganāyako;</div> </td> </tr> <tr> <td> <div class="G">Padāni tīṇi dassesi,</div> </td> </tr> <tr> <td> <div class="G">anukampāya cakkhumā.</div> </td> </tr> </table> </div>
</div>
<div class="q" id="p_20Ap1_5547"> <div class="divNumber">70.</div> <div class="p"> <table class="singleColumn"> <tr> <td> <div class="pN">5547</div> <div class="G">Akkante ca pade disvā,</div> </td> </tr> <tr> <td> <div class="G">tissanāmassa satthuno;</div> </td> </tr> <tr> <td> <div class="G">Haṭṭho haṭṭhena cittena,</div> </td> </tr> <tr> <td> <div class="G">pade cittaṁ pasādayiṁ.</div> </td> </tr> </table> </div>
</div>
<div class="q" id="p_20Ap1_5548"> <div class="divNumber">71.</div> <div class="p"> <table class="singleColumn"> <tr> <td> <div class="pN">5548</div> <div class="G">Koraṇḍaṁ pupphitaṁ disvā,</div> </td> </tr> <tr> <td> <div class="G">pādapaṁ dharaṇīruhaṁ;</div> </td> </tr> <tr> <td> <div class="G">Sakosakaṁ gahetvāna,</div> </td> </tr> <tr> <td> <div class="G">padaseṭṭhamapūjayiṁ.</div> </td> </tr> </table> </div>
</div>
<div class="q" id="p_20Ap1_5549"> <div class="divNumber">72.</div> <div class="p"> <table class="singleColumn"> <tr> <td> <div class="pN">5549</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṁ dehaṁ,</div> </td> </tr> <tr> <td> <div class="G">tāvatiṁsamagacchahaṁ.</div> </td> </tr> </table> </div>
</div>
<div class="q" id="p_20Ap1_5550"> <div class="divNumber">73.</div> <div class="p"> <table class="singleColumn"> <tr> <td> <div class="pN">5550</div> <div class="G">Yaṁ yaṁ yonupapajjāmi,</div> </td> </tr> <tr> <td> <div class="G">devattaṁ atha mānusaṁ;</div> </td> </tr> <tr> <td> <div class="G">Koraṇḍavaṇṇakoyeva,</div> </td> </tr> <tr> <td> <div class="G">suppabhāso bhavāmahaṁ.</div> </td> </tr> </table> </div>
</div>
<div class="q" id="p_20Ap1_5551"> <div class="divNumber">74.</div> <div class="p"> <table class="singleColumn"> <tr> <td> <div class="pN">5551</div> <div class="G">Dvenavute ito kappe,</div> </td> </tr> <tr> <td> <div class="G">yaṁ kammamakariṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">padapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_5552"> <div class="divNumber">75.</div> <div class="p"> <table class="singleColumn"> <tr> <td> <div class="pN">5552</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_5553"> <div class="divNumber">76.</div> <div class="p"> <table class="singleColumn"> <tr> <td> <div class="pN">5553</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_5554"> <div class="divNumber">77.</div> <div class="p"> <table class="singleColumn"> <tr> <td> <div class="pN">5554</div> <div class="G">Paṭisambhidā catasso,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_5555"> <div class="p">
<span class="pN">5555</span>Itthaṁ sudaṁ āyasmā koraṇḍapupphiyo thero imā gāthāyo abhāsitthāti. </div>
</div>
<div class="CENTER" id="p_20Ap1_5556">
<span class="pN">5556</span>Koraṇḍapupphiyattherassāpadānaṁ pañcamaṁ.</div>
</html>
