<html>
<div class="i">9.2 Gatasaññakattheraapadāna</div>
<div class="h">Timiravagga</div>
<div class="h">Gatasaññakattheraapadāna</div>
<div class="q" id="p_20Ap1_1697"> <div class="divNumber">10.</div> <div class="p"> <table class="singleColumn"> <tr> <td> <div class="pN">1697</div> <div class="G">“Jātiyā sattavassohaṁ,</div> </td> </tr> <tr> <td> <div class="G">pabbajiṁ anagāriyaṁ;</div> </td> </tr> <tr> <td> <div class="G">Avandiṁ satthuno pāde,</div> </td> </tr> <tr> <td> <div class="G">vippasannena cetasā.</div> </td> </tr> </table> </div>
</div>
<div class="q" id="p_20Ap1_1698"> <div class="divNumber">11.</div> <div class="p"> <table class="singleColumn"> <tr> <td> <div class="pN">1698</div> <div class="G">Sattanaṅgalakīpupphe,</div> </td> </tr> <tr> <td> <div class="G">ākāse ukkhipiṁ ahaṁ;</div> </td> </tr> <tr> <td> <div class="G">Tissaṁ buddhaṁ samuddissa,</div> </td> </tr> <tr> <td> <div class="G">anantaguṇasāgaraṁ.</div> </td> </tr> </table> </div>
</div>
<div class="q" id="p_20Ap1_1699"> <div class="divNumber">12.</div> <div class="p"> <table class="singleColumn"> <tr> <td> <div class="pN">1699</div> <div class="G">Sugatānugataṁ maggaṁ,</div> </td> </tr> <tr> <td> <div class="G">pūjetvā haṭṭhamānaso;</div> </td> </tr> <tr> <td> <div class="G">Añjaliñca tadākāsiṁ,</div> </td> </tr> <tr> <td> <div class="G">pasanno sehi pāṇibhi.</div> </td> </tr> </table> </div>
</div>
<div class="q" id="p_20Ap1_1700"> <div class="divNumber">13.</div> <div class="p"> <table class="singleColumn"> <tr> <td> <div class="pN">1700</div> <div class="G">Dvenavute ito kappe,</div> </td> </tr> <tr> <td> <div class="G">yaṁ kammamakariṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">buddhapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_1701"> <div class="divNumber">14.</div> <div class="p"> <table class="singleColumn"> <tr> <td> <div class="pN">1701</div> <div class="G">Ito aṭṭhamake kappe,</div> </td> </tr> <tr> <td> <div class="G">tayo aggisikhā ahu;</div> </td> </tr> <tr> <td> <div class="G">Sattaratanasampannā,</div> </td> </tr> <tr> <td> <div class="G">cakkavattī mahabbalā.</div> </td> </tr> </table> </div>
</div>
<div class="q" id="p_20Ap1_1702"> <div class="divNumber">15.</div> <div class="p"> <table class="singleColumn"> <tr> <td> <div class="pN">1702</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_1703"> <div class="p">
<span class="pN">1703</span>Itthaṁ sudaṁ āyasmā gatasaññako thero imā gāthāyo abhāsitthāti. </div>
</div>
<div class="CENTER" id="p_20Ap1_1704">
<span class="pN">1704</span>Gatasaññakattherassāpadānaṁ dutiyaṁ.</div>
</html>
