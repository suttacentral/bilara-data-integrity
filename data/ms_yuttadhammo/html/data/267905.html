<html>
<div class="i">3.2 Abhidhammabhājanīya</div>
<div class="h">Dhātuvibhaṅga</div>
<div class="h">Abhidhammabhājanīya</div>
<div class="q" id="p_30Vbh_644"> <div class="divNumber">183.</div> <div class="p">
<span class="pN">644</span>Aṭṭhārasa dhātuyo— cakkhudhātu, rūpadhātu, cakkhuviññāṇadhātu, sotadhātu, saddadhātu, sotaviññāṇadhātu, ghānadhātu, gandhadhātu, ghānaviññāṇadhātu, jivhādhātu, rasadhātu, jivhāviññāṇadhātu, kāyadhātu, phoṭṭhabbadhātu, kāyaviññāṇadhātu, manodhātu, dhammadhātu, manoviññāṇadhātu. </div>
</div>
<div class="q" id="p_30Vbh_645"> <div class="divNumber">184.</div> <div class="p">
<span class="pN">645</span>Tattha katamā cakkhudhātu? Yaṁ cakkhu catunnaṁ mahābhūtānaṁ upādāya pasādo…pe… suñño gāmopeso— ayaṁ vuccati “cakkhudhātu”. (1) </div>
</div>
<div class="q" id="p_30Vbh_646"> <div class="p">
<span class="pN">646</span>Tattha katamā rūpadhātu? Yaṁ rūpaṁ catunnaṁ mahābhūtānaṁ upādāya vaṇṇanibhā…pe… rūpadhātupesā— ayaṁ vuccati “rūpadhātu”. (2) </div>
</div>
<div class="q" id="p_30Vbh_647"> <div class="p">
<span class="pN">647</span>Tattha katamā cakkhuviññāṇadhātu? Cakkhuñca paṭicca rūpe ca uppajjati cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjācakkhuviññāṇadhātu— ayaṁ vuccati “cakkhuviññāṇadhātu”. (3) </div>
</div>
<div class="q" id="p_30Vbh_648"> <div class="p">
<span class="pN">648</span>Tattha katamā sotadhātu? Yaṁ sotaṁ catunnaṁ mahābhūtānaṁ upādāya pasādo…pe… suñño gāmopeso— ayaṁ vuccati “sotadhātu”. (4) </div>
</div>
<div class="q" id="p_30Vbh_649"> <div class="p">
<span class="pN">649</span>Tattha katamā saddadhātu? Yo saddo catunnaṁ mahābhūtānaṁ upādāya anidassano sappaṭigho…pe… saddadhātupesā— ayaṁ vuccati “saddadhātu”. (5) </div>
</div>
<div class="q" id="p_30Vbh_650"> <div class="p">
<span class="pN">650</span>Tattha katamā sotaviññāṇadhātu? Sotañca paṭicca sadde ca uppajjati cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjāsotaviññāṇadhātu— ayaṁ vuccati “sotaviññāṇadhātu”. (6) </div>
</div>
<div class="q" id="p_30Vbh_651"> <div class="p">
<span class="pN">651</span>Tattha katamā ghānadhātu? Yaṁ ghānaṁ catunnaṁ mahābhūtānaṁ upādāya pasādo…pe… suñño gāmopeso— ayaṁ vuccati “ghānadhātu”. (7) </div>
</div>
<div class="q" id="p_30Vbh_652"> <div class="p">
<span class="pN">652</span>Tattha katamā gandhadhātu? Yo gandho catunnaṁ mahābhūtānaṁ upādāya anidassano sappaṭigho…pe… gandhadhātupesā— ayaṁ vuccati “gandhadhātu”. (8) </div>
</div>
<div class="q" id="p_30Vbh_653"> <div class="p">
<span class="pN">653</span>Tattha katamā ghānaviññāṇadhātu? Ghānañca paṭicca gandhe ca uppajjati cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjāghānaviññāṇadhātu— ayaṁ vuccati “ghānaviññāṇadhātu”. (9) </div>
</div>
<div class="q" id="p_30Vbh_654"> <div class="p">
<span class="pN">654</span>Tattha katamā jivhādhātu? Yā jivhā catunnaṁ mahābhūtānaṁ upādāya pasādo…pe… suñño gāmopeso— ayaṁ vuccati “jivhādhātu”. (10) </div>
</div>
<div class="q" id="p_30Vbh_655"> <div class="p">
<span class="pN">655</span>Tattha katamā rasadhātu? Yo raso catunnaṁ mahābhūtānaṁ upādāya anidassano sappaṭigho…pe… rasadhātupesā— ayaṁ vuccati “rasadhātu”. (11) </div>
</div>
<div class="q" id="p_30Vbh_656"> <div class="p">
<span class="pN">656</span>Tattha katamā jivhāviññāṇadhātu? Jivhañca paṭicca rase ca uppajjati cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjājivhāviññāṇadhātu— ayaṁ vuccati “jivhāviññāṇadhātu”. (12) </div>
</div>
<div class="q" id="p_30Vbh_657"> <div class="p">
<span class="pN">657</span>Tattha katamā kāyadhātu? Yo kāyo catunnaṁ mahābhūtānaṁ upādāya pasādo…pe… suñño gāmopeso— ayaṁ vuccati “kāyadhātu”. (13) </div>
</div>
<div class="q" id="p_30Vbh_658"> <div class="p">
<span class="pN">658</span>Tattha katamā phoṭṭhabbadhātu? Pathavīdhātu…pe… phoṭṭhabbadhātupesā— ayaṁ vuccati “phoṭṭhabbadhātu”. (14) </div>
</div>
<div class="q" id="p_30Vbh_659"> <div class="p">
<span class="pN">659</span>Tattha katamā kāyaviññāṇadhātu? Kāyañca paṭicca phoṭṭhabbe ca uppajjati cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjākāyaviññāṇadhātu— ayaṁ vuccati “kāyaviññāṇadhātu”. (15) </div>
</div>
<div class="q" id="p_30Vbh_660"> <div class="p">
<span class="pN">660</span>Tattha katamā manodhātu? Cakkhuviññāṇadhātuyā uppajjitvā niruddhasamanantarā uppajjati cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjāmanodhātu; sotaviññāṇadhātuyā…pe… ghānaviññāṇadhātuyā…pe… jivhāviññāṇadhātuyā…pe… kāyaviññāṇadhātuyā uppajjitvā niruddhasamanantarā uppajjati cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjāmanodhātu sabbadhammesu vā pana paṭhamasamannāhāro uppajjati cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjāmanodhātu— ayaṁ vuccati “manodhātu”. (16) </div>
</div>
<div class="q" id="p_30Vbh_661"> <div class="p">
<span class="pN">661</span>Tattha katamā dhammadhātu? Vedanākkhandho, saññākkhandho, saṅkhārakkhandho, yañca rūpaṁ anidassanaappaṭighaṁ dhammāyatanapariyāpannaṁ, asaṅkhatā ca dhātu. </div>
</div>
<div class="q" id="p_30Vbh_662"> <div class="p">
<span class="pN">662</span>Tattha katamo vedanākkhandho? Ekavidhena vedanākkhandho— phassasampayutto. Duvidhena vedanākkhandho— atthi sahetuko, atthi ahetuko. Tividhena vedanākkhandho— atthi kusalo, atthi akusalo, atthi abyākato…pe… evaṁ dasavidhena vedanākkhandho…pe… evaṁ bahuvidhena vedanākkhandho. Ayaṁ vuccati “vedanākkhandho”. (1) </div>
</div>
<div class="q" id="p_30Vbh_663"> <div class="p">
<span class="pN">663</span>Tattha katamo saññākkhandho? Ekavidhena saññākkhandho— phassasampayutto. Duvidhena saññākkhandho— atthi sahetuko, atthi ahetuko. Tividhena saññākkhandho— atthi kusalo, atthi akusalo, atthi abyākato…pe… evaṁ dasavidhena saññākkhandho…pe… evaṁ bahuvidhena saññākkhandho. Ayaṁ vuccati “saññākkhandho”. (2) </div>
</div>
<div class="q" id="p_30Vbh_664"> <div class="p">
<span class="pN">664</span>Tattha katamo saṅkhārakkhandho? Ekavidhena saṅkhārakkhandho— cittasampayutto. Duvidhena saṅkhārakkhandho— atthi hetu, atthi ahetu. Tividhena saṅkhārakkhandho— atthi kusalo, atthi akusalo, atthi abyākato…pe… evaṁ dasavidhena saṅkhārakkhandho…pe… evaṁ bahuvidhena saṅkhārakkhandho— ayaṁ vuccati “saṅkhārakkhandho”. (3) </div>
</div>
<div class="q" id="p_30Vbh_665"> <div class="p">
<span class="pN">665</span>Tattha katamaṁ rūpaṁ anidassanaappaṭighaṁ dhammāyatanapariyāpannaṁ? Itthindriyaṁ…pe… kabaḷīkāro āhāro— idaṁ vuccati rūpaṁ “anidassanaappaṭighaṁ dhammāyatanapariyāpannaṁ”. (4) </div>
</div>
<div class="q" id="p_30Vbh_666"> <div class="p">
<span class="pN">666</span>Tattha katamā asaṅkhatā dhātu? Rāgakkhayo, dosakkhayo, mohakkhayo— ayaṁ vuccati “asaṅkhatā dhātu”. Ayaṁ vuccati “dhammadhātu”. (5--17) </div>
</div>
<div class="q" id="p_30Vbh_667"> <div class="p">
<span class="pN">667</span>Tattha katamā manoviññāṇadhātu? Cakkhuviññāṇadhātuyā uppajjitvā niruddhasamanantarā uppajjati manodhātu, manodhātuyā uppajjitvā niruddhasamanantarā uppajjati cittaṁ mano mānasaṁ…pe… tajjāmanoviññāṇadhātu; sotaviññāṇadhātuyā…pe… ghānaviññāṇadhātuyā…pe… jivhāviññāṇadhātuyā…pe… kāyaviññāṇadhātuyā uppajjitvā niruddhasamanantarā uppajjati manodhātu, manodhātuyāpi uppajjitvā niruddhasamanantarā uppajjati cittaṁ mano mānasaṁ…pe… tajjāmanoviññāṇadhātu manañca paṭicca dhamme ca uppajjati cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjāmanoviññāṇadhātu— ayaṁ vuccati “manoviññāṇadhātu”. (18) </div>
</div>
<div class="CENTER" id="p_30Vbh_668">
<span class="pN">668</span>Abhidhammabhājanīyaṁ.</div>
</html>
