<html>
<div class="i">3.3 Dhammadinnātherīapadāna</div>
<div class="h">Kuṇḍalakesīvagga</div>
<div class="h">Dhammadinnātherīapadāna</div>
<div class="q" id="p_20Ap2_792"> <div class="divNumber">95.</div> <div class="p"> <table class="singleColumn"> <tr> <td> <div class="pN">792</div> <div class="G">“Padumuttaro nāma jino,</div> </td> </tr> <tr> <td> <div class="G">sabbadhammāna pāragū;</div> </td> </tr> <tr> <td> <div class="G">Ito satasahassamhi,</div> </td> </tr> <tr> <td> <div class="G">kappe uppajji nāyako.</div> </td> </tr> </table> </div>
</div>
<div class="q" id="p_20Ap2_793"> <div class="divNumber">96.</div> <div class="p"> <table class="singleColumn"> <tr> <td> <div class="pN">793</div> <div class="G">Tadāhaṁ haṁsavatiyaṁ,</div> </td> </tr> <tr> <td> <div class="G">kule aññatare ahuṁ;</div> </td> </tr> <tr> <td> <div class="G">Parakammakārī āsiṁ,</div> </td> </tr> <tr> <td> <div class="G">nipakā sīlasaṁvutā.</div> </td> </tr> </table> </div>
</div>
<div class="q" id="p_20Ap2_794"> <div class="divNumber">97.</div> <div class="p"> <table class="singleColumn"> <tr> <td> <div class="pN">794</div> <div class="G">Padumuttarabuddhassa,</div> </td> </tr> <tr> <td> <div class="G">sujāto aggasāvako;</div> </td> </tr> <tr> <td> <div class="G">Vihārā abhinikkhamma,</div> </td> </tr> <tr> <td> <div class="G">piṇḍapātāya gacchati.</div> </td> </tr> </table> </div>
</div>
<div class="q" id="p_20Ap2_795"> <div class="divNumber">98.</div> <div class="p"> <table class="singleColumn"> <tr> <td> <div class="pN">795</div> <div class="G">Ghaṭaṁ gahetvā gacchantī,</div> </td> </tr> <tr> <td> <div class="G">tadā udakahārikā;</div> </td> </tr> <tr> <td> <div class="G">Taṁ disvā adadaṁ pūpaṁ,</div> </td> </tr> <tr> <td> <div class="G">pasannā sehi pāṇibhi.</div> </td> </tr> </table> </div>
</div>
<div class="q" id="p_20Ap2_796"> <div class="divNumber">99.</div> <div class="p"> <table class="singleColumn"> <tr> <td> <div class="pN">796</div> <div class="G">Paṭiggahetvā tattheva,</div> </td> </tr> <tr> <td> <div class="G">nisinno paribhuñji so;</div> </td> </tr> <tr> <td> <div class="G">Tato netvāna taṁ gehaṁ,</div> </td> </tr> <tr> <td> <div class="G">adāsiṁ tassa bhojanaṁ.</div> </td> </tr> </table> </div>
</div>
<div class="q" id="p_20Ap2_797"> <div class="divNumber">100.</div> <div class="p"> <table class="singleColumn"> <tr> <td> <div class="pN">797</div> <div class="G">Tato me ayyako tuṭṭho,</div> </td> </tr> <tr> <td> <div class="G">akarī suṇisaṁ sakaṁ;</div> </td> </tr> <tr> <td> <div class="G">Sassuyā saha gantvāna,</div> </td> </tr> <tr> <td> <div class="G">sambuddhaṁ abhivādayiṁ.</div> </td> </tr> </table> </div>
</div>
<div class="q" id="p_20Ap2_798"> <div class="divNumber">101.</div> <div class="p"> <table class="singleColumn"> <tr> <td> <div class="pN">798</div> <div class="G">Tadā so dhammakathikaṁ,</div> </td> </tr> <tr> <td> <div class="G">bhikkhuniṁ parikittayaṁ;</div> </td> </tr> <tr> <td> <div class="G">Ṭhapesi etadaggamhi,</div> </td> </tr> <tr> <td> <div class="G">taṁ sutvā muditā ahaṁ.</div> </td> </tr> </table> </div>
</div>
<div class="q" id="p_20Ap2_799"> <div class="divNumber">102.</div> <div class="p"> <table class="singleColumn"> <tr> <td> <div class="pN">799</div> <div class="G">Nimantayitvā sugataṁ,</div> </td> </tr> <tr> <td> <div class="G">sasaṁghaṁ lokanāyakaṁ;</div> </td> </tr> <tr> <td> <div class="G">Mahādānaṁ daditvāna,</div> </td> </tr> <tr> <td> <div class="G">taṁ ṭhānamabhipatthayiṁ.</div> </td> </tr> </table> </div>
</div>
<div class="q" id="p_20Ap2_800"> <div class="divNumber">103.</div> <div class="p"> <table class="singleColumn"> <tr> <td> <div class="pN">800</div> <div class="G">Tato maṁ sugato āha,</div> </td> </tr> <tr> <td> <div class="G">ghananinnādasussaro;</div> </td> </tr> <tr> <td> <div class="G">‘Mamupaṭṭhānanirate,</div> </td> </tr> <tr> <td> <div class="G">sasaṁghaparivesike.</div> </td> </tr> </table> </div>
</div>
<div class="q" id="p_20Ap2_801"> <div class="divNumber">104.</div> <div class="p"> <table class="singleColumn"> <tr> <td> <div class="pN">801</div> <div class="G">Saddhammassavane yutte,</div> </td> </tr> <tr> <td> <div class="G">guṇavaddhitamānase;</div> </td> </tr> <tr> <td> <div class="G">Bhadde bhavassu muditā,</div> </td> </tr> <tr> <td> <div class="G">lacchase paṇidhīphalaṁ.</div> </td> </tr> </table> </div>
</div>
<div class="q" id="p_20Ap2_802"> <div class="divNumber">105.</div> <div class="p"> <table class="singleColumn"> <tr> <td> <div class="pN">802</div> <div class="G">Satasahassito kappe,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap2_803"> <div class="divNumber">106.</div> <div class="p"> <table class="singleColumn"> <tr> <td> <div class="pN">803</div> <div class="G">Tassa dhammesu dāyādā,</div> </td> </tr> <tr> <td> <div class="G">orasā dhammanimmitā;</div> </td> </tr> <tr> <td> <div class="G">Dhammadinnāti nāmena,</div> </td> </tr> <tr> <td> <div class="G">hessati satthu sāvikā’.</div> </td> </tr> </table> </div>
</div>
<div class="q" id="p_20Ap2_804"> <div class="divNumber">107.</div> <div class="p"> <table class="singleColumn"> <tr> <td> <div class="pN">804</div> <div class="G">Taṁ sutvā muditā hutvā,</div> </td> </tr> <tr> <td> <div class="G">yāvajīvaṁ mahāmuniṁ;</div> </td> </tr> <tr> <td> <div class="G">Mettacittā paricariṁ,</div> </td> </tr> <tr> <td> <div class="G">paccayehi vināyakaṁ.</div> </td> </tr> </table> </div>
</div>
<div class="q" id="p_20Ap2_805"> <div class="divNumber">108.</div> <div class="p"> <table class="singleColumn"> <tr> <td> <div class="pN">805</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṁ dehaṁ,</div> </td> </tr> <tr> <td> <div class="G">tāvatiṁsamagacchahaṁ.</div> </td> </tr> </table> </div>
</div>
<div class="q" id="p_20Ap2_806"> <div class="divNumber">109.</div> <div class="p"> <table class="singleColumn"> <tr> <td> <div class="pN">806</div> <div class="G">Imamhi bhaddake kappe,</div> </td> </tr> <tr> <td> <div class="G">brahmabandhu mahāyaso;</div> </td> </tr> <tr> <td> <div class="G">Kassapo nāma gottena,</div> </td> </tr> <tr> <td> <div class="G">uppajji vadataṁ varo.</div> </td> </tr> </table> </div>
</div>
<div class="q" id="p_20Ap2_807"> <div class="divNumber">110.</div> <div class="p"> <table class="singleColumn"> <tr> <td> <div class="pN">807</div> <div class="G">Upaṭṭhāko mahesissa,</div> </td> </tr> <tr> <td> <div class="G">tadā āsi narissaro;</div> </td> </tr> <tr> <td> <div class="G">Kāsirājā kikī nāma,</div> </td> </tr> <tr> <td> <div class="G">bārāṇasipuruttame.</div> </td> </tr> </table> </div>
</div>
<div class="q" id="p_20Ap2_808"> <div class="divNumber">111.</div> <div class="p"> <table class="singleColumn"> <tr> <td> <div class="pN">808</div> <div class="G">Chaṭṭhā tassāsahaṁ dhītā,</div> </td> </tr> <tr> <td> <div class="G">sudhammā iti vissutā;</div> </td> </tr> <tr> <td> <div class="G">Dhammaṁ sutvā jinaggassa,</div> </td> </tr> <tr> <td> <div class="G">pabbajjaṁ samarocayiṁ.</div> </td> </tr> </table> </div>
</div>
<div class="q" id="p_20Ap2_809"> <div class="divNumber">112.</div> <div class="p"> <table class="singleColumn"> <tr> <td> <div class="pN">809</div> <div class="G">Anujāni na no tāto,</div> </td> </tr> <tr> <td> <div class="G">agāreva tadā mayaṁ;</div> </td> </tr> <tr> <td> <div class="G">Vīsavassasahassāni,</div> </td> </tr> <tr> <td> <div class="G">vicarimha atanditā.</div> </td> </tr> </table> </div>
</div>
<div class="CENTER" id="p_20Ap2_810">
<span class="pN">810</span>Tatiyaṁ bhāṇavāraṁ.</div>
<div class="q" id="p_20Ap2_811"> <div class="divNumber">113.</div> <div class="p"> <table class="singleColumn"> <tr> <td> <div class="pN">811</div> <div class="G">Komāribrahmacariyaṁ,</div> </td> </tr> <tr> <td> <div class="G">rājakaññā sukhedhitā;</div> </td> </tr> <tr> <td> <div class="G">Buddhopaṭṭhānaniratā,</div> </td> </tr> <tr> <td> <div class="G">muditā satta dhītaro.</div> </td> </tr> </table> </div>
</div>
<div class="q" id="p_20Ap2_812"> <div class="divNumber">114.</div> <div class="p"> <table class="singleColumn"> <tr> <td> <div class="pN">812</div> <div class="G">Samaṇī samaṇaguttā ca,</div> </td> </tr> <tr> <td> <div class="G">bhikkhunī bhikkhudāyikā;</div> </td> </tr> <tr> <td> <div class="G">Dhammā ceva sudhammā ca,</div> </td> </tr> <tr> <td> <div class="G">sattamī saṁghadāyikā.</div> </td> </tr> </table> </div>
</div>
<div class="q" id="p_20Ap2_813"> <div class="divNumber">115.</div> <div class="p"> <table class="singleColumn"> <tr> <td> <div class="pN">813</div> <div class="G">Khemā uppalavaṇṇā ca,</div> </td> </tr> <tr> <td> <div class="G">paṭācārā ca kuṇḍalā;</div> </td> </tr> <tr> <td> <div class="G">Gotamī ca ahañceva,</div> </td> </tr> <tr> <td> <div class="G">visākhā hoti sattamī.</div> </td> </tr> </table> </div>
</div>
<div class="q" id="p_20Ap2_814"> <div class="divNumber">116.</div> <div class="p"> <table class="singleColumn"> <tr> <td> <div class="pN">814</div> <div class="G">Tehi kammehi sukatehi,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṁ dehaṁ,</div> </td> </tr> <tr> <td> <div class="G">tāvatiṁsamagacchahaṁ.</div> </td> </tr> </table> </div>
</div>
<div class="q" id="p_20Ap2_815"> <div class="divNumber">117.</div> <div class="p"> <table class="singleColumn"> <tr> <td> <div class="pN">815</div> <div class="G">Pacchime ca bhave dāni,</div> </td> </tr> <tr> <td> <div class="G">giribbajapuruttame;</div> </td> </tr> <tr> <td> <div class="G">Jātā seṭṭhikule phīte,</div> </td> </tr> <tr> <td> <div class="G">sabbakāmasamiddhine.</div> </td> </tr> </table> </div>
</div>
<div class="q" id="p_20Ap2_816"> <div class="divNumber">118.</div> <div class="p"> <table class="singleColumn"> <tr> <td> <div class="pN">816</div> <div class="G">Yadā rūpaguṇūpetā,</div> </td> </tr> <tr> <td> <div class="G">paṭhame yobbane ṭhitā;</div> </td> </tr> <tr> <td> <div class="G">Tadā parakulaṁ gantvā,</div> </td> </tr> <tr> <td> <div class="G">vasiṁ sukhasamappitā.</div> </td> </tr> </table> </div>
</div>
<div class="q" id="p_20Ap2_817"> <div class="divNumber">119.</div> <div class="p"> <table class="singleColumn"> <tr> <td> <div class="pN">817</div> <div class="G">Upetvā lokasaraṇaṁ,</div> </td> </tr> <tr> <td> <div class="G">suṇitvā dhammadesanaṁ;</div> </td> </tr> <tr> <td> <div class="G">Anāgāmiphalaṁ patto,</div> </td> </tr> <tr> <td> <div class="G">sāmiko me subuddhimā.</div> </td> </tr> </table> </div>
</div>
<div class="q" id="p_20Ap2_818"> <div class="divNumber">120.</div> <div class="p"> <table class="singleColumn"> <tr> <td> <div class="pN">818</div> <div class="G">Tadāhaṁ anujānetvā,</div> </td> </tr> <tr> <td> <div class="G">pabbajiṁ anagāriyaṁ;</div> </td> </tr> <tr> <td> <div class="G">Na cireneva kālena,</div> </td> </tr> <tr> <td> <div class="G">arahattamapāpuṇiṁ.</div> </td> </tr> </table> </div>
</div>
<div class="q" id="p_20Ap2_819"> <div class="divNumber">121.</div> <div class="p"> <table class="singleColumn"> <tr> <td> <div class="pN">819</div> <div class="G">Tadā upāsako so maṁ,</div> </td> </tr> <tr> <td> <div class="G">upagantvā apucchatha;</div> </td> </tr> <tr> <td> <div class="G">Gambhīre nipuṇe pañhe,</div> </td> </tr> <tr> <td> <div class="G">te sabbe byākariṁ ahaṁ.</div> </td> </tr> </table> </div>
</div>
<div class="q" id="p_20Ap2_820"> <div class="divNumber">122.</div> <div class="p"> <table class="singleColumn"> <tr> <td> <div class="pN">820</div> <div class="G">Jino tasmiṁ guṇe tuṭṭho,</div> </td> </tr> <tr> <td> <div class="G">etadagge ṭhapesi maṁ;</div> </td> </tr> <tr> <td> <div class="G">‘Bhikkhuniṁ dhammakathikaṁ,</div> </td> </tr> <tr> <td> <div class="G">nāññaṁ passāmi edisiṁ.</div> </td> </tr> </table> </div>
</div>
<div class="q" id="p_20Ap2_821"> <div class="divNumber">123.</div> <div class="p"> <table class="singleColumn"> <tr> <td> <div class="pN">821</div> <div class="G">Dhammadinnā yathā dhīrā,</div> </td> </tr> <tr> <td> <div class="G">evaṁ dhāretha bhikkhavo’;</div> </td> </tr> <tr> <td> <div class="G">Evāhaṁ paṇḍitā homi,</div> </td> </tr> <tr> <td> <div class="G">nāyakenānukampitā.</div> </td> </tr> </table> </div>
</div>
<div class="q" id="p_20Ap2_822"> <div class="divNumber">124.</div> <div class="p"> <table class="singleColumn"> <tr> <td> <div class="pN">822</div> <div class="G">Pariciṇṇo mayā satthā,</div> </td> </tr> <tr> <td> <div class="G">kataṁ buddhassa sāsanaṁ;</div> </td> </tr> <tr> <td> <div class="G">Ohito garuko bhāro,</div> </td> </tr> <tr> <td> <div class="G">bhavanetti samūhatā.</div> </td> </tr> </table> </div>
</div>
<div class="q" id="p_20Ap2_823"> <div class="divNumber">125.</div> <div class="p"> <table class="singleColumn"> <tr> <td> <div class="pN">823</div> <div class="G">Yassatthāya pabbajitā,</div> </td> </tr> <tr> <td> <div class="G">agārasmānagāriyaṁ;</div> </td> </tr> <tr> <td> <div class="G">So me attho anuppatto,</div> </td> </tr> <tr> <td> <div class="G">sabbasaṁyojanakkhayo.</div> </td> </tr> </table> </div>
</div>
<div class="q" id="p_20Ap2_824"> <div class="divNumber">126.</div> <div class="p"> <table class="singleColumn"> <tr> <td> <div class="pN">824</div> <div class="G">Iddhīsu ca vasī homi,</div> </td> </tr> <tr> <td> <div class="G">dibbāya sotadhātuyā;</div> </td> </tr> <tr> <td> <div class="G">Paracittāni jānāmi,</div> </td> </tr> <tr> <td> <div class="G">satthusāsanakārikā.</div> </td> </tr> </table> </div>
</div>
<div class="q" id="p_20Ap2_825"> <div class="divNumber">127.</div> <div class="p"> <table class="singleColumn"> <tr> <td> <div class="pN">825</div> <div class="G">Pubbenivāsaṁ jānāmi,</div> </td> </tr> <tr> <td> <div class="G">dibbacakkhu visodhitaṁ;</div> </td> </tr> <tr> <td> <div class="G">Khepetvā āsave sabbe,</div> </td> </tr> <tr> <td> <div class="G">visuddhāsiṁ sunimmalā.</div> </td> </tr> </table> </div>
</div>
<div class="q" id="p_20Ap2_826"> <div class="divNumber">128.</div> <div class="p"> <table class="singleColumn"> <tr> <td> <div class="pN">826</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavā.</div> </td> </tr> </table> </div>
</div>
<div class="q" id="p_20Ap2_827"> <div class="divNumber">129.</div> <div class="p"> <table class="singleColumn"> <tr> <td> <div class="pN">827</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap2_828"> <div class="divNumber">130.</div> <div class="p"> <table class="singleColumn"> <tr> <td> <div class="pN">828</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap2_829"> <div class="p">
<span class="pN">829</span>Itthaṁ sudaṁ dhammadinnā bhikkhunī imā gāthāyo abhāsitthāti. </div>
</div>
<div class="CENTER" id="p_20Ap2_830">
<span class="pN">830</span>Dhammadinnātheriyāpadānaṁ tatiyaṁ.</div>
</html>
