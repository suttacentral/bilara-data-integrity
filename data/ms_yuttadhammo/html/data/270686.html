<html>
<div class="i">2.1.8.7 Chandādhipateyyasuddhikapaṭipadā</div>
<div class="h">Niddesa</div>
<div class="h">Cittuppādakaṇḍa</div>
<div class="h">Lokuttaravipāka-paṭhamamaggavipāka</div>
<div class="h">Chandādhipateyyasuddhikapaṭipadā</div>
<div class="q" id="p_29Dhs_1021"> <div class="divNumber">529.</div> <div class="p">
<span class="pN">1021</span>Katame dhammā abyākatā? Yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi…pe…  paṭhamaṁ jhānaṁ upasampajja viharati dukkhapaṭipadaṁ dandhābhiññaṁ chandādhipateyyaṁ, tasmiṁ samaye phasso hoti…pe…  avikkhepo hoti…pe…  ime dhammā kusalā. Tasseva lokuttarassa kusalassa jhānassa katattā bhāvitattā vipākaṁ vivicceva kāmehi…pe…  paṭhamaṁ jhānaṁ upasampajja viharati dukkhapaṭipadaṁ dandhābhiññaṁ suññataṁ chandādhipateyyaṁ, tasmiṁ samaye phasso hoti…pe…  avikkhepo hoti…pe…  ime dhammā abyākatā. </div>
</div>
<div class="q" id="p_29Dhs_1022"> <div class="divNumber">530.</div> <div class="p">
<span class="pN">1022</span>Katame dhammā abyākatā? Yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi…pe…  paṭhamaṁ jhānaṁ upasampajja viharati dukkhapaṭipadaṁ dandhābhiññaṁ chandādhipateyyaṁ, tasmiṁ samaye phasso hoti…pe…  avikkhepo hoti…pe…  ime dhammā kusalā. Tasseva lokuttarassa kusalassa jhānassa katattā bhāvitattā vipākaṁ vivicceva kāmehi…pe…  paṭhamaṁ jhānaṁ upasampajja viharati dukkhapaṭipadaṁ dandhābhiññaṁ animittaṁ chandādhipateyyaṁ, tasmiṁ samaye phasso hoti…pe…  avikkhepo hoti…pe…  ime dhammā abyākatā. </div>
</div>
<div class="q" id="p_29Dhs_1023"> <div class="divNumber">531.</div> <div class="p">
<span class="pN">1023</span>Katame dhammā abyākatā? Yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi…pe…  paṭhamaṁ jhānaṁ upasampajja viharati dukkhapaṭipadaṁ dandhābhiññaṁ chandādhipateyyaṁ, tasmiṁ samaye phasso hoti…pe…  avikkhepo hoti…pe…  ime dhammā kusalā. Tasseva lokuttarassa kusalassa jhānassa katattā bhāvitattā vipākaṁ vivicceva kāmehi…pe…  paṭhamaṁ jhānaṁ upasampajja viharati dukkhapaṭipadaṁ dandhābhiññaṁ appaṇihitaṁ chandādhipateyyaṁ, tasmiṁ samaye phasso hoti…pe…  avikkhepo hoti…pe…  ime dhammā abyākatā. </div>
</div>
<div class="q" id="p_29Dhs_1024"> <div class="divNumber">532.</div> <div class="p">
<span class="pN">1024</span>Katame dhammā abyākatā? Yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vitakkavicārānaṁ vūpasamā…pe…  dutiyaṁ jhānaṁ…pe…  tatiyaṁ jhānaṁ…pe…  catutthaṁ jhānaṁ…pe…  paṭhamaṁ jhānaṁ…pe…  pañcamaṁ jhānaṁ upasampajja viharati dukkhapaṭipadaṁ dandhābhiññaṁ chandādhipateyyanti kusalaṁ…pe…  dukkhapaṭipadaṁ dandhābhiññaṁ suññataṁ chandādhipateyyanti vipāko…pe…  dukkhapaṭipadaṁ dandhābhiññaṁ chandādhipateyyanti kusalaṁ…pe…  dukkhapaṭipadaṁ dandhābhiññaṁ animittaṁ chandādhipateyyanti vipāko…pe…  dukkhapaṭipadaṁ dandhābhiññaṁ chandādhipateyyanti kusalaṁ…pe…  dukkhapaṭipadaṁ dandhābhiññaṁ appaṇihitaṁ chandādhipateyyanti vipāko, tasmiṁ samaye phasso hoti…pe…  avikkhepo hoti…pe…  ime dhammā abyākatā. </div>
</div>
<div class="q" id="p_29Dhs_1025"> <div class="divNumber">533.</div> <div class="p">
<span class="pN">1025</span>Katame dhammā abyākatā? Yasmiṁ samaye lokuttaraṁ jhānaṁ bhāveti niyyānikaṁ apacayagāmiṁ diṭṭhigatānaṁ pahānāya paṭhamāya bhūmiyā pattiyā vivicceva kāmehi…pe…  paṭhamaṁ jhānaṁ upasampajja viharati dukkhapaṭipadaṁ khippābhiññaṁ chandādhipateyyaṁ…pe…  sukhapaṭipadaṁ dandhābhiññaṁ chandādhipateyyaṁ…pe…  sukhapaṭipadaṁ khippābhiññaṁ chandādhipateyyaṁ…pe…  dutiyaṁ jhānaṁ…pe…  tatiyaṁ jhānaṁ…pe…  catutthaṁ jhānaṁ…pe…  paṭhamaṁ jhānaṁ…pe…  pañcamaṁ jhānaṁ upasampajja viharati sukhapaṭipadaṁ khippābhiññaṁ chandādhipateyyanti kusalaṁ…pe…  sukhapaṭipadaṁ khippābhiññaṁ suññataṁ chandādhipateyyanti vipāko…pe…  sukhapaṭipadaṁ khippābhiññaṁ chandādhipateyyanti kusalaṁ…pe…  sukhapaṭipadaṁ khippābhiññaṁ animittaṁ chandādhipateyyanti vipāko…pe…  sukhapaṭipadaṁ khippābhiññaṁ chandādhipateyyanti kusalaṁ…pe…  sukhapaṭipadaṁ khippābhiññaṁ appaṇihitaṁ chandādhipateyyanti vipāko, tasmiṁ samaye phasso hoti…pe…  avikkhepo hoti…pe…  ime dhammā abyākatā. </div>
</div>
<div class="CENTER" id="p_29Dhs_1026">
<span class="pN">1026</span>Chandādhipateyyasuddhikapaṭipadā.</div>
</html>
