<html>
<div class="i">8.1.21--50 Jalābujādidānūpakārasuttattiṁsaka</div>
<div class="h">Nāgasaṁyutta</div>
<div class="h">Nāgavagga</div>
<div class="h">Jalābujādidānūpakārasuttattiṁsaka</div>
<div class="q" id="p_13S3_1178"> <div class="divNumber">362--391.</div> <div class="p">
<span class="pN">1178</span>Sāvatthinidānaṁ. Ekamantaṁ nisinno kho so bhikkhu bhagavantaṁ etadavoca— “ko nu kho, bhante, hetu, ko paccayo, yena midhekacco kāyassa bhedā paraṁ maraṇā jalābujānaṁ nāgānaṁ…pe… saṁsedajānaṁ nāgānaṁ…pe… opapātikānaṁ nāgānaṁ sahabyataṁ upapajjatī”ti? </div>
</div>
<div class="q" id="p_13S3_1179"> <div class="p">
<span class="pN">1179</span>“Idha, bhikkhu, ekacco kāyena dvayakārī hoti, vācāya dvayakārī, manasā dvayakārī. Tassa sutaṁ hoti— ‘opapātikā nāgā dīghāyukā vaṇṇavanto sukhabahulā’ti. Tassa evaṁ hoti— ‘aho vatāhaṁ kāyassa bhedā paraṁ maraṇā opapātikānaṁ nāgānaṁ sahabyataṁ upapajjeyyan’ti. So annaṁ deti…pe… pānaṁ deti…pe… padīpeyyaṁ deti. So kāyassa bhedā paraṁ maraṇā opapātikānaṁ nāgānaṁ sahabyataṁ upapajjati. Ayaṁ kho, bhikkhu, hetu, ayaṁ paccayo, yena midhekacco kāyassa bhedā paraṁ maraṇā opapātikānaṁ nāgānaṁ sahabyataṁ upapajjatī”ti. </div>
</div>
<div class="q" id="p_13S3_1180"> <div class="p">
<span class="pN">1180</span>(Iminā peyyālena dasa dasa suttantā kātabbā. Evaṁ catūsu yonīsu cattālīsaṁ veyyākaraṇā honti. Purimehi pana dasahi suttantehi saha honti paṇṇāsasuttantāti.) </div>
</div>
<div class="CENTER" id="p_13S3_1181">
<span class="pN">1181</span>Nāgavaggo paṭhamo.</div>
<div class="SUMMARY" id="p_13S3_1182">
<span class="pN">1182</span><span class="firstLetter">T</span>assuddānaṁ</div>
<div class="q" id="p_13S3_1183"> <div class="p"> <table class="singleColumn"> <tr> <td> <div class="pN">1183</div> <div class="G">Suddhikaṁ paṇītataraṁ,</div> </td> </tr> <tr> <td> <div class="G">caturo ca uposathā;</div> </td> </tr> <tr> <td> <div class="G">Tassa sutaṁ caturo ca,</div> </td> </tr> <tr> <td> <div class="G">dānūpakārā ca tālīsaṁ;</div> </td> </tr> <tr> <td> <div class="G">Paṇṇāsa piṇḍato suttā,</div> </td> </tr> <tr> <td> <div class="G">nāgamhi suppakāsitāti.</div> </td> </tr> </table> </div>
</div>
<div class="ENDH3" id="p_13S3_1184">
<span class="pN">1184</span>Nāgasaṁyuttaṁ samattaṁ.</div>
</html>
