<html>
<div class="i">10.1.5 Sānusutta</div>
<div class="h">Yakkhasaṁyutta</div>
<div class="h">Indakavagga</div>
<div class="h">Sānusutta</div>
<div class="q" id="p_12S1_1469"> <div class="divNumber">239.</div> <div class="p">
<span class="pN">1469</span>Ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena aññatarissā upāsikāya sānu nāma putto yakkhena gahito hoti. Atha kho sā upāsikā paridevamānā tāyaṁ velāyaṁ imā gāthāyo abhāsi— </div>
</div>
<div class="q" id="p_12S1_1470"> <div class="p"> <table class="singleColumn"> <tr> <td> <div class="pN">1470</div> <div class="G">“Cātuddasiṁ pañcadasiṁ,</div> </td> </tr> <tr> <td> <div class="G">yā ca pakkhassa aṭṭhamī;</div> </td> </tr> <tr> <td> <div class="G">Pāṭihāriyapakkhañca,</div> </td> </tr> <tr> <td> <div class="G">aṭṭhaṅgasusamāgataṁ.</div> </td> </tr> </table> </div>
</div>
<div class="q" id="p_12S1_1471"> <div class="p"> <table class="singleColumn"> <tr> <td> <div class="pN">1471</div> <div class="G">Uposathaṁ upavasanti,</div> </td> </tr> <tr> <td> <div class="G">brahmacariyaṁ caranti ye;</div> </td> </tr> <tr> <td> <div class="G">Na tehi yakkhā kīḷanti,</div> </td> </tr> <tr> <td> <div class="G">iti me arahataṁ sutaṁ;</div> </td> </tr> <tr> <td> <div class="G">Sā dāni ajja passāmi,</div> </td> </tr> <tr> <td> <div class="G">yakkhā kīḷanti sānunā”ti.</div> </td> </tr> </table> </div>
</div>
<div class="q" id="p_12S1_1472"> <div class="p"> <table class="singleColumn"> <tr> <td> <div class="pN">1472</div> <div class="G">“Cātuddasiṁ pañcadasiṁ,</div> </td> </tr> <tr> <td> <div class="G">yā ca pakkhassa aṭṭhamī;</div> </td> </tr> <tr> <td> <div class="G">Pāṭihāriyapakkhañca,</div> </td> </tr> <tr> <td> <div class="G">aṭṭhaṅgasusamāgataṁ;</div> </td> </tr> <tr> <td> <div class="G">Uposathaṁ upavasanti,</div> </td> </tr> <tr> <td> <div class="G">brahmacariyaṁ caranti ye.</div> </td> </tr> </table> </div>
</div>
<div class="q" id="p_12S1_1473"> <div class="p"> <table class="singleColumn"> <tr> <td> <div class="pN">1473</div> <div class="G">Na tehi yakkhā kīḷanti,</div> </td> </tr> <tr> <td> <div class="G">sāhu te arahataṁ sutaṁ;</div> </td> </tr> <tr> <td> <div class="G">Sānuṁ pabuddhaṁ vajjāsi,</div> </td> </tr> <tr> <td> <div class="G">yakkhānaṁ vacanaṁ idaṁ;</div> </td> </tr> <tr> <td> <div class="G">Mākāsi pāpakaṁ kammaṁ,</div> </td> </tr> <tr> <td> <div class="G">āvi vā yadi vā raho.</div> </td> </tr> </table> </div>
</div>
<div class="q" id="p_12S1_1474"> <div class="p"> <table class="singleColumn"> <tr> <td> <div class="pN">1474</div> <div class="G">Sace ca pāpakaṁ kammaṁ,</div> </td> </tr> <tr> <td> <div class="G">karissasi karosi vā;</div> </td> </tr> <tr> <td> <div class="G">Na te dukkhā pamutyatthi,</div> </td> </tr> <tr> <td> <div class="G">uppaccāpi palāyato”ti.</div> </td> </tr> </table> </div>
</div>
<div class="q" id="p_12S1_1475"> <div class="p"> <table class="singleColumn"> <tr> <td> <div class="pN">1475</div> <div class="G">“Mataṁ vā amma rodanti,</div> </td> </tr> <tr> <td> <div class="G">yo vā jīvaṁ na dissati;</div> </td> </tr> <tr> <td> <div class="G">Jīvantaṁ amma passantī,</div> </td> </tr> <tr> <td> <div class="G">kasmā maṁ amma rodasī”ti.</div> </td> </tr> </table> </div>
</div>
<div class="q" id="p_12S1_1476"> <div class="p"> <table class="singleColumn"> <tr> <td> <div class="pN">1476</div> <div class="G">“Mataṁ vā putta rodanti,</div> </td> </tr> <tr> <td> <div class="G">yo vā jīvaṁ na dissati;</div> </td> </tr> <tr> <td> <div class="G">Yo ca kāme cajitvāna,</div> </td> </tr> <tr> <td> <div class="G">punarāgacchate idha;</div> </td> </tr> <tr> <td> <div class="G">Taṁ vāpi putta rodanti,</div> </td> </tr> <tr> <td> <div class="G">puna jīvaṁ mato hi so.</div> </td> </tr> </table> </div>
</div>
<div class="q" id="p_12S1_1477"> <div class="p"> <table class="singleColumn"> <tr> <td> <div class="pN">1477</div> <div class="G">Kukkuḷā ubbhato tāta,</div> </td> </tr> <tr> <td> <div class="G">kukkuḷaṁ patitumicchasi;</div> </td> </tr> <tr> <td> <div class="G">Narakā ubbhato tāta,</div> </td> </tr> <tr> <td> <div class="G">narakaṁ patitumicchasi.</div> </td> </tr> </table> </div>
</div>
<div class="q" id="p_12S1_1478"> <div class="p"> <table class="singleColumn"> <tr> <td> <div class="pN">1478</div> <div class="G">Abhidhāvatha bhaddante,</div> </td> </tr> <tr> <td> <div class="G">kassa ujjhāpayāmase;</div> </td> </tr> <tr> <td> <div class="G">Ādittā nīhataṁ bhaṇḍaṁ,</div> </td> </tr> <tr> <td> <div class="G">puna ḍayhitumicchasī”ti.</div> </td> </tr> </table> </div>
</div>
</html>
