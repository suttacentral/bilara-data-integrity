<html>
<div class="i">2.1.10 Phassamūlakasutta</div>
<div class="h">Vedanāsaṁyutta</div>
<div class="h">Sagāthāvagga</div>
<div class="h">Phassamūlakasutta</div>
<div class="q" id="p_13S4_1145"> <div class="divNumber">258.</div> <div class="p">
<span class="pN">1145</span>“Tisso imā, bhikkhave, vedanā phassajā phassamūlakā phassanidānā phassapaccayā. Katamā tisso? Sukhā vedanā, dukkhā vedanā, adukkhamasukhā vedanā. Sukhavedaniyaṁ, bhikkhave, phassaṁ paṭicca uppajjati sukhā vedanā. Tasseva sukhavedaniyassa phassassa nirodhā, yaṁ tajjaṁ vedayitaṁ sukhavedaniyaṁ phassaṁ paṭicca uppannā sukhā vedanā, sā nirujjhati, sā vūpasammati. Dukkhavedaniyaṁ, bhikkhave, phassaṁ paṭicca uppajjati dukkhā vedanā. Tasseva dukkhavedaniyassa phassassa nirodhā, yaṁ tajjaṁ vedayitaṁ dukkhavedaniyaṁ phassaṁ paṭicca uppannā dukkhā vedanā, sā nirujjhati, sā vūpasammati. Adukkhamasukhavedaniyaṁ, bhikkhave, phassaṁ paṭicca uppajjati adukkhamasukhā vedanā. Tasseva adukkhamasukhavedaniyassa phassassa nirodhā, yaṁ tajjaṁ vedayitaṁ adukkhamasukhavedaniyaṁ phassaṁ paṭicca uppannā adukkhamasukhā vedanā, sā nirujjhati, sā vūpasammati. Seyyathāpi, bhikkhave, dvinnaṁ kaṭṭhānaṁ saṅghaṭṭanasamodhānā usmā jāyati, tejo abhinibbattati. Tesaṁyeva kaṭṭhānaṁ nānābhāvā vinikkhepā, yā tajjā usmā, sā nirujjhati, sā vūpasammati. Evameva kho, bhikkhave, imā tisso vedanā phassajā phassamūlakā phassanidānā phassapaccayā. Tajjaṁ phassaṁ paṭicca tajjā vedanā uppajjanti. Tajjassa phassassa nirodhā tajjā vedanā nirujjhantī”ti. </div>
</div>
<div class="CENTER" id="p_13S4_1146">
<span class="pN">1146</span>Dasamaṁ.</div>
<div class="CENTER" id="p_13S4_1147">
<span class="pN">1147</span>Vedanāsaṁyuttassa sagāthāvaggo paṭhamo.</div>
<div class="SUMMARY" id="p_13S4_1148">
<span class="pN">1148</span><span class="firstLetter">T</span>assuddānaṁ</div>
<div class="q" id="p_13S4_1149"> <div class="p"> <table class="singleColumn"> <tr> <td> <div class="pN">1149</div> <div class="G">Samādhi sukhaṁ pahānena,</div> </td> </tr> <tr> <td> <div class="G">pātālaṁ daṭṭhabbena ca;</div> </td> </tr> <tr> <td> <div class="G">Sallena ceva gelaññā,</div> </td> </tr> <tr> <td> <div class="G">anicca phassamūlakāti.</div> </td> </tr> </table> </div>
</div>
</html>
