<html>
<div class="i">3.1.9 Yaññasutta</div>
<div class="h">Kosalasaṁyutta</div>
<div class="h">Paṭhamavagga</div>
<div class="h">Yaññasutta</div>
<div class="q" id="p_12S1_615"> <div class="divNumber">120.</div> <div class="p">
<span class="pN">615</span>Sāvatthinidānaṁ. Tena kho pana samayena rañño pasenadissa kosalassa mahāyañño paccupaṭṭhito hoti, pañca ca usabhasatāni pañca ca vacchatarasatāni pañca ca vacchatarisatāni pañca ca ajasatāni pañca ca urabbhasatāni thūṇūpanītāni honti yaññatthāya. Yepissa te honti dāsāti vā pessāti vā kammakarāti vā, tepi daṇḍatajjitā bhayatajjitā assumukhā rudamānā parikammāni karonti. </div>
</div>
<div class="q" id="p_12S1_616"> <div class="p">
<span class="pN">616</span>Atha kho sambahulā bhikkhū pubbaṇhasamayaṁ nivāsetvā pattacīvaramādāya sāvatthiṁ piṇḍāya pavisiṁsu. Sāvatthiyaṁ piṇḍāya caritvā pacchābhattaṁ piṇḍapātapaṭikkantā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ—  “idha, bhante, rañño pasenadissa kosalassa mahāyañño paccupaṭṭhito hoti, pañca ca usabhasatāni pañca ca vacchatarasatāni pañca ca vacchatarisatāni pañca ca ajasatāni pañca ca urabbhasatāni thūṇūpanītāni honti yaññatthāya. Yepissa te honti dāsāti vā pessāti vā kammakarāti vā, tepi daṇḍatajjitā bhayatajjitā assumukhā rudamānā parikammāni karontī”ti. </div>
</div>
<div class="q" id="p_12S1_617"> <div class="p">
<span class="pN">617</span>Atha kho bhagavā etamatthaṁ viditvā tāyaṁ velāyaṁ imā gāthāyo abhāsi—  </div>
</div>
<div class="q" id="p_12S1_618"> <div class="p"> <table class="singleColumn"> <tr> <td> <div class="pN">618</div> <div class="G">“Assamedhaṁ purisamedhaṁ,</div> </td> </tr> <tr> <td> <div class="G">sammāpāsaṁ vājapeyyaṁ;</div> </td> </tr> <tr> <td> <div class="G">Niraggaḷaṁ mahārambhā,</div> </td> </tr> <tr> <td> <div class="G">na te honti mahapphalā.</div> </td> </tr> </table> </div>
</div>
<div class="q" id="p_12S1_619"> <div class="p"> <table class="singleColumn"> <tr> <td> <div class="pN">619</div> <div class="G">Ajeḷakā ca gāvo ca,</div> </td> </tr> <tr> <td> <div class="G">vividhā yattha haññare;</div> </td> </tr> <tr> <td> <div class="G">Na taṁ sammaggatā yaññaṁ,</div> </td> </tr> <tr> <td> <div class="G">upayanti mahesino.</div> </td> </tr> </table> </div>
</div>
<div class="q" id="p_12S1_620"> <div class="p"> <table class="singleColumn"> <tr> <td> <div class="pN">620</div> <div class="G">Ye ca yaññā nirārambhā,</div> </td> </tr> <tr> <td> <div class="G">yajanti anukulaṁ sadā;</div> </td> </tr> <tr> <td> <div class="G">Ajeḷakā ca gāvo ca,</div> </td> </tr> <tr> <td> <div class="G">vividhā nettha haññare;</div> </td> </tr> <tr> <td> <div class="G">Etaṁ sammaggatā yaññaṁ,</div> </td> </tr> <tr> <td> <div class="G">upayanti mahesino.</div> </td> </tr> </table> </div>
</div>
<div class="q" id="p_12S1_621"> <div class="p"> <table class="singleColumn"> <tr> <td> <div class="pN">621</div> <div class="G">Etaṁ yajetha medhāvī,</div> </td> </tr> <tr> <td> <div class="G">eso yañño mahapphalo;</div> </td> </tr> <tr> <td> <div class="G">Etañhi yajamānassa,</div> </td> </tr> <tr> <td> <div class="G">seyyo hoti na pāpiyo;</div> </td> </tr> <tr> <td> <div class="G">Yañño ca vipulo hoti,</div> </td> </tr> <tr> <td> <div class="G">pasīdanti ca devatā”ti.</div> </td> </tr> </table> </div>
</div>
</html>
