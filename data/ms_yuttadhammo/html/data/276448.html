<html>
<div class="i">1.5.1.9 Duṭṭhullārocanasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Musāvādavagga
</div>
<div class="h">
Duṭṭhullārocanasikkhāpada
</div>
<div class="q" id="p_2V_295">
<div class="divNumber">
78.
</div>
<div class="p">
<span class="pN">295</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena āyasmā upanando sakyaputto chabbaggiyehi bhikkhūhi saddhiṁ bhaṇḍanakato hoti. So sañcetanikaṁ sukkavissaṭṭhiṁ āpattiṁ āpajjitvā saṁghaṁ tassā āpattiyā parivāsaṁ yāci. Tassa saṁgho tassā āpattiyā parivāsaṁ adāsi. Tena kho pana samayena sāvatthiyaṁ aññatarassa pūgassa saṁghabhattaṁ hoti. So parivasanto bhattagge āsanapariyante nisīdi. Chabbaggiyā bhikkhū te upāsake etadavocuṁ—  “eso, āvuso, āyasmā upanando sakyaputto tumhākaṁ sambhāvito kulūpako; yeneva hatthena saddhādeyyaṁ bhuñjati teneva hatthena upakkamitvā asuciṁ mocesi. So sañcetanikaṁ sukkavissaṭṭhiṁ āpattiṁ āpajjitvā saṁghaṁ tassā āpattiyā parivāsaṁ yāci. Tassa saṁgho tassā āpattiyā parivāsaṁ adāsi. So parivasanto āsanapariyante nisinno”ti.
</div>
</div>
<div class="q" id="p_2V_296">
<div class="p">
<span class="pN">296</span>Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū bhikkhussa duṭṭhullaṁ āpattiṁ anupasampannassa ārocessantī”ti…pe…  “saccaṁ kira tumhe, bhikkhave, bhikkhussa duṭṭhullaṁ āpattiṁ anupasampannassa ārocethā”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, bhikkhussa duṭṭhullaṁ āpattiṁ anupasampannassa ārocessatha. Netaṁ, moghapurisā, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_297">
<div class="divNumber">
79.
</div>
<div class="p">
<span class="pN">297</span><span class="bold">“Yo pana bhikkhu bhikkhussa duṭṭhullaṁ āpattiṁ anupasampannassa āroceyya, aññatra bhikkhusammutiyā, pācittiyan”</span>ti. (<span class="italic">9</span>:<span class="bold">58</span>)
</div>
</div>
<div class="q" id="p_2V_298">
<div class="divNumber">
80.
</div>
<div class="p">
<span class="pN">298</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_299">
<div class="p">
<span class="pN">299</span><span class="bold">Bhikkhussā</span>ti aññassa bhikkhussa.
</div>
</div>
<div class="q" id="p_2V_300">
<div class="p">
<span class="pN">300</span><span class="bold">Duṭṭhullā</span> nāma āpatti—  cattāri ca pārājikāni, terasa ca saṁghādisesā.
</div>
</div>
<div class="q" id="p_2V_301">
<div class="p">
<span class="pN">301</span><span class="bold">Anupasampanno</span> nāma bhikkhuñca bhikkhuniñca ṭhapetvā avaseso anupasampanno nāma.
</div>
</div>
<div class="q" id="p_2V_302">
<div class="p">
<span class="pN">302</span><span class="bold">Āroceyyā</span>ti āroceyya itthiyā vā purisassa vā gahaṭṭhassa vā pabbajitassa vā.
</div>
</div>
<div class="q" id="p_2V_303">
<div class="p">
<span class="pN">303</span><span class="bold">Aññatra bhikkhusammutiyā</span>ti ṭhapetvā bhikkhusammutiṁ.
</div>
</div>
<div class="q" id="p_2V_304">
<div class="p">
<span class="pN">304</span>Atthi bhikkhusammuti āpattipariyantā, na kulapariyantā. Atthi bhikkhusammuti kulapariyantā, na āpattipariyantā, atthi bhikkhusammuti āpattipariyantā ca kulapariyantā ca, atthi bhikkhusammuti neva āpattipariyantā na kulapariyantā.
</div>
</div>
<div class="q" id="p_2V_305">
<div class="p">
<span class="pN">305</span><span class="bold">Āpattipariyantā</span> nāma āpattiyo pariggahitāyo honti—  “ettakāhi āpattīhi ārocetabbo”ti.
</div>
</div>
<div class="q" id="p_2V_306">
<div class="p">
<span class="pN">306</span><span class="bold">Kulapariyantā</span> nāma kulāni pariggahitāni honti—  “ettakesu kulesu ārocetabbo”ti. <span class="bold">Āpattipariyantā ca kulapariyantā ca</span> nāma āpattiyo ca pariggahitāyo honti, kulāni ca pariggahitāni honti—  “ettakāhi āpattīhi ettakesu kulesu ārocetabbo”ti. <span class="bold">Neva āpattipariyantā na kulapariyantā</span> nāma āpattiyo ca apariggahitāyo honti, kulāni ca apariggahitāni honti—  “ettakāhi āpattīhi ettakesu kulesu ārocetabbo”ti.
</div>
</div>
<div class="q" id="p_2V_307">
<div class="divNumber">
81.
</div>
<div class="p">
<span class="pN">307</span>Āpattipariyante yā āpattiyo pariggahitāyo honti, tā āpattiyo ṭhapetvā aññāhi āpattīhi āroceti, āpatti pācittiyassa.
</div>
</div>
<div class="q" id="p_2V_308">
<div class="p">
<span class="pN">308</span>Kulapariyante yāni kulāni pariggahitāni honti, tāni kulāni ṭhapetvā aññesu kulesu āroceti, āpatti pācittiyassa.
</div>
</div>
<div class="q" id="p_2V_309">
<div class="p">
<span class="pN">309</span>Āpattipariyante ca kulapariyante ca yā āpattiyo pariggahitāyo honti, tā āpattiyo ṭhapetvā yāni kulāni pariggahitāni honti, tāni kulāni ṭhapetvā aññāhi āpattīhi aññesu kulesu āroceti, āpatti pācittiyassa.
</div>
</div>
<div class="q" id="p_2V_310">
<div class="p">
<span class="pN">310</span>Neva āpattipariyante na kulapariyante, anāpatti.
</div>
</div>
<div class="q" id="p_2V_311">
<div class="divNumber">
82.
</div>
<div class="p">
<span class="pN">311</span>Duṭṭhullāya āpattiyā duṭṭhullāpattisaññī anupasampannassa āroceti, aññatra bhikkhusammutiyā, āpatti pācittiyassa.
</div>
</div>
<div class="q" id="p_2V_312">
<div class="p">
<span class="pN">312</span>Duṭṭhullāya āpattiyā vematiko anupasampannassa āroceti, aññatra bhikkhusammutiyā, āpatti pācittiyassa.
</div>
</div>
<div class="q" id="p_2V_313">
<div class="p">
<span class="pN">313</span>Duṭṭhullāya āpattiyā aduṭṭhullāpattisaññī anupasampannassa āroceti, aññatra bhikkhusammutiyā, āpatti pācittiyassa.
</div>
</div>
<div class="q" id="p_2V_314">
<div class="p">
<span class="pN">314</span>Aduṭṭhullaṁ āpattiṁ āroceti, āpatti dukkaṭassa.
</div>
</div>
<div class="q" id="p_2V_315">
<div class="p">
<span class="pN">315</span>Anupasampannassa duṭṭhullaṁ vā aduṭṭhullaṁ vā ajjhācāraṁ āroceti, āpatti dukkaṭassa.
</div>
</div>
<div class="q" id="p_2V_316">
<div class="p">
<span class="pN">316</span>Aduṭṭhullāya āpattiyā duṭṭhullāpattisaññī, āpatti dukkaṭassa.
</div>
</div>
<div class="q" id="p_2V_317">
<div class="p">
<span class="pN">317</span>Aduṭṭhullāya āpattiyā vematiko, āpatti dukkaṭassa.
</div>
</div>
<div class="q" id="p_2V_318">
<div class="p">
<span class="pN">318</span>Aduṭṭhullāya āpattiyā aduṭṭhullāpattisaññī, āpatti dukkaṭassa.
</div>
</div>
<div class="q" id="p_2V_319">
<div class="divNumber">
83.
</div>
<div class="p">
<span class="pN">319</span>Anāpatti—  vatthuṁ āroceti no āpattiṁ, āpattiṁ āroceti no vatthuṁ, bhikkhusammutiyā, ummattakassa, ādikammikassāti.
</div>
</div>
<div class="CENTER" id="p_2V_320">
<span class="pN">320</span>Duṭṭhullārocanasikkhāpadaṁ niṭṭhitaṁ navamaṁ.
</div>
</html>
