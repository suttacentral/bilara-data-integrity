<html>
<div class="i">4.1.4 Paṭhamamārapāsasutta</div>
<div class="h">Mārasaṁyutta</div>
<div class="h">Paṭhamavagga</div>
<div class="h">Paṭhamamārapāsasutta</div>
<div class="q" id="p_12S1_783"> <div class="divNumber">140.</div> <div class="p">
<span class="pN">783</span>Evaṁ me sutaṁ—  ekaṁ samayaṁ bhagavā bārāṇasiyaṁ viharati isipatane migadāye. Tatra kho bhagavā bhikkhū āmantesi—  “bhikkhavo”ti. “Bhadante”ti te bhikkhū bhagavato paccassosuṁ. Bhagavā etadavoca—  </div>
</div>
<div class="q" id="p_12S1_784"> <div class="p">
<span class="pN">784</span>“Mayhaṁ kho, bhikkhave, yoniso manasikārā yoniso sammappadhānā anuttarā vimutti anuppattā, anuttarā vimutti sacchikatā. Tumhepi, bhikkhave, yoniso manasikārā yoniso sammappadhānā anuttaraṁ vimuttiṁ anupāpuṇātha, anuttaraṁ vimuttiṁ sacchikarothā”ti. Atha kho māro pāpimā yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi—  </div>
</div>
<div class="q" id="p_12S1_785"> <div class="p"> <table class="singleColumn"> <tr> <td> <div class="pN">785</div> <div class="G">“Baddhosi mārapāsena,</div> </td> </tr> <tr> <td> <div class="G">ye dibbā ye ca mānusā;</div> </td> </tr> <tr> <td> <div class="G">Mārabandhanabaddhosi,</div> </td> </tr> <tr> <td> <div class="G">na me samaṇa mokkhasī”ti.</div> </td> </tr> </table> </div>
</div>
<div class="q" id="p_12S1_786"> <div class="p"> <table class="singleColumn"> <tr> <td> <div class="pN">786</div> <div class="G">“Muttāhaṁ mārapāsena,</div> </td> </tr> <tr> <td> <div class="G">Ye dibbā ye ca mānusā;</div> </td> </tr> <tr> <td> <div class="G">Mārabandhanamuttomhi,</div> </td> </tr> <tr> <td> <div class="G">Nihato tvamasi antakā”ti.</div> </td> </tr> </table> </div>
</div>
<div class="q" id="p_12S1_787"> <div class="p">
<span class="pN">787</span>Atha kho māro pāpimā…pe…  tatthevantaradhāyīti. </div>
</div>
</html>
