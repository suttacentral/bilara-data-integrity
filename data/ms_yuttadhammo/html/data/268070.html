<html>
<div class="i">1.3.4 Sattāvāsasutta</div>
<div class="h">Paṭhamapaṇṇāsaka</div>
<div class="h">Sattāvāsavagga</div>
<div class="h">Sattāvāsasutta</div>
<div class="q" id="p_17A9_198"> <div class="divNumber">24.</div> <div class="p">
<span class="pN">198</span>“Navayime, bhikkhave, sattāvāsā. Katame nava? Santi, bhikkhave, sattā nānattakāyā nānattasaññino, seyyathāpi manussā, ekacce ca devā, ekacce ca vinipātikā. Ayaṁ paṭhamo sattāvāso. (1) </div>
</div>
<div class="q" id="p_17A9_199"> <div class="p">
<span class="pN">199</span>Santi, bhikkhave, sattā nānattakāyā ekattasaññino, seyyathāpi devā brahmakāyikā paṭhamābhinibbattā. Ayaṁ dutiyo sattāvāso. (2) </div>
</div>
<div class="q" id="p_17A9_200"> <div class="p">
<span class="pN">200</span>Santi, bhikkhave, sattā ekattakāyā nānattasaññino, seyyathāpi devā ābhassarā. Ayaṁ tatiyo sattāvāso. (3) </div>
</div>
<div class="q" id="p_17A9_201"> <div class="p">
<span class="pN">201</span>Santi, bhikkhave, sattā ekattakāyā ekattasaññino, seyyathāpi devā subhakiṇhā. Ayaṁ catuttho sattāvāso. (4) </div>
</div>
<div class="q" id="p_17A9_202"> <div class="p">
<span class="pN">202</span>Santi, bhikkhave, sattā asaññino appaṭisaṁvedino, seyyathāpi devā asaññasattā. Ayaṁ pañcamo sattāvāso. (5) </div>
</div>
<div class="q" id="p_17A9_203"> <div class="p">
<span class="pN">203</span>Santi, bhikkhave, sattā sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ‘ananto ākāso’ti ākāsānañcāyatanūpagā. Ayaṁ chaṭṭho sattāvāso. (6) </div>
</div>
<div class="q" id="p_17A9_204"> <div class="p">
<span class="pN">204</span>Santi, bhikkhave, sattā sabbaso ākāsānañcāyatanaṁ samatikkamma ‘anantaṁ viññāṇan’ti viññāṇañcāyatanūpagā. Ayaṁ sattamo sattāvāso. (7) </div>
</div>
<div class="q" id="p_17A9_205"> <div class="p">
<span class="pN">205</span>Santi, bhikkhave, sattā sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanūpagā. Ayaṁ aṭṭhamo sattāvāso. (8) </div>
</div>
<div class="q" id="p_17A9_206"> <div class="p">
<span class="pN">206</span>Santi, bhikkhave, sattā sabbaso ākiñcaññāyatanaṁ samatikkamma nevasaññānāsaññāyatanūpagā. Ayaṁ navamo sattāvāso. (9) </div>
</div>
<div class="q" id="p_17A9_207"> <div class="p">
<span class="pN">207</span>Ime kho, bhikkhave, nava sattāvāsā”ti. </div>
</div>
<div class="CENTER" id="p_17A9_208">
<span class="pN">208</span>Catutthaṁ.</div>
</html>
