<html>
<div class="i">6.6.2 Kittisaddaabbhuggamana</div>
<div class="h">Mahāgovindasutta</div>
<div class="h">Mahāgovindavatthu</div>
<div class="h">Kittisaddaabbhuggamana</div>
<div class="q" id="p_7D_695"> <div class="divNumber">311.</div> <div class="p">
<span class="pN">695</span>Atha kho, bho, te cha khattiyā yena mahāgovindo brāhmaṇo tenupasaṅkamiṁsu; upasaṅkamitvā mahāgovindaṁ brāhmaṇaṁ etadavocuṁ—  <span class="smallFont">“</span>yathā kho bhavaṁ govindo reṇussa rañño sahāyo piyo manāpo appaṭikūlo. Evameva kho bhavaṁ govindo amhākampi sahāyo piyo manāpo appaṭikūlo, anusāsatu no bhavaṁ govindo; mā no bhavaṁ govindo anusāsaniyā paccabyāhāsī<span class="smallFont">”</span>ti. <span class="smallFont">“</span>Evaṁ, bho<span class="smallFont">”</span>ti kho mahāgovindo brāhmaṇo tesaṁ channaṁ khattiyānaṁ paccassosi. Atha kho, bho, mahāgovindo brāhmaṇo satta ca rājāno khattiye muddhāvasitte rajje anusāsi, satta ca brāhmaṇamahāsāle satta ca nhātakasatāni mante vācesi. </div>
</div>
<div class="q" id="p_7D_696"> <div class="divNumber">312.</div> <div class="p">
<span class="pN">696</span>Atha kho, bho, mahāgovindassa brāhmaṇassa aparena samayena evaṁ kalyāṇo kittisaddo abbhuggacchi—  <span class="smallFont">“</span>sakkhi mahāgovindo brāhmaṇo brahmānaṁ passati, sakkhi mahāgovindo brāhmaṇo brahmunā sākaccheti sallapati mantetī<span class="smallFont">”</span>ti. Atha kho, bho, mahāgovindassa brāhmaṇassa etadahosi—  <span class="smallFont">“</span>mayhaṁ kho evaṁ kalyāṇo kittisaddo abbhuggato—  <span class="smallFont">‘</span>sakkhi mahāgovindo brāhmaṇo brahmānaṁ passati, sakkhi mahāgovindo brāhmaṇo brahmunā sākaccheti sallapati mantetī<span class="smallFont">’</span>ti. Na kho panāhaṁ brahmānaṁ passāmi, na brahmunā sākacchemi, na brahmunā sallapāmi, na brahmunā mantemi. Sutaṁ kho pana metaṁ brāhmaṇānaṁ vuddhānaṁ mahallakānaṁ ācariyapācariyānaṁ bhāsamānānaṁ—  <span class="smallFont">‘</span>yo vassike cattāro māse paṭisallīyati, karuṇaṁ jhānaṁ jhāyati, so brahmānaṁ passati brahmunā sākaccheti brahmunā sallapati brahmunā mantetī<span class="smallFont">’</span>ti. Yannūnāhaṁ vassike cattāro māse paṭisallīyeyyaṁ, karuṇaṁ jhānaṁ jhāyeyyan<span class="smallFont">”</span>ti. </div>
</div>
<div class="q" id="p_7D_697"> <div class="divNumber">313.</div> <div class="p">
<span class="pN">697</span>Atha kho, bho, mahāgovindo brāhmaṇo yena reṇu rājā tenupasaṅkami; upasaṅkamitvā reṇuṁ rājānaṁ etadavoca—  <span class="smallFont">“</span>mayhaṁ kho, bho, evaṁ kalyāṇo kittisaddo abbhuggato—  <span class="smallFont">‘</span>sakkhi mahāgovindo brāhmaṇo brahmānaṁ passati, sakkhi mahāgovindo brāhmaṇo brahmunā sākaccheti sallapati mantetī<span class="smallFont">’</span>ti. Na kho panāhaṁ, bho, brahmānaṁ passāmi, na brahmunā sākacchemi, na brahmunā sallapāmi, na brahmunā mantemi. Sutaṁ kho pana metaṁ brāhmaṇānaṁ vuddhānaṁ mahallakānaṁ ācariyapācariyānaṁ bhāsamānānaṁ—  <span class="smallFont">‘</span>yo vassike cattāro māse paṭisallīyati, karuṇaṁ jhānaṁ jhāyati, so brahmānaṁ passati, brahmunā sākaccheti brahmunā sallapati brahmunā mantetī<span class="smallFont">’</span>ti. Icchāmahaṁ, bho, vassike cattāro māse paṭisallīyituṁ, karuṇaṁ jhānaṁ jhāyituṁ; namhi kenaci upasaṅkamitabbo aññatra ekena bhattābhihārenā<span class="smallFont">”</span>ti. <span class="smallFont">“</span>Yassadāni bhavaṁ govindo kālaṁ maññatī<span class="smallFont">”</span>ti. </div>
</div>
<div class="q" id="p_7D_698"> <div class="divNumber">314.</div> <div class="p">
<span class="pN">698</span>Atha kho, bho, mahāgovindo brāhmaṇo yena te cha khattiyā tenupasaṅkami; upasaṅkamitvā te cha khattiye etadavoca—  <span class="smallFont">“</span>mayhaṁ kho, bho, evaṁ kalyāṇo kittisaddo abbhuggato—  <span class="smallFont">‘</span>sakkhi mahāgovindo brāhmaṇo brahmānaṁ passati, sakkhi mahāgovindo brāhmaṇo brahmunā sākaccheti sallapati mantetī<span class="smallFont">’</span>ti. Na kho panāhaṁ, bho, brahmānaṁ passāmi, na brahmunā sākacchemi, na brahmunā sallapāmi, na brahmunā mantemi. Sutaṁ kho pana metaṁ brāhmaṇānaṁ vuddhānaṁ mahallakānaṁ ācariyapācariyānaṁ bhāsamānānaṁ, <span class="smallFont">‘</span>yo vassike cattāro māse paṭisallīyati, karuṇaṁ jhānaṁ jhāyati, so brahmānaṁ passati brahmunā sākaccheti brahmunā sallapati brahmunā mantetī<span class="smallFont">’</span>ti. Icchāmahaṁ, bho, vassike cattāro māse paṭisallīyituṁ, karuṇaṁ jhānaṁ jhāyituṁ; namhi kenaci upasaṅkamitabbo aññatra ekena bhattābhihārenā<span class="smallFont">”</span>ti. <span class="smallFont">“</span>Yassadāni bhavaṁ govindo kālaṁ maññatī<span class="smallFont">”</span>ti. </div>
</div>
<div class="q" id="p_7D_699"> <div class="divNumber">315.</div> <div class="p">
<span class="pN">699</span>Atha kho, bho, mahāgovindo brāhmaṇo yena te satta ca brāhmaṇamahāsālā satta ca nhātakasatāni tenupasaṅkami; upasaṅkamitvā te satta ca brāhmaṇamahāsāle satta ca nhātakasatāni etadavoca—  <span class="smallFont">“</span>mayhaṁ kho, bho, evaṁ kalyāṇo kittisaddo abbhuggato—  <span class="smallFont">‘</span>sakkhi mahāgovindo brāhmaṇo brahmānaṁ passati, sakkhi mahāgovindo brāhmaṇo brahmunā sākaccheti sallapati mantetī<span class="smallFont">’</span>ti. Na kho panāhaṁ, bho, brahmānaṁ passāmi, na brahmunā sākacchemi, na brahmunā sallapāmi, na brahmunā mantemi. Sutaṁ kho pana metaṁ brāhmaṇānaṁ vuddhānaṁ mahallakānaṁ ācariyapācariyānaṁ bhāsamānānaṁ—  <span class="smallFont">‘</span>yo vassike cattāro māse paṭisallīyati, karuṇaṁ jhānaṁ jhāyati, so brahmānaṁ passati, brahmunā sākaccheti, brahmunā sallapati, brahmunā mantetī<span class="smallFont">’</span>ti. Tena hi, bho, yathāsute yathāpariyatte mante vitthārena sajjhāyaṁ karotha, aññamaññañca mante vācetha; icchāmahaṁ, bho, vassike cattāro māse paṭisallīyituṁ, karuṇaṁ jhānaṁ jhāyituṁ; namhi kenaci upasaṅkamitabbo aññatra ekena bhattābhihārenā<span class="smallFont">”</span>ti. <span class="smallFont">“</span>Yassadāni bhavaṁ govindo kālaṁ maññatī<span class="smallFont">”</span>ti. </div>
</div>
<div class="q" id="p_7D_700"> <div class="divNumber">316.</div> <div class="p">
<span class="pN">700</span>Atha kho, bho, mahāgovindo brāhmaṇo yena cattārīsā bhariyā sādisiyo tenupasaṅkami; upasaṅkamitvā cattārīsā bhariyā sādisiyo etadavoca—  <span class="smallFont">“</span>mayhaṁ kho, bhotī, evaṁ kalyāṇo kittisaddo abbhuggato—  <span class="smallFont">‘</span>sakkhi mahāgovindo brāhmaṇo brahmānaṁ passati, sakkhi mahāgovindo brāhmaṇo brahmunā sākaccheti sallapati mantetī<span class="smallFont">’</span>ti. Na kho panāhaṁ, bhotī, brahmānaṁ passāmi, na brahmunā sākacchemi, na brahmunā sallapāmi, na brahmunā mantemi. Sutaṁ kho pana metaṁ brāhmaṇānaṁ vuddhānaṁ mahallakānaṁ ācariyapācariyānaṁ bhāsamānānaṁ <span class="smallFont">‘</span>yo vassike cattāro māse paṭisallīyati, karuṇaṁ jhānaṁ jhāyati, so brahmānaṁ passati, brahmunā sākaccheti, brahmunā sallapati, brahmunā mantetī<span class="smallFont">’</span>ti, icchāmahaṁ, bhotī, vassike cattāro māse paṭisallīyituṁ, karuṇaṁ jhānaṁ jhāyituṁ; namhi kenaci upasaṅkamitabbo aññatra ekena bhattābhihārenā<span class="smallFont">”</span>ti. <span class="smallFont">“</span>Yassadāni bhavaṁ govindo kālaṁ maññatī<span class="smallFont">”</span>ti. </div>
</div>
<div class="q" id="p_7D_701"> <div class="divNumber">317.</div> <div class="p">
<span class="pN">701</span>Atha kho, bho, mahāgovindo brāhmaṇo puratthimena nagarassa navaṁ sandhāgāraṁ kārāpetvā vassike cattāro māse paṭisallīyi, karuṇaṁ jhānaṁ jhāyi; nāssudha koci upasaṅkamati aññatra ekena bhattābhihārena. Atha kho, bho, mahāgovindassa brāhmaṇassa catunnaṁ māsānaṁ accayena ahudeva ukkaṇṭhanā ahu paritassanā—  <span class="smallFont">“</span>sutaṁ kho pana metaṁ brāhmaṇānaṁ vuddhānaṁ mahallakānaṁ ācariyapācariyānaṁ bhāsamānānaṁ—  <span class="smallFont">‘</span>yo vassike cattāro māse paṭisallīyati, karuṇaṁ jhānaṁ jhāyati, so brahmānaṁ passati, brahmunā sākaccheti brahmunā sallapati brahmunā mantetī<span class="smallFont">’</span>ti. Na kho panāhaṁ brahmānaṁ passāmi, na brahmunā sākacchemi na brahmunā sallapāmi na brahmunā mantemī<span class="smallFont">”</span>ti. </div>
</div>
</html>
