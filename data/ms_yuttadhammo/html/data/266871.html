<html>
<div class="i">7.10 Utenasutta</div>
<div class="h">Cūḷavagga</div>
<div class="h">Utenasutta</div>
<div class="q" id="p_18Ud_652"> <div class="divNumber">70.</div> <div class="p">
<span class="pN">652</span>Evaṁ me sutaṁ— ekaṁ samayaṁ bhagavā kosambiyaṁ viharati ghositārāme. Tena kho pana samayena rañño utenassa uyyānagatassa antepuraṁ daḍḍhaṁ hoti, pañca ca itthisatāni kālaṅkatāni honti sāmāvatīpamukhāni. </div>
</div>
<div class="q" id="p_18Ud_653"> <div class="p">
<span class="pN">653</span>Atha kho sambahulā bhikkhū pubbaṇhasamayaṁ nivāsetvā pattacīvaramādāya kosambiṁ piṇḍāya pāvisiṁsu. Kosambiyaṁ piṇḍāya caritvā pacchābhattaṁ piṇḍapātapaṭikkantā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ— “idha, bhante, rañño utenassa uyyānagatassa antepuraṁ daḍḍhaṁ, pañca ca itthisatāni kālaṅkatāni sāmāvatīpamukhāni. Tāsaṁ, bhante, upāsikānaṁ kā gati ko abhisamparāyo”ti? </div>
</div>
<div class="q" id="p_18Ud_654"> <div class="p">
<span class="pN">654</span>“Santettha, bhikkhave, upāsikāyo sotāpannā, santi sakadāgāminiyo, santi anāgāminiyo. Sabbā tā, bhikkhave, upāsikāyo anipphalā kālaṅkatā”ti. </div>
</div>
<div class="q" id="p_18Ud_655"> <div class="p">
<span class="pN">655</span>Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi— </div>
</div>
<div class="q" id="p_18Ud_656"> <div class="p"> <table class="singleColumn"> <tr> <td> <div class="pN">656</div> <div class="G">“Mohasambandhano loko,</div> </td> </tr> <tr> <td> <div class="G">bhabbarūpova dissati;</div> </td> </tr> <tr> <td> <div class="G">Upadhibandhano bālo,</div> </td> </tr> <tr> <td> <div class="G">tamasā parivārito;</div> </td> </tr> <tr> <td> <div class="G">Sassatoriva khāyati,</div> </td> </tr> <tr> <td> <div class="G">passato natthi kiñcanan”ti. (83)</div> </td> </tr> </table> </div>
</div>
<div class="CENTER" id="p_18Ud_657">
<span class="pN">657</span>Dasamaṁ.</div>
<div class="SUMMARY" id="p_18Ud_658">
<span class="pN">658</span><span class="firstLetter">T</span>assuddānaṁ</div>
<div class="q" id="p_18Ud_659"> <div class="p"> <table class="singleColumn"> <tr> <td> <div class="pN">659</div> <div class="G">Dve bhaddiyā dve ca sattā,</div> </td> </tr> <tr> <td> <div class="G">lakuṇḍako taṇhākkhayo;</div> </td> </tr> <tr> <td> <div class="G">Papañcakhayo ca kaccāno,</div> </td> </tr> <tr> <td> <div class="G">udapānañca utenoti.</div> </td> </tr> </table> </div>
</div>
<div class="CENTER" id="p_18Ud_660">
<span class="pN">660</span>Cūḷavaggo sattamo.</div>
</html>
