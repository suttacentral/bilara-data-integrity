<html>
<div class="i">5.6 Upasīvamāṇavapucchā</div>
<div class="h">Pārāyanavagga</div>
<div class="h">Upasīvamāṇavapucchā</div>
<div class="q" id="p_18Sn_1263"> <div class="divNumber">1076.</div> <div class="p"> <table class="singleColumn"> <tr> <td> <div class="pN">1263</div> <div class="G">“Eko ahaṁ sakka mahantamoghaṁ, <span class="gathaQuote">(iccāyasmā upasīvo)</span>
</div> </td> </tr> <tr> <td> <div class="G">Anissito no visahāmi tārituṁ;</div> </td> </tr> <tr> <td> <div class="G">Ārammaṇaṁ brūhi samantacakkhu,</div> </td> </tr> <tr> <td> <div class="G">Yaṁ nissito oghamimaṁ tareyyaṁ”. (1)</div> </td> </tr> </table> </div>
</div>
<div class="q" id="p_18Sn_1264"> <div class="divNumber">1077.</div> <div class="p"> <table class="singleColumn"> <tr> <td> <div class="pN">1264</div> <div class="G">“Ākiñcaññaṁ pekkhamāno satimā, <span class="gathaQuote">(upasīvāti bhagavā)</span>
</div> </td> </tr> <tr> <td> <div class="G">Natthīti nissāya tarassu oghaṁ;</div> </td> </tr> <tr> <td> <div class="G">Kāme pahāya virato kathāhi,</div> </td> </tr> <tr> <td> <div class="G">Taṇhakkhayaṁ nattamahābhipassa”. (2)</div> </td> </tr> </table> </div>
</div>
<div class="q" id="p_18Sn_1265"> <div class="divNumber">1078.</div> <div class="p"> <table class="singleColumn"> <tr> <td> <div class="pN">1265</div> <div class="G">“Sabbesu kāmesu yo vītarāgo, <span class="gathaQuote">(iccāyasmā upasīvo)</span>
</div> </td> </tr> <tr> <td> <div class="G">Ākiñcaññaṁ nissito hitvā maññaṁ;</div> </td> </tr> <tr> <td> <div class="G">Saññāvimokkhe parame vimutto,</div> </td> </tr> <tr> <td> <div class="G">Tiṭṭhe nu so tattha anānuyāyī”. (3)</div> </td> </tr> </table> </div>
</div>
<div class="q" id="p_18Sn_1266"> <div class="divNumber">1079.</div> <div class="p"> <table class="singleColumn"> <tr> <td> <div class="pN">1266</div> <div class="G">“Sabbesu kāmesu yo vītarāgo, <span class="gathaQuote">(upasīvāti bhagavā)</span>
</div> </td> </tr> <tr> <td> <div class="G">Ākiñcaññaṁ nissito hitvā maññaṁ;</div> </td> </tr> <tr> <td> <div class="G">Saññāvimokkhe parame vimutto,</div> </td> </tr> <tr> <td> <div class="G">Tiṭṭheyya so tattha anānuyāyī”. (4)</div> </td> </tr> </table> </div>
</div>
<div class="q" id="p_18Sn_1267"> <div class="divNumber">1080.</div> <div class="p"> <table class="singleColumn"> <tr> <td> <div class="pN">1267</div> <div class="G">“Tiṭṭhe ce so tattha anānuyāyī,</div> </td> </tr> <tr> <td> <div class="G">Pūgampi vassānaṁ samantacakkhu;</div> </td> </tr> <tr> <td> <div class="G">Tattheva so sītisiyā vimutto,</div> </td> </tr> <tr> <td> <div class="G">Cavetha viññāṇaṁ tathāvidhassa”. (5)</div> </td> </tr> </table> </div>
</div>
<div class="q" id="p_18Sn_1268"> <div class="divNumber">1081.</div> <div class="p"> <table class="singleColumn"> <tr> <td> <div class="pN">1268</div> <div class="G">“Accī yathā vātavegena khittā, <span class="gathaQuote">(upasīvāti bhagavā)</span>
</div> </td> </tr> <tr> <td> <div class="G">Atthaṁ paleti na upeti saṅkhaṁ;</div> </td> </tr> <tr> <td> <div class="G">Evaṁ munī nāmakāyā vimutto,</div> </td> </tr> <tr> <td> <div class="G">Atthaṁ paleti na upeti saṅkhaṁ”. (6)</div> </td> </tr> </table> </div>
</div>
<div class="q" id="p_18Sn_1269"> <div class="divNumber">1082.</div> <div class="p"> <table class="singleColumn"> <tr> <td> <div class="pN">1269</div> <div class="G">“Atthaṅgato so uda vā so natthi,</div> </td> </tr> <tr> <td> <div class="G">Udāhu ve sassatiyā arogo;</div> </td> </tr> <tr> <td> <div class="G">Taṁ me munī sādhu viyākarohi,</div> </td> </tr> <tr> <td> <div class="G">Tathā hi te vidito esa dhammo”. (7)</div> </td> </tr> </table> </div>
</div>
<div class="q" id="p_18Sn_1270"> <div class="divNumber">1083.</div> <div class="p"> <table class="singleColumn"> <tr> <td> <div class="pN">1270</div> <div class="G">“Atthaṅgatassa na pamāṇamatthi, <span class="gathaQuote">(upasīvāti bhagavā)</span>
</div> </td> </tr> <tr> <td> <div class="G">Yena naṁ vajjuṁ taṁ tassa natthi;</div> </td> </tr> <tr> <td> <div class="G">Sabbesu dhammesu samohatesu,</div> </td> </tr> <tr> <td> <div class="G">Samūhatā vādapathāpi sabbe”ti. (8)</div> </td> </tr> </table> </div>
</div>
<div class="CENTER" id="p_18Sn_1271">
<span class="pN">1271</span>Upasīvamāṇavapucchā chaṭṭhī.</div>
</html>
