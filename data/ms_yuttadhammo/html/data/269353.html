<html>
<div class="i">11.1.6 Yudhañcayajātaka</div>
<div class="h">Ekādasakanipāta</div>
<div class="h">Mātuposakavagga</div>
<div class="h">Yudhañcayajātaka</div>
<div class="q" id="p_22J_2184"> <div class="divNumber">73.</div> <div class="p"> <table class="singleColumn"> <tr> <td> <div class="pN">2184</div> <div class="G">“Mittāmaccaparibyūḷhaṁ,</div> </td> </tr> <tr> <td> <div class="G">ahaṁ vande rathesabhaṁ;</div> </td> </tr> <tr> <td> <div class="G">Pabbajissāmahaṁ rāja,</div> </td> </tr> <tr> <td> <div class="G">taṁ devo anumaññatu”.</div> </td> </tr> </table> </div>
</div>
<div class="q" id="p_22J_2185"> <div class="divNumber">74.</div> <div class="p"> <table class="singleColumn"> <tr> <td> <div class="pN">2185</div> <div class="G">“Sace te ūnaṁ kāmehi,</div> </td> </tr> <tr> <td> <div class="G">ahaṁ paripūrayāmi te;</div> </td> </tr> <tr> <td> <div class="G">Yo taṁ hiṁsati vāremi,</div> </td> </tr> <tr> <td> <div class="G">mā pabbaja yudhañcaya”.</div> </td> </tr> </table> </div>
</div>
<div class="q" id="p_22J_2186"> <div class="divNumber">75.</div> <div class="p"> <table class="singleColumn"> <tr> <td> <div class="pN">2186</div> <div class="G">“Na matthi ūnaṁ kāmehi,</div> </td> </tr> <tr> <td> <div class="G">hiṁsitā me na vijjati;</div> </td> </tr> <tr> <td> <div class="G">Dīpañca kātumicchāmi,</div> </td> </tr> <tr> <td> <div class="G">yaṁ jarā nābhikīrati”.</div> </td> </tr> </table> </div>
</div>
<div class="q" id="p_22J_2187"> <div class="divNumber">76.</div> <div class="p"> <table class="singleColumn"> <tr> <td> <div class="pN">2187</div> <div class="G">“Putto vā pitaraṁ yāce,</div> </td> </tr> <tr> <td> <div class="G">pitā vā puttamorasaṁ;</div> </td> </tr> <tr> <td> <div class="G">Negamo taṁ yāce tāta,</div> </td> </tr> <tr> <td> <div class="G">mā pabbaja yudhañcaya”.</div> </td> </tr> </table> </div>
</div>
<div class="q" id="p_22J_2188"> <div class="divNumber">77.</div> <div class="p"> <table class="singleColumn"> <tr> <td> <div class="pN">2188</div> <div class="G">“Mā maṁ deva nivārehi,</div> </td> </tr> <tr> <td> <div class="G">pabbajantaṁ rathesabha;</div> </td> </tr> <tr> <td> <div class="G">Māhaṁ kāmehi sammatto,</div> </td> </tr> <tr> <td> <div class="G">jarāya vasamanvagū”.</div> </td> </tr> </table> </div>
</div>
<div class="q" id="p_22J_2189"> <div class="divNumber">78.</div> <div class="p"> <table class="singleColumn"> <tr> <td> <div class="pN">2189</div> <div class="G">“Ahaṁ taṁ tāta yācāmi,</div> </td> </tr> <tr> <td> <div class="G">ahaṁ putta nivāraye;</div> </td> </tr> <tr> <td> <div class="G">Ciraṁ taṁ daṭṭhumicchāmi,</div> </td> </tr> <tr> <td> <div class="G">mā pabbaja yudhañcaya”.</div> </td> </tr> </table> </div>
</div>
<div class="q" id="p_22J_2190"> <div class="divNumber">79.</div> <div class="p"> <table class="singleColumn"> <tr> <td> <div class="pN">2190</div> <div class="G">“Ussāvova tiṇaggamhi,</div> </td> </tr> <tr> <td> <div class="G">sūriyuggamanaṁ pati;</div> </td> </tr> <tr> <td> <div class="G">Evamāyu manussānaṁ,</div> </td> </tr> <tr> <td> <div class="G">mā maṁ amma nivāraya”.</div> </td> </tr> </table> </div>
</div>
<div class="q" id="p_22J_2191"> <div class="divNumber">80.</div> <div class="p"> <table class="singleColumn"> <tr> <td> <div class="pN">2191</div> <div class="G">“Taramāno imaṁ yānaṁ,</div> </td> </tr> <tr> <td> <div class="G">āropetu rathesabha;</div> </td> </tr> <tr> <td> <div class="G">Mā me mātā tarantassa,</div> </td> </tr> <tr> <td> <div class="G">antarāyakarā ahu”.</div> </td> </tr> </table> </div>
</div>
<div class="q" id="p_22J_2192"> <div class="divNumber">81.</div> <div class="p"> <table class="singleColumn"> <tr> <td> <div class="pN">2192</div> <div class="G">“Abhidhāvatha bhaddante,</div> </td> </tr> <tr> <td> <div class="G">suññaṁ hessati rammakaṁ;</div> </td> </tr> <tr> <td> <div class="G">Yudhañcayo anuññāto,</div> </td> </tr> <tr> <td> <div class="G">sabbadattena rājinā.</div> </td> </tr> </table> </div>
</div>
<div class="q" id="p_22J_2193"> <div class="divNumber">82.</div> <div class="p"> <table class="singleColumn"> <tr> <td> <div class="pN">2193</div> <div class="G">Yohu seṭṭho sahassassa,</div> </td> </tr> <tr> <td> <div class="G">yuvā kañcanasannibho;</div> </td> </tr> <tr> <td> <div class="G">Soyaṁ kumāro pabbajito,</div> </td> </tr> <tr> <td> <div class="G">kāsāyavasano balī”.</div> </td> </tr> </table> </div>
</div>
<div class="q" id="p_22J_2194"> <div class="divNumber">83.</div> <div class="p"> <table class="singleColumn"> <tr> <td> <div class="pN">2194</div> <div class="G">“Ubho kumārā pabbajitā,</div> </td> </tr> <tr> <td> <div class="G">yudhañcayo yudhiṭṭhilo;</div> </td> </tr> <tr> <td> <div class="G">Pahāya mātāpitaro,</div> </td> </tr> <tr> <td> <div class="G">saṅgaṁ chetvāna maccuno”ti.</div> </td> </tr> </table> </div>
</div>
<div class="CENTER" id="p_22J_2195">
<span class="pN">2195</span>Yudhañcayajātakaṁ chaṭṭhaṁ.</div>
</html>
