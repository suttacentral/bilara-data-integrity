<html>
<div class="i">2.4.1.2 Sambādhalomasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Lasuṇavagga</div>
<div class="h">Sambādhalomasikkhāpada</div>
<div class="q" id="p_2V_2579"> <div class="divNumber">798.</div> <div class="p">
<span class="pN">2579</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena chabbaggiyā bhikkhuniyo sambādhe lomaṁ saṁharāpetvā aciravatiyā nadiyā vesiyāhi saddhiṁ naggā ekatitthe nahāyanti. Vesiyā ujjhāyanti khiyyanti vipācenti—  “kathañhi nāma bhikkhuniyo sambādhe lomaṁ saṁharāpessanti, seyyathāpi gihiniyo kāmabhoginiyo”ti. </div>
</div>
<div class="q" id="p_2V_2580"> <div class="p">
<span class="pN">2580</span>Assosuṁ kho bhikkhuniyo tāsaṁ vesiyānaṁ ujjhāyantīnaṁ khiyyantīnaṁ vipācentīnaṁ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma chabbaggiyā bhikkhuniyo sambādhe lomaṁ saṁharāpessantī”ti…pe…  “saccaṁ kira, bhikkhave, chabbaggiyā bhikkhuniyo sambādhe lomaṁ saṁharāpentī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, chabbaggiyā bhikkhuniyo sambādhe lomaṁ saṁharāpessanti. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_2581"> <div class="divNumber">799.</div> <div class="p">
<span class="pN">2581</span><span class="bold">“Yā pana bhikkhunī sambādhe lomaṁ saṁharāpeyya, pācittiyan”</span>ti. (<span class="italic">2</span>:<span class="bold">57</span>) </div>
</div>
<div class="q" id="p_2V_2582"> <div class="divNumber">800.</div> <div class="p">
<span class="pN">2582</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2583"> <div class="p">
<span class="pN">2583</span><span class="bold">Sambādho</span> nāma ubho upakacchakā, muttakaraṇaṁ. </div>
</div>
<div class="q" id="p_2V_2584"> <div class="p">
<span class="pN">2584</span><span class="bold">Saṁharāpeyyā</span>ti ekampi lomaṁ saṁharāpeti, āpatti pācittiyassa. Bahukepi lome saṁharāpeti, āpatti pācittiyassa. </div>
</div>
<div class="q" id="p_2V_2585"> <div class="divNumber">801.</div> <div class="p">
<span class="pN">2585</span>Anāpatti—  ābādhapaccayā, ummattikāya, ādikammikāyāti. </div>
</div>
<div class="CENTER" id="p_2V_2586">
<span class="pN">2586</span>Dutiyasikkhāpadaṁ niṭṭhitaṁ.</div>
</html>
