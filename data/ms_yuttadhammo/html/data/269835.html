<html>
<div class="i">7.5.9 Sappaṅgapañha</div>
<div class="h">Opammakathāpañha</div>
<div class="h">Sīhavagga</div>
<div class="h">Sappaṅgapañha</div>
<div class="q" id="p_28Mi_1923"> <div class="divNumber">273.</div> <div class="p">
<span class="pN">1923</span>“Bhante nāgasena, ‘sappassa tīṇi aṅgāni gahetabbānī’ti yaṁ vadesi, katamāni tāni tīṇi aṅgāni gahetabbānī”ti? “Yathā, mahārāja, sappo urena gacchati; evameva kho, mahārāja, yoginā yogāvacarena paññāya caritabbaṁ, paññāya caramānassa kho, mahārāja, yogino cittaṁ ñāye carati, vilakkhaṇaṁ vivajjeti, salakkhaṇaṁ bhāveti. Idaṁ, mahārāja, sappassa paṭhamaṁ aṅgaṁ gahetabbaṁ. </div>
</div>
<div class="q" id="p_28Mi_1924"> <div class="p">
<span class="pN">1924</span>Puna caparaṁ, mahārāja, sappo caramāno osadhaṁ parivajjento carati; evameva kho, mahārāja, yoginā yogāvacarena duccaritaṁ parivajjentena caritabbaṁ. Idaṁ, mahārāja, sappassa dutiyaṁ aṅgaṁ gahetabbaṁ. </div>
</div>
<div class="q" id="p_28Mi_1925"> <div class="p">
<span class="pN">1925</span>Puna caparaṁ, mahārāja, sappo manusse disvā tappati socati cintayati; evameva kho, mahārāja, yoginā yogāvacarena kuvitakke, vitakketvā aratiṁ uppādayitvā tappitabbaṁ socitabbaṁ cintayitabbaṁ ‘pamādena me divaso vītināmito, na so puna sakkā laddhun’ti. Idaṁ, mahārāja, sappassa tatiyaṁ aṅgaṁ gahetabbaṁ. Bhāsitampetaṁ, mahārāja, bhagavatā bhallāṭiyajātake dvinnaṁ kinnarānaṁ—  </div>
</div>
<div class="q" id="p_28Mi_1926"> <div class="p"> <table class="singleColumn"> <tr> <td> <div class="pN">1926</div> <div class="G">‘Mayekarattaṁ vippavasimha ludda,</div> </td> </tr> <tr> <td> <div class="G">Akāmakā aññamaññaṁ sarantā;</div> </td> </tr> <tr> <td> <div class="G">Tamekarattaṁ anutappamānā,</div> </td> </tr> <tr> <td> <div class="G">Socāmasā ratti puna na hessatī’”ti.</div> </td> </tr> </table> </div>
</div>
<div class="CENTER" id="p_28Mi_1927">
<span class="pN">1927</span>Sappaṅgapañho navamo.</div>
</html>
