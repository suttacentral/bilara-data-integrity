<html>
<div class="i">1.4.2 Ānandasutta</div>
<div class="h">Paṭhamapaṇṇāsaka</div>
<div class="h">Devadūtavagga</div>
<div class="h">Ānandasutta</div>
<div class="q" id="p_15A3_171"> <div class="divNumber">32.</div> <div class="p">
<span class="pN">171</span>Atha kho āyasmā ānando yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā ānando bhagavantaṁ etadavoca—  </div>
</div>
<div class="q" id="p_15A3_172"> <div class="p">
<span class="pN">172</span>“Siyā nu kho, bhante, bhikkhuno tathārūpo samādhipaṭilābho yathā imasmiñca saviññāṇake kāye ahaṅkāramamaṅkāramānānusayā nāssu, bahiddhā ca sabbanimittesu ahaṅkāramamaṅkāramānānusayā nāssu; yañca cetovimuttiṁ paññāvimuttiṁ upasampajja viharato ahaṅkāramamaṅkāramānānusayā na honti tañca cetovimuttiṁ paññāvimuttiṁ upasampajja vihareyyā”ti? “Siyā, ānanda, bhikkhuno tathārūpo samādhipaṭilābho yathā imasmiñca saviññāṇake kāye ahaṅkāramamaṅkāramānānusayā nāssu, bahiddhā ca sabbanimittesu ahaṅkāramamaṅkāramānānusayā nāssu; yañca cetovimuttiṁ paññāvimuttiṁ upasampajja viharato ahaṅkāramamaṅkāramānānusayā na honti tañca cetovimuttiṁ paññāvimuttiṁ upasampajja vihareyyā”ti. </div>
</div>
<div class="q" id="p_15A3_173"> <div class="p">
<span class="pN">173</span>“Yathā kathaṁ pana, bhante, siyā bhikkhuno tathārūpo samādhipaṭilābho yathā imasmiñca saviññāṇake kāye ahaṅkāramamaṅkāramānānusayā nāssu, bahiddhā ca sabbanimittesu ahaṅkāramamaṅkāramānānusayā nāssu; yañca cetovimuttiṁ paññāvimuttiṁ upasampajja viharato ahaṅkāramamaṅkāramānānusayā na honti tañca cetovimuttiṁ paññāvimuttiṁ upasampajja vihareyyā”ti? </div>
</div>
<div class="q" id="p_15A3_174"> <div class="p">
<span class="pN">174</span>“Idhānanda, bhikkhuno evaṁ hoti—  ‘etaṁ santaṁ etaṁ paṇītaṁ yadidaṁ sabbasaṅkhārasamatho sabbūpadhipaṭinissaggo taṇhākkhayo virāgo nirodho nibbānan’ti. Evaṁ kho, ānanda, siyā bhikkhuno tathārūpo samādhipaṭilābho yathā imasmiñca saviññāṇake kāye ahaṅkāramamaṅkāramānānusayā nāssu, bahiddhā ca sabbanimittesu ahaṅkāramamaṅkāramānānusayā nāssu; yañca cetovimuttiṁ paññāvimuttiṁ upasampajja viharato ahaṅkāramamaṅkāramānānusayā na honti tañca cetovimuttiṁ paññāvimuttiṁ upasampajja vihareyyāti. </div>
</div>
<div class="q" id="p_15A3_175"> <div class="p">
<span class="pN">175</span>Idañca pana metaṁ, ānanda, sandhāya bhāsitaṁ pārāyane puṇṇakapañhe—  </div>
</div>
<div class="q" id="p_15A3_176"> <div class="p"> <table class="singleColumn"> <tr> <td> <div class="pN">176</div> <div class="G">‘Saṅkhāya lokasmiṁ paroparāni,</div> </td> </tr> <tr> <td> <div class="G">Yassiñjitaṁ natthi kuhiñci loke;</div> </td> </tr> <tr> <td> <div class="G">Santo vidhūmo anīgho nirāso,</div> </td> </tr> <tr> <td> <div class="G">Atāri so jātijaranti brūmī’”ti.</div> </td> </tr> </table> </div>
</div>
<div class="CENTER" id="p_15A3_177">
<span class="pN">177</span>Dutiyaṁ.</div>
</html>
