<html>
<div class="i">1.4.3.6 Suttaviññattisikkhāpada</div>
<div class="h">
Mahāvibhaṅga
</div>
<div class="h">
Nissaggiyakaṇḍa
</div>
<div class="h">
Pattavagga
</div>
<div class="h">
Suttaviññattisikkhāpada
</div>
<div class="q" id="p_1V_2350">
<div class="divNumber">
636.
</div>
<div class="p">
<span class="pN">2350</span>Tena samayena buddho bhagavā rājagahe viharati veḷuvane kalandakanivāpe. Tena kho pana samayena chabbaggiyā bhikkhū cīvarakārasamaye bahuṁ suttaṁ viññāpesuṁ. Katepi cīvare bahuṁ suttaṁ avasiṭṭhaṁ hoti. Atha kho chabbaggiyānaṁ bhikkhūnaṁ etadahosi— “handa mayaṁ, āvuso, aññampi suttaṁ viññāpetvā tantavāyehi cīvaraṁ vāyāpemā”ti. Atha kho chabbaggiyā bhikkhū aññampi suttaṁ viññāpetvā tantavāyehi cīvaraṁ vāyāpesuṁ. Vītepi cīvare bahuṁ suttaṁ avasiṭṭhaṁ hoti. Dutiyampi kho chabbaggiyā bhikkhū aññampi suttaṁ viññāpetvā tantavāyehi cīvaraṁ vāyāpesuṁ. Vītepi cīvare bahuṁ suttaṁ avasiṭṭhaṁ hoti. Tatiyampi kho chabbaggiyā bhikkhū aññampi suttaṁ viññāpetvā tantavāyehi cīvaraṁ vāyāpesuṁ. Manussā ujjhāyanti khiyyanti vipācenti— “kathañhi nāma samaṇā sakyaputtiyā sāmaṁ suttaṁ viññāpetvā tantavāyehi cīvaraṁ vāyāpessantī”ti.
</div>
</div>
<div class="q" id="p_1V_2351">
<div class="p">
<span class="pN">2351</span>Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. Ye te bhikkhū appicchā…pe… te ujjhāyanti khiyyanti vipācenti— “kathañhi nāma chabbaggiyā bhikkhū sāmaṁ suttaṁ viññāpetvā tantavāyehi cīvaraṁ vāyāpessantī”ti.
</div>
</div>
<div class="q" id="p_1V_2352">
<div class="p">
<span class="pN">2352</span>Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṁ ārocesuṁ…pe… “saccaṁ kira tumhe, bhikkhave, sāmaṁ suttaṁ viññāpetvā tantavāyehi cīvaraṁ vāyāpethā”ti? “Saccaṁ, bhagavā”ti. Vigarahi buddho bhagavā…pe… kathañhi nāma tumhe, moghapurisā, sāmaṁ suttaṁ viññāpetvā tantavāyehi cīvaraṁ vāyāpessatha. Netaṁ, moghapurisā, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_1V_2353">
<div class="divNumber">
637.
</div>
<div class="p">
<span class="pN">2353</span><span class="bold">“Yo pana bhikkhu sāmaṁ suttaṁ viññāpetvā tantavāyehi cīvaraṁ vāyāpeyya, nissaggiyaṁ pācittiyan”</span>ti. (<span class="italic">26</span>:<span class="bold">45</span>)
</div>
</div>
<div class="q" id="p_1V_2354">
<div class="divNumber">
638.
</div>
<div class="p">
<span class="pN">2354</span><span class="bold">Yo panā</span>ti yo yādiso…pe… <span class="bold">bhikkhū</span>ti…pe… ayaṁ imasmiṁ atthe adhippeto bhikkhūti.
</div>
</div>
<div class="q" id="p_1V_2355">
<div class="p">
<span class="pN">2355</span><span class="bold">Sāman</span>ti sayaṁ viññāpetvā.
</div>
</div>
<div class="q" id="p_1V_2356">
<div class="p">
<span class="pN">2356</span><span class="bold">Suttaṁ</span> nāma cha suttāni— khomaṁ kappāsikaṁ koseyyaṁ kambalaṁ sāṇaṁ bhaṅgaṁ.
</div>
</div>
<div class="q" id="p_1V_2357">
<div class="p">
<span class="pN">2357</span><span class="bold">Tantavāyehī</span>ti pesakārehi vāyāpeti, payoge payoge dukkaṭaṁ. Paṭilābhena nissaggiyaṁ hoti. Nissajjitabbaṁ saṁghassa vā gaṇassa vā puggalassa vā. Evañca pana, bhikkhave, nissajjitabbaṁ…pe… “idaṁ me, bhante, cīvaraṁ sāmaṁ suttaṁ viññāpetvā tantavāyehi vāyāpitaṁ nissaggiyaṁ. Imāhaṁ saṁghassa nissajjāmī”ti…pe… dadeyyāti…pe… dadeyyunti…pe… āyasmato dammīti.
</div>
</div>
<div class="q" id="p_1V_2358">
<div class="divNumber">
639.
</div>
<div class="p">
<span class="pN">2358</span>Vāyāpite vāyāpitasaññī, nissaggiyaṁ pācittiyaṁ. Vāyāpite vematiko, nissaggiyaṁ pācittiyaṁ. Vāyāpite avāyāpitasaññī, nissaggiyaṁ pācittiyaṁ.
</div>
</div>
<div class="q" id="p_1V_2359">
<div class="p">
<span class="pN">2359</span>Avāyāpite vāyāpitasaññī, āpatti dukkaṭassa. Avāyāpite vematiko, āpatti dukkaṭassa. Avāyāpite avāyāpitasaññī, anāpatti.
</div>
</div>
<div class="q" id="p_1V_2360">
<div class="divNumber">
640.
</div>
<div class="p">
<span class="pN">2360</span>Anāpatti— cīvaraṁ sibbetuṁ, āyoge, kāyabandhane, aṁsabaddhake, pattatthavikāya, parissāvane, ñātakānaṁ, pavāritānaṁ, aññassatthāya, attano dhanena, ummattakassa, ādikammikassāti.
</div>
</div>
<div class="CENTER" id="p_1V_2361">
<span class="pN">2361</span>Suttaviññattisikkhāpadaṁ niṭṭhitaṁ chaṭṭhaṁ.
</div>
</html>
