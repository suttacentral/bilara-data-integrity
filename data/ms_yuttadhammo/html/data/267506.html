<html>
<div class="i">38.2 Pāṭalipupphiyattheraapadāna</div>
<div class="h">Bodhivandanavagga</div>
<div class="h">Pāṭalipupphiyattheraapadāna</div>
<div class="q" id="p_20Ap1_4103"> <div class="divNumber">6.</div> <div class="p"> <table class="singleColumn"> <tr> <td> <div class="pN">4103</div> <div class="G">“Vipassī nāma bhagavā,</div> </td> </tr> <tr> <td> <div class="G">sayambhū aggapuggalo;</div> </td> </tr> <tr> <td> <div class="G">Purakkhato sasissehi,</div> </td> </tr> <tr> <td> <div class="G">pāvisi bandhumaṁ jino.</div> </td> </tr> </table> </div>
</div>
<div class="q" id="p_20Ap1_4104"> <div class="divNumber">7.</div> <div class="p"> <table class="singleColumn"> <tr> <td> <div class="pN">4104</div> <div class="G">Tīṇi pāṭalipupphāni,</div> </td> </tr> <tr> <td> <div class="G">ucchaṅge ṭhapitāni me;</div> </td> </tr> <tr> <td> <div class="G">Sīsaṁ nhāyitukāmova,</div> </td> </tr> <tr> <td> <div class="G">nadītitthaṁ agacchahaṁ.</div> </td> </tr> </table> </div>
</div>
<div class="q" id="p_20Ap1_4105"> <div class="divNumber">8.</div> <div class="p"> <table class="singleColumn"> <tr> <td> <div class="pN">4105</div> <div class="G">Nikkhamma bandhumatiyā,</div> </td> </tr> <tr> <td> <div class="G">addasaṁ lokanāyakaṁ;</div> </td> </tr> <tr> <td> <div class="G">Indīvaraṁva jalitaṁ,</div> </td> </tr> <tr> <td> <div class="G">ādittaṁva hutāsanaṁ.</div> </td> </tr> </table> </div>
</div>
<div class="q" id="p_20Ap1_4106"> <div class="divNumber">9.</div> <div class="p"> <table class="singleColumn"> <tr> <td> <div class="pN">4106</div> <div class="G">Byagghūsabhaṁva pavaraṁ,</div> </td> </tr> <tr> <td> <div class="G">abhijātaṁva kesariṁ;</div> </td> </tr> <tr> <td> <div class="G">Gacchantaṁ samaṇānaggaṁ,</div> </td> </tr> <tr> <td> <div class="G">bhikkhusaṁghapurakkhataṁ.</div> </td> </tr> </table> </div>
</div>
<div class="q" id="p_20Ap1_4107"> <div class="divNumber">10.</div> <div class="p"> <table class="singleColumn"> <tr> <td> <div class="pN">4107</div> <div class="G">Tasmiṁ pasanno sugate,</div> </td> </tr> <tr> <td> <div class="G">kilesamaladhovane;</div> </td> </tr> <tr> <td> <div class="G">Gahetvā tīṇi pupphāni,</div> </td> </tr> <tr> <td> <div class="G">buddhaseṭṭhaṁ apūjayiṁ.</div> </td> </tr> </table> </div>
</div>
<div class="q" id="p_20Ap1_4108"> <div class="divNumber">11.</div> <div class="p"> <table class="singleColumn"> <tr> <td> <div class="pN">4108</div> <div class="G">Ekanavutito kappe,</div> </td> </tr> <tr> <td> <div class="G">yaṁ pupphamabhipūjayiṁ;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">buddhapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_4109"> <div class="divNumber">12.</div> <div class="p"> <table class="singleColumn"> <tr> <td> <div class="pN">4109</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_4110"> <div class="p">
<span class="pN">4110</span>Itthaṁ sudaṁ āyasmā pāṭalipupphiyo thero imā gāthāyo abhāsitthāti. </div>
</div>
<div class="CENTER" id="p_20Ap1_4111">
<span class="pN">4111</span>Pāṭalipupphiyattherassāpadānaṁ dutiyaṁ.</div>
</html>
