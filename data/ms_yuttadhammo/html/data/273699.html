<html>
<div class="i">2.1.4 Māgadhasutta</div>
<div class="h">Devaputtasaṁyutta</div>
<div class="h">Paṭhamavagga</div>
<div class="h">Māgadhasutta</div>
<div class="q" id="p_12S1_379"> <div class="divNumber">85.</div> <div class="p">
<span class="pN">379</span>Sāvatthinidānaṁ. Ekamantaṁ ṭhito kho māgadho devaputto bhagavantaṁ gāthāya ajjhabhāsi—  </div>
</div>
<div class="q" id="p_12S1_380"> <div class="p"> <table class="singleColumn"> <tr> <td> <div class="pN">380</div> <div class="G">“Kati lokasmiṁ pajjotā,</div> </td> </tr> <tr> <td> <div class="G">yehi loko pakāsati;</div> </td> </tr> <tr> <td> <div class="G">Bhavantaṁ puṭṭhumāgamma,</div> </td> </tr> <tr> <td> <div class="G">kathaṁ jānemu taṁ mayan”ti.</div> </td> </tr> </table> </div>
</div>
<div class="q" id="p_12S1_381"> <div class="p"> <table class="singleColumn"> <tr> <td> <div class="pN">381</div> <div class="G">“Cattāro loke pajjotā,</div> </td> </tr> <tr> <td> <div class="G">pañcamettha na vijjati;</div> </td> </tr> <tr> <td> <div class="G">Divā tapati ādicco,</div> </td> </tr> <tr> <td> <div class="G">rattimābhāti candimā.</div> </td> </tr> </table> </div>
</div>
<div class="q" id="p_12S1_382"> <div class="p"> <table class="singleColumn"> <tr> <td> <div class="pN">382</div> <div class="G">Atha aggi divārattiṁ,</div> </td> </tr> <tr> <td> <div class="G">tattha tattha pakāsati;</div> </td> </tr> <tr> <td> <div class="G">Sambuddho tapataṁ seṭṭho,</div> </td> </tr> <tr> <td> <div class="G">esā ābhā anuttarā”ti.</div> </td> </tr> </table> </div>
</div>
</html>
