<html>
<div class="i">2.1.8 Aṭṭhavatthukāsikkhāpada</div>
<div class="h">Bhikkhunivibhaṅga</div>
<div class="h">Pārājikakaṇḍa</div>
<div class="h">Aṭṭhavatthukāsikkhāpada</div>
<div class="q" id="p_2V_2181"> <div class="divNumber">674.</div> <div class="p">
<span class="pN">2181</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena chabbaggiyā bhikkhuniyo avassutā avassutassa purisapuggalassa hatthaggahaṇampi sādiyanti, saṅghāṭikaṇṇaggahaṇampi sādiyanti, santiṭṭhantipi, sallapantipi, saṅketampi gacchanti, purisassapi abbhāgamanaṁ sādiyanti, channampi anupavisanti, kāyampi tadatthāya upasaṁharanti etassa asaddhammassa paṭisevanatthāya. </div>
</div>
<div class="q" id="p_2V_2182"> <div class="p">
<span class="pN">2182</span>Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma chabbaggiyā bhikkhuniyo avassutā avassutassa purisapuggalassa hatthaggahaṇampi sādiyissanti, saṅghāṭikaṇṇaggahaṇampi sādiyissanti, santiṭṭhissantipi, sallapissantipi, saṅketampi gacchissanti, purisassapi abbhāgamanaṁ sādiyissanti, channampi anupavisissanti, kāyampi tadatthāya upasaṁharissanti etassa asaddhammassa paṭisevanatthāyā”ti…pe…  “saccaṁ kira, bhikkhave, chabbaggiyā bhikkhuniyo avassutā avassutassa purisapuggalassa hatthaggahaṇampi sādiyanti, saṅghāṭikaṇṇaggahaṇampi sādiyanti, santiṭṭhantipi, sallapantipi, saṅketampi gacchanti, purisassapi abbhāgamanaṁ sādiyanti, channampi anupavisanti, kāyampi tadatthāya upasaṁharanti etassa asaddhammassa paṭisevanatthāyā”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, chabbaggiyā bhikkhuniyo avassutā avassutassa purisapuggalassa hatthaggahaṇampi sādiyissanti, saṅghāṭikaṇṇaggahaṇampi sādiyissanti, santiṭṭhissantipi, sallapissantipi, saṅketampi gacchissanti, purisassapi abbhāgamanaṁ sādiyissanti, channampi anupavisissanti, kāyampi tadatthāya upasaṁharissanti etassa asaddhammassa paṭisevanatthāya. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_2183"> <div class="divNumber">675.</div> <div class="p">
<span class="pN">2183</span><span class="bold">“Yā pana bhikkhunī avassutā avassutassa purisapuggalassa hatthaggahaṇaṁ vā sādiyeyya, saṅghāṭikaṇṇaggahaṇaṁ vā sādiyeyya, santiṭṭheyya vā, sallapeyya vā, saṅketaṁ vā gaccheyya</span>, <span class="bold">purisassa vā abbhāgamanaṁ sādiyeyya, channaṁ vā anupaviseyya, kāyaṁ vā tadatthāya upasaṁhareyya etassa asaddhammassa paṭisevanatthāya, ayampi pārājikā hoti asaṁvāsā aṭṭhavatthukā”</span>ti. (<span class="italic">8</span>:<span class="bold">8</span>) </div>
</div>
<div class="q" id="p_2V_2184"> <div class="divNumber">676.</div> <div class="p">
<span class="pN">2184</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2185"> <div class="p">
<span class="pN">2185</span><span class="bold">Avassutā</span> nāma sārattā apekkhavatī paṭibaddhacittā. </div>
</div>
<div class="q" id="p_2V_2186"> <div class="p">
<span class="pN">2186</span><span class="bold">Avassuto</span> nāma sāratto apekkhavā paṭibaddhacitto. </div>
</div>
<div class="q" id="p_2V_2187"> <div class="p">
<span class="pN">2187</span><span class="bold">Purisapuggalo</span> nāma manussapuriso, na yakkho na peto na tiracchānagato viññū paṭibalo kāyasaṁsaggaṁ samāpajjituṁ. </div>
</div>
<div class="q" id="p_2V_2188"> <div class="p">
<span class="pN">2188</span><span class="bold">Hatthaggahaṇaṁ vā sādiyeyyā</span>ti hattho nāma kapparaṁ upādāya yāva agganakhā. Etassa asaddhammassa paṭisevanatthāya ubbhakkhakaṁ adhojāṇumaṇḍalaṁ gahaṇaṁ sādiyati, āpatti thullaccayassa. </div>
</div>
<div class="q" id="p_2V_2189"> <div class="p">
<span class="pN">2189</span><span class="bold">Saṅghāṭikaṇṇaggahaṇaṁ vā sādiyeyyā</span>ti etassa asaddhammassa paṭisevanatthāya nivatthaṁ vā pārutaṁ vā gahaṇaṁ sādiyati, āpatti thullaccayassa. </div>
</div>
<div class="q" id="p_2V_2190"> <div class="p">
<span class="pN">2190</span><span class="bold">Santiṭṭheyya vā</span>ti etassa asaddhammassa paṭisevanatthāya purisassa hatthapāse tiṭṭhati, āpatti thullaccayassa. </div>
</div>
<div class="q" id="p_2V_2191"> <div class="p">
<span class="pN">2191</span><span class="bold">Sallapeyya vā</span>ti etassa asaddhammassa paṭisevanatthāya purisassa hatthapāse ṭhitā sallapati, āpatti thullaccayassa. </div>
</div>
<div class="q" id="p_2V_2192"> <div class="p">
<span class="pN">2192</span><span class="bold">Saṅketaṁ vā gaccheyyā</span>ti etassa asaddhammassa paṭisevanatthāya purisena—  “itthannāmaṁ okāsaṁ āgacchā”ti—  vuttā gacchati. Pade pade āpatti dukkaṭassa. Purisassa hatthapāsaṁ okkantamatte āpatti thullaccayassa. </div>
</div>
<div class="q" id="p_2V_2193"> <div class="p">
<span class="pN">2193</span><span class="bold">Purisassa vā abbhāgamanaṁ sādiyeyyā</span>ti etassa asaddhammassa paṭisevanatthāya purisassa abbhāgamanaṁ sādiyati, āpatti dukkaṭassa. Hatthapāsaṁ okkantamatte āpatti thullaccayassa. </div>
</div>
<div class="q" id="p_2V_2194"> <div class="p">
<span class="pN">2194</span><span class="bold">Channaṁ vā anupaviseyyā</span>ti etassa asaddhammassa paṭisevanatthāya yena kenaci paṭicchannaṁ okāsaṁ paviṭṭhamatte āpatti thullaccayassa. </div>
</div>
<div class="q" id="p_2V_2195"> <div class="p">
<span class="pN">2195</span><span class="bold">Kāyaṁ vā tadatthāya upasaṁhareyyā</span>ti etassa asaddhammassa paṭisevanatthāya purisassa hatthapāse ṭhitā kāyaṁ upasaṁharati, āpatti thullaccayassa. </div>
</div>
<div class="q" id="p_2V_2196"> <div class="p">
<span class="pN">2196</span><span class="bold">Ayampī</span>ti purimāyo upādāya vuccati. </div>
</div>
<div class="q" id="p_2V_2197"> <div class="p">
<span class="pN">2197</span><span class="bold">Pārājikā hotī</span>ti seyyathāpi nāma tālo matthakacchinno abhabbo puna viruḷhiyā evameva bhikkhunī aṭṭhamaṁ vatthuṁ paripūrentī assamaṇī hoti asakyadhītā. Tena vuccati pārājikā hotīti. </div>
</div>
<div class="q" id="p_2V_2198"> <div class="p">
<span class="pN">2198</span><span class="bold">Asaṁvāsā</span>ti <span class="bold">saṁvāso</span> nāma ekakammaṁ ekuddeso samasikkhatā. Eso saṁvāso nāma. So tāya saddhiṁ natthi. Tena vuccati asaṁvāsāti. </div>
</div>
<div class="q" id="p_2V_2199"> <div class="divNumber">677.</div> <div class="p">
<span class="pN">2199</span>Anāpatti—  asañcicca, assatiyā, ajānantiyā, asādiyantiyā, ummattikāya, khittacittāya, vedanāṭṭāya, ādikammikāyāti. </div>
</div>
<div class="CENTER" id="p_2V_2200">
<span class="pN">2200</span>Catutthapārājikaṁ samattaṁ.</div>
<div class="q" id="p_2V_2201"> <div class="p">
<span class="pN">2201</span>Uddiṭṭhā kho, ayyāyo, aṭṭha pārājikā dhammā. Yesaṁ bhikkhunī aññataraṁ vā aññataraṁ vā āpajjitvā na labhati bhikkhunīhi saddhiṁ saṁvāsaṁ, yathā pure tathā pacchā, pārājikā hoti asaṁvāsā. Tatthāyyāyo pucchāmi—  “kaccittha parisuddhā”? Dutiyampi pucchāmi—  “kaccittha parisuddhā”? Tatiyampi pucchāmi—  “kaccittha parisuddhā”? Parisuddhetthāyyāyo, tasmā tuṇhī, evametaṁ dhārayāmīti. </div>
</div>
<div class="ENDH3" id="p_2V_2202">
<span class="pN">2202</span>Bhikkhunivibhaṅge pārājikakaṇḍaṁ niṭṭhitaṁ.</div>
</html>
