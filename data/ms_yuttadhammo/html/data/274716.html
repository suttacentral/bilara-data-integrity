<html>
<div class="i">3.3.8 Lokasutta</div>
<div class="h">Satipaṭṭhānasaṁyutta</div>
<div class="h">Sīlaṭṭhitivagga</div>
<div class="h">Lokasutta</div>
<div class="q" id="p_14S5_887"> <div class="divNumber">394.</div> <div class="p">
<span class="pN">887</span>Taṁyeva nidānaṁ. Ekamantaṁ nisinno kho āyasmā sāriputto āyasmantaṁ anuruddhaṁ etadavoca—  “katamesaṁ, āvuso anuruddha, dhammānaṁ bhāvitattā bahulīkatattā mahābhiññataṁ patto”ti? “Catunnaṁ, āvuso, satipaṭṭhānānaṁ bhāvitattā bahulīkatattā mahābhiññataṁ patto. </div>
</div>
<div class="q" id="p_14S5_888"> <div class="p">
<span class="pN">888</span>Katamesaṁ catunnaṁ? Idhāhaṁ, āvuso, kāye kāyānupassī viharāmi ātāpī sampajāno satimā, vineyya loke abhijjhādomanassaṁ; vedanāsu…pe…  citte…pe…  dhammesu dhammānupassī viharāmi ātāpī sampajāno satimā, vineyya loke abhijjhādomanassaṁ. Imesaṁ khvāhaṁ, āvuso, catunnaṁ satipaṭṭhānānaṁ bhāvitattā bahulīkatattā mahābhiññataṁ patto. Imesañca panāhaṁ, āvuso, catunnaṁ satipaṭṭhānānaṁ bhāvitattā bahulīkatattā sahassaṁ lokaṁ abhijānāmī”ti. </div>
</div>
<div class="CENTER" id="p_14S5_889">
<span class="pN">889</span>Aṭṭhamaṁ.</div>
</html>
