<html>
<div class="i">7.5.6 Satapattaṅgapañha</div>
<div class="h">Opammakathāpañha</div>
<div class="h">Sīhavagga</div>
<div class="h">Satapattaṅgapañha</div>
<div class="q" id="p_28Mi_1912"> <div class="divNumber">270.</div> <div class="p">
<span class="pN">1912</span>“Bhante nāgasena, ‘satapattassa ekaṁ aṅgaṁ gahetabban’ti yaṁ vadesi, katamaṁ taṁ ekaṁ aṅgaṁ gahetabban”ti? “Yathā, mahārāja, satapatto ravitvā paresaṁ khemaṁ vā bhayaṁ vā ācikkhati; evameva kho, mahārāja, yoginā yogāvacarena paresaṁ dhammaṁ desayamānena vinipātaṁ bhayato dassayitabbaṁ, nibbānaṁ khemato dassayitabbaṁ. Idaṁ, mahārāja, satapattassa ekaṁ aṅgaṁ gahetabbaṁ. Bhāsitampetaṁ, mahārāja, therena piṇḍolabhāradvājena— </div>
</div>
<div class="q" id="p_28Mi_1913"> <div class="p"> <table class="singleColumn"> <tr> <td> <div class="pN">1913</div> <div class="G">‘Niraye bhayasantāsaṁ,</div> </td> </tr> <tr> <td> <div class="G">nibbāne vipulaṁ sukhaṁ;</div> </td> </tr> <tr> <td> <div class="G">Ubhayānetānatthāni,</div> </td> </tr> <tr> <td> <div class="G">dassetabbāni yoginā’”ti.</div> </td> </tr> </table> </div>
</div>
<div class="CENTER" id="p_28Mi_1914">
<span class="pN">1914</span>Satapattaṅgapañho chaṭṭho.</div>
</html>
