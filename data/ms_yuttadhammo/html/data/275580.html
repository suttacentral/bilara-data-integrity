<html>
<div class="i">2.1.8 Sudattasutta</div>
<div class="h">Dutiyapaṇṇāsaka</div>
<div class="h">Puññābhisandavagga</div>
<div class="h">Sudattasutta</div>
<div class="q" id="p_15A4_422"> <div class="divNumber">58.</div> <div class="p">
<span class="pN">422</span>Atha kho anāthapiṇḍiko gahapati yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinnaṁ kho anāthapiṇḍikaṁ gahapatiṁ bhagavā etadavoca—  </div>
</div>
<div class="q" id="p_15A4_423"> <div class="p">
<span class="pN">423</span>“Bhojanaṁ, gahapati, dadamāno ariyasāvako paṭiggāhakānaṁ cattāri ṭhānāni deti. Katamāni cattāri? Āyuṁ deti, vaṇṇaṁ deti, sukhaṁ deti, balaṁ deti. Āyuṁ kho pana datvā āyussa bhāgī hoti dibbassa vā mānusassa vā. Vaṇṇaṁ datvā…  sukhaṁ datvā…  balaṁ datvā balassa bhāgī hoti dibbassa vā mānusassa vā. Bhojanaṁ, gahapati, dadamāno ariyasāvako paṭiggāhakānaṁ imāni cattāri ṭhānāni detīti. </div>
</div>
<div class="q" id="p_15A4_424"> <div class="p"> <table class="singleColumn"> <tr> <td> <div class="pN">424</div> <div class="G">Yo saññatānaṁ paradattabhojinaṁ,</div> </td> </tr> <tr> <td> <div class="G">Kālena sakkacca dadāti bhojanaṁ;</div> </td> </tr> <tr> <td> <div class="G">Cattāri ṭhānāni anuppavecchati,</div> </td> </tr> <tr> <td> <div class="G">Āyuñca vaṇṇañca sukhaṁ balañca.</div> </td> </tr> </table> </div>
</div>
<div class="q" id="p_15A4_425"> <div class="p"> <table class="singleColumn"> <tr> <td> <div class="pN">425</div> <div class="G">So āyudāyī vaṇṇadāyī,</div> </td> </tr> <tr> <td> <div class="G">sukhaṁ balaṁ dado naro;</div> </td> </tr> <tr> <td> <div class="G">Dīghāyu yasavā hoti,</div> </td> </tr> <tr> <td> <div class="G">yattha yatthūpapajjatī”ti.</div> </td> </tr> </table> </div>
</div>
<div class="CENTER" id="p_15A4_426">
<span class="pN">426</span>Aṭṭhamaṁ.</div>
</html>
