<html>
<div class="i">13.1.1 Mettā</div>
<div class="h">Appamaññāvibhaṅga</div>
<div class="h">Suttantabhājanīya</div>
<div class="h">Mettā</div>
<div class="q" id="p_30Vbh_1937"> <div class="divNumber">643.</div> <div class="p">
<span class="pN">1937</span>Kathañca bhikkhu mettāsahagatena cetasā ekaṁ disaṁ pharitvā viharati? Seyyathāpi nāma ekaṁ puggalaṁ piyaṁ manāpaṁ disvā mettāyeyya; evameva sabbe satte mettāya pharati. </div>
</div>
<div class="q" id="p_30Vbh_1938"> <div class="p">
<span class="pN">1938</span>Tattha katamā mettā? Yā sattesu metti mettāyanā mettāyitattaṁ mettācetovimutti—  ayaṁ vuccati “mettā”. </div>
</div>
<div class="q" id="p_30Vbh_1939"> <div class="p">
<span class="pN">1939</span>Tattha katamaṁ cittaṁ? Yaṁ cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjāmanoviññāṇadhātu—  idaṁ vuccati “cittaṁ”. Idaṁ cittaṁ imāya mettāya sahagataṁ hoti sahajātaṁ saṁsaṭṭhaṁ sampayuttaṁ. Tena vuccati “mettāsahagatena cetasā”ti. </div>
</div>
<div class="q" id="p_30Vbh_1940"> <div class="divNumber">644.</div> <div class="p">
<span class="pN">1940</span>“Ekaṁ disan”ti puratthimaṁ vā disaṁ pacchimaṁ vā disaṁ uttaraṁ vā disaṁ dakkhiṇaṁ vā disaṁ uddhaṁ vā adho vā tiriyaṁ vā vidisaṁ vā. </div>
</div>
<div class="q" id="p_30Vbh_1941"> <div class="divNumber">645.</div> <div class="p">
<span class="pN">1941</span>“Pharitvā”ti pharitvā adhimuccitvā. </div>
</div>
<div class="q" id="p_30Vbh_1942"> <div class="divNumber">646.</div> <div class="p">
<span class="pN">1942</span>“Viharatī”ti iriyati vattati pāleti yapeti yāpeti carati viharati. Tena vuccati “viharatī”ti. </div>
</div>
<div class="q" id="p_30Vbh_1943"> <div class="divNumber">647.</div> <div class="p">
<span class="pN">1943</span>“Tathā dutiyan”ti yatheva ekaṁ disaṁ tathā dutiyaṁ disaṁ tathā tatiyaṁ disaṁ tathā catutthaṁ disaṁ tathā uddhaṁ tathā adho tathā tiriyaṁ tathā vidisaṁ. </div>
</div>
<div class="q" id="p_30Vbh_1944"> <div class="divNumber">648.</div> <div class="p">
<span class="pN">1944</span>“Sabbadhi sabbattatāya sabbāvantaṁ lokan”ti sabbena sabbaṁ sabbathā sabbaṁ asesaṁ nissesaṁ. Pariyādāyavacanametaṁ—  “sabbadhi sabbattatāya sabbāvantaṁ lokan”ti. </div>
</div>
<div class="q" id="p_30Vbh_1945"> <div class="divNumber">649.</div> <div class="p">
<span class="pN">1945</span>“Mettāsahagatena cetasā”ti tattha katamā mettā? Yā sattesu metti mettāyanā mettāyitattaṁ mettācetovimutti—  ayaṁ vuccati “mettā”. </div>
</div>
<div class="q" id="p_30Vbh_1946"> <div class="p">
<span class="pN">1946</span>Tattha katamaṁ cittaṁ? Yaṁ cittaṁ mano mānasaṁ…pe…  tajjāmanoviññāṇadhātu—  idaṁ vuccati “cittaṁ”. Idaṁ cittaṁ imāya mettāya sahagataṁ hoti sahajātaṁ saṁsaṭṭhaṁ sampayuttaṁ. Tena vuccati “mettāsahagatena cetasā”ti. </div>
</div>
<div class="q" id="p_30Vbh_1947"> <div class="divNumber">650.</div> <div class="p">
<span class="pN">1947</span>“Vipulenā”ti yaṁ vipulaṁ taṁ mahaggataṁ, yaṁ mahaggataṁ taṁ appamāṇaṁ, yaṁ appamāṇaṁ so avero, yo avero so abyāpajjo. </div>
</div>
<div class="q" id="p_30Vbh_1948"> <div class="divNumber">651.</div> <div class="p">
<span class="pN">1948</span>“Pharitvā”ti pharitvā adhimuccitvā. </div>
</div>
<div class="q" id="p_30Vbh_1949"> <div class="divNumber">652.</div> <div class="p">
<span class="pN">1949</span>“Viharatī”ti…pe…  tena vuccati “viharatī”ti. </div>
</div>
</html>
