<html>
<div class="i">52.1 Kurañciyaphaladāyakattheraapadāna</div>
<div class="h">Phaladāyakavagga</div>
<div class="h">Kurañciyaphaladāyakattheraapadāna</div>
<div class="q" id="p_20Ap1_6691"> <div class="divNumber">1.</div> <div class="p"> <table class="singleColumn"> <tr> <td> <div class="pN">6691</div> <div class="G">“Migaluddo pure āsiṁ,</div> </td> </tr> <tr> <td> <div class="G">vipine vicaraṁ ahaṁ;</div> </td> </tr> <tr> <td> <div class="G">Addasaṁ virajaṁ buddhaṁ,</div> </td> </tr> <tr> <td> <div class="G">sabbadhammāna pāraguṁ.</div> </td> </tr> </table> </div>
</div>
<div class="q" id="p_20Ap1_6692"> <div class="divNumber">2.</div> <div class="p"> <table class="singleColumn"> <tr> <td> <div class="pN">6692</div> <div class="G">Kurañciyaphalaṁ gayha,</div> </td> </tr> <tr> <td> <div class="G">buddhaseṭṭhassadāsahaṁ;</div> </td> </tr> <tr> <td> <div class="G">Puññakkhettassa tādino,</div> </td> </tr> <tr> <td> <div class="G">pasanno sehi pāṇibhi.</div> </td> </tr> </table> </div>
</div>
<div class="q" id="p_20Ap1_6693"> <div class="divNumber">3.</div> <div class="p"> <table class="singleColumn"> <tr> <td> <div class="pN">6693</div> <div class="G">Ekatiṁse ito kappe,</div> </td> </tr> <tr> <td> <div class="G">yaṁ phalaṁ adadiṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">phaladānassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_6694"> <div class="divNumber">4.</div> <div class="p"> <table class="singleColumn"> <tr> <td> <div class="pN">6694</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">bhavā sabbe samūhatā;</div> </td> </tr> <tr> <td> <div class="G">Nāgova bandhanaṁ chetvā,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_6695"> <div class="divNumber">5.</div> <div class="p"> <table class="singleColumn"> <tr> <td> <div class="pN">6695</div> <div class="G">Svāgataṁ vata me āsi,</div> </td> </tr> <tr> <td> <div class="G">buddhaseṭṭhassa santike;</div> </td> </tr> <tr> <td> <div class="G">Tisso vijjā anuppattā,</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_6696"> <div class="divNumber">6.</div> <div class="p"> <table class="singleColumn"> <tr> <td> <div class="pN">6696</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_6697"> <div class="p">
<span class="pN">6697</span>Itthaṁ sudaṁ āyasmā kurañciyaphaladāyako thero imā gāthāyo abhāsitthāti. </div>
</div>
<div class="CENTER" id="p_20Ap1_6698">
<span class="pN">6698</span>Kurañciyaphaladāyakattherassāpadānaṁ paṭhamaṁ.</div>
</html>
