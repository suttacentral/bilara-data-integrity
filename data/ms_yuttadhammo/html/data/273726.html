<html>
<div class="i">3.1.1 Daharasutta</div>
<div class="h">Kosalasaṁyutta</div>
<div class="h">Paṭhamavagga</div>
<div class="h">Daharasutta</div>
<div class="q" id="p_12S1_577"> <div class="divNumber">112.</div> <div class="p">
<span class="pN">577</span>Evaṁ me sutaṁ— ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Atha kho rājā pasenadi kosalo yena bhagavā tenupasaṅkami; upasaṅkamitvā bhagavatā saddhiṁ sammodi. Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho rājā pasenadi kosalo bhagavantaṁ etadavoca— “bhavampi no gotamo anuttaraṁ sammāsambodhiṁ abhisambuddhoti paṭijānātī”ti? “Yañhi taṁ, mahārāja, sammā vadamāno vadeyya ‘anuttaraṁ sammāsambodhiṁ abhisambuddho’ti, mameva taṁ sammā vadamāno vadeyya. Ahañhi, mahārāja, anuttaraṁ sammāsambodhiṁ abhisambuddho”ti. </div>
</div>
<div class="q" id="p_12S1_578"> <div class="p">
<span class="pN">578</span>“Yepi te, bho gotama, samaṇabrāhmaṇā saṁghino gaṇino gaṇācariyā ñātā yasassino titthakarā sādhusammatā bahujanassa, seyyathidaṁ— pūraṇo kassapo, makkhali gosālo, nigaṇṭho nāṭaputto, sañcayo belaṭṭhaputto, pakudho kaccāyano, ajito kesakambalo; tepi mayā ‘anuttaraṁ sammāsambodhiṁ abhisambuddhoti paṭijānāthā’ti puṭṭhā samānā anuttaraṁ sammāsambodhiṁ abhisambuddhoti na paṭijānanti. Kiṁ pana bhavaṁ gotamo daharo ceva jātiyā navo ca pabbajjāyā”ti? </div>
</div>
<div class="q" id="p_12S1_579"> <div class="p">
<span class="pN">579</span>“Cattāro kho me, mahārāja, daharāti na uññātabbā, daharāti na paribhotabbā. Katame cattāro? Khattiyo kho, mahārāja, daharoti na uññātabbo, daharoti na paribhotabbo. Urago kho, mahārāja, daharoti na uññātabbo, daharoti na paribhotabbo. Aggi kho, mahārāja, daharoti na uññātabbo, daharoti na paribhotabbo. Bhikkhu, kho, mahārāja, daharoti na uññātabbo, daharoti na paribhotabbo. Ime kho, mahārāja, cattāro daharāti na uññātabbā, daharāti na paribhotabbā”ti. </div>
</div>
<div class="q" id="p_12S1_580"> <div class="p">
<span class="pN">580</span>Idamavoca bhagavā. Idaṁ vatvāna sugato athāparaṁ etadavoca satthā— </div>
</div>
<div class="q" id="p_12S1_581"> <div class="p"> <table class="singleColumn"> <tr> <td> <div class="pN">581</div> <div class="G">“Khattiyaṁ jātisampannaṁ,</div> </td> </tr> <tr> <td> <div class="G">abhijātaṁ yasassinaṁ;</div> </td> </tr> <tr> <td> <div class="G">Daharoti nāvajāneyya,</div> </td> </tr> <tr> <td> <div class="G">na naṁ paribhave naro.</div> </td> </tr> </table> </div>
</div>
<div class="q" id="p_12S1_582"> <div class="p"> <table class="singleColumn"> <tr> <td> <div class="pN">582</div> <div class="G">Ṭhānañhi so manujindo,</div> </td> </tr> <tr> <td> <div class="G">rajjaṁ laddhāna khattiyo;</div> </td> </tr> <tr> <td> <div class="G">So kuddho rājadaṇḍena,</div> </td> </tr> <tr> <td> <div class="G">tasmiṁ pakkamate bhusaṁ;</div> </td> </tr> <tr> <td> <div class="G">Tasmā taṁ parivajjeyya,</div> </td> </tr> <tr> <td> <div class="G">rakkhaṁ jīvitamattano.</div> </td> </tr> </table> </div>
</div>
<div class="q" id="p_12S1_583"> <div class="p"> <table class="singleColumn"> <tr> <td> <div class="pN">583</div> <div class="G">Gāme vā yadi vā raññe,</div> </td> </tr> <tr> <td> <div class="G">yattha passe bhujaṅgamaṁ;</div> </td> </tr> <tr> <td> <div class="G">Daharoti nāvajāneyya,</div> </td> </tr> <tr> <td> <div class="G">na naṁ paribhave naro.</div> </td> </tr> </table> </div>
</div>
<div class="q" id="p_12S1_584"> <div class="p"> <table class="singleColumn"> <tr> <td> <div class="pN">584</div> <div class="G">Uccāvacehi vaṇṇehi,</div> </td> </tr> <tr> <td> <div class="G">urago carati tejasī;</div> </td> </tr> <tr> <td> <div class="G">So āsajja ḍaṁse bālaṁ,</div> </td> </tr> <tr> <td> <div class="G">naraṁ nāriñca ekadā;</div> </td> </tr> <tr> <td> <div class="G">Tasmā taṁ parivajjeyya,</div> </td> </tr> <tr> <td> <div class="G">rakkhaṁ jīvitamattano.</div> </td> </tr> </table> </div>
</div>
<div class="q" id="p_12S1_585"> <div class="p"> <table class="singleColumn"> <tr> <td> <div class="pN">585</div> <div class="G">Pahūtabhakkhaṁ jālinaṁ,</div> </td> </tr> <tr> <td> <div class="G">pāvakaṁ kaṇhavattaniṁ;</div> </td> </tr> <tr> <td> <div class="G">Daharoti nāvajāneyya,</div> </td> </tr> <tr> <td> <div class="G">na naṁ paribhave naro.</div> </td> </tr> </table> </div>
</div>
<div class="q" id="p_12S1_586"> <div class="p"> <table class="singleColumn"> <tr> <td> <div class="pN">586</div> <div class="G">Laddhā hi so upādānaṁ,</div> </td> </tr> <tr> <td> <div class="G">mahā hutvāna pāvako;</div> </td> </tr> <tr> <td> <div class="G">So āsajja ḍahe bālaṁ,</div> </td> </tr> <tr> <td> <div class="G">naraṁ nāriñca ekadā;</div> </td> </tr> <tr> <td> <div class="G">Tasmā taṁ parivajjeyya,</div> </td> </tr> <tr> <td> <div class="G">rakkhaṁ jīvitamattano.</div> </td> </tr> </table> </div>
</div>
<div class="q" id="p_12S1_587"> <div class="p"> <table class="singleColumn"> <tr> <td> <div class="pN">587</div> <div class="G">Vanaṁ yadaggi ḍahati,</div> </td> </tr> <tr> <td> <div class="G">pāvako kaṇhavattanī;</div> </td> </tr> <tr> <td> <div class="G">Jāyanti tattha pārohā,</div> </td> </tr> <tr> <td> <div class="G">ahorattānamaccaye.</div> </td> </tr> </table> </div>
</div>
<div class="q" id="p_12S1_588"> <div class="p"> <table class="singleColumn"> <tr> <td> <div class="pN">588</div> <div class="G">Yañca kho sīlasampanno,</div> </td> </tr> <tr> <td> <div class="G">bhikkhu ḍahati tejasā;</div> </td> </tr> <tr> <td> <div class="G">Na tassa puttā pasavo,</div> </td> </tr> <tr> <td> <div class="G">dāyādā vindare dhanaṁ;</div> </td> </tr> <tr> <td> <div class="G">Anapaccā adāyādā,</div> </td> </tr> <tr> <td> <div class="G">tālāvatthū bhavanti te.</div> </td> </tr> </table> </div>
</div>
<div class="q" id="p_12S1_589"> <div class="p"> <table class="singleColumn"> <tr> <td> <div class="pN">589</div> <div class="G">Tasmā hi paṇḍito poso,</div> </td> </tr> <tr> <td> <div class="G">sampassaṁ atthamattano;</div> </td> </tr> <tr> <td> <div class="G">Bhujaṅgamaṁ pāvakañca,</div> </td> </tr> <tr> <td> <div class="G">khattiyañca yasassinaṁ;</div> </td> </tr> <tr> <td> <div class="G">Bhikkhuñca sīlasampannaṁ,</div> </td> </tr> <tr> <td> <div class="G">sammadeva samācare”ti.</div> </td> </tr> </table> </div>
</div>
<div class="q" id="p_12S1_590"> <div class="p">
<span class="pN">590</span>Evaṁ vutte, rājā pasenadi kosalo bhagavantaṁ etadavoca— “abhikkantaṁ, bhante, abhikkantaṁ, bhante. Seyyathāpi, bhante, nikkujjitaṁ vā ukkujjeyya, paṭicchannaṁ vā vivareyya, mūḷhassa vā maggaṁ ācikkheyya, andhakāre vā telapajjotaṁ dhāreyya— ‘cakkhumanto rūpāni dakkhantī’ti; evamevaṁ bhagavatā anekapariyāyena dhammo pakāsito. Esāhaṁ, bhante, bhagavantaṁ saraṇaṁ gacchāmi dhammañca bhikkhusaṁghañca. Upāsakaṁ maṁ, bhante, bhagavā dhāretu ajjatagge pāṇupetaṁ saraṇaṁ gatan”ti. </div>
</div>
</html>
