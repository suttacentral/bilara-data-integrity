<html>
<div class="i">6.4.1 Anumānapañha</div>
<div class="h">Anumānapañha</div>
<div class="h">Anumānavagga</div>
<div class="h">Anumānapañha</div>
<div class="q" id="p_28Mi_1382"> <div class="divNumber">202.</div> <div class="p">
<span class="pN">1382</span>Atha kho milindo rājā yenāyasmā nāgaseno tenupasaṅkami, upasaṅkamitvā āyasmantaṁ nāgasenaṁ abhivādetvā ekamantaṁ nisīdi, ekamantaṁ nisinno kho milindo rājā ñātukāmo sotukāmo dhāretukāmo ñāṇālokaṁ daṭṭhukāmo aññāṇaṁ bhinditukāmo ñāṇālokaṁ uppādetukāmo avijjandhakāraṁ nāsetukāmo adhimattaṁ dhitiñca ussāhañca satiñca sampajaññañca upaṭṭhapetvā āyasmantaṁ nāgasenaṁ etadavoca— “bhante nāgasena, kiṁ pana buddho tayā diṭṭho”ti. “Na hi, mahārājā”ti. “Kiṁ pana te ācariyehi buddho diṭṭho”ti? “Na hi, mahārājā”ti. “Bhante nāgasena, na kira tayā buddho diṭṭho, nāpi kira te ācariyehi buddho diṭṭho. Tena hi, bhante nāgasena, natthi buddho, na hettha buddho paññāyatī”ti. </div>
</div>
<div class="q" id="p_28Mi_1383"> <div class="p">
<span class="pN">1383</span>“Atthi pana te, mahārāja, pubbakā khattiyā, ye te tava khattiyavaṁsassa pubbaṅgamā”ti? “Āma, bhante. Ko saṁsayo, atthi pubbakā khattiyā, ye mama khattiyavaṁsassa pubbaṅgamā”ti. “Diṭṭhapubbā tayā, mahārāja, pubbakā khattiyā”ti? “Na hi, bhante”ti. “Ye pana taṁ, mahārāja, anusāsanti purohitā senāpatino akkhadassā mahāmattā, tehi pubbakā khattiyā diṭṭhapubbā”ti? “Na hi, bhante”ti. “Yadi pana te, mahārāja, pubbakā khattiyā na diṭṭhā, nāpi kira te anusāsakehi pubbakā khattiyā diṭṭhā, tena hi natthi pubbakā khattiyā, na hettha pubbakā khattiyā paññāyantī”ti. </div>
</div>
<div class="q" id="p_28Mi_1384"> <div class="p">
<span class="pN">1384</span>“Dissanti, bhante nāgasena, pubbakānaṁ khattiyānaṁ anubhūtāni paribhogabhaṇḍāni. Seyyathidaṁ— setacchattaṁ uṇhīsaṁ pādukā vālabījanī khaggaratanaṁ mahārahāni ca sayanāni. Yehi mayaṁ jāneyyāma saddaheyyāma ‘atthi pubbakā khattiyā’”ti. “Evameva kho, mahārāja, mayampetaṁ bhagavantaṁ jāneyyāma saddaheyyāma. Atthi taṁ kāraṇaṁ, yena mayaṁ kāraṇena jāneyyāma saddaheyyāma ‘atthi so bhagavā’ti. Katamaṁ taṁ kāraṇaṁ? Atthi kho, mahārāja, tena bhagavatā jānatā passatā arahatā sammāsambuddhena anubhūtāni paribhogabhaṇḍāni. Seyyathidaṁ— cattāro satipaṭṭhānā cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo, yehi sadevako loko jānāti saddahati ‘atthi so bhagavā’ti. Iminā, mahārāja, kāraṇena iminā hetunā iminā nayena iminā anumānena ñātabbo ‘atthi so bhagavā’ti. </div>
</div>
<div class="q" id="p_28Mi_1385"> <div class="p"> <table class="singleColumn"> <tr> <td> <div class="pN">1385</div> <div class="G">‘Bahū jane tārayitvā,</div> </td> </tr> <tr> <td> <div class="G">nibbuto upadhikkhaye;</div> </td> </tr> <tr> <td> <div class="G">Anumānena ñātabbaṁ,</div> </td> </tr> <tr> <td> <div class="G">atthi so dvipaduttamo’”ti.</div> </td> </tr> </table> </div>
</div>
<div class="q" id="p_28Mi_1386"> <div class="p">
<span class="pN">1386</span>“Bhante nāgasena, opammaṁ karohī”ti. “Yathā, mahārāja, nagaravaḍḍhakī nagaraṁ māpetukāmo paṭhamaṁ tāva samaṁ anunnatamanonataṁ asakkharapāsāṇaṁ nirupaddavamanavajjaṁ ramaṇīyaṁ bhūmibhāgaṁ anuviloketvā yaṁ tattha visamaṁ, taṁ samaṁ kārāpetvā khāṇukaṇṭakaṁ visodhāpetvā tattha nagaraṁ māpeyya sobhanaṁ vibhattaṁ bhāgaso mitaṁ ukkiṇṇaparikhāpākāraṁ daḷhagopuraṭṭālakoṭṭakaṁ puthucaccaracatukkasandhisiṅghāṭakaṁ sucisamatalarājamaggaṁ suvibhattaantarāpaṇaṁ ārāmuyyānataḷākapokkharaṇiudapānasampannaṁ bahuvidhadevaṭṭhānappaṭimaṇḍitaṁ sabbadosavirahitaṁ, so tasmiṁ nagare sabbathā vepullattaṁ patte aññaṁ desaṁ upagaccheyya, atha taṁ nagaraṁ aparena samayena iddhaṁ bhaveyya phītaṁ subhikkhaṁ khemaṁ samiddhaṁ sivaṁ anītikaṁ nirupaddavaṁ nānājanasamākulaṁ, puthū khattiyā brāhmaṇā vessā suddā hatthārohā assārohā rathikā pattikā dhanuggahā tharuggahā celakā calakā piṇḍadāyakā uggā rājaputtā pakkhandino mahānāgā sūrā vammino yodhino dāsikaputtā bhaṭiputtā mallakā gaṇakā āḷārikā sūdā kappakā nahāpakā cundā mālākārā suvaṇṇakārā sajjhukārā sīsakārā tipukārā lohakārā vaṭṭakārā ayokārā maṇikārā pesakārā kumbhakārā veṇukārā loṇakārā cammakārā rathakārā dantakārā rajjukārā kocchakārā suttakārā vilīvakārā dhanukārā jiyakārā usukārā cittakārā raṅgakārā rajakā tantavāyā tunnavāyā heraññikā dussikā gandhikā tiṇahārakā kaṭṭhahārakā bhatakā paṇṇikā phalikā mūlikā odanikā pūvikā macchikā maṁsikā majjikā naṭakā naccakā laṅghakā indajālikā vetālikā mallā chavaḍāhakā pupphachaḍḍakā venā nesādā gaṇikā lāsikā kumbhadāsiyo sakkayavanacīnavilātā ujjenakā bhārukacchakā kāsikosalā parantakā māgadhakā sāketakā soreyyakā pāveyyakā koṭumbaramāthurakā alasandakasmīragandhārā taṁ nagaraṁ vāsāya upagatā nānāvisayino janā navaṁ suvibhattaṁ adosamanavajjaṁ ramaṇīyaṁ taṁ nagaraṁ passitvā anumānena jānanti ‘cheko vata bho so nagaravaḍḍhakī, yo imassa nagarassa māpetā’ti. Evameva kho, mahārāja, so bhagavā asamo asamasamo appaṭisamo asadiso atulo asaṅkhyeyyo appameyyo aparimeyyo amitaguṇo guṇapāramippatto anantadhiti anantatejo anantavīriyo anantabalo buddhabalapāramiṁ gato sasenamāraṁ parājetvā diṭṭhijālaṁ padāletvā avijjaṁ khepetvā vijjaṁ uppādetvā dhammukkaṁ dhārayitvā sabbaññutaṁ pāpuṇitvā vijitasaṅgāmo dhammanagaraṁ māpesi. </div>
</div>
<div class="q" id="p_28Mi_1387"> <div class="p">
<span class="pN">1387</span>Bhagavato kho, mahārāja, dhammanagaraṁ sīlapākāraṁ hiriparikhaṁ ñāṇadvārakoṭṭhakaṁ vīriyaaṭṭālakaṁ saddhāesikaṁ satidovārikaṁ paññāpāsādaṁ suttantacaccaraṁ abhidhammasiṅghāṭakaṁ vinayavinicchayaṁ satipaṭṭhānavīthikaṁ, tassa kho pana, mahārāja, satipaṭṭhānavīthiyaṁ evarūpā āpaṇā pasāritā honti. Seyyathidaṁ— pupphāpaṇaṁ gandhāpaṇaṁ phalāpaṇaṁ agadāpaṇaṁ osadhāpaṇaṁ amatāpaṇaṁ ratanāpaṇaṁ sabbāpaṇan”ti. </div>
</div>
<div class="q" id="p_28Mi_1388"> <div class="divNumber">203.</div> <div class="p">
<span class="pN">1388</span>“Bhante nāgasena, katamaṁ buddhassa bhagavato pupphāpaṇan”ti? “Atthi kho pana, mahārāja, tena bhagavatā jānatā passatā arahatā sammāsambuddhena ārammaṇavibhattiyo akkhātā. Seyyathidaṁ— aniccasaññā dukkhasaññā anattasaññā asubhasaññā ādīnavasaññā pahānasaññā virāgasaññā nirodhasaññā sabbaloke anabhiratisaññā sabbasaṅkhāresu aniccasaññā ānāpānassati uddhumātakasaññā vinīlakasaññā vipubbakasaññā vicchiddakasaññā vikkhāyitakasaññā vikkhittakasaññā hatavikkhittakasaññā lohitakasaññā puḷavakasaññā aṭṭhikasaññā mettāsaññā karuṇāsaññā muditāsaññā upekkhāsaññā maraṇānussati kāyagatāsati, ime kho, mahārāja, buddhena bhagavatā ārammaṇavibhattiyo akkhātā. Tattha yo koci jarāmaraṇā muccitukāmo, so tesu aññataraṁ ārammaṇaṁ gaṇhāti, tena ārammaṇena rāgā vimuccati, dosā vimuccati, mohā vimuccati, mānato vimuccati, diṭṭhito vimuccati, saṁsāraṁ tarati, taṇhāsotaṁ nivāreti, tividhaṁ malaṁ visodheti, sabbakilese upahantvā amalaṁ virajaṁ suddhaṁ paṇḍaraṁ ajātiṁ ajaraṁ amaraṁ sukhaṁ sītibhūtaṁ abhayaṁ nagaruttamaṁ nibbānanagaraṁ pavisitvā arahatte cittaṁ vimoceti, idaṁ vuccati, mahārāja, ‘bhagavato pupphāpaṇan’ti. </div>
</div>
<div class="q" id="p_28Mi_1389"> <div class="p"> <table class="singleColumn"> <tr> <td> <div class="pN">1389</div> <div class="G">‘Kammamūlaṁ gahetvāna,</div> </td> </tr> <tr> <td> <div class="G">āpaṇaṁ upagacchatha;</div> </td> </tr> <tr> <td> <div class="G">Ārammaṇaṁ kiṇitvāna,</div> </td> </tr> <tr> <td> <div class="G">tato muccatha muttiyā’”ti.</div> </td> </tr> </table> </div>
</div>
<div class="q" id="p_28Mi_1390"> <div class="divNumber">204.</div> <div class="p">
<span class="pN">1390</span>“Bhante nāgasena, katamaṁ buddhassa bhagavato gandhāpaṇan”ti? “Atthi kho pana, mahārāja, tena bhagavatā sīlavibhattiyo akkhātā, yena sīlagandhena anulittā bhagavato puttā sadevakaṁ lokaṁ sīlagandhena dhūpenti sampadhūpenti, disampi anudisampi anuvātampi paṭivātampi vāyanti ativāyanti, pharitvā tiṭṭhanti. Katamā tā sīlavibhattiyo? Saraṇasīlaṁ pañcaṅgasīlaṁ aṭṭhaṅgasīlaṁ dasaṅgasīlaṁ pañcuddesapariyāpannaṁ pātimokkhasaṁvarasīlaṁ. Idaṁ vuccati, mahārāja, ‘bhagavato gandhāpaṇan’ti. Bhāsitampetaṁ, mahārāja, bhagavatā devātidevena— </div>
</div>
<div class="q" id="p_28Mi_1391"> <div class="p"> <table class="singleColumn"> <tr> <td> <div class="pN">1391</div> <div class="G">‘Na pupphagandho paṭivātameti,</div> </td> </tr> <tr> <td> <div class="G">Na candanaṁ taggaramallikā vā;</div> </td> </tr> <tr> <td> <div class="G">Satañca gandho paṭivātameti,</div> </td> </tr> <tr> <td> <div class="G">Sabbā disā sappuriso pavāyati.</div> </td> </tr> </table> </div>
</div>
<div class="q" id="p_28Mi_1392"> <div class="p"> <table class="singleColumn"> <tr> <td> <div class="pN">1392</div> <div class="G">Candanaṁ tagaraṁ vāpi,</div> </td> </tr> <tr> <td> <div class="G">uppalaṁ atha vassikī;</div> </td> </tr> <tr> <td> <div class="G">Etesaṁ gandhajātānaṁ,</div> </td> </tr> <tr> <td> <div class="G">sīlagandho anuttaro.</div> </td> </tr> </table> </div>
</div>
<div class="q" id="p_28Mi_1393"> <div class="p"> <table class="singleColumn"> <tr> <td> <div class="pN">1393</div> <div class="G">Appamatto ayaṁ gandho,</div> </td> </tr> <tr> <td> <div class="G">yvāyaṁ tagaracandanaṁ;</div> </td> </tr> <tr> <td> <div class="G">Yo ca sīlavataṁ gandho,</div> </td> </tr> <tr> <td> <div class="G">vāti devesu uttamo’”ti.</div> </td> </tr> </table> </div>
</div>
<div class="q" id="p_28Mi_1394"> <div class="divNumber">205.</div> <div class="p">
<span class="pN">1394</span>“Bhante nāgasena, katamaṁ buddhassa bhagavato phalāpaṇan”ti? “Phalāni kho, mahārāja, bhagavatā akkhātāni. Seyyathidaṁ— sotāpattiphalaṁ sakadāgāmiphalaṁ anāgāmiphalaṁ arahattaphalaṁ suññataphalasamāpatti animittaphalasamāpatti appaṇihitaphalasamāpatti. Tattha yo koci yaṁ phalaṁ icchati, so kammamūlaṁ datvā patthitaṁ phalaṁ kiṇāti. Yadi sotāpattiphalaṁ, yadi sakadāgāmiphalaṁ, yadi anāgāmiphalaṁ, yadi arahattaphalaṁ, yadi suññataphalasamāpattiṁ, yadi animittaphalasamāpattiṁ, yadi appaṇihitaphalasamāpattiṁ. Yathā, mahārāja, kassaci purisassa dhuvaphalo ambo bhaveyya, so na tāva tato phalāni pāteti, yāva kayikā na āgacchanti, anuppatte pana kayike mūlaṁ gahetvā evaṁ ācikkhati ‘ambho purisa, eso kho dhuvaphalo ambo, tato yaṁ icchasi, ettakaṁ phalaṁ gaṇhāhi salāṭukaṁ vā dovilaṁ vā kesikaṁ vā āmaṁ vā pakkaṁ vā’ti, so tena attanā dinnamūlena yadi salāṭukaṁ icchati, salāṭukaṁ gaṇhāti, yadi dovilaṁ icchati, dovilaṁ gaṇhāti, yadi kesikaṁ icchati, kesikaṁ gaṇhāti, yadi āmakaṁ icchati, āmakaṁ gaṇhāti, yadi pakkaṁ icchati, pakkaṁ gaṇhāti. Evameva kho, mahārāja, yo yaṁ phalaṁ icchati, so kammamūlaṁ datvā patthitaṁ phalaṁ gaṇhāti, yadi sotāpattiphalaṁ…pe… yadi appaṇihitaphalasamāpattiṁ, idaṁ vuccati, mahārāja, ‘bhagavato phalāpaṇan’ti. </div>
</div>
<div class="q" id="p_28Mi_1395"> <div class="p"> <table class="singleColumn"> <tr> <td> <div class="pN">1395</div> <div class="G">‘Kammamūlaṁ janā datvā,</div> </td> </tr> <tr> <td> <div class="G">gaṇhanti amatapphalaṁ;</div> </td> </tr> <tr> <td> <div class="G">Tena te sukhitā honti,</div> </td> </tr> <tr> <td> <div class="G">ye kītā amatapphalan’”ti.</div> </td> </tr> </table> </div>
</div>
<div class="q" id="p_28Mi_1396"> <div class="divNumber">206.</div> <div class="p">
<span class="pN">1396</span>“Bhante nāgasena, katamaṁ buddhassa bhagavato agadāpaṇan”ti? “Agadāni kho, mahārāja, bhagavatā akkhātāni, yehi agadehi so bhagavā sadevakaṁ lokaṁ kilesavisato parimoceti. Katamāni pana tāni agadāni? Yānimāni, mahārāja, bhagavatā cattāri ariyasaccāni akkhātāni. Seyyathidaṁ— dukkhaṁ ariyasaccaṁ dukkhasamudayaṁ ariyasaccaṁ dukkhanirodhaṁ ariyasaccaṁ dukkhanirodhagāminī paṭipadā ariyasaccaṁ, tattha ye keci aññāpekkhā catusaccaṁ dhammaṁ suṇanti, te jātiyā parimuccanti, jarāya parimuccanti, maraṇā parimuccanti, sokaparidevadukkhadomanassupāyāsehi parimuccanti, idaṁ vuccati, mahārāja, ‘bhagavato agadāpaṇan’ti. </div>
</div>
<div class="q" id="p_28Mi_1397"> <div class="p"> <table class="singleColumn"> <tr> <td> <div class="pN">1397</div> <div class="G">‘Ye keci agadā loke,</div> </td> </tr> <tr> <td> <div class="G">visānaṁ paṭibāhakā;</div> </td> </tr> <tr> <td> <div class="G">Dhammāgadasamaṁ natthi,</div> </td> </tr> <tr> <td> <div class="G">etaṁ pivatha bhikkhavo’”ti.</div> </td> </tr> </table> </div>
</div>
<div class="q" id="p_28Mi_1398"> <div class="divNumber">207.</div> <div class="p">
<span class="pN">1398</span>“Bhante nāgasena, katamaṁ buddhassa bhagavato osadhāpaṇan”ti? “Osadhāni kho, mahārāja, bhagavatā akkhātāni, yehi osadhehi so bhagavā devamanusse tikicchati. Seyyathidaṁ— cattāro satipaṭṭhānā cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo, etehi osadhehi bhagavā micchādiṭṭhiṁ vireceti, micchāsaṅkappaṁ vireceti, micchāvācaṁ vireceti, micchākammantaṁ vireceti, micchāājīvaṁ vireceti, micchāvāyāmaṁ vireceti, micchāsatiṁ vireceti, micchāsamādhiṁ vireceti, lobhavamanaṁ kāreti, dosavamanaṁ kāreti, mohavamanaṁ kāreti, mānavamanaṁ kāreti, diṭṭhivamanaṁ kāreti, vicikicchāvamanaṁ kāreti, uddhaccavamanaṁ kāreti, thinamiddhavamanaṁ kāreti, ahirikānottappavamanaṁ kāreti, sabbakilesavamanaṁ kāreti, idaṁ vuccati, mahārāja, ‘bhagavato osadhāpaṇan’ti. </div>
</div>
<div class="q" id="p_28Mi_1399"> <div class="p"> <table class="singleColumn"> <tr> <td> <div class="pN">1399</div> <div class="G">‘Ye keci osadhā loke,</div> </td> </tr> <tr> <td> <div class="G">vijjanti vividhā bahū;</div> </td> </tr> <tr> <td> <div class="G">Dhammosadhasamaṁ natthi,</div> </td> </tr> <tr> <td> <div class="G">etaṁ pivatha bhikkhavo.</div> </td> </tr> </table> </div>
</div>
<div class="q" id="p_28Mi_1400"> <div class="p"> <table class="singleColumn"> <tr> <td> <div class="pN">1400</div> <div class="G">Dhammosadhaṁ pivitvāna,</div> </td> </tr> <tr> <td> <div class="G">ajarāmaraṇā siyuṁ;</div> </td> </tr> <tr> <td> <div class="G">Bhāvayitvā ca passitvā,</div> </td> </tr> <tr> <td> <div class="G">nibbutā upadhikkhaye’”ti.</div> </td> </tr> </table> </div>
</div>
<div class="q" id="p_28Mi_1401"> <div class="divNumber">208.</div> <div class="p">
<span class="pN">1401</span>“Bhante nāgasena, katamaṁ buddhassa bhagavato amatāpaṇan”ti? “Amataṁ kho, mahārāja, bhagavatā akkhātaṁ, yena amatena so bhagavā sadevakaṁ lokaṁ abhisiñci, yena amatena abhisittā devamanussā jātijarābyādhimaraṇasokaparidevadukkhadomanassupāyāsehi parimucciṁsu. Katamaṁ taṁ amataṁ? Yadidaṁ kāyagatāsati. Bhāsitampetaṁ, mahārāja, bhagavatā devātidevena ‘amataṁ te, bhikkhave, paribhuñjanti, ye kāyagatāsatiṁ paribhuñjantī’ti. Idaṁ vuccati, mahārāja, ‘bhagavato amatāpaṇan’ti. </div>
</div>
<div class="q" id="p_28Mi_1402"> <div class="p"> <table class="singleColumn"> <tr> <td> <div class="pN">1402</div> <div class="G">‘Byādhitaṁ janataṁ disvā,</div> </td> </tr> <tr> <td> <div class="G">Amatāpaṇaṁ pasārayi;</div> </td> </tr> <tr> <td> <div class="G">Kammena taṁ kiṇitvāna,</div> </td> </tr> <tr> <td> <div class="G">Amataṁ ādetha bhikkhavo’”ti.</div> </td> </tr> </table> </div>
</div>
<div class="q" id="p_28Mi_1403"> <div class="divNumber">209.</div> <div class="p">
<span class="pN">1403</span>“Bhante nāgasena, katamaṁ buddhassa bhagavato ratanāpaṇan”ti? “Ratanāni kho, mahārāja, bhagavatā akkhātāni, yehi ratanehi vibhūsitā bhagavato puttā sadevakaṁ lokaṁ virocanti obhāsenti pabhāsenti jalanti pajjalanti uddhaṁ adho tiriyaṁ ālokaṁ dassenti. Katamāni tāni ratanāni? Sīlaratanaṁ samādhiratanaṁ paññāratanaṁ vimuttiratanaṁ vimuttiñāṇadassanaratanaṁ paṭisambhidāratanaṁ bojjhaṅgaratanaṁ. </div>
</div>
<div class="q" id="p_28Mi_1404"> <div class="p">
<span class="pN">1404</span>Katamaṁ, mahārāja, bhagavato sīlaratanaṁ? Pātimokkhasaṁvarasīlaṁ indriyasaṁvarasīlaṁ ājīvapārisuddhisīlaṁ paccayasannissitasīlaṁ cūḷasīlaṁ majjhimasīlaṁ mahāsīlaṁ maggasīlaṁ phalasīlaṁ. Sīlaratanena kho, mahārāja, vibhūsitassa puggalassa sadevako loko samārako sabrahmako sassamaṇabrāhmaṇī pajā pihayati pattheti, sīlaratanapiḷandho kho, mahārāja, bhikkhu disampi anudisampi uddhampi adhopi tiriyampi virocati ativirocati, heṭṭhato avīciṁ uparito bhavaggaṁ upādāya etthantare sabbaratanāni atikkamitvā abhibhavitvā ajjhottharitvā tiṭṭhati, evarūpāni kho, mahārāja, sīlaratanāni bhagavato ratanāpaṇe pasāritāni, idaṁ vuccati, mahārāja, ‘bhagavato sīlaratanan’ti. </div>
</div>
<div class="q" id="p_28Mi_1405"> <div class="p"> <table class="singleColumn"> <tr> <td> <div class="pN">1405</div> <div class="G">‘Evarūpāni sīlāni,</div> </td> </tr> <tr> <td> <div class="G">santi buddhassa āpaṇe;</div> </td> </tr> <tr> <td> <div class="G">Kammena taṁ kiṇitvāna,</div> </td> </tr> <tr> <td> <div class="G">ratanaṁ vo piḷandhathā’ti.</div> </td> </tr> </table> </div>
</div>
<div class="q" id="p_28Mi_1406"> <div class="p">
<span class="pN">1406</span>Katamaṁ, mahārāja, bhagavato samādhiratanaṁ? Savitakkasavicāro samādhi, avitakkavicāramatto samādhi, avitakkaavicāro samādhi, suññato samādhi, animitto samādhi, appaṇihito samādhi. Samādhiratanaṁ kho, mahārāja, piḷandhassa bhikkhuno ye te kāmavitakkabyāpādavitakkavihiṁsāvitakkamānuddhaccadiṭṭhivicikicchākilesavatthūni vividhāni ca kuvitakkāni, te sabbe samādhiṁ āsajja vikiranti vidhamanti viddhaṁsanti na saṇṭhanti na upalimpanti. Yathā, mahārāja, vāri pokkharapatte vikirati vidhamati viddhaṁsati na saṇṭhāti na upalimpati. Taṁ kissa hetu? Parisuddhattā padumassa. Evameva kho, mahārāja, samādhiratanaṁ piḷandhassa bhikkhuno ye te kāmavitakkabyāpādavitakkavihiṁsāvitakkamānuddhaccadiṭṭhivicikicchākilesavatthūni vividhāni ca kuvitakkāni, te sabbe samādhiṁ āsajja vikiranti vidhamanti viddhaṁsanti na saṇṭhanti na upalimpanti. Taṁ kissa hetu? Parisuddhattā samādhissa. Idaṁ vuccati, mahārāja, ‘bhagavato samādhiratanan’ti, evarūpāni kho, mahārāja, samādhiratanāni bhagavato ratanāpaṇe pasāritāni. </div>
</div>
<div class="q" id="p_28Mi_1407"> <div class="p"> <table class="singleColumn"> <tr> <td> <div class="pN">1407</div> <div class="G">‘Samādhiratanamālassa,</div> </td> </tr> <tr> <td> <div class="G">kuvitakkā na jāyare;</div> </td> </tr> <tr> <td> <div class="G">Na ca vikkhipate cittaṁ,</div> </td> </tr> <tr> <td> <div class="G">etaṁ tumhe piḷandhathā’ti.</div> </td> </tr> </table> </div>
</div>
<div class="q" id="p_28Mi_1408"> <div class="p">
<span class="pN">1408</span>Katamaṁ, mahārāja, bhagavato paññāratanaṁ? Yāya, mahārāja, paññāya ariyasāvako ‘idaṁ kusalan’ti yathābhūtaṁ pajānāti, ‘idaṁ akusalan’ti yathābhūtaṁ pajānāti, ‘idaṁ sāvajjaṁ, idaṁ anavajjaṁ, idaṁ sevitabbaṁ, idaṁ na sevitabbaṁ, idaṁ hīnaṁ, idaṁ paṇītaṁ, idaṁ kaṇhaṁ, idaṁ sukkaṁ, idaṁ kaṇhasukkasappaṭibhāgan’ti yathābhūtaṁ pajānāti, ‘idaṁ dukkhan’ti yathābhūtaṁ pajānāti, ‘ayaṁ dukkhasamudayo’ti yathābhūtaṁ pajānāti, ‘ayaṁ dukkhanirodho’ti yathābhūtaṁ pajānāti, ‘ayaṁ dukkhanirodhagāminī paṭipadā’ti yathābhūtaṁ pajānāti. Idaṁ vuccati, mahārāja, ‘bhagavato paññāratanan’ti. </div>
</div>
<div class="q" id="p_28Mi_1409"> <div class="p"> <table class="singleColumn"> <tr> <td> <div class="pN">1409</div> <div class="G">‘Paññāratanamālassa,</div> </td> </tr> <tr> <td> <div class="G">na ciraṁ vattate bhavo;</div> </td> </tr> <tr> <td> <div class="G">Khippaṁ phasseti amataṁ,</div> </td> </tr> <tr> <td> <div class="G">na ca so rocate bhave’ti.</div> </td> </tr> </table> </div>
</div>
<div class="q" id="p_28Mi_1410"> <div class="p">
<span class="pN">1410</span>Katamaṁ, mahārāja, bhagavato vimuttiratanaṁ? Vimuttiratanaṁ kho, mahārāja, arahattaṁ vuccati, arahattaṁ patto kho, mahārāja, bhikkhu ‘vimuttiratanaṁ piḷandho’ti vuccati. Yathā, mahārāja, puriso muttākalāpamaṇikalāpapavāḷakalāpābharaṇappaṭimaṇḍito agalutagaratālīsakalohitacandanānulittagatto nāgapunnāgasālasalaḷacampakayūthikātimuttakapāṭaluppalavassikamallikāvicitto sesajane atikkamitvā virocati ativirocati obhāsati pabhāsati sampabhāsati jalati pajjalati abhibhavati ajjhottharati mālāgandharatanābharaṇehi; evameva kho, mahārāja, arahattaṁ patto khīṇāsavo vimuttiratanapiḷandho upādāyupādāya vimuttānaṁ bhikkhūnaṁ atikkamitvā samatikkamitvā virocati ativirocati obhāsati pabhāsati sampabhāsati jalati pajjalati abhibhavati ajjhottharati vimuttiyā. Taṁ kissa hetu? Aggaṁ, mahārāja, etaṁ piḷandhanaṁ sabbapiḷandhanānaṁ, yadidaṁ vimuttipiḷandhanaṁ. Idaṁ vuccati, mahārāja, ‘bhagavato vimuttiratanan’ti. </div>
</div>
<div class="q" id="p_28Mi_1411"> <div class="p"> <table class="singleColumn"> <tr> <td> <div class="pN">1411</div> <div class="G">‘Maṇimālādharaṁ geha,</div> </td> </tr> <tr> <td> <div class="G">jano sāmiṁ udikkhati;</div> </td> </tr> <tr> <td> <div class="G">Vimuttiratanamālantu,</div> </td> </tr> <tr> <td> <div class="G">udikkhanti sadevakā’ti.</div> </td> </tr> </table> </div>
</div>
<div class="q" id="p_28Mi_1412"> <div class="p">
<span class="pN">1412</span>Katamaṁ, mahārāja, bhagavato vimuttiñāṇadassanaratanaṁ? Paccavekkhaṇañāṇaṁ, mahārāja, bhagavato vimuttiñāṇadassanaratananti vuccati, yena ñāṇena ariyasāvako maggaphalanibbānāni pahīnakilesāvasiṭṭhakilese ca paccavekkhati. </div>
</div>
<div class="q" id="p_28Mi_1413"> <div class="p"> <table class="singleColumn"> <tr> <td> <div class="pN">1413</div> <div class="G">‘Yena ñāṇena bujjhanti,</div> </td> </tr> <tr> <td> <div class="G">ariyā katakiccataṁ;</div> </td> </tr> <tr> <td> <div class="G">Taṁ ñāṇaratanaṁ laddhuṁ,</div> </td> </tr> <tr> <td> <div class="G">vāyametha jinorasā’ti.</div> </td> </tr> </table> </div>
</div>
<div class="q" id="p_28Mi_1414"> <div class="p">
<span class="pN">1414</span>Katamaṁ, mahārāja, bhagavato paṭisambhidāratanaṁ? Catasso kho, mahārāja, paṭisambhidāyo atthapaṭisambhidā dhammapaṭisambhidā niruttipaṭisambhidā paṭibhānapaṭisambhidāti. Imehi kho, mahārāja, catūhi paṭisambhidāratanehi samalaṅkato bhikkhu yaṁ yaṁ parisaṁ upasaṅkamati, yadi khattiyaparisaṁ, yadi brāhmaṇaparisaṁ, yadi gahapatiparisaṁ, yadi samaṇaparisaṁ, visārado upasaṅkamati amaṅkubhūto abhīru acchambhī anutrāsī vigatalomahaṁso parisaṁ upasaṅkamati. </div>
</div>
<div class="q" id="p_28Mi_1415"> <div class="p">
<span class="pN">1415</span>Yathā, mahārāja, yodho saṅgāmasūro sannaddhapañcāvudho acchambhito saṅgāmaṁ otarati, ‘sace amittā dūre bhavissanti usunā pātayissāmi, tato orato bhavissanti sattiyā paharissāmi, tato orato bhavissanti kaṇayena paharissāmi, upagataṁ santaṁ maṇḍalaggena dvidhā chindissāmi, kāyūpagataṁ churikāya vinivijjhissāmī’ti; evameva kho, mahārāja, catupaṭisambhidāratanamaṇḍito bhikkhu acchambhito parisaṁ upasaṅkamati. </div>
</div>
<div class="q" id="p_28Mi_1416"> <div class="p">
<span class="pN">1416</span>‘Yo koci maṁ atthapaṭisambhide pañhaṁ pucchissati, tassa atthena atthaṁ kathayissāmi, kāraṇena kāraṇaṁ kathayissāmi, hetunā hetuṁ kathayissāmi, nayena nayaṁ kathayissāmi, nissaṁsayaṁ karissāmi, vimatiṁ vivecessāmi, tosayissāmi pañhaveyyākaraṇena. </div>
</div>
<div class="q" id="p_28Mi_1417"> <div class="p">
<span class="pN">1417</span>Yo koci maṁ dhammapaṭisambhide pañhaṁ pucchissati, tassa dhammena dhammaṁ kathayissāmi, amatena amataṁ kathayissāmi, asaṅkhatena asaṅkhataṁ kathayissāmi, nibbānena nibbānaṁ kathayissāmi, suññatena suññataṁ kathayissāmi, animittena animittaṁ kathayissāmi, appaṇihitena appaṇihitaṁ kathayissāmi, anejena anejaṁ kathayissāmi, nissaṁsayaṁ karissāmi, vimatiṁ vivecessāmi, tosayissāmi pañhaveyyākaraṇena. </div>
</div>
<div class="q" id="p_28Mi_1418"> <div class="p">
<span class="pN">1418</span>Yo koci maṁ niruttipaṭisambhide pañhaṁ pucchissati, tassa niruttiyā niruttiṁ kathayissāmi, padena padaṁ kathayissāmi, anupadena anupadaṁ kathayissāmi, akkharena akkharaṁ kathayissāmi, sandhiyā sandhiṁ kathayissāmi, byañjanena byañjanaṁ kathayissāmi, anubyañjanena anubyañjanaṁ kathayissāmi, vaṇṇena vaṇṇaṁ kathayissāmi, sarena saraṁ kathayissāmi, paññattiyā paññattiṁ kathayissāmi, vohārena vohāraṁ kathayissāmi, nissaṁsayaṁ karissāmi, vimatiṁ vivecessāmi, tosayissāmi pañhaveyyākaraṇena. </div>
</div>
<div class="q" id="p_28Mi_1419"> <div class="p">
<span class="pN">1419</span>Yo koci maṁ paṭibhānapaṭisambhide pañhaṁ pucchissati, tassa paṭibhānena paṭibhānaṁ kathayissāmi, opammena opammaṁ kathayissāmi, lakkhaṇena lakkhaṇaṁ kathayissāmi, rasena rasaṁ kathayissāmi, nissaṁsayaṁ karissāmi, vimatiṁ vivecessāmi, tosayissāmi pañhaveyyākaraṇenā’ti. Idaṁ vuccati, mahārāja, ‘bhagavato paṭisambhidāratanan’ti. </div>
</div>
<div class="q" id="p_28Mi_1420"> <div class="p"> <table class="singleColumn"> <tr> <td> <div class="pN">1420</div> <div class="G">‘Paṭisambhidā kiṇitvāna,</div> </td> </tr> <tr> <td> <div class="G">Ñāṇena phassayeyya yo;</div> </td> </tr> <tr> <td> <div class="G">Acchambhito anubbiggo,</div> </td> </tr> <tr> <td> <div class="G">Atirocati sadevake’ti.</div> </td> </tr> </table> </div>
</div>
<div class="q" id="p_28Mi_1421"> <div class="p">
<span class="pN">1421</span>Katamaṁ, mahārāja, bhagavato bojjhaṅgaratanaṁ? Sattime, mahārāja, bojjhaṅgā, satisambojjhaṅgo dhammavicayasambojjhaṅgo vīriyasambojjhaṅgo pītisambojjhaṅgo passaddhisambojjhaṅgo samādhisambojjhaṅgo upekkhāsambojjhaṅgo. Imehi kho, mahārāja, sattahi bojjhaṅgaratanehi paṭimaṇḍito bhikkhu sabbaṁ tamaṁ abhibhuyya sadevakaṁ lokaṁ obhāseti pabhāseti ālokaṁ janeti. Idaṁ vuccati, mahārāja, ‘bhagavato bojjhaṅgaratanan’ti. </div>
</div>
<div class="q" id="p_28Mi_1422"> <div class="p"> <table class="singleColumn"> <tr> <td> <div class="pN">1422</div> <div class="G">‘Bojjhaṅgaratanamālassa,</div> </td> </tr> <tr> <td> <div class="G">uṭṭhahanti sadevakā;</div> </td> </tr> <tr> <td> <div class="G">Kammena taṁ kiṇitvāna,</div> </td> </tr> <tr> <td> <div class="G">ratanaṁ vo piḷandhathā’”ti.</div> </td> </tr> </table> </div>
</div>
<div class="q" id="p_28Mi_1423"> <div class="divNumber">210.</div> <div class="p">
<span class="pN">1423</span>“Bhante nāgasena, katamaṁ buddhassa bhagavato sabbāpaṇan”ti? “Sabbāpaṇaṁ kho, mahārāja, bhagavato navaṅgaṁ buddhavacanaṁ sārīrikāni pāribhogikāni cetiyāni saṁgharatanañca. Sabbāpaṇe, mahārāja, bhagavatā jātisampatti pasāritā, bhogasampatti pasāritā, āyusampatti pasāritā, ārogyasampatti pasāritā, vaṇṇasampatti pasāritā, paññāsampatti pasāritā, mānusikasampatti pasāritā, dibbasampatti pasāritā, nibbānasampatti pasāritā. Tattha ye taṁ taṁ sampattiṁ icchanti, te kammamūlaṁ datvā patthitapatthitaṁ sampattiṁ kiṇanti, keci sīlasamādānena kiṇanti, keci uposathakammena kiṇanti, appamattakenapi kammamūlena upādāyupādāya sampattiyo paṭilabhanti. Yathā, mahārāja, āpaṇikassa āpaṇe tilamuggamāse parittakenapi taṇḍulamuggamāsena appakenapi mūlena upādāyupādāya gaṇhanti; evameva kho, mahārāja, bhagavato sabbāpaṇe appamattakenapi kammamūlena upādāyupādāya sampattiyo paṭilabhanti. Idaṁ vuccati, mahārāja, ‘bhagavato sabbāpaṇan’ti. </div>
</div>
<div class="q" id="p_28Mi_1424"> <div class="p"> <table class="singleColumn"> <tr> <td> <div class="pN">1424</div> <div class="G">‘Āyu arogatā vaṇṇaṁ,</div> </td> </tr> <tr> <td> <div class="G">saggaṁ uccākulīnatā;</div> </td> </tr> <tr> <td> <div class="G">Asaṅkhatañca amataṁ,</div> </td> </tr> <tr> <td> <div class="G">atthi sabbāpaṇe jine.</div> </td> </tr> </table> </div>
</div>
<div class="q" id="p_28Mi_1425"> <div class="p"> <table class="singleColumn"> <tr> <td> <div class="pN">1425</div> <div class="G">Appena bahukenāpi,</div> </td> </tr> <tr> <td> <div class="G">kammamūlena gayhati;</div> </td> </tr> <tr> <td> <div class="G">Kiṇitvā saddhāmūlena,</div> </td> </tr> <tr> <td> <div class="G">samiddhā hotha bhikkhavo’ti.</div> </td> </tr> </table> </div>
</div>
<div class="q" id="p_28Mi_1426"> <div class="p">
<span class="pN">1426</span>Bhagavato kho, mahārāja, dhammanagare evarūpā janā paṭivasanti, suttantikā venayikā ābhidhammikā dhammakathikā jātakabhāṇakā dīghabhāṇakā majjhimabhāṇakā saṁyuttabhāṇakā aṅguttarabhāṇakā khuddakabhāṇakā sīlasampannā samādhisampannā paññāsampannā bojjhaṅgabhāvanāratā vipassakā sadatthamanuyuttā āraññikā rukkhamūlikā abbhokāsikā palālapuñjikā sosānikā nesajjikā paṭipannakā phalaṭṭhā sekkhā phalasamaṅgino sotāpannā sakadāgāmino anāgāmino arahanto tevijjā chaḷabhiññā iddhimanto paññāya pāramiṅgatā satipaṭṭhānasammappadhānaiddhipādaindriyabalabojjhaṅgamaggavarajhānavimokkharūpārūpasantasukhasamāpattikusalā, tehi arahantehi ākulaṁ samākulaṁ ākiṇṇaṁ samākiṇṇaṁ naḷavanasaravanamiva dhammanagaraṁ ahosi. Bhavatīha— </div>
</div>
<div class="q" id="p_28Mi_1427"> <div class="p"> <table class="singleColumn"> <tr> <td> <div class="pN">1427</div> <div class="G">‘Vītarāgā vītadosā,</div> </td> </tr> <tr> <td> <div class="G">vītamohā anāsavā;</div> </td> </tr> <tr> <td> <div class="G">Vītataṇhā anādānā,</div> </td> </tr> <tr> <td> <div class="G">dhammanagare vasanti te.</div> </td> </tr> </table> </div>
</div>
<div class="q" id="p_28Mi_1428"> <div class="p"> <table class="singleColumn"> <tr> <td> <div class="pN">1428</div> <div class="G">Āraññikā dhutadharā,</div> </td> </tr> <tr> <td> <div class="G">jhāyino lūkhacīvarā;</div> </td> </tr> <tr> <td> <div class="G">Vivekābhiratā dhīrā,</div> </td> </tr> <tr> <td> <div class="G">dhammanagare vasanti te.</div> </td> </tr> </table> </div>
</div>
<div class="q" id="p_28Mi_1429"> <div class="p"> <table class="singleColumn"> <tr> <td> <div class="pN">1429</div> <div class="G">Nesajjikā santhatikā,</div> </td> </tr> <tr> <td> <div class="G">athopi ṭhānacaṅkamā;</div> </td> </tr> <tr> <td> <div class="G">Paṁsukūladharā sabbe,</div> </td> </tr> <tr> <td> <div class="G">dhammanagare vasanti te.</div> </td> </tr> </table> </div>
</div>
<div class="q" id="p_28Mi_1430"> <div class="p"> <table class="singleColumn"> <tr> <td> <div class="pN">1430</div> <div class="G">Ticīvaradharā santā,</div> </td> </tr> <tr> <td> <div class="G">cammakhaṇḍacatutthakā;</div> </td> </tr> <tr> <td> <div class="G">Ratā ekāsane viññū,</div> </td> </tr> <tr> <td> <div class="G">dhammanagare vasanti te.</div> </td> </tr> </table> </div>
</div>
<div class="q" id="p_28Mi_1431"> <div class="p"> <table class="singleColumn"> <tr> <td> <div class="pN">1431</div> <div class="G">Appicchā nipakā dhīrā,</div> </td> </tr> <tr> <td> <div class="G">appāhārā alolupā;</div> </td> </tr> <tr> <td> <div class="G">Lābhālābhena santuṭṭhā,</div> </td> </tr> <tr> <td> <div class="G">dhammanagare vasanti te.</div> </td> </tr> </table> </div>
</div>
<div class="q" id="p_28Mi_1432"> <div class="p"> <table class="singleColumn"> <tr> <td> <div class="pN">1432</div> <div class="G">Jhāyī jhānaratā dhīrā,</div> </td> </tr> <tr> <td> <div class="G">santacittā samāhitā;</div> </td> </tr> <tr> <td> <div class="G">Ākiñcaññaṁ patthayānā,</div> </td> </tr> <tr> <td> <div class="G">dhammanagare vasanti te.</div> </td> </tr> </table> </div>
</div>
<div class="q" id="p_28Mi_1433"> <div class="p"> <table class="singleColumn"> <tr> <td> <div class="pN">1433</div> <div class="G">Paṭipannā phalaṭṭhā ca,</div> </td> </tr> <tr> <td> <div class="G">sekkhā phalasamaṅgino;</div> </td> </tr> <tr> <td> <div class="G">Āsīsakā uttamatthaṁ,</div> </td> </tr> <tr> <td> <div class="G">dhammanagare vasanti te.</div> </td> </tr> </table> </div>
</div>
<div class="q" id="p_28Mi_1434"> <div class="p"> <table class="singleColumn"> <tr> <td> <div class="pN">1434</div> <div class="G">Sotāpannā ca vimalā,</div> </td> </tr> <tr> <td> <div class="G">sakadāgāmino ca ye;</div> </td> </tr> <tr> <td> <div class="G">Anāgāmī ca arahanto,</div> </td> </tr> <tr> <td> <div class="G">dhammanagare vasanti te.</div> </td> </tr> </table> </div>
</div>
<div class="q" id="p_28Mi_1435"> <div class="p"> <table class="singleColumn"> <tr> <td> <div class="pN">1435</div> <div class="G">Satipaṭṭhānakusalā,</div> </td> </tr> <tr> <td> <div class="G">bojjhaṅgabhāvanāratā;</div> </td> </tr> <tr> <td> <div class="G">Vipassakā dhammadharā,</div> </td> </tr> <tr> <td> <div class="G">dhammanagare vasanti te.</div> </td> </tr> </table> </div>
</div>
<div class="q" id="p_28Mi_1436"> <div class="p"> <table class="singleColumn"> <tr> <td> <div class="pN">1436</div> <div class="G">Iddhipādesu kusalā,</div> </td> </tr> <tr> <td> <div class="G">samādhibhāvanāratā;</div> </td> </tr> <tr> <td> <div class="G">Sammappadhānānuyuttā,</div> </td> </tr> <tr> <td> <div class="G">dhammanagare vasanti te.</div> </td> </tr> </table> </div>
</div>
<div class="q" id="p_28Mi_1437"> <div class="p"> <table class="singleColumn"> <tr> <td> <div class="pN">1437</div> <div class="G">Abhiññāpāramippattā,</div> </td> </tr> <tr> <td> <div class="G">pettike gocare ratā;</div> </td> </tr> <tr> <td> <div class="G">Antalikkhamhi caraṇā,</div> </td> </tr> <tr> <td> <div class="G">dhammanagare vasanti te.</div> </td> </tr> </table> </div>
</div>
<div class="q" id="p_28Mi_1438"> <div class="p"> <table class="singleColumn"> <tr> <td> <div class="pN">1438</div> <div class="G">Okkhittacakkhū mitabhāṇī,</div> </td> </tr> <tr> <td> <div class="G">guttadvārā susaṁvutā;</div> </td> </tr> <tr> <td> <div class="G">Sudantā uttame damme,</div> </td> </tr> <tr> <td> <div class="G">dhammanagare vasanti te.</div> </td> </tr> </table> </div>
</div>
<div class="q" id="p_28Mi_1439"> <div class="p"> <table class="singleColumn"> <tr> <td> <div class="pN">1439</div> <div class="G">Tevijjā chaḷabhiññā ca,</div> </td> </tr> <tr> <td> <div class="G">Iddhiyā pāramiṁ gatā;</div> </td> </tr> <tr> <td> <div class="G">Paññāya pāramippattā,</div> </td> </tr> <tr> <td> <div class="G">Dhammanagare vasanti te’ti.</div> </td> </tr> </table> </div>
</div>
<div class="q" id="p_28Mi_1440"> <div class="p">
<span class="pN">1440</span>Ye kho te, mahārāja, bhikkhū aparimitañāṇavaradharā asaṅgā atulaguṇā atulayasā atulabalā atulatejā dhammacakkānuppavattakā paññāpāramiṁ gatā, evarūpā kho, mahārāja, bhikkhū bhagavato dhammanagare <span class="bold">‘dhammasenāpatino’</span>ti vuccanti. </div>
</div>
<div class="q" id="p_28Mi_1441"> <div class="p">
<span class="pN">1441</span>Ye pana te, mahārāja, bhikkhū iddhimanto adhigatappaṭisambhidāpattavesārajjā gaganacarā durāsadā duppasahā anālambacarā sasāgaramahidharapathavikampakā candasūriyaparimajjakā vikubbanādhiṭṭhānābhinīhārakusalā iddhiyā pāramiṁ gatā, evarūpā kho, mahārāja, bhikkhū bhagavato dhammanagare <span class="bold">‘purohitā’</span>ti vuccanti. </div>
</div>
<div class="q" id="p_28Mi_1442"> <div class="p">
<span class="pN">1442</span>Ye pana te, mahārāja, bhikkhū dhutaṅgamanugatā appicchā santuṭṭhā viññattimanesanajigucchakā piṇḍāya sapadānacārino bhamarāva gandhamanughāyitvā pavisanti vivittakānanaṁ, kāye ca jīvite ca nirapekkhā arahattamanuppattā dhutaṅgaguṇe agganikkhittā, evarūpā kho, mahārāja, bhikkhū bhagavato dhammanagare <span class="bold">‘akkhadassā’</span>ti vuccanti. </div>
</div>
<div class="q" id="p_28Mi_1443"> <div class="p">
<span class="pN">1443</span>Ye pana te, mahārāja, bhikkhū parisuddhā vimalā nikkilesā cutūpapātakusalā dibbacakkhumhi pāramiṁ gatā, evarūpā kho, mahārāja, bhikkhū bhagavato dhammanagare <span class="bold">‘nagarajotakā’</span>ti vuccanti. </div>
</div>
<div class="q" id="p_28Mi_1444"> <div class="p">
<span class="pN">1444</span>Ye pana te, mahārāja, bhikkhū bahussutā āgatāgamā dhammadharā vinayadharā mātikādharā sithiladhanitadīgharassagarukalahukakkharaparicchedakusalā navaṅgasāsanadharā, evarūpā kho, mahārāja, bhikkhū bhagavato dhammanagare <span class="bold">‘dhammarakkhā’</span>ti vuccanti. </div>
</div>
<div class="q" id="p_28Mi_1445"> <div class="p">
<span class="pN">1445</span>Ye pana te, mahārāja, bhikkhū vinayaññū vinayakovidā ṭhānāṭṭhānakusalā āpattānāpattigarukalahukasatekicchaatekicchavuṭṭhānadesanāniggahapaṭikammaosāraṇanissāraṇapaṭisāraṇakusalā vinaye pāramiṁ gatā, evarūpā kho, mahārāja, bhikkhū bhagavato dhammanagare <span class="bold">‘rūparakkhā’</span>ti vuccanti. </div>
</div>
<div class="q" id="p_28Mi_1446"> <div class="p">
<span class="pN">1446</span>Ye pana te, mahārāja, bhikkhū vimuttivarakusumamālabaddhā varapavaramahagghaseṭṭhabhāvamanuppattā bahujanakantamabhipatthitā, evarūpā kho, mahārāja, bhikkhū bhagavato dhammanagare <span class="bold">‘pupphāpaṇikā’</span>ti vuccanti. </div>
</div>
<div class="q" id="p_28Mi_1447"> <div class="p">
<span class="pN">1447</span>Ye pana te, mahārāja, bhikkhū catusaccābhisamayappaṭividdhā diṭṭhasaccā viññātasāsanā catūsu sāmaññaphalesu tiṇṇavicikicchā paṭiladdhaphalasukhā aññesampi paṭipannānaṁ te phale saṁvibhajanti, evarūpā kho, mahārāja, bhikkhū bhagavato dhammanagare <span class="bold">‘phalāpaṇikā’</span>ti vuccanti. </div>
</div>
<div class="q" id="p_28Mi_1448"> <div class="p">
<span class="pN">1448</span>Ye pana te, mahārāja, bhikkhū sīlasaṁvaragandhamanulittā anekavidhabahuguṇadharā kilesamaladuggandhavidhamakā, evarūpā kho, mahārāja, bhikkhū bhagavato dhammanagare <span class="bold">‘gandhāpaṇikā’</span>ti vuccanti. </div>
</div>
<div class="q" id="p_28Mi_1449"> <div class="p">
<span class="pN">1449</span>Ye pana te, mahārāja, bhikkhū dhammakāmā piyasamudāhārā abhidhamme abhivinaye uḷārapāmojjā araññagatāpi rukkhamūlagatāpi suññāgāragatāpi dhammavararasaṁ pivanti, kāyena vācāya manasā dhammavararasamogāḷhā adhimattapaṭibhānā dhammesu dhammesanappaṭipannā ito vā tato vā yattha yattha appicchakathā santuṭṭhikathā pavivekakathā asaṁsaggakathā vīriyārambhakathā sīlakathā samādhikathā paññākathā vimuttikathā vimuttiñāṇadassanakathā, tattha tattha gantvā taṁ taṁ kathārasaṁ pivanti, evarūpā kho, mahārāja, bhikkhū bhagavato dhammanagare <span class="bold">‘soṇḍā pipāsā’</span>ti vuccanti. </div>
</div>
<div class="q" id="p_28Mi_1450"> <div class="p">
<span class="pN">1450</span>Ye pana te, mahārāja, bhikkhū pubbarattāpararattaṁ jāgariyānuyogamanuyuttā nisajjaṭṭhānacaṅkamehi rattindivaṁ vītināmenti, bhāvanānuyogamanuyuttā kilesapaṭibāhanāya sadatthappasutā, evarūpā kho, mahārāja, bhikkhū bhagavato dhammanagare <span class="bold">‘nagaraguttikā’</span>ti vuccanti. </div>
</div>
<div class="q" id="p_28Mi_1451"> <div class="p">
<span class="pN">1451</span>Ye pana te, mahārāja, bhikkhū navaṅgaṁ buddhavacanaṁ atthato ca byañjanato ca nayato ca kāraṇato ca hetuto ca udāharaṇato ca vācenti anuvācenti bhāsanti anubhāsanti, evarūpā kho, mahārāja, bhikkhū bhagavato dhammanagare <span class="bold">‘dhammāpaṇikā’</span>ti vuccanti. </div>
</div>
<div class="q" id="p_28Mi_1452"> <div class="p">
<span class="pN">1452</span>Ye pana te, mahārāja, bhikkhū dhammaratanabhogena āgamapariyattisutabhogena bhogino dhanino niddiṭṭhasarabyañjanalakkhaṇappaṭivedhā viññū pharaṇā, evarūpā kho, mahārāja, bhikkhū bhagavato dhammanagare <span class="bold">‘dhammaseṭṭhino’</span>ti vuccanti. </div>
</div>
<div class="q" id="p_28Mi_1453"> <div class="p">
<span class="pN">1453</span>Ye pana te, mahārāja, bhikkhū uḷāradesanāpaṭivedhā pariciṇṇārammaṇavibhattiniddesā sikkhāguṇapāramippattā, evarūpā kho, mahārāja, bhikkhū bhagavato dhammanagare <span class="bold">‘vissutadhammikā’</span>ti vuccanti. </div>
</div>
<div class="q" id="p_28Mi_1454"> <div class="p">
<span class="pN">1454</span>Evaṁ suvibhattaṁ kho, mahārāja, bhagavato dhammanagaraṁ evaṁ sumāpitaṁ evaṁ suvihitaṁ evaṁ suparipūritaṁ evaṁ suvavatthāpitaṁ evaṁ surakkhitaṁ evaṁ sugopitaṁ evaṁ duppasayhaṁ paccatthikehi paccāmittehi, iminā, mahārāja, kāraṇena iminā hetunā iminā nayena iminā anumānena ñātabbaṁ atthi so bhagavāti. </div>
</div>
<div class="q" id="p_28Mi_1455"> <div class="p"> <table class="singleColumn"> <tr> <td> <div class="pN">1455</div> <div class="G">‘Yathāpi nagaraṁ disvā,</div> </td> </tr> <tr> <td> <div class="G">suvibhattaṁ manoramaṁ;</div> </td> </tr> <tr> <td> <div class="G">Anumānena jānanti,</div> </td> </tr> <tr> <td> <div class="G">vaḍḍhakissa mahattanaṁ.</div> </td> </tr> </table> </div>
</div>
<div class="q" id="p_28Mi_1456"> <div class="p"> <table class="singleColumn"> <tr> <td> <div class="pN">1456</div> <div class="G">Tatheva lokanāthassa,</div> </td> </tr> <tr> <td> <div class="G">disvā dhammapuraṁ varaṁ;</div> </td> </tr> <tr> <td> <div class="G">Anumānena jānanti,</div> </td> </tr> <tr> <td> <div class="G">atthi so bhagavā iti.</div> </td> </tr> </table> </div>
</div>
<div class="q" id="p_28Mi_1457"> <div class="p"> <table class="singleColumn"> <tr> <td> <div class="pN">1457</div> <div class="G">Anumānena jānanti,</div> </td> </tr> <tr> <td> <div class="G">ūmiṁ disvāna sāgare;</div> </td> </tr> <tr> <td> <div class="G">Yathāyaṁ dissate ūmi,</div> </td> </tr> <tr> <td> <div class="G">mahanto so bhavissati.</div> </td> </tr> </table> </div>
</div>
<div class="q" id="p_28Mi_1458"> <div class="p"> <table class="singleColumn"> <tr> <td> <div class="pN">1458</div> <div class="G">Tathā buddhaṁ sokanudaṁ,</div> </td> </tr> <tr> <td> <div class="G">sabbatthamaparājitaṁ;</div> </td> </tr> <tr> <td> <div class="G">Taṇhakkhayamanuppattaṁ,</div> </td> </tr> <tr> <td> <div class="G">bhavasaṁsāramocanaṁ.</div> </td> </tr> </table> </div>
</div>
<div class="q" id="p_28Mi_1459"> <div class="p"> <table class="singleColumn"> <tr> <td> <div class="pN">1459</div> <div class="G">Anumānena ñātabbaṁ,</div> </td> </tr> <tr> <td> <div class="G">ūmiṁ disvā sadevake;</div> </td> </tr> <tr> <td> <div class="G">Yathā dhammūmivipphāro,</div> </td> </tr> <tr> <td> <div class="G">aggo buddho bhavissati.</div> </td> </tr> </table> </div>
</div>
<div class="q" id="p_28Mi_1460"> <div class="p"> <table class="singleColumn"> <tr> <td> <div class="pN">1460</div> <div class="G">Anumānena jānanti,</div> </td> </tr> <tr> <td> <div class="G">disvā accuggataṁ giriṁ;</div> </td> </tr> <tr> <td> <div class="G">Yathā accuggato eso,</div> </td> </tr> <tr> <td> <div class="G">himavā so bhavissati.</div> </td> </tr> </table> </div>
</div>
<div class="q" id="p_28Mi_1461"> <div class="p"> <table class="singleColumn"> <tr> <td> <div class="pN">1461</div> <div class="G">Tathā disvā dhammagiriṁ,</div> </td> </tr> <tr> <td> <div class="G">sītībhūtaṁ nirūpadhiṁ;</div> </td> </tr> <tr> <td> <div class="G">Accuggataṁ bhagavato,</div> </td> </tr> <tr> <td> <div class="G">acalaṁ suppatiṭṭhitaṁ.</div> </td> </tr> </table> </div>
</div>
<div class="q" id="p_28Mi_1462"> <div class="p"> <table class="singleColumn"> <tr> <td> <div class="pN">1462</div> <div class="G">Anumānena ñātabbaṁ,</div> </td> </tr> <tr> <td> <div class="G">disvāna dhammapabbataṁ;</div> </td> </tr> <tr> <td> <div class="G">Tathā hi so mahāvīro,</div> </td> </tr> <tr> <td> <div class="G">aggo buddho bhavissati.</div> </td> </tr> </table> </div>
</div>
<div class="q" id="p_28Mi_1463"> <div class="p"> <table class="singleColumn"> <tr> <td> <div class="pN">1463</div> <div class="G">Yathāpi gajarājassa,</div> </td> </tr> <tr> <td> <div class="G">padaṁ disvāna mānusā;</div> </td> </tr> <tr> <td> <div class="G">Anumānena jānanti,</div> </td> </tr> <tr> <td> <div class="G">mahā eso gajo iti.</div> </td> </tr> </table> </div>
</div>
<div class="q" id="p_28Mi_1464"> <div class="p"> <table class="singleColumn"> <tr> <td> <div class="pN">1464</div> <div class="G">Tatheva buddhanāgassa,</div> </td> </tr> <tr> <td> <div class="G">padaṁ disvā vibhāvino;</div> </td> </tr> <tr> <td> <div class="G">Anumānena jānanti,</div> </td> </tr> <tr> <td> <div class="G">uḷāro so bhavissati.</div> </td> </tr> </table> </div>
</div>
<div class="q" id="p_28Mi_1465"> <div class="p"> <table class="singleColumn"> <tr> <td> <div class="pN">1465</div> <div class="G">Anumānena jānanti,</div> </td> </tr> <tr> <td> <div class="G">bhīte disvāna kummige;</div> </td> </tr> <tr> <td> <div class="G">Migarājassa saddena,</div> </td> </tr> <tr> <td> <div class="G">bhītāme kummigā iti.</div> </td> </tr> </table> </div>
</div>
<div class="q" id="p_28Mi_1466"> <div class="p"> <table class="singleColumn"> <tr> <td> <div class="pN">1466</div> <div class="G">Tatheva titthiye disvā,</div> </td> </tr> <tr> <td> <div class="G">vitthate bhītamānase;</div> </td> </tr> <tr> <td> <div class="G">Anumānena ñātabbaṁ,</div> </td> </tr> <tr> <td> <div class="G">dhammarājena gajjitaṁ.</div> </td> </tr> </table> </div>
</div>
<div class="q" id="p_28Mi_1467"> <div class="p"> <table class="singleColumn"> <tr> <td> <div class="pN">1467</div> <div class="G">Nibbutaṁ pathaviṁ disvā,</div> </td> </tr> <tr> <td> <div class="G">haritapattaṁ mahodikaṁ;</div> </td> </tr> <tr> <td> <div class="G">Anumānena jānanti,</div> </td> </tr> <tr> <td> <div class="G">mahāmeghena nibbutaṁ.</div> </td> </tr> </table> </div>
</div>
<div class="q" id="p_28Mi_1468"> <div class="p"> <table class="singleColumn"> <tr> <td> <div class="pN">1468</div> <div class="G">Tathevimaṁ janaṁ disvā,</div> </td> </tr> <tr> <td> <div class="G">āmoditapamoditaṁ;</div> </td> </tr> <tr> <td> <div class="G">Anumānena ñātabbaṁ,</div> </td> </tr> <tr> <td> <div class="G">dhammameghena tappitaṁ.</div> </td> </tr> </table> </div>
</div>
<div class="q" id="p_28Mi_1469"> <div class="p"> <table class="singleColumn"> <tr> <td> <div class="pN">1469</div> <div class="G">Laggaṁ disvā bhusaṁ paṅkaṁ,</div> </td> </tr> <tr> <td> <div class="G">kalaladdagataṁ mahiṁ;</div> </td> </tr> <tr> <td> <div class="G">Anumānena jānanti,</div> </td> </tr> <tr> <td> <div class="G">vārikkhandho mahā gato.</div> </td> </tr> </table> </div>
</div>
<div class="q" id="p_28Mi_1470"> <div class="p"> <table class="singleColumn"> <tr> <td> <div class="pN">1470</div> <div class="G">Tathevimaṁ janaṁ disvā,</div> </td> </tr> <tr> <td> <div class="G">rajapaṅkasamohitaṁ;</div> </td> </tr> <tr> <td> <div class="G">Vahitaṁ dhammanadiyā,</div> </td> </tr> <tr> <td> <div class="G">visaṭṭhaṁ dhammasāgare.</div> </td> </tr> </table> </div>
</div>
<div class="q" id="p_28Mi_1471"> <div class="p"> <table class="singleColumn"> <tr> <td> <div class="pN">1471</div> <div class="G">Dhammāmatagataṁ disvā,</div> </td> </tr> <tr> <td> <div class="G">sadevakamimaṁ mahiṁ;</div> </td> </tr> <tr> <td> <div class="G">Anumānena ñātabbaṁ,</div> </td> </tr> <tr> <td> <div class="G">dhammakkhandho mahā gato.</div> </td> </tr> </table> </div>
</div>
<div class="q" id="p_28Mi_1472"> <div class="p"> <table class="singleColumn"> <tr> <td> <div class="pN">1472</div> <div class="G">Anumānena jānanti,</div> </td> </tr> <tr> <td> <div class="G">ghāyitvā gandhamuttamaṁ;</div> </td> </tr> <tr> <td> <div class="G">Yathāyaṁ vāyate gandho,</div> </td> </tr> <tr> <td> <div class="G">hessanti pupphitā dumā.</div> </td> </tr> </table> </div>
</div>
<div class="q" id="p_28Mi_1473"> <div class="p"> <table class="singleColumn"> <tr> <td> <div class="pN">1473</div> <div class="G">Tathevāyaṁ sīlagandho,</div> </td> </tr> <tr> <td> <div class="G">pavāyati sadevake;</div> </td> </tr> <tr> <td> <div class="G">Anumānena ñātabbaṁ,</div> </td> </tr> <tr> <td> <div class="G">atthi buddho anuttaro’ti.</div> </td> </tr> </table> </div>
</div>
<div class="q" id="p_28Mi_1474"> <div class="p">
<span class="pN">1474</span>Evarūpena kho, mahārāja, kāraṇasatena kāraṇasahassena hetusatena hetusahassena nayasatena nayasahassena opammasatena opammasahassena sakkā buddhabalaṁ upadassayituṁ. Yathā, mahārāja, dakkho mālākāro nānāpuppharāsimhā ācariyānusiṭṭhiyā paccattapurisakārena vicittaṁ mālāguṇarāsiṁ kareyya; evameva kho, mahārāja, so bhagavā vicittapuppharāsi viya anantaguṇo appameyyaguṇo, ahametarahi jinasāsane mālākāro viya pupphaganthako pubbakānaṁ ācariyānaṁ maggenapi mayhaṁ buddhibalenapi asaṅkhyeyyenapi kāraṇena anumānena buddhabalaṁ dīpayissāmi, tvaṁ panettha chandaṁ janehi savanāyā”ti. </div>
</div>
<div class="q" id="p_28Mi_1475"> <div class="p">
<span class="pN">1475</span>“Dukkaraṁ, bhante nāgasena, aññesaṁ evarūpena kāraṇena anumānena buddhabalaṁ upadassayituṁ, nibbutosmi, bhante nāgasena, tumhākaṁ paramavicittena pañhaveyyākaraṇenā”ti. </div>
</div>
<div class="CENTER" id="p_28Mi_1476">
<span class="pN">1476</span>Anumānapañho paṭhamo.</div>
</html>
