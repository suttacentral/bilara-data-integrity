<html>
<div class="i">16.1.1 Kiṁchandajātaka</div>
<div class="h">Tiṁsanipāta</div>
<div class="h">Kiṁchandavagga</div>
<div class="h">Kiṁchandajātaka</div>
<div class="q" id="p_22J_3256"> <div class="divNumber">1.</div> <div class="p"> <table class="singleColumn"> <tr> <td> <div class="pN">3256</div> <div class="G">“Kiṁchando kimadhippāyo,</div> </td> </tr> <tr> <td> <div class="G">eko sammasi ghammani;</div> </td> </tr> <tr> <td> <div class="G">Kiṁ patthayāno kiṁ esaṁ,</div> </td> </tr> <tr> <td> <div class="G">kena atthena brāhmaṇa”.</div> </td> </tr> </table> </div>
</div>
<div class="q" id="p_22J_3257"> <div class="divNumber">2.</div> <div class="p"> <table class="singleColumn"> <tr> <td> <div class="pN">3257</div> <div class="G">“Yathā mahā vāridharo,</div> </td> </tr> <tr> <td> <div class="G">kumbho supariṇāhavā;</div> </td> </tr> <tr> <td> <div class="G">Tathūpamaṁ ambapakkaṁ,</div> </td> </tr> <tr> <td> <div class="G">vaṇṇagandharasuttamaṁ.</div> </td> </tr> </table> </div>
</div>
<div class="q" id="p_22J_3258"> <div class="divNumber">3.</div> <div class="p"> <table class="singleColumn"> <tr> <td> <div class="pN">3258</div> <div class="G">Taṁ vuyhamānaṁ sotena,</div> </td> </tr> <tr> <td> <div class="G">disvānāmalamajjhime;</div> </td> </tr> <tr> <td> <div class="G">Pāṇīhi naṁ gahetvāna,</div> </td> </tr> <tr> <td> <div class="G">agyāyatanamāhariṁ.</div> </td> </tr> </table> </div>
</div>
<div class="q" id="p_22J_3259"> <div class="divNumber">4.</div> <div class="p"> <table class="singleColumn"> <tr> <td> <div class="pN">3259</div> <div class="G">Tato kadalipattesu,</div> </td> </tr> <tr> <td> <div class="G">nikkhipitvā sayaṁ ahaṁ;</div> </td> </tr> <tr> <td> <div class="G">Satthena naṁ vikappetvā,</div> </td> </tr> <tr> <td> <div class="G">khuppipāsaṁ ahāsi me.</div> </td> </tr> </table> </div>
</div>
<div class="q" id="p_22J_3260"> <div class="divNumber">5.</div> <div class="p"> <table class="singleColumn"> <tr> <td> <div class="pN">3260</div> <div class="G">Sohaṁ apetadaratho,</div> </td> </tr> <tr> <td> <div class="G">Byantībhūto dukhakkhamo;</div> </td> </tr> <tr> <td> <div class="G">Assādaṁ nādhigacchāmi,</div> </td> </tr> <tr> <td> <div class="G">Phalesvaññesu kesuci.</div> </td> </tr> </table> </div>
</div>
<div class="q" id="p_22J_3261"> <div class="divNumber">6.</div> <div class="p"> <table class="singleColumn"> <tr> <td> <div class="pN">3261</div> <div class="G">Sosetvā nūna maraṇaṁ,</div> </td> </tr> <tr> <td> <div class="G">taṁ mamaṁ āvahissati;</div> </td> </tr> <tr> <td> <div class="G">Ambaṁ yassa phalaṁ sādu,</div> </td> </tr> <tr> <td> <div class="G">madhuraggaṁ manoramaṁ;</div> </td> </tr> <tr> <td> <div class="G">Yamuddhariṁ vuyhamānaṁ,</div> </td> </tr> <tr> <td> <div class="G">udadhismā mahaṇṇave.</div> </td> </tr> </table> </div>
</div>
<div class="q" id="p_22J_3262"> <div class="divNumber">7.</div> <div class="p"> <table class="singleColumn"> <tr> <td> <div class="pN">3262</div> <div class="G">Akkhātaṁ te mayā sabbaṁ,</div> </td> </tr> <tr> <td> <div class="G">yasmā upavasāmahaṁ;</div> </td> </tr> <tr> <td> <div class="G">Rammaṁ pati nisinnosmi,</div> </td> </tr> <tr> <td> <div class="G">puthulomāyutā puthu.</div> </td> </tr> </table> </div>
</div>
<div class="q" id="p_22J_3263"> <div class="divNumber">8.</div> <div class="p"> <table class="singleColumn"> <tr> <td> <div class="pN">3263</div> <div class="G">Tvañca kho meva akkhāhi,</div> </td> </tr> <tr> <td> <div class="G">attānamapalāyini;</div> </td> </tr> <tr> <td> <div class="G">Kā vā tvamasi kalyāṇi,</div> </td> </tr> <tr> <td> <div class="G">kissa vā tvaṁ sumajjhime.</div> </td> </tr> </table> </div>
</div>
<div class="q" id="p_22J_3264"> <div class="divNumber">9.</div> <div class="p"> <table class="singleColumn"> <tr> <td> <div class="pN">3264</div> <div class="G">Ruppapaṭṭapalimaṭṭhīva,</div> </td> </tr> <tr> <td> <div class="G">byagghīva girisānujā;</div> </td> </tr> <tr> <td> <div class="G">Yā santi nāriyo devesu,</div> </td> </tr> <tr> <td> <div class="G">devānaṁ paricārikā.</div> </td> </tr> </table> </div>
</div>
<div class="q" id="p_22J_3265"> <div class="divNumber">10.</div> <div class="p"> <table class="singleColumn"> <tr> <td> <div class="pN">3265</div> <div class="G">Yā ca manussalokasmiṁ,</div> </td> </tr> <tr> <td> <div class="G">Rūpenānvāgatitthiyo;</div> </td> </tr> <tr> <td> <div class="G">Rūpena te sadisī natthi,</div> </td> </tr> <tr> <td> <div class="G">Devesu gandhabbamanussaloke;</div> </td> </tr> <tr> <td> <div class="G">Puṭṭhāsi me cārupubbaṅgi,</div> </td> </tr> <tr> <td> <div class="G">Brūhi nāmañca bandhave”.</div> </td> </tr> </table> </div>
</div>
<div class="q" id="p_22J_3266"> <div class="divNumber">11.</div> <div class="p"> <table class="singleColumn"> <tr> <td> <div class="pN">3266</div> <div class="G">“Yaṁ tvaṁ pati nisinnosi,</div> </td> </tr> <tr> <td> <div class="G">rammaṁ brāhmaṇa kosikiṁ;</div> </td> </tr> <tr> <td> <div class="G">Sāhaṁ bhusālayāvutthā,</div> </td> </tr> <tr> <td> <div class="G">varavārivahoghasā.</div> </td> </tr> </table> </div>
</div>
<div class="q" id="p_22J_3267"> <div class="divNumber">12.</div> <div class="p"> <table class="singleColumn"> <tr> <td> <div class="pN">3267</div> <div class="G">Nānādumagaṇākiṇṇā,</div> </td> </tr> <tr> <td> <div class="G">bahukā girikandarā;</div> </td> </tr> <tr> <td> <div class="G">Mameva pamukhā honti,</div> </td> </tr> <tr> <td> <div class="G">abhisandanti pāvuse.</div> </td> </tr> </table> </div>
</div>
<div class="q" id="p_22J_3268"> <div class="divNumber">13.</div> <div class="p"> <table class="singleColumn"> <tr> <td> <div class="pN">3268</div> <div class="G">Atho bahū vanatodā,</div> </td> </tr> <tr> <td> <div class="G">nīlavārivahindharā;</div> </td> </tr> <tr> <td> <div class="G">Bahukā nāgavittodā,</div> </td> </tr> <tr> <td> <div class="G">abhisandanti vārinā.</div> </td> </tr> </table> </div>
</div>
<div class="q" id="p_22J_3269"> <div class="divNumber">14.</div> <div class="p"> <table class="singleColumn"> <tr> <td> <div class="pN">3269</div> <div class="G">Tā ambajambulabujā,</div> </td> </tr> <tr> <td> <div class="G">nīpā tālā cudumbarā;</div> </td> </tr> <tr> <td> <div class="G">Bahūni phalajātāni,</div> </td> </tr> <tr> <td> <div class="G">āvahanti abhiṇhaso.</div> </td> </tr> </table> </div>
</div>
<div class="q" id="p_22J_3270"> <div class="divNumber">15.</div> <div class="p"> <table class="singleColumn"> <tr> <td> <div class="pN">3270</div> <div class="G">Yaṁ kiñci ubhato tīre,</div> </td> </tr> <tr> <td> <div class="G">phalaṁ patati ambuni;</div> </td> </tr> <tr> <td> <div class="G">Asaṁsayaṁ taṁ sotassa,</div> </td> </tr> <tr> <td> <div class="G">phalaṁ hoti vasānugaṁ.</div> </td> </tr> </table> </div>
</div>
<div class="q" id="p_22J_3271"> <div class="divNumber">16.</div> <div class="p"> <table class="singleColumn"> <tr> <td> <div class="pN">3271</div> <div class="G">Etadaññāya medhāvi,</div> </td> </tr> <tr> <td> <div class="G">puthupañña suṇohi me;</div> </td> </tr> <tr> <td> <div class="G">Mā rocaya mabhisaṅgaṁ,</div> </td> </tr> <tr> <td> <div class="G">paṭisedha janādhipa.</div> </td> </tr> </table> </div>
</div>
<div class="q" id="p_22J_3272"> <div class="divNumber">17.</div> <div class="p"> <table class="singleColumn"> <tr> <td> <div class="pN">3272</div> <div class="G">Na vāhaṁ vaḍḍhavaṁ maññe,</div> </td> </tr> <tr> <td> <div class="G">Yaṁ tvaṁ raṭṭhābhivaḍḍhana;</div> </td> </tr> <tr> <td> <div class="G">Āceyyamāno rājisi,</div> </td> </tr> <tr> <td> <div class="G">Maraṇaṁ abhikaṅkhasi.</div> </td> </tr> </table> </div>
</div>
<div class="q" id="p_22J_3273"> <div class="divNumber">18.</div> <div class="p"> <table class="singleColumn"> <tr> <td> <div class="pN">3273</div> <div class="G">Tassa jānanti pitaro,</div> </td> </tr> <tr> <td> <div class="G">gandhabbā ca sadevakā;</div> </td> </tr> <tr> <td> <div class="G">Ye cāpi isayo loke,</div> </td> </tr> <tr> <td> <div class="G">saññatattā tapassino;</div> </td> </tr> <tr> <td> <div class="G">Asaṁsayaṁ tepi jānanti,</div> </td> </tr> <tr> <td> <div class="G">paṭṭhabhūtā yasassino”.</div> </td> </tr> </table> </div>
</div>
<div class="q" id="p_22J_3274"> <div class="divNumber">19.</div> <div class="p"> <table class="singleColumn"> <tr> <td> <div class="pN">3274</div> <div class="G">“Evaṁ viditvā vidū sabbadhammaṁ,</div> </td> </tr> <tr> <td> <div class="G">Viddhaṁsanaṁ cavanaṁ jīvitassa;</div> </td> </tr> <tr> <td> <div class="G">Na cīyatī tassa narassa pāpaṁ,</div> </td> </tr> <tr> <td> <div class="G">Sace na ceteti vadhāya tassa.</div> </td> </tr> </table> </div>
</div>
<div class="q" id="p_22J_3275"> <div class="divNumber">20.</div> <div class="p"> <table class="singleColumn"> <tr> <td> <div class="pN">3275</div> <div class="G">Isipūgasamaññāte,</div> </td> </tr> <tr> <td> <div class="G">evaṁ lokyā viditā sati;</div> </td> </tr> <tr> <td> <div class="G">Anariyaparisambhāse,</div> </td> </tr> <tr> <td> <div class="G">pāpakammaṁ jigīsasi.</div> </td> </tr> </table> </div>
</div>
<div class="q" id="p_22J_3276"> <div class="divNumber">21.</div> <div class="p"> <table class="singleColumn"> <tr> <td> <div class="pN">3276</div> <div class="G">Sace ahaṁ marissāmi,</div> </td> </tr> <tr> <td> <div class="G">tīre te puthusussoṇi;</div> </td> </tr> <tr> <td> <div class="G">Asaṁsayaṁ taṁ asiloko,</div> </td> </tr> <tr> <td> <div class="G">mayi pete āgamissati.</div> </td> </tr> </table> </div>
</div>
<div class="q" id="p_22J_3277"> <div class="divNumber">22.</div> <div class="p"> <table class="singleColumn"> <tr> <td> <div class="pN">3277</div> <div class="G">Tasmā hi pāpakaṁ kammaṁ,</div> </td> </tr> <tr> <td> <div class="G">rakkhasseva sumajjhime;</div> </td> </tr> <tr> <td> <div class="G">Mā taṁ sabbo jano pacchā,</div> </td> </tr> <tr> <td> <div class="G">pakuṭṭhāyi mayi mate”.</div> </td> </tr> </table> </div>
</div>
<div class="q" id="p_22J_3278"> <div class="divNumber">23.</div> <div class="p"> <table class="singleColumn"> <tr> <td> <div class="pN">3278</div> <div class="G">“Aññātametaṁ avisayhasāhi,</div> </td> </tr> <tr> <td> <div class="G">Attānamambañca dadāmi te taṁ;</div> </td> </tr> <tr> <td> <div class="G">So duccaje kāmaguṇe pahāya,</div> </td> </tr> <tr> <td> <div class="G">Santiñca dhammañca adhiṭṭhitosi.</div> </td> </tr> </table> </div>
</div>
<div class="q" id="p_22J_3279"> <div class="divNumber">24.</div> <div class="p"> <table class="singleColumn"> <tr> <td> <div class="pN">3279</div> <div class="G">Yo hitvā pubbasaññogaṁ,</div> </td> </tr> <tr> <td> <div class="G">pacchā saṁyojane ṭhito;</div> </td> </tr> <tr> <td> <div class="G">Adhammañceva carati,</div> </td> </tr> <tr> <td> <div class="G">pāpañcassa pavaḍḍhati.</div> </td> </tr> </table> </div>
</div>
<div class="q" id="p_22J_3280"> <div class="divNumber">25.</div> <div class="p"> <table class="singleColumn"> <tr> <td> <div class="pN">3280</div> <div class="G">Ehi taṁ pāpayissāmi,</div> </td> </tr> <tr> <td> <div class="G">kāmaṁ appossuko bhava;</div> </td> </tr> <tr> <td> <div class="G">Upānayāmi sītasmiṁ,</div> </td> </tr> <tr> <td> <div class="G">viharāhi anussuko.</div> </td> </tr> </table> </div>
</div>
<div class="q" id="p_22J_3281"> <div class="divNumber">26.</div> <div class="p"> <table class="singleColumn"> <tr> <td> <div class="pN">3281</div> <div class="G">Taṁ puppharasamattebhi,</div> </td> </tr> <tr> <td> <div class="G">vakkaṅgehi arindama;</div> </td> </tr> <tr> <td> <div class="G">Koñcā mayūrā diviyā,</div> </td> </tr> <tr> <td> <div class="G">kolaṭṭhimadhusāḷikā;</div> </td> </tr> <tr> <td> <div class="G">Kūjitā haṁsapūgehi,</div> </td> </tr> <tr> <td> <div class="G">kokilettha pabodhare.</div> </td> </tr> </table> </div>
</div>
<div class="q" id="p_22J_3282"> <div class="divNumber">27.</div> <div class="p"> <table class="singleColumn"> <tr> <td> <div class="pN">3282</div> <div class="G">Ambettha vippasākhaggā,</div> </td> </tr> <tr> <td> <div class="G">palālakhalasannibhā;</div> </td> </tr> <tr> <td> <div class="G">Kosambasaḷalā nīpā,</div> </td> </tr> <tr> <td> <div class="G">pakkatālavilambino”.</div> </td> </tr> </table> </div>
</div>
<div class="q" id="p_22J_3283"> <div class="divNumber">28.</div> <div class="p"> <table class="singleColumn"> <tr> <td> <div class="pN">3283</div> <div class="G">“Mālī tiriṭī kāyūrī,</div> </td> </tr> <tr> <td> <div class="G">aṅgadī candanussado;</div> </td> </tr> <tr> <td> <div class="G">Rattiṁ tvaṁ paricāresi,</div> </td> </tr> <tr> <td> <div class="G">divā vedesi vedanaṁ.</div> </td> </tr> </table> </div>
</div>
<div class="q" id="p_22J_3284"> <div class="divNumber">29.</div> <div class="p"> <table class="singleColumn"> <tr> <td> <div class="pN">3284</div> <div class="G">Soḷasitthisahassāni,</div> </td> </tr> <tr> <td> <div class="G">yā temā paricārikā;</div> </td> </tr> <tr> <td> <div class="G">Evaṁ mahānubhāvosi,</div> </td> </tr> <tr> <td> <div class="G">abbhuto lomahaṁsano.</div> </td> </tr> </table> </div>
</div>
<div class="q" id="p_22J_3285"> <div class="divNumber">30.</div> <div class="p"> <table class="singleColumn"> <tr> <td> <div class="pN">3285</div> <div class="G">Kiṁ kammamakarī pubbe,</div> </td> </tr> <tr> <td> <div class="G">pāpaṁ attadukhāvahaṁ;</div> </td> </tr> <tr> <td> <div class="G">Yaṁ karitvā manussesu,</div> </td> </tr> <tr> <td> <div class="G">piṭṭhimaṁsāni khādasi”.</div> </td> </tr> </table> </div>
</div>
<div class="q" id="p_22J_3286"> <div class="divNumber">31.</div> <div class="p"> <table class="singleColumn"> <tr> <td> <div class="pN">3286</div> <div class="G">“Ajjhenāni paṭiggayha,</div> </td> </tr> <tr> <td> <div class="G">kāmesu gadhito ahaṁ;</div> </td> </tr> <tr> <td> <div class="G">Acariṁ dīghamaddhānaṁ,</div> </td> </tr> <tr> <td> <div class="G">paresaṁ ahitāyahaṁ.</div> </td> </tr> </table> </div>
</div>
<div class="q" id="p_22J_3287"> <div class="divNumber">32.</div> <div class="p"> <table class="singleColumn"> <tr> <td> <div class="pN">3287</div> <div class="G">Yo piṭṭhimaṁsiko hoti,</div> </td> </tr> <tr> <td> <div class="G">evaṁ ukkacca khādati;</div> </td> </tr> <tr> <td> <div class="G">Yathāhaṁ ajja khādāmi,</div> </td> </tr> <tr> <td> <div class="G">piṭṭhimaṁsāni attano”ti.</div> </td> </tr> </table> </div>
</div>
<div class="CENTER" id="p_22J_3288">
<span class="pN">3288</span>Kiṁchandajātakaṁ paṭhamaṁ.</div>
</html>
