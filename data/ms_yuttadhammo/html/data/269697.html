<html>
<div class="i">4.1.1 Aṭṭhamantaparivajjanīyaṭṭhāna</div>
<div class="h">Meṇḍakapañhārambhakathā</div>
<div class="h">Upāsakaguṇavagga</div>
<div class="h">Aṭṭhamantaparivajjanīyaṭṭhāna</div>
<div class="q" id="p_28Mi_519"> <div class="divNumber">113.</div> <div class="p"> <table class="singleColumn"> <tr> <td> <div class="pN">519</div> <div class="G">Bhassappavādo vetaṇḍī,</div> </td> </tr> <tr> <td> <div class="G">atibuddhi vicakkhaṇo;</div> </td> </tr> <tr> <td> <div class="G">Milindo ñāṇabhedāya,</div> </td> </tr> <tr> <td> <div class="G">nāgasenamupāgami.</div> </td> </tr> </table> </div>
</div>
<div class="q" id="p_28Mi_520"> <div class="p"> <table class="singleColumn"> <tr> <td> <div class="pN">520</div> <div class="G">Vasanto tassa chāyāya,</div> </td> </tr> <tr> <td> <div class="G">paripucchaṁ punappunaṁ;</div> </td> </tr> <tr> <td> <div class="G">Pabhinnabuddhi hutvāna,</div> </td> </tr> <tr> <td> <div class="G">sopi āsi tipeṭako.</div> </td> </tr> </table> </div>
</div>
<div class="q" id="p_28Mi_521"> <div class="p"> <table class="singleColumn"> <tr> <td> <div class="pN">521</div> <div class="G">Navaṅgaṁ anumajjanto,</div> </td> </tr> <tr> <td> <div class="G">rattibhāge rahogato;</div> </td> </tr> <tr> <td> <div class="G">Addakkhi meṇḍake pañhe,</div> </td> </tr> <tr> <td> <div class="G">dunniveṭhe saniggahe.</div> </td> </tr> </table> </div>
</div>
<div class="q" id="p_28Mi_522"> <div class="p"> <table class="singleColumn"> <tr> <td> <div class="pN">522</div> <div class="G">“Pariyāyabhāsitaṁ atthi,</div> </td> </tr> <tr> <td> <div class="G">atthi sandhāyabhāsitaṁ;</div> </td> </tr> <tr> <td> <div class="G">Sabhāvabhāsitaṁ atthi,</div> </td> </tr> <tr> <td> <div class="G">dhammarājassa sāsane.</div> </td> </tr> </table> </div>
</div>
<div class="q" id="p_28Mi_523"> <div class="p"> <table class="singleColumn"> <tr> <td> <div class="pN">523</div> <div class="G">Tesamatthaṁ aviññāya,</div> </td> </tr> <tr> <td> <div class="G">meṇḍake jinabhāsite;</div> </td> </tr> <tr> <td> <div class="G">Anāgatamhi addhāne,</div> </td> </tr> <tr> <td> <div class="G">viggaho tattha hessati.</div> </td> </tr> </table> </div>
</div>
<div class="q" id="p_28Mi_524"> <div class="p"> <table class="singleColumn"> <tr> <td> <div class="pN">524</div> <div class="G">Handa kathiṁ pasādetvā,</div> </td> </tr> <tr> <td> <div class="G">chejjāpessāmi meṇḍake;</div> </td> </tr> <tr> <td> <div class="G">Tassa niddiṭṭhamaggena,</div> </td> </tr> <tr> <td> <div class="G">niddisissantyanāgate”ti.</div> </td> </tr> </table> </div>
</div>
<div class="q" id="p_28Mi_525"> <div class="divNumber">114.</div> <div class="p">
<span class="pN">525</span>Atha kho milindo rājā pabhātāya rattiyā uddhaste aruṇe sīsaṁ nhatvā sirasi añjaliṁ paggahetvā atītānāgatapaccuppanne sammāsambuddhe anussaritvā aṭṭha vattapadāni samādiyi “ito me anāgatāni satta divasāni aṭṭha guṇe samādiyitvā tapo caritabbo bhavissati, sohaṁ ciṇṇatapo samāno ācariyaṁ ārādhetvā meṇḍake pañhe pucchissāmī”ti. Atha kho milindo rājā pakatidussayugaṁ apanetvā ābharaṇāni ca omuñcitvā kāsāvaṁ nivāsetvā muṇḍakapaṭisīsakaṁ sīse paṭimuñcitvā munibhāvamupagantvā aṭṭha guṇe samādiyi “imaṁ sattāhaṁ mayā na rājattho anusāsitabbo, na rāgūpasañhitaṁ cittaṁ uppādetabbaṁ, na dosūpasañhitaṁ cittaṁ uppādetabbaṁ, na mohūpasañhitaṁ cittaṁ uppādetabbaṁ, dāsakammakaraporise janepi nivātavuttinā bhavitabbaṁ, kāyikaṁ vācasikaṁ anurakkhitabbaṁ, chapi āyatanāni niravasesato anurakkhitabbāni, mettābhāvanāya mānasaṁ pakkhipitabban”ti. Ime aṭṭha guṇe samādiyitvā tesveva aṭṭhasu guṇesu mānasaṁ patiṭṭhapetvā bahi anikkhamitvā sattāhaṁ vītināmetvā aṭṭhame divase pabhātāya rattiyā pageva pātarāsaṁ katvā okkhittacakkhu mitabhāṇī susaṇṭhitena iriyāpathena avikkhittena cittena haṭṭhena udaggena vippasannena theraṁ nāgasenaṁ upasaṅkamitvā therassa pāde sirasā vanditvā ekamantaṁ ṭhito idamavoca— </div>
</div>
<div class="q" id="p_28Mi_526"> <div class="p">
<span class="pN">526</span>“Atthi me, bhante nāgasena, koci attho tumhehi saddhiṁ mantayitabbo, na tattha añño koci tatiyo icchitabbo, suññe okāse pavivitte araññe aṭṭhaṅgupāgate samaṇasāruppe. Tattha so pañho pucchitabbo bhavissati, tattha me guyhaṁ na kātabbaṁ na rahassakaṁ, arahāmahaṁ rahassakaṁ suṇituṁ sumantane upagate, upamāyapi so attho upaparikkhitabbo, yathā kiṁ viya, yathā nāma, bhante nāgasena, mahāpathavī nikkhepaṁ arahati nikkhepe upagate. Evameva kho, bhante nāgasena, arahāmahaṁ rahassakaṁ suṇituṁ sumantane upagate”ti. </div>
</div>
<div class="q" id="p_28Mi_527"> <div class="p">
<span class="pN">527</span>Garunā saha pavivittapavanaṁ pavisitvā idamavoca— “bhante nāgasena, idha purisena mantayitukāmena aṭṭha ṭhānāni parivajjayitabbāni bhavanti, na tesu ṭhānesu viññū puriso atthaṁ manteti, mantitopi attho paripatati na sambhavati. Katamāni aṭṭha ṭhānāni? Visamaṭṭhānaṁ parivajjanīyaṁ, sabhayaṁ parivajjanīyaṁ, ativātaṭṭhānaṁ parivajjanīyaṁ, paṭicchannaṭṭhānaṁ parivajjanīyaṁ, devaṭṭhānaṁ parivajjanīyaṁ, pantho parivajjanīyo, saṅgāmo parivajjanīyo, udakatitthaṁ parivajjanīyaṁ. Imāni aṭṭha ṭhānāni parivajjanīyānī”ti. </div>
</div>
<div class="q" id="p_28Mi_528"> <div class="p">
<span class="pN">528</span>Thero āha— “ko doso visamaṭṭhāne, sabhaye, ativāte, paṭicchanne, devaṭṭhāne, panthe, saṅgāme, udakatitthe”ti? “Visame, bhante nāgasena, mantito attho vikirati vidhamati paggharati na sambhavati, sabhaye mano santassati, santassito na sammā atthaṁ samanupassati, ativāte saddo avibhūto hoti, paṭicchanne upassutiṁ tiṭṭhanti, devaṭṭhāne mantito attho garukaṁ pariṇamati, panthe mantito attho tuccho bhavati, saṅgāme cañcalo bhavati, udakatitthe pākaṭo bhavati. Bhavatīha— </div>
</div>
<div class="q" id="p_28Mi_529"> <div class="p"> <table class="singleColumn"> <tr> <td> <div class="pN">529</div> <div class="G">‘Visamaṁ sabhayaṁ ativāto,</div> </td> </tr> <tr> <td> <div class="G">Paṭicchannaṁ devanissitaṁ;</div> </td> </tr> <tr> <td> <div class="G">Pantho ca saṅgāmo titthaṁ,</div> </td> </tr> <tr> <td> <div class="G">Aṭṭhete parivajjiyā’”ti.</div> </td> </tr> </table> </div>
</div>
<div class="CENTER" id="p_28Mi_530">
<span class="pN">530</span>Aṭṭha mantanassa parivajjanīyaṭṭhānāni.</div>
</html>
