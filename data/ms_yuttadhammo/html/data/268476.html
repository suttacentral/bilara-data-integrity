<html>
<div class="i">4.1.2 Sulabhasutta</div>
<div class="h">Catukkanipāta</div>
<div class="h">Brāhmaṇadhammayāgavagga</div>
<div class="h">Sulabhasutta</div>
<div class="q" id="p_18It_735"> <div class="divNumber">101.</div> <div class="p">
<span class="pN">735</span>Vuttañhetaṁ bhagavatā vuttamarahatāti me sutaṁ— </div>
</div>
<div class="q" id="p_18It_736"> <div class="p">
<span class="pN">736</span>“Cattārimāni, bhikkhave, appāni ceva sulabhāni ca, tāni ca anavajjāni. Katamāni cattāri? Paṁsukūlaṁ, bhikkhave, cīvarānaṁ appañca sulabhañca, tañca anavajjaṁ. Piṇḍiyālopo, bhikkhave, bhojanānaṁ appañca sulabhañca, tañca anavajjaṁ. Rukkhamūlaṁ, bhikkhave, senāsanānaṁ appañca sulabhañca, tañca anavajjaṁ. Pūtimuttaṁ, bhikkhave, bhesajjānaṁ appañca sulabhañca tañca anavajjaṁ. Imāni kho, bhikkhave, cattāri appāni ceva sulabhāni ca, tāni ca anavajjāni. Yato kho, bhikkhave, bhikkhu appena ca tuṭṭho hoti sulabhena ca anavajjena ca, idamassāhaṁ aññataraṁ sāmaññaṅganti vadāmī”ti. Etamatthaṁ bhagavā avoca. Tatthetaṁ iti vuccati— </div>
</div>
<div class="q" id="p_18It_737"> <div class="p"> <table class="singleColumn"> <tr> <td> <div class="pN">737</div> <div class="G">“Anavajjena tuṭṭhassa,</div> </td> </tr> <tr> <td> <div class="G">appena sulabhena ca;</div> </td> </tr> <tr> <td> <div class="G">Na senāsanamārabbha,</div> </td> </tr> <tr> <td> <div class="G">cīvaraṁ pānabhojanaṁ;</div> </td> </tr> <tr> <td> <div class="G">Vighāto hoti cittassa,</div> </td> </tr> <tr> <td> <div class="G">disā nappaṭihaññati.</div> </td> </tr> </table> </div>
</div>
<div class="q" id="p_18It_738"> <div class="p"> <table class="singleColumn"> <tr> <td> <div class="pN">738</div> <div class="G">Ye cassa dhammā akkhātā,</div> </td> </tr> <tr> <td> <div class="G">sāmaññassānulomikā;</div> </td> </tr> <tr> <td> <div class="G">Adhiggahitā tuṭṭhassa,</div> </td> </tr> <tr> <td> <div class="G">appamattassa bhikkhuno”ti.</div> </td> </tr> </table> </div>
</div>
<div class="q" id="p_18It_739"> <div class="p">
<span class="pN">739</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_740">
<span class="pN">740</span>Dutiyaṁ.</div>
</html>
