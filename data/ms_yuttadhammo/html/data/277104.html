<html>
<div class="i">1.1.1.8 Ajjhattadukkhātītānāgatasutta</div>
<div class="h">Saḷāyatanasaṁyutta</div>
<div class="h">Paṭhamapaṇṇāsaka</div>
<div class="h">Aniccavagga</div>
<div class="h">Ajjhattadukkhātītānāgatasutta</div>
<div class="q" id="p_13S4_17"> <div class="divNumber">8.</div> <div class="p">
<span class="pN">17</span>“Cakkhuṁ, bhikkhave, dukkhaṁ atītānāgataṁ; ko pana vādo paccuppannassa. Evaṁ passaṁ, bhikkhave, sutavā ariyasāvako atītasmiṁ cakkhusmiṁ anapekkho hoti; anāgataṁ cakkhuṁ nābhinandati; paccuppannassa cakkhussa nibbidāya virāgāya nirodhāya paṭipanno hoti. Sotaṁ dukkhaṁ…pe…  ghānaṁ dukkhaṁ…pe…  jivhā dukkhā atītānāgatā; ko pana vādo paccuppannāya. Evaṁ passaṁ, bhikkhave, sutavā ariyasāvako atītāya jivhāya anapekkho hoti; anāgataṁ jivhaṁ nābhinandati; paccuppannāya jivhāya nibbidāya virāgāya nirodhāya paṭipanno hoti. Kāyo dukkho…pe…  mano dukkho atītānāgato; ko pana vādo paccuppannassa. Evaṁ passaṁ, bhikkhave, sutavā ariyasāvako atītasmiṁ manasmiṁ anapekkho hoti; anāgataṁ manaṁ nābhinandati; paccuppannassa manassa nibbidāya virāgāya nirodhāya paṭipanno hotī”ti. </div>
</div>
<div class="CENTER" id="p_13S4_18">
<span class="pN">18</span>Aṭṭhamaṁ.</div>
</html>
