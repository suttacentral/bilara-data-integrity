<html>
<div class="i">2.4.1.9 Dutiyauccārachaḍḍanasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Lasuṇavagga</div>
<div class="h">Dutiyauccārachaḍḍanasikkhāpada</div>
<div class="q" id="p_2V_2649"> <div class="divNumber">828.</div> <div class="p">
<span class="pN">2649</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena aññatarassa brāhmaṇassa bhikkhunupassayaṁ nissāya yavakhettaṁ hoti. Bhikkhuniyo uccārampi passāvampi saṅkārampi vighāsampi khette chaḍḍenti. Atha kho so brāhmaṇo ujjhāyati khiyyati vipāceti—  “kathañhi nāma bhikkhuniyo amhākaṁ yavakhettaṁ dūsessantī”ti. </div>
</div>
<div class="q" id="p_2V_2650"> <div class="p">
<span class="pN">2650</span>Assosuṁ kho bhikkhuniyo tassa brāhmaṇassa ujjhāyantassa khiyyantassa vipācentassa. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhuniyo uccārampi passāvampi saṅkārampi vighāsampi harite chaḍḍessantī”ti…pe…  “saccaṁ kira, bhikkhave, bhikkhuniyo uccārampi passāvampi saṅkārampi vighāsampi harite chaḍḍentī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhuniyo uccārampi passāvampi saṅkārampi vighāsampi harite chaḍḍessanti. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_2651"> <div class="divNumber">829.</div> <div class="p">
<span class="pN">2651</span><span class="bold">“Yā pana bhikkhunī uccāraṁ vā passāvaṁ vā saṅkāraṁ vā vighāsaṁ vā harite chaḍḍeyya vā chaḍḍāpeyya vā, pācittiyan”</span>ti. (<span class="italic">9</span>:<span class="bold">64</span>) </div>
</div>
<div class="q" id="p_2V_2652"> <div class="divNumber">830.</div> <div class="p">
<span class="pN">2652</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2653"> <div class="p">
<span class="pN">2653</span><span class="bold">Uccāro</span> nāma gūtho vuccati. <span class="bold">Passāvo</span> nāma muttaṁ vuccati. </div>
</div>
<div class="q" id="p_2V_2654"> <div class="p">
<span class="pN">2654</span><span class="bold">Saṅkāraṁ</span> nāma kacavaraṁ vuccati. </div>
</div>
<div class="q" id="p_2V_2655"> <div class="p">
<span class="pN">2655</span><span class="bold">Vighāsaṁ</span> nāma calakāni vā aṭṭhikāni vā ucchiṭṭhodakaṁ vā. </div>
</div>
<div class="q" id="p_2V_2656"> <div class="p">
<span class="pN">2656</span><span class="bold">Haritaṁ</span> nāma pubbaṇṇaṁ aparaṇṇaṁ yaṁ manussānaṁ upabhogaparibhogaṁ ropimaṁ. </div>
</div>
<div class="q" id="p_2V_2657"> <div class="p">
<span class="pN">2657</span><span class="bold">Chaḍḍeyyā</span>ti sayaṁ chaḍḍeti, āpatti pācittiyassa. </div>
</div>
<div class="q" id="p_2V_2658"> <div class="p">
<span class="pN">2658</span><span class="bold">Chaḍḍāpeyyā</span>ti aññaṁ āṇāpeti, āpatti dukkaṭassa. Sakiṁ āṇattā bahukampi chaḍḍeti, āpatti pācittiyassa. </div>
</div>
<div class="q" id="p_2V_2659"> <div class="divNumber">831.</div> <div class="p">
<span class="pN">2659</span>Harite haritasaññā chaḍḍeti vā chaḍḍāpeti vā, āpatti pācittiyassa. Harite vematikā chaḍḍeti vā chaḍḍāpeti vā, āpatti pācittiyassa. Harite aharitasaññā chaḍḍeti vā chaḍḍāpeti vā, āpatti pācittiyassa. </div>
</div>
<div class="q" id="p_2V_2660"> <div class="p">
<span class="pN">2660</span>Aharite haritasaññā, āpatti dukkaṭassa. Aharite vematikā, āpatti dukkaṭassa. Aharite aharitasaññā, anāpatti. </div>
</div>
<div class="q" id="p_2V_2661"> <div class="divNumber">832.</div> <div class="p">
<span class="pN">2661</span>Anāpatti—  oloketvā chaḍḍeti, khettamariyāde chaḍḍeti sāmike āpucchitvā apaloketvā chaḍḍeti, ummattikāya, ādikammikāyāti. </div>
</div>
<div class="CENTER" id="p_2V_2662">
<span class="pN">2662</span>Navamasikkhāpadaṁ niṭṭhitaṁ.</div>
</html>
