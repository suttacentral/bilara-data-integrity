<html>
<div class="i">7.7 Papañcakhayasutta</div>
<div class="h">Cūḷavagga</div>
<div class="h">Papañcakhayasutta</div>
<div class="q" id="p_18Ud_635"> <div class="divNumber">67.</div> <div class="p">
<span class="pN">635</span>Evaṁ me sutaṁ—  ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena bhagavā attano papañcasaññāsaṅkhāpahānaṁ paccavekkhamāno nisinno hoti. </div>
</div>
<div class="q" id="p_18Ud_636"> <div class="p">
<span class="pN">636</span>Atha kho bhagavā attano papañcasaññāsaṅkhāpahānaṁ viditvā tāyaṁ velāyaṁ imaṁ udānaṁ udānesi—  </div>
</div>
<div class="q" id="p_18Ud_637"> <div class="p"> <table class="singleColumn"> <tr> <td> <div class="pN">637</div> <div class="G">“Yassa papañcā ṭhiti ca natthi,</div> </td> </tr> <tr> <td> <div class="G">Sandānaṁ palighañca vītivatto;</div> </td> </tr> <tr> <td> <div class="G">Taṁ nittaṇhaṁ muniṁ carantaṁ,</div> </td> </tr> <tr> <td> <div class="G">Nāvajānāti sadevakopi loko”ti. (80)</div> </td> </tr> </table> </div>
</div>
<div class="CENTER" id="p_18Ud_638">
<span class="pN">638</span>Sattamaṁ.</div>
</html>
