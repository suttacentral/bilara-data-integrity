<html>
<div class="i">7.2 Cālātherīgāthā</div>
<div class="h">Sattakanipāta</div>
<div class="h">Cālātherīgāthā</div>
<div class="q" id="p_19Th2_247"> <div class="divNumber">182.</div> <div class="p"> <table class="singleColumn"> <tr> <td> <div class="pN">247</div> <div class="G">“Satiṁ upaṭṭhapetvāna,</div> </td> </tr> <tr> <td> <div class="G">bhikkhunī bhāvitindriyā;</div> </td> </tr> <tr> <td> <div class="G">Paṭivijjhi padaṁ santaṁ,</div> </td> </tr> <tr> <td> <div class="G">saṅkhārūpasamaṁ sukhaṁ”.</div> </td> </tr> </table> </div>
</div>
<div class="q" id="p_19Th2_248"> <div class="divNumber">183.</div> <div class="p"> <table class="singleColumn"> <tr> <td> <div class="pN">248</div> <div class="G">“Kaṁ nu uddissa muṇḍāsi,</div> </td> </tr> <tr> <td> <div class="G">samaṇī viya dissasi;</div> </td> </tr> <tr> <td> <div class="G">Na ca rocesi pāsaṇḍe,</div> </td> </tr> <tr> <td> <div class="G">kimidaṁ carasi momuhā”.</div> </td> </tr> </table> </div>
</div>
<div class="q" id="p_19Th2_249"> <div class="divNumber">184.</div> <div class="p"> <table class="singleColumn"> <tr> <td> <div class="pN">249</div> <div class="G">“Ito bahiddhā pāsaṇḍā,</div> </td> </tr> <tr> <td> <div class="G">diṭṭhiyo upanissitā;</div> </td> </tr> <tr> <td> <div class="G">Na te dhammaṁ vijānanti,</div> </td> </tr> <tr> <td> <div class="G">na te dhammassa kovidā.</div> </td> </tr> </table> </div>
</div>
<div class="q" id="p_19Th2_250"> <div class="divNumber">185.</div> <div class="p"> <table class="singleColumn"> <tr> <td> <div class="pN">250</div> <div class="G">Atthi sakyakule jāto,</div> </td> </tr> <tr> <td> <div class="G">buddho appaṭipuggalo;</div> </td> </tr> <tr> <td> <div class="G">So me dhammamadesesi,</div> </td> </tr> <tr> <td> <div class="G">diṭṭhīnaṁ samatikkamaṁ.</div> </td> </tr> </table> </div>
</div>
<div class="q" id="p_19Th2_251"> <div class="divNumber">186.</div> <div class="p"> <table class="singleColumn"> <tr> <td> <div class="pN">251</div> <div class="G">Dukkhaṁ dukkhasamuppādaṁ,</div> </td> </tr> <tr> <td> <div class="G">Dukkhassa ca atikkamaṁ;</div> </td> </tr> <tr> <td> <div class="G">Ariyaṁ caṭṭhaṅgikaṁ maggaṁ,</div> </td> </tr> <tr> <td> <div class="G">Dukkhūpasamagāminaṁ.</div> </td> </tr> </table> </div>
</div>
<div class="q" id="p_19Th2_252"> <div class="divNumber">187.</div> <div class="p"> <table class="singleColumn"> <tr> <td> <div class="pN">252</div> <div class="G">Tassāhaṁ vacanaṁ sutvā,</div> </td> </tr> <tr> <td> <div class="G">vihariṁ sāsane ratā;</div> </td> </tr> <tr> <td> <div class="G">Tisso vijjā anuppattā,</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_19Th2_253"> <div class="divNumber">188.</div> <div class="p"> <table class="singleColumn"> <tr> <td> <div class="pN">253</div> <div class="G">Sabbattha vihatā nandī,</div> </td> </tr> <tr> <td> <div class="G">tamokhandho padālito;</div> </td> </tr> <tr> <td> <div class="G">Evaṁ jānāhi pāpima,</div> </td> </tr> <tr> <td> <div class="G">nihato tvamasi antaka”.</div> </td> </tr> </table> </div>
</div>
<div class="CENTER" id="p_19Th2_254">
<span class="pN">254</span>… Cālā therī….</div>
</html>
