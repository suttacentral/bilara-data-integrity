<html>
<div class="i">1.1.6.2.8 Suttasādhana</div>
<div class="h">Mahāpaṇṇāsaka</div>
<div class="h">Paṭhamavagga</div>
<div class="h">Sabbamatthītikathā</div>
<div class="h">Kālasaṁsandana</div>
<div class="h">Suttasādhana</div>
<div class="q" id="p_32Kv_712"> <div class="divNumber">296.</div> <div class="p">
<span class="pN">712</span>×Na vattabbaṁ— “atītaṁ atthi, anāgataṁ atthī”ti? Āmantā. Nanu vuttaṁ bhagavatā— “yaṁ kiñci, bhikkhave, rūpaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā— ayaṁ vuccati rūpakkhandho. Yā kāci vedanā… yā kāci saññā… ye keci saṅkhārā… yaṁ kiñci viññāṇaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā— ayaṁ vuccati viññāṇakkhandho”ti. Attheva suttantoti? Āmantā. Tena hi atītaṁ atthi, anāgataṁ atthīti. </div>
</div>
<div class="q" id="p_32Kv_713"> <div class="p">
<span class="pN">713</span>๐Atītaṁ atthi, anāgataṁ atthīti? Āmantā. Nanu vuttaṁ bhagavatā— “tayome, bhikkhave, niruttipathā adhivacanapathā paññattipathā asaṁkiṇṇā asaṁkiṇṇapubbā na saṁkiyanti na saṅkiyissanti appaṭikuṭṭhā samaṇehi brāhmaṇehi viññūhi. Katame tayo? Yaṁ, bhikkhave, rūpaṁ atītaṁ niruddhaṁ vigataṁ vipariṇataṁ ‘ahosī’ti tassa saṅkhā, ‘ahosī’ti tassa samaññā, ‘ahosī’ti tassa paññatti; na tassa saṅkhā ‘atthī’ti, na tassa saṅkhā ‘bhavissatī’ti. Yā vedanā…pe… yā saññā… ye saṅkhārā… yaṁ viññāṇaṁ atītaṁ niruddhaṁ vigataṁ vipariṇataṁ ‘ahosī’ti tassa saṅkhā, ‘ahosī’ti tassa samaññā, ‘ahosī’ti tassa paññatti; na tassa saṅkhā ‘atthī’ti, na tassa saṅkhā ‘bhavissatī’ti. </div>
</div>
<div class="q" id="p_32Kv_714"> <div class="p">
<span class="pN">714</span>Yaṁ, bhikkhave, rūpaṁ ajātaṁ apātubhūtaṁ ‘bhavissatī’ti tassa saṅkhā, ‘bhavissatī’ti tassa samaññā, ‘bhavissatī’ti tassa paññatti; na tassa saṅkhā ‘atthī’ti, na tassa saṅkhā ‘ahosī’ti. Yā vedanā…pe… yā saññā… ye saṅkhārā… yaṁ viññāṇaṁ ajātaṁ apātubhūtaṁ ‘bhavissatī’ti tassa saṅkhā, ‘bhavissatī’ti tassa samaññā, ‘bhavissatī’ti tassa paññatti; na tassa saṅkhā ‘atthī’ti, na tassa saṅkhā ‘ahosī’ti. </div>
</div>
<div class="q" id="p_32Kv_715"> <div class="p">
<span class="pN">715</span>Yaṁ, bhikkhave, rūpaṁ jātaṁ pātubhūtaṁ ‘atthī’ti tassa saṅkhā, ‘atthī’ti tassa samaññā, ‘atthī’ti tassa paññatti; na tassa saṅkhā ‘ahosī’ti, na tassa saṅkhā ‘bhavissatī’ti. Yā vedanā…pe… yā saññā… ye saṅkhārā… yaṁ viññāṇaṁ jātaṁ pātubhūtaṁ ‘atthī’ti tassa saṅkhā, ‘atthī’ti tassa samaññā, ‘atthī’ti tassa paññatti; na tassa saṅkhā ‘ahosī’ti, na tassa saṅkhā ‘bhavissatī’ti. Ime kho, bhikkhave, tayo niruttipathā adhivacanapathā paññattipathā asaṁkiṇṇā asaṁkiṇṇapubbā na saṁkiyanti na saṅkiyissanti appaṭikuṭṭhā samaṇehi brāhmaṇehi viññūhi. </div>
</div>
<div class="q" id="p_32Kv_716"> <div class="p">
<span class="pN">716</span>Yepi te, bhikkhave, ahesuṁ ukkalā vassabhaññā ahetukavādā akiriyavādā natthikavādā, tepime tayo niruttipathe adhivacanapathe paññattipathe na garahitabbaṁ na paṭikkositabbaṁ amaññiṁsu. Taṁ kissa hetu? Nindābyārosaupārambhabhayā”ti. Attheva suttantoti? Āmantā. Tena hi na vattabbaṁ— “atītaṁ atthi, anāgataṁ atthī”ti. </div>
</div>
<div class="q" id="p_32Kv_717"> <div class="p">
<span class="pN">717</span>๐Atītaṁ atthīti? Āmantā. Nanu āyasmā phagguno bhagavantaṁ etadavoca— “atthi nu kho taṁ, bhante, cakkhuṁ yena cakkhunā atīte buddhe parinibbute chinnapapañce chinnavaṭume pariyādinnavaṭṭe sabbadukkhavītivatte paññāpayamāno paññāpeyyāti. Atthi nu kho sā, bhante, jivhā…pe… atthi nu kho so, bhante, mano yena manena atīte buddhe parinibbute chinnapapañce chinnavaṭume pariyādinnavaṭṭe sabbadukkhavītivatte paññāpayamāno paññāpeyyā”ti. </div>
</div>
<div class="q" id="p_32Kv_718"> <div class="p">
<span class="pN">718</span>“Natthi kho taṁ, phagguna, cakkhuṁ yena cakkhunā atīte buddhe parinibbute chinnapapañce chinnavaṭume pariyādinnavaṭṭe sabbadukkhavītivatte paññāpayamāno paññāpeyya. Natthi kho sā, phagguna, jivhā…pe… natthi nu kho so, phagguna, mano yena manena atīte buddhe parinibbute chinnapapañce chinnavaṭume pariyādinnavaṭṭe sabbadukkhavītivatte paññāpayamāno paññāpeyyā”ti. Attheva suttantoti? Āmantā. Tena hi na vattabbaṁ— “atītaṁ atthī”ti. </div>
</div>
<div class="q" id="p_32Kv_719"> <div class="p">
<span class="pN">719</span>๐Atītaṁ atthīti? Āmantā. Nanu āyasmā nandako etadavoca— “ahu pubbe lobho tadahu akusalaṁ, so etarahi natthi, iccetaṁ kusalaṁ. Ahu pubbe doso… ahu pubbe moho, tadahu akusalaṁ, so etarahi natthi, iccetaṁ kusalan”ti. Attheva suttantoti? Āmantā. Tena hi na vattabbaṁ— “atītaṁ atthī”ti. </div>
</div>
<div class="q" id="p_32Kv_720"> <div class="p">
<span class="pN">720</span>×Na vattabbaṁ— “anāgataṁ atthī”ti? Āmantā. Nanu vuttaṁ bhagavatā— “kabaḷīkāre ce, bhikkhave, āhāre atthi rāgo, atthi nandī, atthi taṇhā; patiṭṭhitaṁ tattha viññāṇaṁ virūḷhaṁ. Yattha patiṭṭhitaṁ viññāṇaṁ virūḷhaṁ, atthi tattha nāmarūpassa avakkanti. Yattha atthi nāmarūpassa avakkanti, atthi tattha saṅkhārānaṁ vuddhi. Yattha atthi saṅkhārānaṁ vuddhi, atthi tattha āyatiṁ punabbhavābhinibbatti. Yattha atthi āyatiṁ punabbhavābhinibbatti, atthi tattha āyatiṁ jātijarāmaraṇaṁ. Yattha atthi āyatiṁ jātijarāmaraṇaṁ, sasokaṁ taṁ, bhikkhave, sarajaṁ saupāyāsanti vadāmi. </div>
</div>
<div class="q" id="p_32Kv_721"> <div class="p">
<span class="pN">721</span>Phasse ce, bhikkhave, āhāre… manosañcetanāya ce, bhikkhave, āhāre… viññāṇe ce, bhikkhave, āhāre atthi rāgo, atthi nandī…pe… sarajaṁ saupāyāsanti vadāmī”ti. Attheva suttantoti? Āmantā. Tena hi anāgataṁ atthīti. </div>
</div>
<div class="q" id="p_32Kv_722"> <div class="p">
<span class="pN">722</span>๐Anāgataṁ atthīti? Āmantā. Nanu vuttaṁ bhagavatā— “kabaḷīkāre ce, bhikkhave, āhāre natthi rāgo, natthi nandī, natthi taṇhā; appatiṭṭhitaṁ tattha viññāṇaṁ avirūḷhaṁ. Yattha viññāṇaṁ appatiṭṭhitaṁ avirūḷhaṁ, natthi tattha nāmarūpassa avakkanti. Yattha natthi nāmarūpassa avakkanti, natthi tattha saṅkhārānaṁ vuddhi. Yattha natthi saṅkhārānaṁ vuddhi, natthi tattha āyatiṁ punabbhavābhinibbatti. Yattha natthi āyatiṁ punabbhavābhinibbatti, natthi tattha āyatiṁ jātijarāmaraṇaṁ. Yattha natthi āyatiṁ jātijarāmaraṇaṁ, asokaṁ taṁ, bhikkhave, arajaṁ anupāyāsanti vadāmi. </div>
</div>
<div class="q" id="p_32Kv_723"> <div class="p">
<span class="pN">723</span>Phasse ce, bhikkhave, āhāre… manosañcetanāya ce, bhikkhave, āhāre… viññāṇe ce, bhikkhave, āhāre natthi rāgo, natthi nandī…pe… arajaṁ anupāyāsanti vadāmī”ti. Attheva suttantoti? Āmantā. Tena hi na vattabbaṁ— “anāgataṁ atthī”ti. </div>
</div>
<div class="CENTER" id="p_32Kv_724">
<span class="pN">724</span>Sabbamatthītikathā niṭṭhitā.</div>
</html>
