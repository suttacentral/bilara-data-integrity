<html>
<div class="i">3.3.5 Pabbatūpamasutta</div>
<div class="h">Kosalasaṁyutta</div>
<div class="h">Tatiyavagga</div>
<div class="h">Pabbatūpamasutta</div>
<div class="q" id="p_12S1_755"> <div class="divNumber">136.</div> <div class="p">
<span class="pN">755</span>Sāvatthinidānaṁ. Ekamantaṁ nisinnaṁ kho rājānaṁ pasenadiṁ kosalaṁ bhagavā etadavoca—  “handa kuto nu tvaṁ, mahārāja, āgacchasi divā divassā”ti? “Yāni tāni, bhante, raññaṁ khattiyānaṁ muddhāvasittānaṁ issariyamadamattānaṁ kāmagedhapariyuṭṭhitānaṁ janapadatthāvariyappattānaṁ mahantaṁ pathavimaṇḍalaṁ abhivijiya ajjhāvasantānaṁ rājakaraṇīyāni bhavanti, tesu khvāhaṁ, etarahi ussukkamāpanno”ti. </div>
</div>
<div class="q" id="p_12S1_756"> <div class="p">
<span class="pN">756</span>“Taṁ kiṁ maññasi, mahārāja, idha te puriso āgaccheyya puratthimāya disāya saddhāyiko paccayiko. So taṁ upasaṅkamitvā evaṁ vadeyya—  ‘yagghe, mahārāja, jāneyyāsi, ahaṁ āgacchāmi puratthimāya disāya. Tatthaddasaṁ mahantaṁ pabbataṁ abbhasamaṁ, sabbe pāṇe nippothento āgacchati. Yaṁ te, mahārāja, karaṇīyaṁ, taṁ karohī’ti. Atha dutiyo puriso āgaccheyya pacchimāya disāya…pe…  atha tatiyo puriso āgaccheyya uttarāya disāya…  atha catuttho puriso āgaccheyya dakkhiṇāya disāya saddhāyiko paccayiko. So taṁ upasaṅkamitvā evaṁ vadeyya—  ‘yagghe, mahārāja, jāneyyāsi, ahaṁ āgacchāmi dakkhiṇāya disāya. Tatthaddasaṁ mahantaṁ pabbataṁ abbhasamaṁ sabbe pāṇe nippothento āgacchati. Yaṁ te, mahārāja, karaṇīyaṁ taṁ karohī’ti. Evarūpe te, mahārāja, mahati mahabbhaye samuppanne dāruṇe manussakkhaye dullabhe manussatte kimassa karaṇīyan”ti? </div>
</div>
<div class="q" id="p_12S1_757"> <div class="p">
<span class="pN">757</span>“Evarūpe me, bhante, mahati mahabbhaye samuppanne dāruṇe manussakkhaye dullabhe manussatte kimassa karaṇīyaṁ aññatra dhammacariyāya aññatra samacariyāya aññatra kusalakiriyāya aññatra puññakiriyāyā”ti? </div>
</div>
<div class="q" id="p_12S1_758"> <div class="p">
<span class="pN">758</span>“Ārocemi kho te, mahārāja, paṭivedemi kho te, mahārāja, adhivattati kho taṁ, mahārāja, jarāmaraṇaṁ. Adhivattamāne ce te, mahārāja, jarāmaraṇe kimassa karaṇīyan”ti? “Adhivattamāne ca me, bhante, jarāmaraṇe kimassa karaṇīyaṁ aññatra dhammacariyāya samacariyāya kusalakiriyāya puññakiriyāya? Yāni tāni, bhante, raññaṁ khattiyānaṁ muddhāvasittānaṁ issariyamadamattānaṁ kāmagedhapariyuṭṭhitānaṁ janapadatthāvariyappattānaṁ mahantaṁ pathavimaṇḍalaṁ abhivijiya ajjhāvasantānaṁ hatthiyuddhāni bhavanti; tesampi, bhante, hatthiyuddhānaṁ natthi gati natthi visayo adhivattamāne jarāmaraṇe. Yānipi tāni, bhante, raññaṁ khattiyānaṁ muddhāvasittānaṁ…pe…  ajjhāvasantānaṁ assayuddhāni bhavanti…pe…  rathayuddhāni bhavanti…pe…  pattiyuddhāni bhavanti; tesampi, bhante, pattiyuddhānaṁ natthi gati natthi visayo adhivattamāne jarāmaraṇe. Santi kho pana, bhante, imasmiṁ rājakule mantino mahāmattā, ye pahonti āgate paccatthike mantehi bhedayituṁ. Tesampi, bhante, mantayuddhānaṁ natthi gati natthi visayo adhivattamāne jarāmaraṇe. Saṁvijjati kho pana, bhante, imasmiṁ rājakule pahūtaṁ hiraññasuvaṇṇaṁ bhūmigatañceva vehāsaṭṭhañca, yena mayaṁ pahoma āgate paccatthike dhanena upalāpetuṁ. Tesampi, bhante, dhanayuddhānaṁ natthi gati natthi visayo adhivattamāne jarāmaraṇe. Adhivattamāne ca me, bhante, jarāmaraṇe kimassa karaṇīyaṁ aññatra dhammacariyāya samacariyāya kusalakiriyāya puññakiriyāyā”ti? </div>
</div>
<div class="q" id="p_12S1_759"> <div class="p">
<span class="pN">759</span>“Evametaṁ, mahārāja, evametaṁ, mahārāja. Adhivattamāne jarāmaraṇe kimassa karaṇīyaṁ aññatra dhammacariyāya samacariyāya kusalakiriyāya puññakiriyāyā”ti? Idamavoca bhagavā…pe…  satthā—  </div>
</div>
<div class="q" id="p_12S1_760"> <div class="p"> <table class="singleColumn"> <tr> <td> <div class="pN">760</div> <div class="G">“Yathāpi selā vipulā,</div> </td> </tr> <tr> <td> <div class="G">nabhaṁ āhacca pabbatā;</div> </td> </tr> <tr> <td> <div class="G">Samantānupariyāyeyyuṁ,</div> </td> </tr> <tr> <td> <div class="G">nippothento catuddisā.</div> </td> </tr> </table> </div>
</div>
<div class="q" id="p_12S1_761"> <div class="p"> <table class="singleColumn"> <tr> <td> <div class="pN">761</div> <div class="G">Evaṁ jarā ca maccu ca,</div> </td> </tr> <tr> <td> <div class="G">adhivattanti pāṇine;</div> </td> </tr> <tr> <td> <div class="G">Khattiye brāhmaṇe vesse,</div> </td> </tr> <tr> <td> <div class="G">sudde caṇḍālapukkuse;</div> </td> </tr> <tr> <td> <div class="G">Na kiñci parivajjeti,</div> </td> </tr> <tr> <td> <div class="G">sabbamevābhimaddati.</div> </td> </tr> </table> </div>
</div>
<div class="q" id="p_12S1_762"> <div class="p"> <table class="singleColumn"> <tr> <td> <div class="pN">762</div> <div class="G">Na tattha hatthīnaṁ bhūmi,</div> </td> </tr> <tr> <td> <div class="G">na rathānaṁ na pattiyā;</div> </td> </tr> <tr> <td> <div class="G">Na cāpi mantayuddhena,</div> </td> </tr> <tr> <td> <div class="G">sakkā jetuṁ dhanena vā.</div> </td> </tr> </table> </div>
</div>
<div class="q" id="p_12S1_763"> <div class="p"> <table class="singleColumn"> <tr> <td> <div class="pN">763</div> <div class="G">Tasmā hi paṇḍito poso,</div> </td> </tr> <tr> <td> <div class="G">sampassaṁ atthamattano;</div> </td> </tr> <tr> <td> <div class="G">Buddhe dhamme ca saṁghe ca,</div> </td> </tr> <tr> <td> <div class="G">dhīro saddhaṁ nivesaye.</div> </td> </tr> </table> </div>
</div>
<div class="q" id="p_12S1_764"> <div class="p"> <table class="singleColumn"> <tr> <td> <div class="pN">764</div> <div class="G">Yo dhammaṁ cari kāyena,</div> </td> </tr> <tr> <td> <div class="G">vācāya uda cetasā;</div> </td> </tr> <tr> <td> <div class="G">Idheva naṁ pasaṁsanti,</div> </td> </tr> <tr> <td> <div class="G">pecca sagge pamodatī”ti.</div> </td> </tr> </table> </div>
</div>
<div class="CENTER" id="p_12S1_765">
<span class="pN">765</span>Tatiyo vaggo.</div>
<div class="SUMMARY" id="p_12S1_766">
<span class="pN">766</span><span class="firstLetter">T</span>assuddānaṁ</div>
<div class="q" id="p_12S1_767"> <div class="p"> <table class="singleColumn"> <tr> <td> <div class="pN">767</div> <div class="G">Puggalo ayyikā loko,</div> </td> </tr> <tr> <td> <div class="G">issattaṁ pabbatūpamā;</div> </td> </tr> <tr> <td> <div class="G">Desitaṁ buddhaseṭṭhena,</div> </td> </tr> <tr> <td> <div class="G">imaṁ kosalapañcakanti.</div> </td> </tr> </table> </div>
</div>
<div class="ENDH3" id="p_12S1_768">
<span class="pN">768</span>Kosalasaṁyuttaṁ samattaṁ.</div>
</html>
