<html>
<div class="i">2.3.2.10 Mahantaraduka</div>
<div class="h">Āyatanavibhaṅga</div>
<div class="h">Pañhāpucchaka</div>
<div class="h">Duka</div>
<div class="h">Mahantaraduka</div>
<div class="q" id="p_30Vbh_604"> <div class="p">
<span class="pN">604</span>Dasāyatanā anārammaṇā. Manāyatanaṁ sārammaṇaṁ. Dhammāyatanaṁ siyā sārammaṇaṁ, siyā anārammaṇaṁ. Manāyatanaṁ cittaṁ. Ekādasāyatanā no cittā. Ekādasāyatanā acetasikā. Dhammāyatanaṁ siyā cetasikaṁ, siyā acetasikaṁ. Dasāyatanā cittavippayuttā. Dhammāyatanaṁ siyā cittasampayuttaṁ, siyā cittavippayuttaṁ. Manāyatanaṁ na vattabbaṁ—  “cittena sampayuttan”tipi, “cittena vippayuttan”tipi. Dasāyatanā cittavisaṁsaṭṭhā. Dhammāyatanaṁ siyā cittasaṁsaṭṭhaṁ, siyā cittavisaṁsaṭṭhaṁ. Manāyatanaṁ na vattabbaṁ—  “cittena saṁsaṭṭhan”tipi, “cittena visaṁsaṭṭhan”tipi. Chāyatanā no cittasamuṭṭhānā. Chāyatanā siyā cittasamuṭṭhānā, siyā no cittasamuṭṭhānā. Ekādasāyatanā no cittasahabhuno. Dhammāyatanaṁ siyā cittasahabhū, siyā no cittasahabhū. Ekādasāyatanā no cittānuparivattino. Dhammāyatanaṁ siyā cittānuparivatti, siyā no cittānuparivatti. Ekādasāyatanā no cittasaṁsaṭṭhasamuṭṭhānā. Dhammāyatanaṁ siyā cittasaṁsaṭṭhasamuṭṭhānaṁ, siyā no cittasaṁsaṭṭhasamuṭṭhānaṁ. Ekādasāyatanā no cittasaṁsaṭṭhasamuṭṭhānasahabhuno. Dhammāyatanaṁ siyā cittasaṁsaṭṭhasamuṭṭhānasahabhū, siyā no cittasaṁsaṭṭhasamuṭṭhānasahabhū. Ekādasāyatanā no cittasaṁsaṭṭhasamuṭṭhānānuparivattino. Dhammāyatanaṁ siyā cittasaṁsaṭṭhasamuṭṭhānānuparivatti, siyā no cittasaṁsaṭṭhasamuṭṭhānānuparivatti. </div>
</div>
<div class="q" id="p_30Vbh_605"> <div class="p">
<span class="pN">605</span>Chāyatanā ajjhattikā. Chāyatanā bāhirā. Navāyatanā upādā. Dvāyatanā no upādā. Dhammāyatanaṁ siyā upādā, siyā no upādā. Pañcāyatanā upādinnā. Saddāyatanaṁ anupādinnaṁ. Chāyatanā siyā upādinnā, siyā anupādinnā. </div>
</div>
</html>
