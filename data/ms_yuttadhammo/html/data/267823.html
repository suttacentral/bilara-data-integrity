<html>
<div class="i">3.1 Paṭhamavagga</div>
<div class="h">Khaggavisāṇasuttaniddesa</div>
<div class="h">Paṭhamavagga</div>
<div class="q" id="p_25Cn_1214"> <div class="divNumber">121.</div> <div class="p"> <table class="singleColumn"> <tr> <td> <div class="pN">1214</div> <div class="G"><span class="bold">Sabbesu bhūtesu nidhāya daṇḍaṁ,</span></div> </td> </tr> <tr> <td> <div class="G"><span class="bold">Aviheṭhayaṁ aññatarampi tesaṁ;</span></div> </td> </tr> <tr> <td> <div class="G"><span class="bold">Na puttamiccheyya kuto sahāyaṁ,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (1) </div> </td> </tr> </table> </div>
</div>
<div class="q" id="p_25Cn_1215"> <div class="p">
<span class="pN">1215</span><span class="bold">Sabbesu bhūtesu nidhāya daṇḍan</span>ti. <span class="bold">Sabbesū</span>ti sabbena sabbaṁ sabbathā sabbaṁ asesaṁ nissesaṁ pariyādiyanavacanametaṁ—  sabbesūti. <span class="bold">Bhūtesū</span>ti bhūtā vuccanti tasā ca thāvarā ca. <span class="bold">Tasā</span>ti yesaṁ tasitataṇhā appahīnā, yesañca bhayabheravā appahīnā. Kiṁkāraṇā vuccanti tasā? Te tasanti uttasanti paritasanti bhāyanti santāsaṁ āpajjanti, taṁkāraṇā vuccanti tasā. <span class="bold">Thāvarā</span>ti yesaṁ tasitataṇhā pahīnā, yesañca bhayabheravā pahīnā. Kiṁkāraṇā vuccanti thāvarā? Te na tasanti na uttasanti na paritasanti na bhāyanti na santāsaṁ āpajjanti, taṁkāraṇā vuccanti thāvarā. <span class="bold">Daṇḍan</span>ti tayo daṇḍā—  kāyadaṇḍo vacīdaṇḍo manodaṇḍo. Tividhaṁ kāyaduccaritaṁ kāyadaṇḍo, catubbidhaṁ vacīduccaritaṁ vacīdaṇḍo, tividhaṁ manoduccaritaṁ manodaṇḍo. <span class="bold">Sabbesu bhūtesu nidhāya daṇḍan</span>ti sabbesu bhūtesu daṇḍaṁ nidhāya nidahitvā. Oropayitvā samoropayitvā nikkhipitvā paṭippassambhitvāti sabbesu bhūtesu nidhāya daṇḍaṁ. </div>
</div>
<div class="q" id="p_25Cn_1216"> <div class="p">
<span class="pN">1216</span><span class="bold">Aviheṭhayaṁ aññatarampi tesan</span>ti ekamekampi sattaṁ pāṇinā vā leḍḍunā vā daṇḍena vā satthena vā anduyā vā rajjuyā vā aviheṭhayanto, sabbepi satte pāṇinā vā leḍḍunā vā daṇḍena vā satthena vā anduyā vā rajjuyā vā aviheṭhayantoti—  aviheṭhayaṁ aññatarampi tesaṁ. </div>
</div>
<div class="q" id="p_25Cn_1217"> <div class="p">
<span class="pN">1217</span><span class="bold">Na puttamiccheyya kuto sahāyan</span>ti. <span class="bold">Nā</span>ti paṭikkhepo; <span class="bold">puttā</span>ti cattāro puttā—  atrajo putto, khettajo putto, dinnako putto, antevāsiko putto. <span class="bold">Sahāyan</span>ti sahāyā vuccanti yehi saha āgamanaṁ phāsu, gamanaṁ phāsu, gamanāgamanaṁ phāsu, ṭhānaṁ phāsu, nisajjanaṁ phāsu, sayanaṁ phāsu, ālapanaṁ phāsu, sallapanaṁ phāsu, ullapanaṁ phāsu, samullapanaṁ phāsu. <span class="bold">Na puttamiccheyya kuto sahāyan</span>ti puttampi na iccheyya na sādiyeyya na patthayeyya na pihayeyya nābhijappeyya, kuto mittaṁ vā sandiṭṭhaṁ vā sambhattaṁ vā sahāyaṁ vā iccheyya sādiyeyya patthayeyya pihayeyya abhijappeyyāti—  na puttamiccheyya kuto sahāyaṁ. </div>
</div>
<div class="q" id="p_25Cn_1218"> <div class="p">
<span class="pN">1218</span><span class="bold">Eko care khaggavisāṇakappo</span>ti. <span class="bold">Eko</span>ti so paccekasambuddho pabbajjāsaṅkhātena eko, adutiyaṭṭhena eko, taṇhāya pahānaṭṭhena eko, ekantavītarāgoti eko, ekantavītadosoti eko, ekantavītamohoti eko, ekantanikkilesoti eko, ekāyanamaggaṁ gatoti eko, eko anuttaraṁ paccekasambodhiṁ abhisambuddhoti eko. </div>
</div>
<div class="q" id="p_25Cn_1219"> <div class="p">
<span class="pN">1219</span>Kathaṁ so paccekasambuddho pabbajjāsaṅkhātena eko? So paccekasambuddho sabbaṁ gharāvāsapalibodhaṁ chinditvā puttadārapalibodhaṁ chinditvā ñātipalibodhaṁ chinditvā sannidhipalibodhaṁ chinditvā kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajitvā akiñcanabhāvaṁ upagantvā eko carati viharati iriyati vatteti pāleti yapeti yāpetīti—  evaṁ so paccekasambuddho pabbajjāsaṅkhātena eko. </div>
</div>
<div class="q" id="p_25Cn_1220"> <div class="p">
<span class="pN">1220</span>Kathaṁ so paccekasambuddho adutiyaṭṭhena eko? So evaṁ pabbajito samāno eko araññavanapatthāni pantāni senāsanāni paṭisevati appasaddāni appanigghosāni vijanavātāni manussarāhasseyyakāni paṭisallānasāruppāni. So eko gacchati, eko tiṭṭhati, eko nisīdati, eko seyyaṁ kappeti, eko gāmaṁ piṇḍāya pavisati, eko abhikkamati, eko paṭikkamati, eko raho nisīdati, eko caṅkamaṁ adhiṭṭhāti, eko carati viharati iriyati vatteti pāleti yapeti yāpetīti—  evaṁ so paccekasambuddho adutiyaṭṭhena eko. </div>
</div>
<div class="q" id="p_25Cn_1221"> <div class="p">
<span class="pN">1221</span>Kathaṁ so paccekasambuddho taṇhāya pahānaṭṭhena eko? So evaṁ eko adutiyo appamatto ātāpī pahitatto viharanto mahāpadhānaṁ padahanto māraṁ sasenakaṁ namuciṁ kaṇhaṁ pamattabandhuṁ vidhametvā ca taṇhājāliniṁ visaritaṁ visattikaṁ pajahi vinodesi byantīakāsi anabhāvaṁgamesi. </div>
</div>
<div class="q" id="p_25Cn_1222"> <div class="p"> <table class="singleColumn"> <tr> <td> <div class="pN">1222</div> <div class="G">“Taṇhādutiyo puriso,</div> </td> </tr> <tr> <td> <div class="G">dīghamaddhāna saṁsaraṁ;</div> </td> </tr> <tr> <td> <div class="G">Itthabhāvaññathābhāvaṁ,</div> </td> </tr> <tr> <td> <div class="G">saṁsāraṁ nātivattati.</div> </td> </tr> </table> </div>
</div>
<div class="q" id="p_25Cn_1223"> <div class="p"> <table class="singleColumn"> <tr> <td> <div class="pN">1223</div> <div class="G">Etamādīnavaṁ ñatvā,</div> </td> </tr> <tr> <td> <div class="G">Taṇhaṁ dukkhassa sambhavaṁ;</div> </td> </tr> <tr> <td> <div class="G">Vītataṇho anādāno,</div> </td> </tr> <tr> <td> <div class="G">Sato bhikkhu paribbaje”ti.</div> </td> </tr> </table> </div>
</div>
<div class="q" id="p_25Cn_1224"> <div class="p">
<span class="pN">1224</span>Evaṁ so paccekasambuddho taṇhāya pahānaṭṭhena eko. </div>
</div>
<div class="q" id="p_25Cn_1225"> <div class="p">
<span class="pN">1225</span>Kathaṁ so paccekasambuddho ekantavītarāgoti eko? Rāgassa pahīnattā ekantavītarāgoti eko, dosassa pahīnattā ekantavītadosoti eko, mohassa pahīnattā ekantavītamohoti eko, kilesānaṁ pahīnattā ekantanikkilesoti eko. Evaṁ so paccekasambuddho ekantavītarāgoti eko. </div>
</div>
<div class="q" id="p_25Cn_1226"> <div class="p">
<span class="pN">1226</span>Kathaṁ so paccekasambuddho ekāyanamaggaṁ gatoti eko? Ekāyanamaggo vuccati cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā ariyo aṭṭhaṅgiko maggo. </div>
</div>
<div class="q" id="p_25Cn_1227"> <div class="p"> <table class="singleColumn"> <tr> <td> <div class="pN">1227</div> <div class="G">“Ekāyanaṁ jātikhayantadassī,</div> </td> </tr> <tr> <td> <div class="G">Maggaṁ pajānāti hitānukampī;</div> </td> </tr> <tr> <td> <div class="G">Etena maggena tariṁsu pubbe,</div> </td> </tr> <tr> <td> <div class="G">Tarissanti ye ca taranti oghan”ti.</div> </td> </tr> </table> </div>
</div>
<div class="q" id="p_25Cn_1228"> <div class="p">
<span class="pN">1228</span>Evaṁ so paccekasambuddho ekāyanamaggaṁ gatoti eko. </div>
</div>
<div class="q" id="p_25Cn_1229"> <div class="p">
<span class="pN">1229</span>Kathaṁ so paccekasambuddho eko anuttaraṁ paccekasambodhiṁ abhisambuddhoti eko? Bodhi vuccati catūsu maggesu ñāṇaṁ. Paññā paññindriyaṁ paññābalaṁ dhammavicayasambojjhaṅgo vīmaṁsā vipassanā sammādiṭṭhi. So paccekasambuddho maggapaccekasambuddho ñāṇapaccekasambuddho “sabbe saṅkhārā aniccā”ti bujjhi, “sabbe saṅkhārā dukkhā”ti bujjhi, “sabbe dhammā anattā”ti bujjhi, “avijjāpaccayā saṅkhārā”ti bujjhi, “saṅkhārapaccayā viññāṇan”ti bujjhi, “viññāṇapaccayā nāmarūpan”ti bujjhi, “nāmarūpapaccayā saḷāyatanan”ti bujjhi, “saḷāyatanapaccayā phasso”ti bujjhi, “phassapaccayā vedanā”ti bujjhi, “vedanāpaccayā taṇhā”ti bujjhi, “taṇhāpaccayā upādānan”ti bujjhi, “upādānapaccayā bhavo”ti bujjhi, “bhavapaccayā jātī”ti bujjhi, “jātipaccayā jarāmaraṇan”ti bujjhi; “avijjānirodhā saṅkhāranirodho”ti bujjhi, “saṅkhāranirodhā viññāṇanirodho”ti bujjhi, “viññāṇanirodhā nāmarūpanirodho”ti bujjhi, “nāmarūpanirodhā saḷāyatananirodho”ti bujjhi, “saḷāyatananirodhā phassanirodho”ti bujjhi, “phassanirodhā vedanānirodho”ti bujjhi, “vedanānirodhā taṇhānirodho”ti bujjhi, “taṇhānirodhā upādānanirodho”ti bujjhi, “upādānanirodhā bhavanirodho”ti bujjhi, “bhavanirodhā jātinirodho”ti bujjhi, “jātinirodhā jarāmaraṇanirodho”ti bujjhi; “idaṁ dukkhan”ti bujjhi, “ayaṁ dukkhasamudayo”ti bujjhi, “ayaṁ dukkhanirodho”ti bujjhi, “ayaṁ dukkhanirodhagāminī paṭipadā”ti bujjhi; “ime āsavā”ti bujjhi, “ayaṁ āsavasamudayo”ti bujjhi…pe…  “ayaṁ āsavanirodhagāminī paṭipadā”ti bujjhi; “ime dhammā abhiññeyyā”ti bujjhi, “ime dhammā pahātabbā”ti bujjhi, “ime dhammā sacchikātabbā”ti bujjhi, “ime dhammā bhāvetabbā”ti bujjhi; channaṁ phassāyatanānaṁ samudayañca atthaṅgamañca assādañca ādīnavañca nissaraṇañca bujjhi, pañcannaṁ upādānakkhandhānaṁ samudayañca…pe…  nissaraṇañca bujjhi, catunnaṁ mahābhūtānaṁ samudayañca atthaṅgamañca assādañca ādīnavañca nissaraṇañca bujjhi, “yaṁ kiñci samudayadhammaṁ sabbaṁ taṁ nirodhadhamman”ti bujjhi. </div>
</div>
<div class="q" id="p_25Cn_1230"> <div class="p">
<span class="pN">1230</span>Atha vā yaṁ bujjhitabbaṁ anubujjhitabbaṁ paṭibujjhitabbaṁ sambujjhitabbaṁ adhigantabbaṁ phassitabbaṁ sacchikātabbaṁ, sabbaṁ taṁ tena paccekabodhiñāṇena bujjhi anubujjhi paṭibujjhi sambujjhi adhigacchi phassesi sacchākāsīti evaṁ so paccekasambuddho eko anuttaraṁ paccekasambodhiṁ abhisambuddhoti—  eko. </div>
</div>
<div class="q" id="p_25Cn_1231"> <div class="p">
<span class="pN">1231</span><span class="bold">Care</span>ti aṭṭha cariyāyo—  iriyāpathacariyā, āyatanacariyā, saticariyā, samādhicariyā, ñāṇacariyā, maggacariyā, patticariyā, lokatthacariyā. <span class="bold">Iriyāpathacariyā</span>ti catūsu iriyāpathesu. <span class="bold">Āyatanacariyā</span>ti chasu ajjhattikabāhiresu āyatanesu. <span class="bold">Saticariyā</span>ti catūsu satipaṭṭhānesu. <span class="bold">Samādhicariyā</span>ti catūsu jhānesu. <span class="bold">Ñāṇacariyā</span>ti catūsu ariyasaccesu. <span class="bold">Maggacariyā</span>ti catūsu ariyamaggesu. <span class="bold">Patticariyā</span>ti catūsu sāmaññaphalesu. <span class="bold">Lokatthacariyā</span>ti tathāgatesu arahantesu sammāsambuddhesu padesato paccekasambuddhesu padesato sāvakesu. Iriyāpathacariyā ca paṇidhisampannānaṁ, āyatanacariyā ca indriyesu guttadvārānaṁ, saticariyā ca appamādavihārīnaṁ, samādhicariyā ca adhicittamanuyuttānaṁ, ñāṇacariyā ca buddhisampannānaṁ, maggacariyā ca sammāpaṭipannānaṁ, patticariyā ca adhigataphalānaṁ, lokatthacariyā ca tathāgatānaṁ arahantānaṁ sammāsambuddhānaṁ padesato paccekabuddhānaṁ padesato sāvakānaṁ. Imā aṭṭha cariyāyo. Aparāpi aṭṭha cariyāyo—  adhimuccanto saddhāya carati, paggaṇhanto vīriyena carati, upaṭṭhāpento satiyā carati, avikkhepaṁ karonto samādhinā carati, pajānanto paññāya carati, vijānanto viññāṇacariyāya carati. Evaṁ paṭipannassa kusalā dhammā āyāpentīti—  āyatanacariyāya carati. Evaṁ paṭipanno visesamadhigacchatīti—  visesacariyāya carati. Imā aṭṭha cariyāyo. </div>
</div>
<div class="q" id="p_25Cn_1232"> <div class="p">
<span class="pN">1232</span>Aparāpi aṭṭha cariyāyo—  dassanacariyā ca sammādiṭṭhiyā, abhiniropanacariyā ca sammāsaṅkappassa, pariggahacariyā ca sammāvācāya, samuṭṭhānacariyā ca sammākammantassa, vodānacariyā ca sammāājīvassa, paggahacariyā ca sammāvāyāmassa, upaṭṭhānacariyā ca sammāsatiyā, avikkhepacariyā ca sammāsamādhissa. Imā aṭṭha cariyāyo. </div>
</div>
<div class="q" id="p_25Cn_1233"> <div class="p">
<span class="pN">1233</span><span class="bold">Khaggavisāṇakappo</span>ti yathā khaggassa nāma visāṇaṁ ekaṁ hoti adutiyaṁ, evameva so paccekasambuddho takkappo tassadiso tappaṭibhāgo. Yathā atiloṇaṁ vuccati loṇakappo, atitittakaṁ vuccati tittakappo, atimadhuraṁ vuccati madhurakappo, atiuṇhaṁ vuccati aggikappo, atisītalaṁ vuccati himakappo, mahāudakakkhandho vuccati samuddakappo, mahābhiññābalappatto sāvako vuccati satthukappoti; evameva so paccekasambuddho tattha takkappo tassadiso tappaṭibhāgo eko adutiyo muttabandhano sammā loke carati viharati iriyati vatteti pāleti yapeti yāpetīti—  eko care khaggavisāṇakappo. Tenāha so paccekasambuddho—  </div>
</div>
<div class="q" id="p_25Cn_1234"> <div class="p"> <table class="singleColumn"> <tr> <td> <div class="pN">1234</div> <div class="G">“Sabbesu bhūtesu nidhāya daṇḍaṁ,</div> </td> </tr> <tr> <td> <div class="G">Aviheṭhayaṁ aññatarampi tesaṁ;</div> </td> </tr> <tr> <td> <div class="G">Na puttamiccheyya kuto sahāyaṁ,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1235"> <div class="divNumber">122.</div> <div class="p"> <table class="singleColumn"> <tr> <td> <div class="pN">1235</div> <div class="G"><span class="bold">Saṁsaggajātassa bhavanti snehā,</span></div> </td> </tr> <tr> <td> <div class="G"><span class="bold">Snehanvayaṁ dukkhamidaṁ pahoti;</span></div> </td> </tr> <tr> <td> <div class="G"><span class="bold">Ādīnavaṁ snehajaṁ pekkhamāno,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (2) </div> </td> </tr> </table> </div>
</div>
<div class="q" id="p_25Cn_1236"> <div class="p">
<span class="pN">1236</span><span class="bold">Saṁsaggajātassa bhavanti snehā</span>ti. <span class="bold">Saṁsaggā</span>ti dve saṁsaggā—  dassanasaṁsaggo ca savanasaṁsaggo ca. Katamo dassanasaṁsaggo? Idhekacco passati itthiṁ vā kumāriṁ vā abhirūpaṁ dassanīyaṁ pāsādikaṁ paramāya vaṇṇapokkharatāya samannāgataṁ. Disvā passitvā anubyañjanaso nimittaṁ gaṇhāti—  kesā vā sobhanā mukhaṁ vā sobhanaṁ akkhī vā sobhanā kaṇṇā vā sobhanā nāsā vā sobhanā oṭṭhā vā sobhanā dantā vā sobhanā mukhaṁ vā sobhanaṁ gīvā vā sobhanā thanā vā sobhanā uraṁ vā sobhanaṁ udaraṁ vā sobhanaṁ kaṭi vā sobhanā ūrū vā sobhanā jaṅghā vā sobhanā hatthā vā sobhanā pādā vā sobhanā aṅguliyo vā sobhanā nakhā vā sobhanāti. Disvā passitvā abhinandati abhivadati abhipattheti anuppādeti anubandhati rāgabandhanaṁ—  ayaṁ dassanasaṁsaggo. </div>
</div>
<div class="q" id="p_25Cn_1237"> <div class="p">
<span class="pN">1237</span>Katamo savanasaṁsaggo? Idhekacco suṇāti—  “asukasmiṁ nāma gāme vā nigame vā itthī vā kumārī vā abhirūpā dassanīyā pāsādikā paramāya vaṇṇapokkharatāya samannāgatā”ti. Sutvā suṇitvā abhinandati abhivadati abhipattheti anuppādeti anubandhati rāgabandhanaṁ—  ayaṁ savanasaṁsaggo. </div>
</div>
<div class="q" id="p_25Cn_1238"> <div class="p">
<span class="pN">1238</span><span class="bold">Snehā</span>ti dve snehā—  taṇhāsneho ca diṭṭhisneho ca. Katamo taṇhāsneho? Yāvatā taṇhāsaṅkhātena sīmakataṁ mariyādikataṁ odhikataṁ pariyantakataṁ pariggahitaṁ mamāyitaṁ—  idaṁ mama, etaṁ mama, ettakaṁ mama, ettāvatā mama. Mama rūpā saddā gandhā rasā phoṭṭhabbā attharaṇā pāvuraṇā dāsidāsā ajeḷakā kukkuṭasūkarā hatthigavāssavaḷavā khettaṁ vatthu hiraññaṁ suvaṇṇaṁ gāmanigamarājadhāniyo raṭṭhañca janapado ca koso ca koṭṭhāgārañca, kevalampi mahāpathaviṁ taṇhāvasena mamāyati, yāvatā aṭṭhasataṁ taṇhāvicaritaṁ—  ayaṁ taṇhāsneho. </div>
</div>
<div class="q" id="p_25Cn_1239"> <div class="p">
<span class="pN">1239</span>Katamo diṭṭhisneho? Vīsativatthukā sakkāyadiṭṭhi, dasavatthukā micchādiṭṭhi, dasavatthukā antaggāhikādiṭṭhi. Yā evarūpā diṭṭhi diṭṭhigataṁ diṭṭhigahanaṁ diṭṭhikantāro diṭṭhivisūkāyikaṁ diṭṭhivipphanditaṁ diṭṭhisaṁyojanaṁ gāho paṭiggāho abhiniveso parāmāso kummaggo micchāpatho micchattaṁ titthāyatanaṁ vipariyesaggāho viparītaggāho vipallāsaggāho micchāgāho ayāthāvakasmiṁ yāthāvakanti gāho, yāvatā dvāsaṭṭhi diṭṭhigatāni—  ayaṁ diṭṭhisneho. </div>
</div>
<div class="q" id="p_25Cn_1240"> <div class="p">
<span class="pN">1240</span><span class="bold">Saṁsaggajātassa bhavanti snehā</span>ti dassanasaṁsaggapaccayā ca savanasaṁsaggapaccayā ca taṇhāsneho ca diṭṭhisneho ca bhavanti sambhavanti jāyanti sañjāyanti nibbattanti abhinibbattanti pātubhavantīti—  saṁsaggajātassa bhavanti snehā. </div>
</div>
<div class="q" id="p_25Cn_1241"> <div class="p">
<span class="pN">1241</span><span class="bold">Snehanvayaṁ dukkhamidaṁ pahotī</span>ti. <span class="bold">Sneho</span>ti dve snehā—  taṇhāsneho ca diṭṭhisneho ca…pe…  ayaṁ taṇhāsneho…pe…  ayaṁ diṭṭhisneho. <span class="bold">Dukkhamidaṁ pahotī</span>ti idhekacco kāyena duccaritaṁ carati, vācāya duccaritaṁ carati, manasā duccaritaṁ carati, pāṇampi hanati, adinnampi ādiyati, sandhimpi chindati, nillopampi harati, ekāgārikampi karoti, paripanthepi tiṭṭhati, paradārampi gacchati, musāpi bhaṇati. Tamenaṁ gahetvā rañño dassenti—  “ayaṁ, deva, coro āgucārī. Imassa yaṁ icchasi taṁ daṇḍaṁ paṇehī”ti. Tamenaṁ rājā taṁ paribhāsati. So paribhāsapaccayāpi dukkhaṁ domanassaṁ paṭisaṁvedeti. Etaṁ bhayaṁ dukkhaṁ domanassaṁ kuto jātaṁ? Tassa snehapaccayā ca nandipaccayā ca rāgapaccayā ca nandirāgapaccayā ca jātaṁ. </div>
</div>
<div class="q" id="p_25Cn_1242"> <div class="p">
<span class="pN">1242</span>Ettakenapi rājā na tussati. Tamenaṁ rājā bandhāpeti—  andubandhanena vā rajjubandhanena vā saṅkhalikabandhanena vā vettabandhanena vā latābandhanena vā pakkhepabandhanena vā parikkhepabandhanena vā gāmabandhanena vā nigamabandhanena vā nagarabandhanena vā raṭṭhabandhanena vā janapadabandhanena vā, antamaso savacanīyampi karoti—  “na te labbhā ito pakkamitun”ti. So bandhanapaccayāpi dukkhaṁ domanassaṁ paṭisaṁvedeti. Etaṁ bhayaṁ dukkhaṁ domanassaṁ kuto jātaṁ? Tassa snehapaccayā ca nandipaccayā ca rāgapaccayā ca nandirāgapaccayā ca jātaṁ. </div>
</div>
<div class="q" id="p_25Cn_1243"> <div class="p">
<span class="pN">1243</span>Ettakenapi rājā na tussati. Tamenaṁ rājā tasseva dhanaṁ āharāpeti—  sataṁ vā sahassaṁ vā satasahassaṁ vā. So dhanajānipaccayāpi dukkhaṁ domanassaṁ paṭisaṁvedeti. Etaṁ bhayaṁ dukkhaṁ domanassaṁ kuto jātaṁ? Tassa snehapaccayā ca nandipaccayā ca rāgapaccayā ca nandirāgapaccayā ca jātaṁ. </div>
</div>
<div class="q" id="p_25Cn_1244"> <div class="p">
<span class="pN">1244</span>Ettakenapi rājā na tussati. Tamenaṁ rājā vividhā kammakāraṇā kārāpeti—  kasāhipi tāḷeti, vettehipi tāḷeti, aḍḍhadaṇḍakehipi tāḷeti, hatthampi chindati, pādampi chindati, hatthapādampi chindati, kaṇṇampi chindati, nāsampi chindati, kaṇṇanāsampi chindati, bilaṅgathālikampi karoti, saṅkhamuṇḍikampi karoti, rāhumukhampi karoti, jotimālikampi karoti, hatthapajjotikampi karoti, erakavattikampi karoti, cīrakavāsikampi karoti, eṇeyyakampi karoti, baḷisamaṁsikampi karoti, kahāpaṇikampi karoti, khārāpatacchikampi karoti, palighaparivattikampi karoti, palālapīṭhakampi karoti, tattenapi telena osiñcati, sunakhehipi khādāpeti, jīvantampi sūle uttāseti, asināpi sīsaṁ chindati. So kammakāraṇapaccayāpi dukkhaṁ domanassaṁ paṭisaṁvedeti. Etaṁ bhayaṁ dukkhaṁ domanassaṁ kuto jātaṁ? Tassa snehapaccayā ca nandipaccayā ca rāgapaccayā ca nandirāgapaccayā ca jātaṁ. Rājā imesaṁ catunnaṁ daṇḍānaṁ issaro. </div>
</div>
<div class="q" id="p_25Cn_1245"> <div class="p">
<span class="pN">1245</span>So sakena kammena kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati. Tamenaṁ nirayapālā pañcavidhabandhanaṁ nāma kammakāraṇaṁ karonti—  tattaṁ ayokhilaṁ hatthe gamenti, tattaṁ ayokhilaṁ dutiye hatthe gamenti, tattaṁ ayokhilaṁ pāde gamenti, tattaṁ ayokhilaṁ dutiye pāde gamenti, tattaṁ ayokhilaṁ majjhe urasmiṁ gamenti. So tattha dukkhā tibbā kharā kaṭukā vedanā vedeti; na ca tāva kālaṁ karoti yāva na taṁ pāpakammaṁ byantīhoti. Etaṁ bhayaṁ dukkhaṁ domanassaṁ kuto jātaṁ? Tassa snehapaccayā ca nandipaccayā ca rāgapaccayā ca nandirāgapaccayā ca jātaṁ. </div>
</div>
<div class="q" id="p_25Cn_1246"> <div class="p">
<span class="pN">1246</span>Tamenaṁ nirayapālā saṁvesetvā kuṭhārīhi tacchanti…pe…  tamenaṁ nirayapālā uddhampādaṁ adhosiraṁ gahetvā vāsīhi tacchanti. Tamenaṁ nirayapālā rathe yojetvā ādittāya pathaviyā sampajjalitāya sajotibhūtāya sārentipi paccāsārentipi. Tamenaṁ nirayapālā mahantaṁ aṅgārapabbataṁ ādittaṁ sampajjalitaṁ sajotibhūtaṁ āropentipi oropentipi. Tamenaṁ nirayapālā uddhampādaṁ adhosiraṁ gahetvā tattāya lohakumbhiyā pakkhipanti ādittāya sampajjalitāya sajotibhūtāya. So tattha pheṇuddehakaṁ paccati. So tattha pheṇuddehakaṁ paccamāno sakimpi uddhaṁ gacchati, sakimpi adho gacchati, sakimpi tiriyaṁ gacchati. So tattha dukkhā tibbā kharā kaṭukā vedanā vedeti; na ca tāva kālaṁ karoti yāva na taṁ pāpakammaṁ byantīhoti. Etaṁ bhayaṁ dukkhaṁ domanassaṁ kuto jātaṁ? Tassa snehapaccayā ca nandipaccayā ca rāgapaccayā ca nandirāgapaccayā ca jātaṁ. </div>
</div>
<div class="q" id="p_25Cn_1247"> <div class="p">
<span class="pN">1247</span>Tamenaṁ nirayapālā mahāniraye pakkhipanti. So kho pana mahānirayo—  </div>
</div>
<div class="q" id="p_25Cn_1248"> <div class="p"> <table class="singleColumn"> <tr> <td> <div class="pN">1248</div> <div class="G">Catukkaṇṇo catudvāro,</div> </td> </tr> <tr> <td> <div class="G">vibhatto bhāgaso mito;</div> </td> </tr> <tr> <td> <div class="G">Ayopākārapariyanto,</div> </td> </tr> <tr> <td> <div class="G">ayasā paṭikujjito.</div> </td> </tr> </table> </div>
</div>
<div class="q" id="p_25Cn_1249"> <div class="p"> <table class="singleColumn"> <tr> <td> <div class="pN">1249</div> <div class="G">Tassa ayomayā bhūmi,</div> </td> </tr> <tr> <td> <div class="G">jalitā tejasā yutā;</div> </td> </tr> <tr> <td> <div class="G">Samantā yojanasataṁ,</div> </td> </tr> <tr> <td> <div class="G">pharitvā tiṭṭhati sabbadā.</div> </td> </tr> </table> </div>
</div>
<div class="q" id="p_25Cn_1250"> <div class="p"> <table class="singleColumn"> <tr> <td> <div class="pN">1250</div> <div class="G">Kadariyātapanā ghorā,</div> </td> </tr> <tr> <td> <div class="G">accimanto durāsadā;</div> </td> </tr> <tr> <td> <div class="G">Lomahaṁsanarūpā ca,</div> </td> </tr> <tr> <td> <div class="G">bhesmā paṭibhayā dukhā.</div> </td> </tr> </table> </div>
</div>
<div class="q" id="p_25Cn_1251"> <div class="p"> <table class="singleColumn"> <tr> <td> <div class="pN">1251</div> <div class="G">Puratthimāya ca bhittiyā,</div> </td> </tr> <tr> <td> <div class="G">accikkhandho samuṭṭhito;</div> </td> </tr> <tr> <td> <div class="G">Ḍahanto pāpakammante,</div> </td> </tr> <tr> <td> <div class="G">pacchimāya paṭihaññati.</div> </td> </tr> </table> </div>
</div>
<div class="q" id="p_25Cn_1252"> <div class="p"> <table class="singleColumn"> <tr> <td> <div class="pN">1252</div> <div class="G">Pacchimāya ca bhittiyā,</div> </td> </tr> <tr> <td> <div class="G">accikkhandho samuṭṭhito;</div> </td> </tr> <tr> <td> <div class="G">Ḍahanto pāpakammante,</div> </td> </tr> <tr> <td> <div class="G">purimāya paṭihaññati.</div> </td> </tr> </table> </div>
</div>
<div class="q" id="p_25Cn_1253"> <div class="p"> <table class="singleColumn"> <tr> <td> <div class="pN">1253</div> <div class="G">Dakkhiṇāya ca bhittiyā,</div> </td> </tr> <tr> <td> <div class="G">accikkhandho samuṭṭhito;</div> </td> </tr> <tr> <td> <div class="G">Ḍahanto pāpakammante,</div> </td> </tr> <tr> <td> <div class="G">uttarāya paṭihaññati.</div> </td> </tr> </table> </div>
</div>
<div class="q" id="p_25Cn_1254"> <div class="p"> <table class="singleColumn"> <tr> <td> <div class="pN">1254</div> <div class="G">Uttarāya ca bhittiyā,</div> </td> </tr> <tr> <td> <div class="G">accikkhandho samuṭṭhito;</div> </td> </tr> <tr> <td> <div class="G">Ḍahanto pāpakammante,</div> </td> </tr> <tr> <td> <div class="G">dakkhiṇāya paṭihaññati.</div> </td> </tr> </table> </div>
</div>
<div class="q" id="p_25Cn_1255"> <div class="p"> <table class="singleColumn"> <tr> <td> <div class="pN">1255</div> <div class="G">Heṭṭhato ca samuṭṭhāya,</div> </td> </tr> <tr> <td> <div class="G">accikkhandho bhayānako;</div> </td> </tr> <tr> <td> <div class="G">Ḍahanto pāpakammante,</div> </td> </tr> <tr> <td> <div class="G">chadanasmiṁ paṭihaññati.</div> </td> </tr> </table> </div>
</div>
<div class="q" id="p_25Cn_1256"> <div class="p"> <table class="singleColumn"> <tr> <td> <div class="pN">1256</div> <div class="G">Chadanamhā samuṭṭhāya,</div> </td> </tr> <tr> <td> <div class="G">accikkhandho bhayānako;</div> </td> </tr> <tr> <td> <div class="G">Ḍahanto pāpakammante,</div> </td> </tr> <tr> <td> <div class="G">bhūmiyaṁ paṭihaññati.</div> </td> </tr> </table> </div>
</div>
<div class="q" id="p_25Cn_1257"> <div class="p"> <table class="singleColumn"> <tr> <td> <div class="pN">1257</div> <div class="G">Ayokapālamādittaṁ,</div> </td> </tr> <tr> <td> <div class="G">santattaṁ jalitaṁ yathā;</div> </td> </tr> <tr> <td> <div class="G">Evaṁ avīcinirayo,</div> </td> </tr> <tr> <td> <div class="G">heṭṭhā upari passato.</div> </td> </tr> </table> </div>
</div>
<div class="q" id="p_25Cn_1258"> <div class="p"> <table class="singleColumn"> <tr> <td> <div class="pN">1258</div> <div class="G">Tattha sattā mahāluddā,</div> </td> </tr> <tr> <td> <div class="G">mahākibbisakārino;</div> </td> </tr> <tr> <td> <div class="G">Accantapāpakammantā,</div> </td> </tr> <tr> <td> <div class="G">paccanti na ca miyyare.</div> </td> </tr> </table> </div>
</div>
<div class="q" id="p_25Cn_1259"> <div class="p"> <table class="singleColumn"> <tr> <td> <div class="pN">1259</div> <div class="G">Jātavedasamo kāyo,</div> </td> </tr> <tr> <td> <div class="G">tesaṁ nirayavāsinaṁ;</div> </td> </tr> <tr> <td> <div class="G">Passa kammānaṁ daḷhattaṁ,</div> </td> </tr> <tr> <td> <div class="G">na bhasmā hoti napi masi.</div> </td> </tr> </table> </div>
</div>
<div class="q" id="p_25Cn_1260"> <div class="p"> <table class="singleColumn"> <tr> <td> <div class="pN">1260</div> <div class="G">Puratthimenapi dhāvanti,</div> </td> </tr> <tr> <td> <div class="G">tato dhāvanti pacchimaṁ;</div> </td> </tr> <tr> <td> <div class="G">Uttarenapi dhāvanti,</div> </td> </tr> <tr> <td> <div class="G">tato dhāvanti dakkhiṇaṁ.</div> </td> </tr> </table> </div>
</div>
<div class="q" id="p_25Cn_1261"> <div class="p"> <table class="singleColumn"> <tr> <td> <div class="pN">1261</div> <div class="G">Yaṁ yaṁ disaṁ padhāvanti,</div> </td> </tr> <tr> <td> <div class="G">taṁ taṁ dvāraṁ pidhīyati;</div> </td> </tr> <tr> <td> <div class="G">Abhinikkhamitāsā te,</div> </td> </tr> <tr> <td> <div class="G">sattā mokkhagavesino.</div> </td> </tr> </table> </div>
</div>
<div class="q" id="p_25Cn_1262"> <div class="p"> <table class="singleColumn"> <tr> <td> <div class="pN">1262</div> <div class="G">Na te tato nikkhamituṁ,</div> </td> </tr> <tr> <td> <div class="G">labhanti kammapaccayā;</div> </td> </tr> <tr> <td> <div class="G">Tesañca pāpakammantaṁ,</div> </td> </tr> <tr> <td> <div class="G">avipakkaṁ kataṁ bahunti.</div> </td> </tr> </table> </div>
</div>
<div class="q" id="p_25Cn_1263"> <div class="p">
<span class="pN">1263</span>Etaṁ bhayaṁ dukkhaṁ domanassaṁ kuto jātaṁ? Tassa snehapaccayā ca nandipaccayā ca rāgapaccayā ca nandirāgapaccayā ca jātaṁ. </div>
</div>
<div class="q" id="p_25Cn_1264"> <div class="p">
<span class="pN">1264</span>Yāni ca nerayikāni dukkhāni yāni ca tiracchānayonikāni dukkhāni yāni ca pettivisayikāni dukkhāni yāni ca mānusikāni dukkhāni, tāni kuto jātāni kuto sañjātāni kuto nibbattāni kuto abhinibbattāni kuto pātubhūtāni? Tassa snehapaccayā ca nandipaccayā ca rāgapaccayā ca nandirāgapaccayā ca bhavanti sambhavanti jāyanti sañjāyanti nibbattanti abhinibbattanti pātubhavantīti—  snehanvayaṁ dukkhamidaṁ pahoti. </div>
</div>
<div class="q" id="p_25Cn_1265"> <div class="p">
<span class="pN">1265</span><span class="bold">Ādīnavaṁ snehajaṁ pekkhamāno</span>ti. <span class="bold">Sneho</span>ti dve snehā—  taṇhāsneho ca diṭṭhisneho ca…pe…  ayaṁ taṇhāsneho…pe…  ayaṁ diṭṭhisneho. <span class="bold">Ādīnavaṁ snehajaṁ pekkhamāno</span>ti taṇhāsneho ca diṭṭhisneho ca ādīnavaṁ snehajaṁ pekkhamāno dakkhamāno olokayamāno nijjhāyamāno upaparikkhamānoti—  ādīnavaṁ snehajaṁ pekkhamāno, eko care khaggavisāṇakappo. Tenāha so paccekasambuddho—  </div>
</div>
<div class="q" id="p_25Cn_1266"> <div class="p"> <table class="singleColumn"> <tr> <td> <div class="pN">1266</div> <div class="G">“Saṁsaggajātassa bhavanti snehā,</div> </td> </tr> <tr> <td> <div class="G">Snehanvayaṁ dukkhamidaṁ pahoti;</div> </td> </tr> <tr> <td> <div class="G">Ādīnavaṁ snehajaṁ pekkhamāno,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1267"> <div class="divNumber">123.</div> <div class="p"> <table class="singleColumn"> <tr> <td> <div class="pN">1267</div> <div class="G"><span class="bold">Mitte suhajje anukampamāno,</span></div> </td> </tr> <tr> <td> <div class="G"><span class="bold">Hāpeti atthaṁ paṭibaddhacitto;</span></div> </td> </tr> <tr> <td> <div class="G"><span class="bold">Etaṁ bhayaṁ santhave pekkhamāno,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (3) </div> </td> </tr> </table> </div>
</div>
<div class="q" id="p_25Cn_1268"> <div class="p">
<span class="pN">1268</span><span class="bold">Mitte suhajje anukampamāno, hāpeti atthaṁ paṭibaddhacitto</span>ti. <span class="bold">Mittā</span>ti dve mittā—  agārikamitto ca anāgārikamitto ca. Katamo agārikamitto? Idhekacco duddadaṁ dadāti, duccajaṁ cajati, dukkaraṁ karoti, dukkhamaṁ khamati, guyhamassa ācikkhati, guyhamassa parigūhati, āpadāsu na vijahati, jīvitampissa atthāya pariccattaṁ hoti, khīṇe nātimaññati—  ayaṁ agārikamitto. </div>
</div>
<div class="q" id="p_25Cn_1269"> <div class="p">
<span class="pN">1269</span>Katamo anāgārikamitto? Idha bhikkhu piyo ca hoti manāpo ca garu ca bhāvanīyo ca vattā ca vacanakkhamo ca gambhīrañca kathaṁ kattā, no ca aṭṭhāne niyojeti adhisīle samādapeti, catunnaṁ satipaṭṭhānānaṁ bhāvanānuyoge samādapeti, catunnaṁ sammappadhānānaṁ…pe…  catunnaṁ iddhipādānaṁ…  pañcannaṁ indriyānaṁ…  pañcannaṁ balānaṁ…  sattannaṁ bojjhaṅgānaṁ…  ariyassa aṭṭhaṅgikassa maggassa bhāvanānuyoge samādapeti—  ayaṁ anāgārikamitto. </div>
</div>
<div class="q" id="p_25Cn_1270"> <div class="p">
<span class="pN">1270</span>Suhajjā vuccanti yehi saha āgamanaṁ phāsu gamanaṁ phāsu ṭhānaṁ phāsu nisajjanaṁ phāsu sayanaṁ phāsu ālapanaṁ phāsu sallapanaṁ phāsu ullapanaṁ phāsu samullapanaṁ phāsu. <span class="bold">Mitte suhajje anukampamāno hāpeti atthan</span>ti mitte ca suhajje ca sandiṭṭhe ca sambhatte ca sahāye ca anukampamāno anupekkhamāno anugaṇhamāno attatthampi paratthampi ubhayatthampi hāpeti, diṭṭhadhammikampi atthaṁ hāpeti, samparāyikampi atthaṁ hāpeti, paramatthampi hāpeti pahāpeti parihāpeti paridhaṁseti parivajjeti antaradhāpetīti—  mitte suhajje anukampamāno hāpeti atthaṁ. </div>
</div>
<div class="q" id="p_25Cn_1271"> <div class="p">
<span class="pN">1271</span><span class="bold">Paṭibaddhacitto</span>ti dvīhi kāraṇehi paṭibaddhacitto hoti—  attānaṁ vā nīcaṁ ṭhapento paraṁ uccaṁ ṭhapento paṭibaddhacitto hoti, attānaṁ vā uccaṁ ṭhapento paraṁ nīcaṁ ṭhapento paṭibaddhacitto hoti. Kathaṁ attānaṁ nīcaṁ ṭhapento paraṁ uccaṁ ṭhapento paṭibaddhacitto hoti? Tumhe me bahūpakārā, ahaṁ tumhe nissāya labhāmi cīvarapiṇḍapātasenāsanagilānapaccayabhesajjaparikkhāraṁ. Yampi me aññe dātuṁ vā kātuṁ vā maññanti tumhe nissāya tumhe sampassantā. Yampi me porāṇaṁ mātāpettikaṁ nāmagottaṁ, tampi me antarahitaṁ. Tumhehi ahaṁ ñāyāmi—  asukassa kulupako, asukāya kulupakoti. Evaṁ attānaṁ nīcaṁ ṭhapento paraṁ uccaṁ ṭhapento paṭibaddhacitto hoti. </div>
</div>
<div class="q" id="p_25Cn_1272"> <div class="p">
<span class="pN">1272</span>Kathaṁ attānaṁ uccaṁ ṭhapento paraṁ nīcaṁ ṭhapento paṭibaddhacitto hoti? Ahaṁ tumhākaṁ bahūpakāro, tumhe maṁ āgamma buddhaṁ saraṇaṁ gatā, dhammaṁ saraṇaṁ gatā, saṁghaṁ saraṇaṁ gatā, pāṇātipātā paṭiviratā, adinnādānā paṭiviratā, kāmesumicchācārā paṭiviratā, musāvādā paṭiviratā, surāmerayamajjapamādaṭṭhānā paṭiviratā; ahaṁ tumhākaṁ uddesaṁ demi, paripucchaṁ demi, uposathaṁ ācikkhāmi, navakammaṁ adhiṭṭhāmi. Atha pana tumhe maṁ ujjhitvā aññe sakkarotha garuṁ karotha mānetha pūjethāti. Evaṁ attānaṁ uccaṁ ṭhapento paraṁ nīcaṁ ṭhapento paṭibaddhacitto hotīti—  mitte suhajje anukampamāno, hāpeti atthaṁ paṭibaddhacitto. </div>
</div>
<div class="q" id="p_25Cn_1273"> <div class="p">
<span class="pN">1273</span><span class="bold">Etaṁ bhayaṁ santhave pekkhamāno</span>ti. <span class="bold">Bhayan</span>ti jātibhayaṁ jarābhayaṁ byādhibhayaṁ maraṇabhayaṁ rājabhayaṁ corabhayaṁ aggibhayaṁ udakabhayaṁ attānuvādabhayaṁ parānuvādabhayaṁ daṇḍabhayaṁ duggatibhayaṁ ūmibhayaṁ kumbhilabhayaṁ āvaṭṭabhayaṁ susumārabhayaṁ ājīvikabhayaṁ asilokabhayaṁ parisasārajjabhayaṁ madanabhayaṁ bhayānakaṁ chambhitattaṁ lomahaṁso cetaso ubbego utrāso. <span class="bold">Santhave</span>ti dve santhavā—  taṇhāsanthavo ca diṭṭhisanthavo ca…pe…  ayaṁ taṇhāsanthavo…pe…  ayaṁ diṭṭhisanthavo. <span class="bold">Etaṁ bhayaṁ santhave pekkhamāno</span>ti etaṁ bhayaṁ santhave pekkhamāno dakkhamāno olokayamāno nijjhāyamāno upaparikkhamānoti—  etaṁ bhayaṁ santhave pekkhamāno, eko care khaggavisāṇakappo. Tenāha so paccekasambuddho—  </div>
</div>
<div class="q" id="p_25Cn_1274"> <div class="p"> <table class="singleColumn"> <tr> <td> <div class="pN">1274</div> <div class="G">“Mitte suhajje anukampamāno,</div> </td> </tr> <tr> <td> <div class="G">Hāpeti atthaṁ paṭibaddhacitto;</div> </td> </tr> <tr> <td> <div class="G">Etaṁ bhayaṁ santhave pekkhamāno,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1275"> <div class="divNumber">124.</div> <div class="p"> <table class="singleColumn"> <tr> <td> <div class="pN">1275</div> <div class="G"><span class="bold">Vaṁso visālova yathā visatto,</span></div> </td> </tr> <tr> <td> <div class="G"><span class="bold">Puttesu dāresu ca yā apekkhā;</span></div> </td> </tr> <tr> <td> <div class="G"><span class="bold">Vaṁsakkaḷīrova asajjamāno,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (4) </div> </td> </tr> </table> </div>
</div>
<div class="q" id="p_25Cn_1276"> <div class="p">
<span class="pN">1276</span><span class="bold">Vaṁso visālova yathā visatto</span>ti vaṁso vuccati veḷugumbo. Yathā veḷugumbasmiṁ porāṇakā vaṁsā sattā visattā āsattā laggā laggitā palibuddhā, evameva visattikā vuccati taṇhā. Yo rāgo sārāgo anunayo anurodho nandī nandirāgo cittassa sārāgo icchā mucchā ajjhosānaṁ gedho paligedho saṅgo paṅko ejā māyā janikā sañjananī sibbinī jālinī saritā visattikā suttaṁ visaṭā āyūhanī dutiyā paṇidhi bhavanetti vanaṁ vanatho santhavo sineho apekkhā paṭibandhu āsā āsīsanā āsīsitattaṁ rūpāsā saddāsā gandhāsā rasāsā phoṭṭhabbāsā lābhāsā dhanāsā puttāsā jīvitāsā jappā pajappā abhijappā jappanā jappitattaṁ loluppaṁ loluppāyanā loluppāyitattaṁ pucchañjikatā sādhukamyatā adhammarāgo visamalobho nikanti nikāmanā patthanā pihanā sampatthanā kāmataṇhā bhavataṇhā vibhavataṇhā rūpataṇhā arūpataṇhā nirodhataṇhā rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā ogho yogo gantho upādānaṁ āvaraṇaṁ nīvaraṇaṁ chadanaṁ bandhanaṁ upakkileso anusayo pariyuṭṭhānaṁ latā vevicchaṁ dukkhamūlaṁ dukkhanidānaṁ dukkhappabhavo mārapāso mārabaḷisaṁ māravisayo māranivāso mārabandhanaṁ taṇhānadī taṇhājālaṁ taṇhāgaddulaṁ taṇhāsamuddo abhijjhā lobho akusalamūlaṁ. </div>
</div>
<div class="q" id="p_25Cn_1277"> <div class="p">
<span class="pN">1277</span><span class="bold">Visattikā</span>ti kenaṭṭhena visattikā? Visālāti visattikā visatāti visattikā, visaṭāti visattikā, visamāti visattikā, visakkatīti visattikā, visaṁharatīti visattikā, visaṁvādikāti visattikā, visamūlāti visattikā, visaphalāti visattikā, visaparibhogāti visattikā. Visālā vā pana taṇhā rūpe sadde gandhe rase phoṭṭhabbe kule gaṇe āvāse lābhe yase pasaṁsāya sukhe cīvare piṇḍapāte senāsane gilānapaccayabhesajjaparikkhāre kāmadhātuyā rūpadhātuyā arūpadhātuyā kāmabhave rūpabhave arūpabhave saññābhave asaññābhave nevasaññānāsaññābhave ekavokārabhave catuvokārabhave pañcavokārabhave atīte anāgate paccuppanne diṭṭhasutamutaviññātabbesu dhammesu visatā vitthatāti—  visattikāti—  vaṁso visālova yathā visatto. </div>
</div>
<div class="q" id="p_25Cn_1278"> <div class="p">
<span class="pN">1278</span><span class="bold">Puttesu dāresu ca yā apekkhā</span>ti. <span class="bold">Puttā</span>ti cattāro puttā—  atrajo putto, khettajo putto, dinnako putto, antevāsiko putto. <span class="bold">Dārā</span> vuccanti bhariyāyo. <span class="bold">Apekkhā</span> vuccanti taṇhā. Yo rāgo sārāgo…pe…  abhijjhā lobho akusalamūlanti—  puttesu dāresu ca yā apekkhā. </div>
</div>
<div class="q" id="p_25Cn_1279"> <div class="p">
<span class="pN">1279</span><span class="bold">Vaṁsakkaḷīrova asajjamāno</span>ti vaṁso vuccati veḷugumbo. Yathā veḷugumbasmiṁ taruṇakā kaḷīrakā asattā alaggā agadhitā apalibuddhā nikkhantā nissaṭā vippamuttā evameva. <span class="bold">Sajjā</span>ti dve sajjanā—  taṇhāsajjanā ca diṭṭhisajjanā ca…pe…  ayaṁ taṇhāsajjanā…pe…  ayaṁ diṭṭhisajjanā. Tassa paccekasambuddhassa taṇhāsajjanā pahīnā, diṭṭhisajjanā paṭinissaṭṭhā. Taṇhāsajjanāya pahīnattā diṭṭhisajjanāya paṭinissaṭṭhattā so paccekasambuddho rūpe na sajjati sadde na sajjati gandhe na sajjati rase na sajjati phoṭṭhabbe na sajjati kule…pe…  gaṇe…  āvāse…  lābhe…  yase…  pasaṁsāya…  sukhe…  cīvare…  piṇḍapāte…  senāsane…  gilānapaccayabhesajjaparikkhāre…  kāmadhātuyā…  rūpadhātuyā…  arūpadhātuyā…  kāmabhave…  rūpabhave…  arūpabhave…  saññābhave…  asaññābhave…  nevasaññānāsaññābhave…  ekavokārabhave…  catuvokārabhave…  pañcavokārabhave…  atīte…  anāgate…  paccuppanne…  diṭṭhasutamutaviññātabbesu dhammesu na sajjati na gaṇhāti na bajjhati na palibajjhati na mucchati; nikkhanto nissaṭo vippamutto visaññutto vimariyādikatena cetasā viharatīti—  vaṁsakkaḷīrova asajjamāno, eko care khaggavisāṇakappo. Tenāha so paccekasambuddho—  </div>
</div>
<div class="q" id="p_25Cn_1280"> <div class="p"> <table class="singleColumn"> <tr> <td> <div class="pN">1280</div> <div class="G">“Vaṁso visālova yathā visatto,</div> </td> </tr> <tr> <td> <div class="G">Puttesu dāresu ca yā apekkhā;</div> </td> </tr> <tr> <td> <div class="G">Vaṁsakkaḷīrova asajjamāno,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1281"> <div class="divNumber">125.</div> <div class="p"> <table class="singleColumn"> <tr> <td> <div class="pN">1281</div> <div class="G">
<span class="bold">Migo araññamhi yathā abaddho</span>, </div> </td> </tr> <tr> <td> <div class="G"><span class="bold">Yenicchakaṁ gacchati gocarāya;</span></div> </td> </tr> <tr> <td> <div class="G"><span class="bold">Viññū naro seritaṁ pekkhamāno,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (5) </div> </td> </tr> </table> </div>
</div>
<div class="q" id="p_25Cn_1282"> <div class="p">
<span class="pN">1282</span><span class="bold">Migo araññamhi yathā abaddho, yenicchakaṁ gacchati gocarāyā</span>ti. <span class="bold">Migo</span>ti dve migā—  eṇimigo ca pasadamigo ca. Yathā āraññiko migo araññe pavane caramāno vissattho gacchati vissattho tiṭṭhati vissattho nisīdati vissattho seyyaṁ kappeti. </div>
</div>
<div class="q" id="p_25Cn_1283"> <div class="p">
<span class="pN">1283</span>Vuttañhetaṁ bhagavatā—  “seyyathāpi, bhikkhave, āraññiko migo araññe pavane caramāno vissattho gacchati vissattho tiṭṭhati vissattho nisīdati vissattho seyyaṁ kappeti. Taṁ kissa hetu? Anāpāthagato, bhikkhave, luddassa. Evameva kho, bhikkhave, bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati. Ayaṁ vuccati, bhikkhave, ‘bhikkhu andhamakāsi māraṁ, apadaṁ vadhitvā māracakkhuṁ adassanaṁ gato pāpimato’. </div>
</div>
<div class="q" id="p_25Cn_1284"> <div class="p">
<span class="pN">1284</span>Puna caparaṁ, bhikkhave, bhikkhu vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati. Ayaṁ vuccati, bhikkhave, ‘bhikkhu andhamakāsi māraṁ, apadaṁ vadhitvā māracakkhuṁ adassanaṁ gato pāpimato’. </div>
</div>
<div class="q" id="p_25Cn_1285"> <div class="p">
<span class="pN">1285</span>Puna caparaṁ, bhikkhave, bhikkhu pītiyā ca virāgā upekkhako ca viharati sato ca sampajāno sukhañca kāyena paṭisaṁvedeti, yaṁ taṁ ariyā ācikkhanti ‘upekkhako satimā sukhavihārī’ti tatiyaṁ jhānaṁ upasampajja viharati. Ayaṁ vuccati, bhikkhave, ‘bhikkhu andhamakāsi māraṁ, apadaṁ vadhitvā māracakkhuṁ adassanaṁ gato pāpimato’. </div>
</div>
<div class="q" id="p_25Cn_1286"> <div class="p">
<span class="pN">1286</span>Puna caparaṁ, bhikkhave, bhikkhu sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati. Ayaṁ vuccati, bhikkhave, ‘bhikkhu andhamakāsi māraṁ, apadaṁ vadhitvā māracakkhuṁ adassanaṁ gato pāpimato’. </div>
</div>
<div class="q" id="p_25Cn_1287"> <div class="p">
<span class="pN">1287</span>Puna caparaṁ, bhikkhave, bhikkhu sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ‘ananto ākāso’ti ākāsānañcāyatanaṁ upasampajja viharati. Ayaṁ vuccati, bhikkhave, ‘bhikkhu andhamakāsi māraṁ, apadaṁ vadhitvā māracakkhuṁ adassanaṁ gato pāpimato’. </div>
</div>
<div class="q" id="p_25Cn_1288"> <div class="p">
<span class="pN">1288</span>Puna caparaṁ, bhikkhave, bhikkhu sabbaso ākāsānañcāyatanaṁ samatikkamma ‘anantaṁ viññāṇan’ti viññāṇañcāyatanaṁ upasampajja viharati…pe… . </div>
</div>
<div class="q" id="p_25Cn_1289"> <div class="p">
<span class="pN">1289</span>Puna caparaṁ, bhikkhave, sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanaṁ upasampajja viharati…pe… . </div>
</div>
<div class="q" id="p_25Cn_1290"> <div class="p">
<span class="pN">1290</span>Puna caparaṁ, bhikkhave, sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharati…pe… . </div>
</div>
<div class="q" id="p_25Cn_1291"> <div class="p">
<span class="pN">1291</span>Puna caparaṁ, bhikkhave, sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharati, paññāya cassa disvā āsavā parikkhīṇā honti. Ayaṁ vuccati, bhikkhave, ‘bhikkhu andhamakāsi māraṁ, apadaṁ vadhitvā māracakkhuṁ adassanaṁ gato pāpimato’, tiṇṇo loke visattikaṁ. So vissattho gacchati vissattho tiṭṭhati vissattho nisīdati vissattho seyyaṁ kappeti. Taṁ kissa hetu? Anāpāthagato, bhikkhave, pāpimato”ti—  migo araññamhi yathā abaddho, yenicchakaṁ gacchati gocarāya. </div>
</div>
<div class="q" id="p_25Cn_1292"> <div class="p">
<span class="pN">1292</span><span class="bold">Viññū naro seritaṁ pekkhamāno</span>ti. <span class="bold">Viññū</span>ti paṇḍito paññavā buddhimā ñāṇī vibhāvī medhāvī. <span class="bold">Naro</span>ti satto māṇavo poso puggalo jīvo jāgu jantu indagu manujo. <span class="bold">Serī</span>ti dve serī—  dhammopi serī puggalopi serī. Katamo dhammo serī? Cattāro satipaṭṭhānā cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo—  ayaṁ dhammo serī. Katamo puggalo serī? Yo iminā serinā dhammena samannāgato, so vuccati puggalo serī. <span class="bold">Viññū naro seritaṁ pekkhamāno</span>ti viññū naro seritaṁ dhammaṁ pekkhamāno, dakkhamāno olokayamāno nijjhāyamāno upaparikkhamānoti—  viññū naro seritaṁ pekkhamāno, eko care khaggavisāṇakappo. Tenāha so paccekasambuddho—  </div>
</div>
<div class="q" id="p_25Cn_1293"> <div class="p"> <table class="singleColumn"> <tr> <td> <div class="pN">1293</div> <div class="G">“Migo araññamhi yathā abaddho,</div> </td> </tr> <tr> <td> <div class="G">Yenicchakaṁ gacchati gocarāya;</div> </td> </tr> <tr> <td> <div class="G">Viññū naro seritaṁ pekkhamāno,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1294"> <div class="divNumber">126.</div> <div class="p"> <table class="singleColumn"> <tr> <td> <div class="pN">1294</div> <div class="G"><span class="bold">Āmantanā hoti sahāyamajjhe,</span></div> </td> </tr> <tr> <td> <div class="G"><span class="bold">Vāse ṭhāne gamane cārikāya;</span></div> </td> </tr> <tr> <td> <div class="G"><span class="bold">Anabhijjhitaṁ seritaṁ pekkhamāno,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (6) </div> </td> </tr> </table> </div>
</div>
<div class="q" id="p_25Cn_1295"> <div class="p">
<span class="pN">1295</span><span class="bold">Āmantanā hoti sahāyamajjhe, vāse ṭhāne gamane cārikāyā</span>ti <span class="bold">sahāyā</span> vuccanti yehi saha āgamanaṁ phāsu gamanaṁ phāsu gamanāgamanaṁ phāsu ṭhānaṁ phāsu nisajjanaṁ phāsu sayanaṁ phāsu ālapanaṁ phāsu sallapanaṁ phāsu ullapanaṁ phāsu samullapanaṁ phāsu. <span class="bold">Āmantanā hoti sahāyamajjhe, vāse ṭhāne gamane cārikāyā</span>ti sahāyamajjhe vāsepi ṭhānepi gamanepi cārikāyapi attatthamantanā paratthamantanā ubhayatthamantanā diṭṭhadhammikatthamantanā samparāyikatthamantanā paramatthamantanā ti—  āmantanā hoti sahāyamajjhe, vāse ṭhāne gamane cārikāya. </div>
</div>
<div class="q" id="p_25Cn_1296"> <div class="p">
<span class="pN">1296</span><span class="bold">Anabhijjhitaṁ seritaṁ pekkhamāno</span>ti anabhijjhitaṁ etaṁ vatthu bālānaṁ asappurisānaṁ titthiyānaṁ titthayasāvakānaṁ, yadidaṁ—  bhaṇḍukāsāyavatthavasanatā. Abhijjhitaṁ etaṁ vatthu paṇḍitānaṁ sappurisānaṁ buddhasāvakānaṁ paccekabuddhānaṁ, yadidaṁ—  bhaṇḍukāsāyavatthavasanatā. <span class="bold">Serī</span>ti dve serī—  dhammopi serī puggalopi serī. Katamo dhammo serī? Cattāro satipaṭṭhānā…pe…  ariyo aṭṭhaṅgiko maggo—  ayaṁ dhammo serī. Katamo puggalo serī? Yo iminā serinā dhammena samannāgato, so vuccati puggalo serī. <span class="bold">Anabhijjhitaṁ seritaṁ pekkhamāno</span>ti seritaṁ dhammaṁ pekkhamāno dakkhamāno olokayamāno nijjhāyamāno upaparikkhamānoti—  anabhijjhitaṁ seritaṁ pekkhamāno, eko care khaggavisāṇakappo. Tenāha so paccekasambuddho—  </div>
</div>
<div class="q" id="p_25Cn_1297"> <div class="p"> <table class="singleColumn"> <tr> <td> <div class="pN">1297</div> <div class="G">“Āmantanā hoti sahāyamajjhe,</div> </td> </tr> <tr> <td> <div class="G">Vāse ṭhāne gamane cārikāya;</div> </td> </tr> <tr> <td> <div class="G">Anabhijjhitaṁ seritaṁ pekkhamāno,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1298"> <div class="divNumber">127.</div> <div class="p"> <table class="singleColumn"> <tr> <td> <div class="pN">1298</div> <div class="G"><span class="bold">Khiḍḍā ratī hoti sahāyamajjhe,</span></div> </td> </tr> <tr> <td> <div class="G"><span class="bold">Puttesu ca vipulaṁ hoti pemaṁ;</span></div> </td> </tr> <tr> <td> <div class="G"><span class="bold">Piyavippayogaṁ vijigucchamāno,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (7) </div> </td> </tr> </table> </div>
</div>
<div class="q" id="p_25Cn_1299"> <div class="p">
<span class="pN">1299</span><span class="bold">Khiḍḍā ratī hoti sahāyamajjhe</span>ti. <span class="bold">Khiḍḍā</span>ti dve khiḍḍā—  kāyikā ca khiḍḍā vācasikā ca khiḍḍā. Katamā kāyikā khiḍḍā? Hatthīhipi kīḷanti, assehipi kīḷanti, rathehipi kīḷanti, dhanūhipi kīḷanti, tharūhipi kīḷanti, aṭṭhapadehipi kīḷanti, dasapadehipi kīḷanti, ākāsepi kīḷanti, parihārapathepi kīḷanti, santikāyapi kīḷanti, khalikāyapi kīḷanti, ghaṭikāyapi kīḷanti, salākahatthenapi kīḷanti, akkhenapi kīḷanti, paṅgacīrenapi kīḷanti, vaṅkakenapi kīḷanti, mokkhacikāyapi kīḷanti, ciṅgulakenapi kīḷanti, pattāḷhakenapi kīḷanti, rathakenapi kīḷanti, dhanukenapi kīḷanti, akkharikāyapi kīḷanti, manesikāyapi kīḷanti, yathāvajjenapi kīḷanti. Ayaṁ kāyikā khiḍḍā. </div>
</div>
<div class="q" id="p_25Cn_1300"> <div class="p">
<span class="pN">1300</span>Katamā vācasikā khiḍḍā? Mukhabherikaṁ mukhālambaraṁ mukhaḍiṇḍimakaṁ mukhacalimakaṁ mukhakerakaṁ mukhadaddarikaṁ nāṭakaṁ lāsaṁ gītaṁ davakammaṁ. Ayaṁ vācasikā khiḍḍā. </div>
</div>
<div class="q" id="p_25Cn_1301"> <div class="p">
<span class="pN">1301</span><span class="bold">Ratī</span>ti anukkaṇṭhitādhivacanametaṁ ratīti. <span class="bold">Sahāyā</span> vuccanti yehi saha āgamanaṁ phāsu gamanaṁ phāsu gamanāgamanaṁ phāsu ṭhānaṁ phāsu nisajjanaṁ phāsu sayanaṁ phāsu ālapanaṁ phāsu sallapanaṁ phāsu ullapanaṁ phāsu samullapanaṁ phāsu. <span class="bold">Khiḍḍā ratī hoti sahāyamajjhe</span>ti khiḍḍā ca rati ca sahāyamajjhe hotīti—  khiḍḍā ratī hoti sahāyamajjhe. </div>
</div>
<div class="q" id="p_25Cn_1302"> <div class="p">
<span class="pN">1302</span><span class="bold">Puttesu ca vipulaṁ hoti peman</span>ti. <span class="bold">Puttā</span>ti cattāro puttā—  atrajo putto, khettajo putto, dinnako putto, antevāsiko putto. <span class="bold">Puttesu ca vipulaṁ hoti peman</span>ti puttesu ca adhimattaṁ hoti pemanti—  puttesu ca vipulaṁ hoti pemaṁ. </div>
</div>
<div class="q" id="p_25Cn_1303"> <div class="p">
<span class="pN">1303</span><span class="bold">Piyavippayogaṁ vijigucchamāno</span>ti dve piyā—  sattā vā saṅkhārā vā. Katame sattā piyā? Idha yassa te honti atthakāmā hitakāmā phāsukāmā yogakkhemakāmā mātā vā pitā vā bhātā vā bhaginī vā putto vā dhītā vā mittā vā amaccā vā ñātī vā sālohitā vā, ime sattā piyā. </div>
</div>
<div class="q" id="p_25Cn_1304"> <div class="p">
<span class="pN">1304</span>Katame saṅkhārā piyā? Manāpikā rūpā manāpikā saddā manāpikā gandhā manāpikā rasā manāpikā phoṭṭhabbā, ime saṅkhārā piyā. <span class="bold">Piyavippayogaṁ vijigucchamāno</span>ti piyānaṁ vippayogaṁ vijigucchamāno aṭṭiyamāno harāyamānoti—  piyavippayogaṁ vijigucchamāno, eko care khaggavisāṇakappo. Tenāha so paccekasambuddho—  </div>
</div>
<div class="q" id="p_25Cn_1305"> <div class="p"> <table class="singleColumn"> <tr> <td> <div class="pN">1305</div> <div class="G">“Khiḍḍā ratī hoti sahāyamajjhe,</div> </td> </tr> <tr> <td> <div class="G">Puttesu ca vipulaṁ hoti pemaṁ;</div> </td> </tr> <tr> <td> <div class="G">Piyavippayogaṁ vijigucchamāno,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1306"> <div class="divNumber">128.</div> <div class="p"> <table class="singleColumn"> <tr> <td> <div class="pN">1306</div> <div class="G"><span class="bold">Cātuddiso appaṭigho ca hoti,</span></div> </td> </tr> <tr> <td> <div class="G"><span class="bold">Santussamāno itarītarena;</span></div> </td> </tr> <tr> <td> <div class="G"><span class="bold">Parissayānaṁ sahitā achambhī,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (8) </div> </td> </tr> </table> </div>
</div>
<div class="q" id="p_25Cn_1307"> <div class="p">
<span class="pN">1307</span><span class="bold">Cātuddiso appaṭigho ca hotī</span>ti. <span class="bold">Cātuddiso</span>ti so paccekasambuddho mettāsahagatena cetasā ekaṁ disaṁ pharitvā viharati, tathā dutiyaṁ, tathā tatiyaṁ, tathā catutthaṁ. Iti uddhamadho tiriyaṁ sabbadhi sabbattatāya sabbāvantaṁ lokaṁ mettāsahagatena cetasā vipulena mahaggatena appamāṇena averena abyāpajjena pharitvā viharati. Karuṇāsahagatena…pe…  muditāsahagatena…pe…  upekkhāsahagatena cetasā ekaṁ disaṁ pharitvā viharati, tathā dutiyaṁ, tathā tatiyaṁ…pe…  abyāpajjena pharitvā viharati. <span class="bold">Cātuddiso appaṭigho ca hotī</span>ti mettāya bhāvitattā ye puratthimāya disāya sattā te appaṭikūlā honti, ye dakkhiṇāya disāya sattā te appaṭikūlā honti, ye pacchimāya disāya sattā te appaṭikūlā honti, ye uttarāya disāya sattā te appaṭikūlā honti, ye puratthimāya anudisāya sattā te appaṭikūlā honti, ye dakkhiṇāya anudisāya sattā te appaṭikūlā honti, ye pacchimāya anudisāya sattā te appaṭikūlā honti, ye uttarāya anudisāya sattā te appaṭikūlā honti, ye heṭṭhimāya disāya sattā te appaṭikūlā honti, ye uparimāya disāya sattā te appaṭikūlā honti, ye disāsu vidisāsu sattā te appaṭikūlā honti; karuṇāya bhāvitattā muditāya bhāvitattā upekkhāya bhāvitattā ye puratthimāya disāya sattā te appaṭikūlā honti…pe…  ye disāsu vidisāsu sattā te appaṭikūlā hontīti—  cātuddiso appaṭigho ca hoti. </div>
</div>
<div class="q" id="p_25Cn_1308"> <div class="p">
<span class="pN">1308</span><span class="bold">Santussamāno itarītarenā</span>ti so paccekasambuddho santuṭṭho hoti itarītarena cīvarena, itarītaracīvarasantuṭṭhiyā ca vaṇṇavādī, na ca cīvarahetu anesanaṁ appatirūpaṁ āpajjati. Aladdhā ca cīvaraṁ na paritassati, laddhā ca cīvaraṁ agadhito amucchito anajjhosanno ādīnavadassāvī nissaraṇapañño paribhuñjati. Tāya ca pana itarītaracīvarasantuṭṭhiyā nevattānukkaṁseti na paraṁ vambheti. Yo hi tattha dakkho analaso sampajāno patissato, ayaṁ vuccati paccekasambuddho porāṇe aggaññe ariyavaṁse ṭhito. Santuṭṭho hoti itarītarena piṇḍapātena…pe…  </div>
</div>
<div class="q" id="p_25Cn_1309"> <div class="p">
<span class="pN">1309</span>Santuṭṭho hoti itarītarena senāsanena…pe…  santuṭṭho hoti itarītarena gilānapaccayabhesajjaparikkhārena, itarītaragilānapaccayabhesajjaparikkhārasantuṭṭhiyā ca vaṇṇavādī, na ca gilānapaccayabhesajjaparikkhārahetu anesanaṁ appatirūpaṁ āpajjati. Aladdhā ca gilānapaccayabhesajjaparikkhārānaṁ na paritassati. Laddhā ca gilānapaccayabhesajjaparikkhāraṁ agadhito amucchito anajjhosanno ādīnavadassāvī nissaraṇapañño paribhuñjati. Tāya ca itarītaragilānapaccayabhesajjaparikkhārasantuṭṭhiyā nevattānukkaṁseti na paraṁ vambheti. Yo hi tattha dakkho analaso sampajāno patissato, ayaṁ vuccati paccekasambuddho porāṇe aggaññe ariyavaṁse ṭhitoti—  santussamāno itarītarena. </div>
</div>
<div class="q" id="p_25Cn_1310"> <div class="p">
<span class="pN">1310</span><span class="bold">Parissayānaṁ sahitā achambhī</span>ti. <span class="bold">Parissayā</span>ti dve parissayā—  pākaṭaparissayā ca paṭicchannaparissayā ca. Katame <span class="bold">pākaṭaparissayā</span>? Sīhā byagghā dīpī acchā taracchā kokā mahiṁsā hatthī ahī vicchikā satapadī, corā vā assu mānavā vā katakammā vā akatakammā vā, cakkhurogo sotarogo ghānarogo jivhārogo kāyarogo sīsarogo kaṇṇarogo mukharogo dantarogo kāso sāso pināso ḍāho jaro kucchirogo mucchā pakkhandikā sūlā visūcikā kuṭṭhaṁ gaṇḍo kilāso soso apamāro daddu kaṇḍu kacchu rakhasā vitacchikā lohitapittaṁ madhumeho aṁsā piḷakā bhagandalā, pittasamuṭṭhānā ābādhā semhasamuṭṭhānā ābādhā vātasamuṭṭhānā ābādhā sannipātikā ābādhā utupariṇāmajā ābādhā visamaparihārajā ābādhā opakkamikā ābādhā kammavipākajā ābādhā, sītaṁ uṇhaṁ jighacchā pipāsā uccāro passāvo ḍaṁsamakasavātātapasarīsapasamphassā iti vā. Ime vuccanti pākaṭaparissayā. </div>
</div>
<div class="q" id="p_25Cn_1311"> <div class="p">
<span class="pN">1311</span>Katame <span class="bold">paṭicchannaparissayā</span>? Kāyaduccaritaṁ vacīduccaritaṁ manoduccaritaṁ kāmacchandanīvaraṇaṁ byāpādanīvaraṇaṁ thinamiddhanīvaraṇaṁ uddhaccakukkuccanīvaraṇaṁ vicikicchānīvaraṇaṁ rāgo doso moho kodho upanāho makkho paḷāso issā macchariyaṁ māyā sāṭheyyaṁ thambho sārambho māno atimāno mado pamādo, sabbe kilesā sabbe duccaritā sabbe darathā sabbe pariḷāhā sabbe santāpā sabbākusalābhisaṅkhārā. Ime vuccanti paṭicchannaparissayā. </div>
</div>
<div class="q" id="p_25Cn_1312"> <div class="p">
<span class="pN">1312</span><span class="bold">Parissayā</span>ti kenaṭṭhena parissayā? Parisahantīti parissayā, parihānāya saṁvattantīti parissayā, tatrāsayāti parissayā. Kathaṁ parisahantīti parissayā? Te parissayā taṁ puggalaṁ sahanti parisahanti abhibhavanti ajjhottharanti pariyādiyanti maddanti. Evaṁ parisahantīti—  parissayā. </div>
</div>
<div class="q" id="p_25Cn_1313"> <div class="p">
<span class="pN">1313</span>Kathaṁ parihānāya saṁvattantīti parissayā? Te parissayā kusalānaṁ dhammānaṁ antarāyāya parihānāya saṁvattanti. Katamesaṁ kusalānaṁ dhammānaṁ? Sammāpaṭipadāya anulomapaṭipadāya apaccanīkapaṭipadāya anvatthapaṭipadāya dhammānudhammapaṭipadāya sīlesu paripūrakāritāya indriyesu guttadvāratāya bhojane mattaññutāya jāgariyānuyogassa satisampajaññassa catunnaṁ satipaṭṭhānānaṁ bhāvanānuyogassa, catunnaṁ sammappadhānānaṁ…  catunnaṁ iddhipādānaṁ…  pañcannaṁ indriyānaṁ…  pañcannaṁ balānaṁ…  sattannaṁ bojjhaṅgānaṁ…  ariyassa aṭṭhaṅgikassa maggassa bhāvanānuyogassa—  imesaṁ kusalānaṁ dhammānaṁ antarāyāya parihānāya saṁvattanti. Evaṁ parihānāya saṁvattantīti—  parissayā. </div>
</div>
<div class="q" id="p_25Cn_1314"> <div class="p">
<span class="pN">1314</span>Kathaṁ tatrāsayāti parissayā? Tatthete pāpakā akusalā dhammā uppajjanti attabhāvasannissayā. Yathā bile bilāsayā pāṇā sayanti, dake dakāsayā pāṇā sayanti, vane vanāsayā pāṇā sayanti, rukkhe rukkhāsayā pāṇā sayanti; evameva tatthete pāpakā akusalā dhammā uppajjanti attabhāvasannissayāti. Evampi tatrāsayāti—  parissayā. </div>
</div>
<div class="q" id="p_25Cn_1315"> <div class="p">
<span class="pN">1315</span>Vuttañhetaṁ bhagavatā—  “sāntevāsiko, bhikkhave, bhikkhu sācariyako dukkhaṁ na phāsu viharati. Kathañca, bhikkhave, bhikkhu sāntevāsiko sācariyako dukkhaṁ na phāsu viharati? Idha, bhikkhave, bhikkhu cakkhunā rūpaṁ disvā uppajjanti ye pāpakā akusalā dhammā, sarasaṅkappā saṁyojanīyā, tyassa anto vasanti anvāssavanti pāpakā akusalā dhammāti. Tasmā sāntevāsiko vuccati. Tena samudācarena samudācaranti naṁ pāpakā akusalā dhammāti. Tasmā sācariyakoti vuccati. </div>
</div>
<div class="q" id="p_25Cn_1316"> <div class="p">
<span class="pN">1316</span>Puna caparaṁ, bhikkhave, bhikkhuno sotena saddaṁ sutvā…pe…  ghānena gandhaṁ ghāyitvā…pe…  jivhāya rasaṁ sāyitvā…pe…  kāyena phoṭṭhabbaṁ phusitvā…pe…  manasā dhammaṁ viññāya uppajjanti ye pāpakā akusalā dhammā sarasaṅkappā saṁyojanīyā, tyassa anto vasanti anvāssavanti pāpakā akusalā dhammāti. Tasmā sāntevāsikoti vuccati. Tena samudācarena samudācaranti naṁ pāpakā akusalā dhammāti. Tasmā sācariyakoti vuccati. Evaṁ kho, bhikkhave, bhikkhu sāntevāsiko sācariyako dukkhaṁ na phāsu viharatī”ti. Evampi, tatrāsayāti—  parissayā. </div>
</div>
<div class="q" id="p_25Cn_1317"> <div class="p">
<span class="pN">1317</span>Vuttañhetaṁ bhagavatā—  “tayome, bhikkhave, antarāmalā antarāamittā antarāsapattā antarāvadhakā antarāpaccatthikā. Katame tayo? Lobho, bhikkhave, antarāmalo antarāamitto antarāsapatto antarāvadhako antarāpaccatthiko, doso, bhikkhave…pe…  moho, bhikkhave, antarāmalo antarāamitto antarāsapatto antarāvadhako antarāpaccatthiko. Ime kho, bhikkhave, tayo antarāmalā antarāamittā antarāsapattā antarāvadhakā antarāpaccatthikāti. </div>
</div>
<div class="q" id="p_25Cn_1318"> <div class="p"> <table class="singleColumn"> <tr> <td> <div class="pN">1318</div> <div class="G">Anatthajanano lobho,</div> </td> </tr> <tr> <td> <div class="G">lobho cittappakopano;</div> </td> </tr> <tr> <td> <div class="G">Bhayamantarato jātaṁ,</div> </td> </tr> <tr> <td> <div class="G">taṁ jano nāvabujjhati.</div> </td> </tr> </table> </div>
</div>
<div class="q" id="p_25Cn_1319"> <div class="p"> <table class="singleColumn"> <tr> <td> <div class="pN">1319</div> <div class="G">Luddho atthaṁ na jānāti,</div> </td> </tr> <tr> <td> <div class="G">luddho dhammaṁ na passati;</div> </td> </tr> <tr> <td> <div class="G">Andhatamaṁ tadā hoti,</div> </td> </tr> <tr> <td> <div class="G">yaṁ lobho sahate naraṁ.</div> </td> </tr> </table> </div>
</div>
<div class="q" id="p_25Cn_1320"> <div class="p"> <table class="singleColumn"> <tr> <td> <div class="pN">1320</div> <div class="G">Anatthajanano doso,</div> </td> </tr> <tr> <td> <div class="G">doso cittappakopano;</div> </td> </tr> <tr> <td> <div class="G">Bhayamantarato jātaṁ,</div> </td> </tr> <tr> <td> <div class="G">taṁ jano nāvabujjhati.</div> </td> </tr> </table> </div>
</div>
<div class="q" id="p_25Cn_1321"> <div class="p"> <table class="singleColumn"> <tr> <td> <div class="pN">1321</div> <div class="G">Duṭṭho atthaṁ na jānāti,</div> </td> </tr> <tr> <td> <div class="G">duṭṭho dhammaṁ na passati;</div> </td> </tr> <tr> <td> <div class="G">Andhatamaṁ tadā hoti,</div> </td> </tr> <tr> <td> <div class="G">yaṁ doso sahate naraṁ.</div> </td> </tr> </table> </div>
</div>
<div class="q" id="p_25Cn_1322"> <div class="p"> <table class="singleColumn"> <tr> <td> <div class="pN">1322</div> <div class="G">Anatthajanano moho,</div> </td> </tr> <tr> <td> <div class="G">moho cittappakopano;</div> </td> </tr> <tr> <td> <div class="G">Bhayamantarato jātaṁ,</div> </td> </tr> <tr> <td> <div class="G">taṁ jano nāvabujjhati.</div> </td> </tr> </table> </div>
</div>
<div class="q" id="p_25Cn_1323"> <div class="p"> <table class="singleColumn"> <tr> <td> <div class="pN">1323</div> <div class="G">Mūḷho atthaṁ na jānāti,</div> </td> </tr> <tr> <td> <div class="G">mūḷho dhammaṁ na passati;</div> </td> </tr> <tr> <td> <div class="G">Andhatamaṁ tadā hoti,</div> </td> </tr> <tr> <td> <div class="G">yaṁ moho sahate naran”ti.</div> </td> </tr> </table> </div>
</div>
<div class="q" id="p_25Cn_1324"> <div class="p">
<span class="pN">1324</span>Evampi, tatrāsayāti—  parissayā. </div>
</div>
<div class="q" id="p_25Cn_1325"> <div class="p">
<span class="pN">1325</span>Vuttañhetaṁ bhagavatā—  “tayo kho, mahārāja, purisassa dhammā ajjhattaṁ uppajjamānā uppajjanti ahitāya dukkhāya aphāsuvihārāya. Katame tayo? Lobho kho, mahārāja, purisassa dhammo ajjhattaṁ uppajjamāno uppajjati ahitāya dukkhāya aphāsuvihārāya; doso kho, mahārāja…pe…  moho kho, mahārāja, purisassa dhammo ajjhattaṁ uppajjamāno uppajjati ahitāya dukkhāya aphāsuvihārāya. Ime kho, mahārāja, tayo purisassa dhammā ajjhattaṁ uppajjamānā uppajjanti ahitāya dukkhāya aphāsuvihārāya. </div>
</div>
<div class="q" id="p_25Cn_1326"> <div class="p"> <table class="singleColumn"> <tr> <td> <div class="pN">1326</div> <div class="G">Lobho doso ca moho ca,</div> </td> </tr> <tr> <td> <div class="G">purisaṁ pāpacetasaṁ;</div> </td> </tr> <tr> <td> <div class="G">Hiṁsanti attasambhūtā,</div> </td> </tr> <tr> <td> <div class="G">tacasāraṁva samphalan”ti.</div> </td> </tr> </table> </div>
</div>
<div class="q" id="p_25Cn_1327"> <div class="p">
<span class="pN">1327</span>Evampi, tatrāsayāti—  parissayā. </div>
</div>
<div class="q" id="p_25Cn_1328"> <div class="p">
<span class="pN">1328</span>Vuttañhetaṁ bhagavatā—  </div>
</div>
<div class="q" id="p_25Cn_1329"> <div class="p"> <table class="singleColumn"> <tr> <td> <div class="pN">1329</div> <div class="G">“Rāgo ca doso ca itonidānā,</div> </td> </tr> <tr> <td> <div class="G">Aratī ratī lomahaṁso itojā;</div> </td> </tr> <tr> <td> <div class="G">Ito samuṭṭhāya manovitakkā,</div> </td> </tr> <tr> <td> <div class="G">Kumārakā dhaṅkamivossajantī”ti.</div> </td> </tr> </table> </div>
</div>
<div class="q" id="p_25Cn_1330"> <div class="p">
<span class="pN">1330</span>Evampi, tatrāsayāti—  parissayā. </div>
</div>
<div class="q" id="p_25Cn_1331"> <div class="p">
<span class="pN">1331</span><span class="bold">Parissayānaṁ sahitā</span>ti parissaye sahitā ārādhitā ajjhottharitā pariyāditā paṭinissatāti—  parissayānaṁ sahitā. </div>
</div>
<div class="q" id="p_25Cn_1332"> <div class="p">
<span class="pN">1332</span><span class="bold">Achambhī</span>ti so paccekasambuddho abhīrū acchambhī anutrāsī apalāyī pahīnabhayabheravo vigatalomahaṁso viharatīti—  parissayānaṁ sahitā acchambhī, eko care khaggavisāṇakappo. Tenāha so paccekasambuddho—  </div>
</div>
<div class="q" id="p_25Cn_1333"> <div class="p"> <table class="singleColumn"> <tr> <td> <div class="pN">1333</div> <div class="G">“Cātuddiso appaṭigho ca hoti,</div> </td> </tr> <tr> <td> <div class="G">Santussamāno itarītarena;</div> </td> </tr> <tr> <td> <div class="G">Parissayānaṁ sahitā achambhī,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1334"> <div class="divNumber">129.</div> <div class="p"> <table class="singleColumn"> <tr> <td> <div class="pN">1334</div> <div class="G"><span class="bold">Dussaṅgahā pabbajitāpi eke,</span></div> </td> </tr> <tr> <td> <div class="G"><span class="bold">Atho gahaṭṭhā gharamāvasantā;</span></div> </td> </tr> <tr> <td> <div class="G"><span class="bold">Appossukko paraputtesu hutvā,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (9) </div> </td> </tr> </table> </div>
</div>
<div class="q" id="p_25Cn_1335"> <div class="p">
<span class="pN">1335</span><span class="bold">Dussaṅgahā pabbajitāpi eke</span>ti pabbajitāpi idhekacce nissayepi diyyamāne uddesepi diyyamāne paripucchāyapi diyyamāne cīvarepi diyyamāne pattepi diyyamāne lohathālakepi diyyamāne dhammakaraṇepi diyyamāne parissāvanepi diyyamāne thavikepi diyyamāne upāhanepi diyyamāne kāyabandhanepi diyyamāne na suṇanti na sotaṁ odahanti na aññācittaṁ upaṭṭhapenti, anassavā avacanakarā paṭilomavuttino aññeneva mukhaṁ karontīti—  dussaṅgahā pabbajitāpi eke. </div>
</div>
<div class="q" id="p_25Cn_1336"> <div class="p">
<span class="pN">1336</span><span class="bold">Atho gahaṭṭhā gharamāvasantā</span>ti gahaṭṭhāpi idhekacce hatthimhipi diyyamāne…pe…  rathepi khettepi vatthumhipi hiraññepi suvaṇṇepi diyyamāne gāmepi…pe…  nigamepi nagarepi…  raṭṭhepi…  janapadepi diyyamāne na suṇanti na sotaṁ odahanti na aññācittaṁ upaṭṭhapenti, anassavā avacanakarā paṭilomavuttino aññeneva mukhaṁ karontīti—  atho gahaṭṭhā gharamāvasantā. </div>
</div>
<div class="q" id="p_25Cn_1337"> <div class="p">
<span class="pN">1337</span><span class="bold">Appossukko paraputtesu hutvā</span>ti attānaṁ ṭhapetvā sabbe imasmiṁ atthe paraputtā. Tesu paraputtesu appossukko hutvā abyāvaṭo hutvā anapekkho hutvāti—  appossukko paraputtesu hutvā, eko care khaggavisāṇakappo. Tenāha so paccekasambuddho—  </div>
</div>
<div class="q" id="p_25Cn_1338"> <div class="p"> <table class="singleColumn"> <tr> <td> <div class="pN">1338</div> <div class="G">“Dussaṅgahā pabbajitāpi eke,</div> </td> </tr> <tr> <td> <div class="G">Atho gahaṭṭhā gharamāvasantā;</div> </td> </tr> <tr> <td> <div class="G">Appossukko paraputtesu hutvā,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="q" id="p_25Cn_1339"> <div class="divNumber">130.</div> <div class="p"> <table class="singleColumn"> <tr> <td> <div class="pN">1339</div> <div class="G"><span class="bold">Oropayitvā gihibyañjanāni,</span></div> </td> </tr> <tr> <td> <div class="G"><span class="bold">Sañchinnapatto yathā koviḷāro;</span></div> </td> </tr> <tr> <td> <div class="G"><span class="bold">Chetvāna vīro gihibandhanāni,</span></div> </td> </tr> <tr> <td> <div class="G">
<span class="bold">Eko care khaggavisāṇakappo.</span> (10) </div> </td> </tr> </table> </div>
</div>
<div class="q" id="p_25Cn_1340"> <div class="p">
<span class="pN">1340</span><span class="bold">Oropayitvā gihibyañjanānī</span>ti gihibyañjanāni vuccanti kesā ca massū ca mālā ca gandhañca vilepanañca ābharaṇañca pilandhanañca vatthañca pārupanañca veṭhanañca ucchādanaṁ parimaddanaṁ nhāpanaṁ sambāhanaṁ ādāsaṁ añjanaṁ mālāgandhavilepanaṁ mukhacuṇṇaṁ mukhalepanaṁ hatthabandhaṁ sikhābandhaṁ daṇḍaṁ nāḷikaṁ khaggaṁ chattaṁ citrupāhanaṁ uṇhīsaṁ maṇiṁ vāḷabījaniṁ odātāni vatthāni dīghadasāni iti vā. <span class="bold">Oropayitvā gihibyañjanānī</span>ti gihibyañjanāni oropayitvā samoropayitvā nikkhipitvā paṭipassambhayitvāti—  oropayitvā gihibyañjanāni. </div>
</div>
<div class="q" id="p_25Cn_1341"> <div class="p">
<span class="pN">1341</span><span class="bold">Sañchinnapatto yathā koviḷāro</span>ti yathā koviḷārassa pattāni chinnāni sañchinnāni patitāni paripatitāni, evameva tassa paccekasambuddhassa gihibyañjanāni chinnāni sañchinnāni patitānīti—  sañchinnapatto yathā koviḷāro. </div>
</div>
<div class="q" id="p_25Cn_1342"> <div class="p">
<span class="pN">1342</span><span class="bold">Chetvāna vīro gihibandhanānī</span>ti. <span class="bold">Vīro</span>ti vīriyavāti vīro, pahūti vīro, visavīti vīro, alamattoti vīro, sūroti vīro, vikkanto abhīrū acchambhī anutrāsī apalāyī pahīnabhayabheravoti vīro, vigatalomahaṁsoti vīro. </div>
</div>
<div class="q" id="p_25Cn_1343"> <div class="p"> <table class="singleColumn"> <tr> <td> <div class="pN">1343</div> <div class="G">Virato idha sabbapāpakehi,</div> </td> </tr> <tr> <td> <div class="G">Nirayadukkhaṁ aticca vīriyavāso;</div> </td> </tr> <tr> <td> <div class="G">So vīriyavā padhānavā,</div> </td> </tr> <tr> <td> <div class="G">Dhīro tādi pavuccate tathattā.</div> </td> </tr> </table> </div>
</div>
<div class="q" id="p_25Cn_1344"> <div class="p">
<span class="pN">1344</span>Gihibandhanāni vuccanti puttā ca bhariyā ca dāsā ca dāsī ca ajeḷakā ca kukkuṭasūkarā ca hatthigavāssavaḷavā ca khettañca vatthu ca hiraññañca suvaṇṇañca gāmanigamarājadhāniyo ca raṭṭhañca janapado ca koso ca koṭṭhāgārañca, yaṁ kiñci rajanīyavatthu. </div>
</div>
<div class="q" id="p_25Cn_1345"> <div class="p">
<span class="pN">1345</span><span class="bold">Chetvāna vīro gihibandhanānī</span>ti so paccekasambuddho vīro gihibandhanāni chinditvā samucchinditvā jahitvā vinodetvā byantīkaritvā anabhāvaṁ gametvāti—  chetvāna vīro gihibandhanāni, eko care khaggavisāṇakappo. Tenāha so paccekasambuddho—  </div>
</div>
<div class="q" id="p_25Cn_1346"> <div class="p"> <table class="singleColumn"> <tr> <td> <div class="pN">1346</div> <div class="G">“Oropayitvā gihibyañjanāni,</div> </td> </tr> <tr> <td> <div class="G">Sañchinnapatto yathā koviḷāro;</div> </td> </tr> <tr> <td> <div class="G">Chetvāna vīro gihibandhanāni,</div> </td> </tr> <tr> <td> <div class="G">Eko care khaggavisāṇakappo”ti.</div> </td> </tr> </table> </div>
</div>
<div class="CENTER" id="p_25Cn_1347">
<span class="pN">1347</span>Paṭhamo vaggo.</div>
</html>
