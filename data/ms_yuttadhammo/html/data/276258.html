<html>
<div class="i">2.1.9 Mettasutta</div>
<div class="h">Dutiyapaṇṇāsaka</div>
<div class="h">Abyākatavagga</div>
<div class="h">Mettasutta</div>
<div class="q" id="p_16A7_401"> <div class="divNumber">62.</div> <div class="p">
<span class="pN">401</span>“Mā, bhikkhave, puññānaṁ bhāyittha. Sukhassetaṁ, bhikkhave, adhivacanaṁ yadidaṁ puññāni. Abhijānāmi kho panāhaṁ, bhikkhave, dīgharattaṁ katānaṁ puññānaṁ dīgharattaṁ iṭṭhaṁ kantaṁ manāpaṁ vipākaṁ paccanubhūtaṁ. Satta vassāni mettacittaṁ bhāvesiṁ. Satta vassāni mettacittaṁ bhāvetvā satta saṁvaṭṭavivaṭṭakappe nayimaṁ lokaṁ punāgamāsiṁ. Saṁvaṭṭamāne sudāhaṁ, bhikkhave, loke ābhassarūpago homi, vivaṭṭamāne loke suññaṁ brahmavimānaṁ upapajjāmi. </div>
</div>
<div class="q" id="p_16A7_402"> <div class="p">
<span class="pN">402</span>Tatra sudaṁ, bhikkhave, brahmā homi mahābrahmā abhibhū anabhibhūto aññadatthudaso vasavattī. Chattiṁsakkhattuṁ kho panāhaṁ, bhikkhave, sakko ahosiṁ devānamindo; anekasatakkhattuṁ rājā ahosiṁ cakkavattī dhammiko dhammarājā cāturanto vijitāvī janapadatthāvariyappatto sattaratanasamannāgato. Tassa mayhaṁ, bhikkhave, imāni satta ratanāni ahesuṁ, seyyathidaṁ—  cakkaratanaṁ, hatthiratanaṁ, assaratanaṁ, maṇiratanaṁ, itthiratanaṁ, gahapatiratanaṁ, pariṇāyakaratanameva sattamaṁ. Parosahassaṁ kho pana me, bhikkhave, puttā ahesuṁ sūrā vīraṅgarūpā parasenappamaddanā. So imaṁ pathaviṁ sāgarapariyantaṁ adaṇḍena asatthena dhammena abhivijiya ajjhāvasinti. </div>
</div>
<div class="q" id="p_16A7_403"> <div class="p"> <table class="singleColumn"> <tr> <td> <div class="pN">403</div> <div class="G">Passa puññānaṁ vipākaṁ,</div> </td> </tr> <tr> <td> <div class="G">Kusalānaṁ sukhesino;</div> </td> </tr> <tr> <td> <div class="G">Mettaṁ cittaṁ vibhāvetvā,</div> </td> </tr> <tr> <td> <div class="G">Satta vassāni bhikkhavo;</div> </td> </tr> <tr> <td> <div class="G">Sattasaṁvaṭṭavivaṭṭakappe,</div> </td> </tr> <tr> <td> <div class="G">Nayimaṁ lokaṁ punāgamiṁ.</div> </td> </tr> </table> </div>
</div>
<div class="q" id="p_16A7_404"> <div class="p"> <table class="singleColumn"> <tr> <td> <div class="pN">404</div> <div class="G">Saṁvaṭṭamāne lokamhi,</div> </td> </tr> <tr> <td> <div class="G">homi ābhassarūpago;</div> </td> </tr> <tr> <td> <div class="G">Vivaṭṭamāne lokasmiṁ,</div> </td> </tr> <tr> <td> <div class="G">suññabrahmūpago ahuṁ.</div> </td> </tr> </table> </div>
</div>
<div class="q" id="p_16A7_405"> <div class="p"> <table class="singleColumn"> <tr> <td> <div class="pN">405</div> <div class="G">Sattakkhattuṁ mahābrahmā,</div> </td> </tr> <tr> <td> <div class="G">vasavattī tadā ahuṁ;</div> </td> </tr> <tr> <td> <div class="G">Chattiṁsakkhattuṁ devindo,</div> </td> </tr> <tr> <td> <div class="G">devarajjamakārayiṁ.</div> </td> </tr> </table> </div>
</div>
<div class="q" id="p_16A7_406"> <div class="p"> <table class="singleColumn"> <tr> <td> <div class="pN">406</div> <div class="G">Cakkavattī ahuṁ rājā,</div> </td> </tr> <tr> <td> <div class="G">jambumaṇḍassa issaro;</div> </td> </tr> <tr> <td> <div class="G">Muddhāvasitto khattiyo,</div> </td> </tr> <tr> <td> <div class="G">manussādhipatī ahuṁ.</div> </td> </tr> </table> </div>
</div>
<div class="q" id="p_16A7_407"> <div class="p"> <table class="singleColumn"> <tr> <td> <div class="pN">407</div> <div class="G">Adaṇḍena asatthena,</div> </td> </tr> <tr> <td> <div class="G">vijeyya pathaviṁ imaṁ;</div> </td> </tr> <tr> <td> <div class="G">Asāhasena kammena,</div> </td> </tr> <tr> <td> <div class="G">samena manusāsi taṁ.</div> </td> </tr> </table> </div>
</div>
<div class="q" id="p_16A7_408"> <div class="p"> <table class="singleColumn"> <tr> <td> <div class="pN">408</div> <div class="G">Dhammena rajjaṁ kāretvā,</div> </td> </tr> <tr> <td> <div class="G">asmiṁ pathavimaṇḍale;</div> </td> </tr> <tr> <td> <div class="G">Mahaddhane mahābhoge,</div> </td> </tr> <tr> <td> <div class="G">aḍḍhe ajāyihaṁ kule.</div> </td> </tr> </table> </div>
</div>
<div class="q" id="p_16A7_409"> <div class="p"> <table class="singleColumn"> <tr> <td> <div class="pN">409</div> <div class="G">Sabbakāmehi sampanne,</div> </td> </tr> <tr> <td> <div class="G">ratanehi ca sattahi;</div> </td> </tr> <tr> <td> <div class="G">Buddhā saṅgāhakā loke,</div> </td> </tr> <tr> <td> <div class="G">tehi etaṁ sudesitaṁ.</div> </td> </tr> </table> </div>
</div>
<div class="q" id="p_16A7_410"> <div class="p"> <table class="singleColumn"> <tr> <td> <div class="pN">410</div> <div class="G">Eso hetu mahantassa,</div> </td> </tr> <tr> <td> <div class="G">pathabyo me na vipajjati;</div> </td> </tr> <tr> <td> <div class="G">Pahūtavittūpakaraṇo,</div> </td> </tr> <tr> <td> <div class="G">rājā hoti patāpavā.</div> </td> </tr> </table> </div>
</div>
<div class="q" id="p_16A7_411"> <div class="p"> <table class="singleColumn"> <tr> <td> <div class="pN">411</div> <div class="G">Iddhimā yasavā hoti,</div> </td> </tr> <tr> <td> <div class="G">jambumaṇḍassa issaro;</div> </td> </tr> <tr> <td> <div class="G">Ko sutvā nappasīdeyya,</div> </td> </tr> <tr> <td> <div class="G">api kaṇhābhijātiyo.</div> </td> </tr> </table> </div>
</div>
<div class="q" id="p_16A7_412"> <div class="p"> <table class="singleColumn"> <tr> <td> <div class="pN">412</div> <div class="G">Tasmā hi attakāmena,</div> </td> </tr> <tr> <td> <div class="G">mahattamabhikaṅkhatā;</div> </td> </tr> <tr> <td> <div class="G">Saddhammo garukātabbo,</div> </td> </tr> <tr> <td> <div class="G">saraṁ buddhānasāsanan”ti.</div> </td> </tr> </table> </div>
</div>
<div class="CENTER" id="p_16A7_413">
<span class="pN">413</span>Navamaṁ.</div>
</html>
