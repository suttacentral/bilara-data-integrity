<html>
<div class="i">2.38 Vajjanīyapuggalasandassana</div>
<div class="h">Uposathakkhandhaka</div>
<div class="h">Vajjanīyapuggalasandassana</div>
<div class="q" id="p_3V_797"> <div class="divNumber">183.</div> <div class="p">
<span class="pN">797</span>Na, bhikkhave, bhikkhuniyā nisinnaparisāya pātimokkhaṁ uddisitabbaṁ. Yo uddiseyya, āpatti dukkaṭassa. Na sikkhamānāya…pe… na sāmaṇerassa …pe… na sāmaṇeriyā…pe… na sikkhāpaccakkhātakassa…pe… na antimavatthuṁ ajjhāpannakassa nisinnaparisāya pātimokkhaṁ uddisitabbaṁ. Yo uddiseyya, āpatti dukkaṭassa. </div>
</div>
<div class="q" id="p_3V_798"> <div class="p">
<span class="pN">798</span>Na āpattiyā adassane ukkhittakassa nisinnaparisāya pātimokkhaṁ uddisitabbaṁ. Yo uddiseyya, yathādhammo kāretabbo. Na āpattiyā appaṭikamme ukkhittakassa nisinnaparisāya…pe… na pāpikāya diṭṭhiyā appaṭinissagge ukkhittakassa nisinnaparisāya pātimokkhaṁ uddisitabbaṁ. Yo uddiseyya, yathādhammo kāretabbo. </div>
</div>
<div class="q" id="p_3V_799"> <div class="p">
<span class="pN">799</span>Na paṇḍakassa nisinnaparisāya pātimokkhaṁ uddisitabbaṁ. Yo uddiseyya, āpatti dukkaṭassa. Na theyyasaṁvāsakassa…pe… na titthiyapakkantakassa…pe… na tiracchānagatassa…pe… na mātughātakassa…pe… na pitughātakassa…pe… na arahantaghātakassa…pe… na bhikkhunidūsakassa…pe… na saṁghabhedakassa…pe… na lohituppādakassa…pe… na ubhatobyañjanakassa nisinnaparisāya pātimokkhaṁ uddisitabbaṁ. Yo uddiseyya, āpatti dukkaṭassa. </div>
</div>
<div class="q" id="p_3V_800"> <div class="p">
<span class="pN">800</span>Na, bhikkhave, pārivāsikapārisuddhidānena uposatho kātabbo, aññatra avuṭṭhitāya parisāya. Na ca, bhikkhave, anuposathe uposatho kātabbo, aññatra saṁghasāmaggiyā”ti. </div>
</div>
<div class="CENTER" id="p_3V_801">
<span class="pN">801</span>Tatiyabhāṇavāro niṭṭhito.<br> Uposathakkhandhako dutiyo.</div>
<div class="SUMMARY" id="p_3V_802">
<span class="pN">802</span><span class="firstLetter">T</span>assuddānaṁ</div>
<div class="q" id="p_3V_803"> <div class="p"> <table class="singleColumn"> <tr> <td> <div class="pN">803</div> <div class="G">Titthiyā bimbisāro ca,</div> </td> </tr> <tr> <td> <div class="G">sannipatituṁ tuṇhikā;</div> </td> </tr> <tr> <td> <div class="G">Dhammaṁ raho pātimokkhaṁ,</div> </td> </tr> <tr> <td> <div class="G">devasikaṁ tadā sakiṁ.</div> </td> </tr> </table> </div>
</div>
<div class="q" id="p_3V_804"> <div class="p"> <table class="singleColumn"> <tr> <td> <div class="pN">804</div> <div class="G">Yathāparisā samaggaṁ,</div> </td> </tr> <tr> <td> <div class="G">sāmaggī maddakucchi ca;</div> </td> </tr> <tr> <td> <div class="G">Sīmā mahatī nadiyā,</div> </td> </tr> <tr> <td> <div class="G">anu dve khuddakāni ca.</div> </td> </tr> </table> </div>
</div>
<div class="q" id="p_3V_805"> <div class="p"> <table class="singleColumn"> <tr> <td> <div class="pN">805</div> <div class="G">Navā rājagahe ceva,</div> </td> </tr> <tr> <td> <div class="G">Sīmā avippavāsanā;</div> </td> </tr> <tr> <td> <div class="G">Sammanne paṭhamaṁ sīmaṁ,</div> </td> </tr> <tr> <td> <div class="G">Pacchā sīmaṁ samūhane.</div> </td> </tr> </table> </div>
</div>
<div class="q" id="p_3V_806"> <div class="p"> <table class="singleColumn"> <tr> <td> <div class="pN">806</div> <div class="G">Asammatā gāmasīmā,</div> </td> </tr> <tr> <td> <div class="G">nadiyā samudde sare;</div> </td> </tr> <tr> <td> <div class="G">Udakukkhepo bhindanti,</div> </td> </tr> <tr> <td> <div class="G">tathevajjhottharanti ca.</div> </td> </tr> </table> </div>
</div>
<div class="q" id="p_3V_807"> <div class="p"> <table class="singleColumn"> <tr> <td> <div class="pN">807</div> <div class="G">Kati kammāni uddeso,</div> </td> </tr> <tr> <td> <div class="G">savarā asatīpi ca;</div> </td> </tr> <tr> <td> <div class="G">Dhammaṁ vinayaṁ tajjenti,</div> </td> </tr> <tr> <td> <div class="G">puna vinayatajjanā.</div> </td> </tr> </table> </div>
</div>
<div class="q" id="p_3V_808"> <div class="p"> <table class="singleColumn"> <tr> <td> <div class="pN">808</div> <div class="G">Codanā kate okāse,</div> </td> </tr> <tr> <td> <div class="G">adhammappaṭikkosanā;</div> </td> </tr> <tr> <td> <div class="G">Catupañcaparā āvi,</div> </td> </tr> <tr> <td> <div class="G">sañcicca cepi vāyame.</div> </td> </tr> </table> </div>
</div>
<div class="q" id="p_3V_809"> <div class="p"> <table class="singleColumn"> <tr> <td> <div class="pN">809</div> <div class="G">Sagahaṭṭhā anajjhiṭṭhā,</div> </td> </tr> <tr> <td> <div class="G">codanamhi na jānati;</div> </td> </tr> <tr> <td> <div class="G">Sambahulā na jānanti,</div> </td> </tr> <tr> <td> <div class="G">sajjukaṁ na ca gacchare.</div> </td> </tr> </table> </div>
</div>
<div class="q" id="p_3V_810"> <div class="p"> <table class="singleColumn"> <tr> <td> <div class="pN">810</div> <div class="G">Katimī kīvatikā dūre,</div> </td> </tr> <tr> <td> <div class="G">ārocetuñca nassari;</div> </td> </tr> <tr> <td> <div class="G">Uklāpaṁ āsanaṁ dīpo,</div> </td> </tr> <tr> <td> <div class="G">disā añño bahussuto.</div> </td> </tr> </table> </div>
</div>
<div class="q" id="p_3V_811"> <div class="p"> <table class="singleColumn"> <tr> <td> <div class="pN">811</div> <div class="G">Sajjukaṁ vassuposatho,</div> </td> </tr> <tr> <td> <div class="G">suddhikammañca ñātakā;</div> </td> </tr> <tr> <td> <div class="G">Gaggo catutayo dveko,</div> </td> </tr> <tr> <td> <div class="G">āpattisabhāgā sari.</div> </td> </tr> </table> </div>
</div>
<div class="q" id="p_3V_812"> <div class="p"> <table class="singleColumn"> <tr> <td> <div class="pN">812</div> <div class="G">Sabbo saṁgho vematiko,</div> </td> </tr> <tr> <td> <div class="G">na jānanti bahussuto;</div> </td> </tr> <tr> <td> <div class="G">Bahū samasamā thokā,</div> </td> </tr> <tr> <td> <div class="G">parisā avuṭṭhitāya ca.</div> </td> </tr> </table> </div>
</div>
<div class="q" id="p_3V_813"> <div class="p"> <table class="singleColumn"> <tr> <td> <div class="pN">813</div> <div class="G">Ekaccā vuṭṭhitā sabbā,</div> </td> </tr> <tr> <td> <div class="G">jānanti ca vematikā;</div> </td> </tr> <tr> <td> <div class="G">Kappatevāti kukkuccā,</div> </td> </tr> <tr> <td> <div class="G">jānaṁ passaṁ suṇanti ca.</div> </td> </tr> </table> </div>
</div>
<div class="q" id="p_3V_814"> <div class="p"> <table class="singleColumn"> <tr> <td> <div class="pN">814</div> <div class="G">Āvāsikena āgantu,</div> </td> </tr> <tr> <td> <div class="G">cātupannaraso puna;</div> </td> </tr> <tr> <td> <div class="G">Pāṭipado pannaraso,</div> </td> </tr> <tr> <td> <div class="G">liṅgasaṁvāsakā ubho.</div> </td> </tr> </table> </div>
</div>
<div class="q" id="p_3V_815"> <div class="p"> <table class="singleColumn"> <tr> <td> <div class="pN">815</div> <div class="G">Pārivāsānuposatho,</div> </td> </tr> <tr> <td> <div class="G">aññatra saṁghasāmaggiyā;</div> </td> </tr> <tr> <td> <div class="G">Ete vibhattā uddānā,</div> </td> </tr> <tr> <td> <div class="G">vatthuvibhūtakāraṇāti.</div> </td> </tr> </table> </div>
</div>
<div class="CENTER" id="p_3V_816">
<span class="pN">816</span>Imasmiṁ khandhake vatthūni chaasīti.</div>
<div class="ENDH3" id="p_3V_817">
<span class="pN">817</span>Uposathakkhandhako niṭṭhito.</div>
</html>
