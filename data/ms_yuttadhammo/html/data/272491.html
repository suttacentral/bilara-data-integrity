<html>
<div class="i">7.21--22 Abhinīlanettagopakhumalakkhaṇāni</div>
<div class="h">Lakkhaṇasutta</div>
<div class="q" id="h_8D_513"> <h2 class="paliSectionName">
<span class="pN">513</span>Abhinīlanettagopakhumalakkhaṇāni </h2>
</div>
<div class="q" id="p_8D_514"> <div class="divNumber">228.</div> <div class="p">
<span class="pN">514</span>“Yampi, bhikkhave, tathāgato purimaṁ jātiṁ purimaṁ bhavaṁ purimaṁ niketaṁ pubbe manussabhūto samāno na ca visaṭaṁ, na ca visāci, na ca pana viceyya pekkhitā, ujuṁ tathā pasaṭamujumano, piyacakkhunā bahujanaṁ udikkhitā ahosi. So tassa kammassa kaṭattā…pe… so tato cuto itthattaṁ āgato samāno imāni dve mahāpurisalakkhaṇāni paṭilabhati. Abhinīlanetto ca hoti gopakhumo ca. </div>
</div>
<div class="q" id="p_8D_515"> <div class="p">
<span class="pN">515</span>So tehi lakkhaṇehi samannāgato, sace agāraṁ ajjhāvasati, rājā hoti cakkavattī…pe… rājā samāno kiṁ labhati? Piyadassano hoti bahuno janassa, piyo hoti manāpo brāhmaṇagahapatikānaṁ negamajānapadānaṁ gaṇakamahāmattānaṁ anīkaṭṭhānaṁ dovārikānaṁ amaccānaṁ pārisajjānaṁ rājūnaṁ bhogiyānaṁ kumārānaṁ. Rājā samāno idaṁ labhati…pe… buddho samāno kiṁ labhati? Piyadassano hoti bahuno janassa, piyo hoti manāpo bhikkhūnaṁ bhikkhunīnaṁ upāsakānaṁ upāsikānaṁ devānaṁ manussānaṁ asurānaṁ nāgānaṁ gandhabbānaṁ. Buddho samāno idaṁ labhati”. Etamatthaṁ bhagavā avoca. </div>
</div>
<div class="q" id="p_8D_516"> <div class="divNumber">229.</div> <div class="p">
<span class="pN">516</span>Tatthetaṁ vuccati— </div>
</div>
<div class="q" id="p_8D_517"> <div class="p"> <table class="singleColumn"> <tr> <td> <div class="pN">517</div> <div class="G">“Na ca visaṭaṁ na ca visāci,</div> </td> </tr> <tr> <td> <div class="G">Na ca pana viceyyapekkhitā;</div> </td> </tr> <tr> <td> <div class="G">Ujuṁ tathā pasaṭamujumano,</div> </td> </tr> <tr> <td> <div class="G">Piyacakkhunā bahujanaṁ udikkhitā.</div> </td> </tr> </table> </div>
</div>
<div class="q" id="p_8D_518"> <div class="p"> <table class="singleColumn"> <tr> <td> <div class="pN">518</div> <div class="G">Sugatīsu so phalavipākaṁ,</div> </td> </tr> <tr> <td> <div class="G">Anubhavati tattha modati;</div> </td> </tr> <tr> <td> <div class="G">Idha ca pana bhavati gopakhumo,</div> </td> </tr> <tr> <td> <div class="G">Abhinīlanettanayano sudassano.</div> </td> </tr> </table> </div>
</div>
<div class="q" id="p_8D_519"> <div class="p"> <table class="singleColumn"> <tr> <td> <div class="pN">519</div> <div class="G">Abhiyogino ca nipuṇā,</div> </td> </tr> <tr> <td> <div class="G">Bahū pana nimittakovidā;</div> </td> </tr> <tr> <td> <div class="G">Sukhumanayanakusalā manujā,</div> </td> </tr> <tr> <td> <div class="G">Piyadassanoti abhiniddisanti naṁ.</div> </td> </tr> </table> </div>
</div>
<div class="q" id="p_8D_520"> <div class="p"> <table class="singleColumn"> <tr> <td> <div class="pN">520</div> <div class="G">Piyadassano gihīpi santo ca,</div> </td> </tr> <tr> <td> <div class="G">Bhavati bahujanapiyāyito;</div> </td> </tr> <tr> <td> <div class="G">Yadi ca na bhavati gihī samaṇo hoti,</div> </td> </tr> <tr> <td> <div class="G">Piyo bahūnaṁ sokanāsano”ti.</div> </td> </tr> </table> </div>
</div>
</html>
