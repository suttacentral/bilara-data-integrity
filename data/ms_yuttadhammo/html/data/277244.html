<html>
<div class="i">1.4.1.10 Micchādiṭṭhipahānasutta</div>
<div class="h">Saḷāyatanasaṁyutta</div>
<div class="h">Catutthapaṇṇāsaka</div>
<div class="h">Nandikkhayavagga</div>
<div class="h">Micchādiṭṭhipahānasutta</div>
<div class="q" id="p_13S4_880"> <div class="divNumber">165.</div> <div class="p">
<span class="pN">880</span>Atha kho aññataro bhikkhu yena bhagavā tenupasaṅkami…pe… ekamantaṁ nisinno so bhikkhu bhagavantaṁ etadavoca— “kathaṁ nu kho, bhante, jānato kathaṁ passato micchādiṭṭhi pahīyatī”ti? </div>
</div>
<div class="q" id="p_13S4_881"> <div class="p">
<span class="pN">881</span>“Cakkhuṁ kho, bhikkhu, aniccato jānato passato micchādiṭṭhi pahīyati. Rūpe aniccato jānato passato micchādiṭṭhi pahīyati. Cakkhuviññāṇaṁ aniccato jānato passato micchādiṭṭhi pahīyati. Cakkhusamphassaṁ aniccato jānato passato micchādiṭṭhi pahīyati…pe… yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi aniccato jānato passato micchādiṭṭhi pahīyati. Evaṁ kho, bhikkhu, jānato evaṁ passato micchādiṭṭhi pahīyatī”ti. </div>
</div>
<div class="CENTER" id="p_13S4_882">
<span class="pN">882</span>Dasamaṁ.</div>
</html>
