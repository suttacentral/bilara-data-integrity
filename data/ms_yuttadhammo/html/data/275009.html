<html>
<div class="i">12.3.9 Pariññeyyasutta</div>
<div class="h">Saccasaṁyutta</div>
<div class="h">Koṭigāmavagga</div>
<div class="h">Pariññeyyasutta</div>
<div class="q" id="p_14S5_2298"> <div class="divNumber">1099.</div> <div class="p">
<span class="pN">2298</span>“Cattārimāni, bhikkhave, ariyasaccāni. Katamāni cattāri? Dukkhaṁ ariyasaccaṁ, dukkhasamudayaṁ ariyasaccaṁ, dukkhanirodhaṁ ariyasaccaṁ, dukkhanirodhagāminī paṭipadā ariyasaccaṁ—  imāni kho, bhikkhave, cattāri ariyasaccāni. Imesaṁ kho, bhikkhave, catunnaṁ ariyasaccānaṁ atthi ariyasaccaṁ pariññeyyaṁ, atthi ariyasaccaṁ pahātabbaṁ, atthi ariyasaccaṁ sacchikātabbaṁ, atthi ariyasaccaṁ bhāvetabbaṁ. </div>
</div>
<div class="q" id="p_14S5_2299"> <div class="p">
<span class="pN">2299</span>Katamañca, bhikkhave, ariyasaccaṁ pariññeyyaṁ? Dukkhaṁ, bhikkhave, ariyasaccaṁ pariññeyyaṁ, dukkhasamudayaṁ ariyasaccaṁ pahātabbaṁ, dukkhanirodhaṁ ariyasaccaṁ sacchikātabbaṁ, dukkhanirodhagāminī paṭipadā ariyasaccaṁ bhāvetabbaṁ. </div>
</div>
<div class="q" id="p_14S5_2300"> <div class="p">
<span class="pN">2300</span>Tasmātiha, bhikkhave, ‘idaṁ dukkhan’ti yogo karaṇīyo…pe…  ‘ayaṁ dukkhanirodhagāminī paṭipadā’ti yogo karaṇīyo”ti. </div>
</div>
<div class="CENTER" id="p_14S5_2301">
<span class="pN">2301</span>Navamaṁ.</div>
</html>
