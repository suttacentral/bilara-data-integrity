<html>
<div class="i">54.1 Mahākaccāyanattheraapadāna</div>
<div class="h">Kaccāyanavagga</div>
<div class="h">Mahākaccāyanattheraapadāna</div>
<div class="q" id="p_20Ap1_6948"> <div class="divNumber">1.</div> <div class="p"> <table class="singleColumn"> <tr> <td> <div class="pN">6948</div> <div class="G">“Padumuttaro nāma jino,</div> </td> </tr> <tr> <td> <div class="G">anejo ajitaṁ jayo;</div> </td> </tr> <tr> <td> <div class="G">Satasahasse kappānaṁ,</div> </td> </tr> <tr> <td> <div class="G">ito uppajji nāyako.</div> </td> </tr> </table> </div>
</div>
<div class="q" id="p_20Ap1_6949"> <div class="divNumber">2.</div> <div class="p"> <table class="singleColumn"> <tr> <td> <div class="pN">6949</div> <div class="G">Vīro kamalapattakkho,</div> </td> </tr> <tr> <td> <div class="G">sasaṅkavimalānano;</div> </td> </tr> <tr> <td> <div class="G">Kanakācalasaṅkāso,</div> </td> </tr> <tr> <td> <div class="G">ravidittisamappabho.</div> </td> </tr> </table> </div>
</div>
<div class="q" id="p_20Ap1_6950"> <div class="divNumber">3.</div> <div class="p"> <table class="singleColumn"> <tr> <td> <div class="pN">6950</div> <div class="G">Sattanettamanohārī,</div> </td> </tr> <tr> <td> <div class="G">varalakkhaṇabhūsito;</div> </td> </tr> <tr> <td> <div class="G">Sabbavākyapathātīto,</div> </td> </tr> <tr> <td> <div class="G">manujāmarasakkato.</div> </td> </tr> </table> </div>
</div>
<div class="q" id="p_20Ap1_6951"> <div class="divNumber">4.</div> <div class="p"> <table class="singleColumn"> <tr> <td> <div class="pN">6951</div> <div class="G">Sambuddho bodhayaṁ satte,</div> </td> </tr> <tr> <td> <div class="G">vāgīso madhurassaro;</div> </td> </tr> <tr> <td> <div class="G">Karuṇānibandhasantāno,</div> </td> </tr> <tr> <td> <div class="G">parisāsu visārado.</div> </td> </tr> </table> </div>
</div>
<div class="q" id="p_20Ap1_6952"> <div class="divNumber">5.</div> <div class="p"> <table class="singleColumn"> <tr> <td> <div class="pN">6952</div> <div class="G">Deseti madhuraṁ dhammaṁ,</div> </td> </tr> <tr> <td> <div class="G">catusaccūpasaṁhitaṁ;</div> </td> </tr> <tr> <td> <div class="G">Nimugge mohapaṅkamhi,</div> </td> </tr> <tr> <td> <div class="G">samuddharati pāṇine.</div> </td> </tr> </table> </div>
</div>
<div class="q" id="p_20Ap1_6953"> <div class="divNumber">6.</div> <div class="p"> <table class="singleColumn"> <tr> <td> <div class="pN">6953</div> <div class="G">Tadā ekacaro hutvā,</div> </td> </tr> <tr> <td> <div class="G">tāpaso himavālayo;</div> </td> </tr> <tr> <td> <div class="G">Nabhasā mānusaṁ lokaṁ,</div> </td> </tr> <tr> <td> <div class="G">gacchanto jinamaddasaṁ.</div> </td> </tr> </table> </div>
</div>
<div class="q" id="p_20Ap1_6954"> <div class="divNumber">7.</div> <div class="p"> <table class="singleColumn"> <tr> <td> <div class="pN">6954</div> <div class="G">Upecca santikaṁ tassa,</div> </td> </tr> <tr> <td> <div class="G">assosiṁ dhammadesanaṁ;</div> </td> </tr> <tr> <td> <div class="G">Vaṇṇayantassa vīrassa,</div> </td> </tr> <tr> <td> <div class="G">sāvakassa mahāguṇaṁ.</div> </td> </tr> </table> </div>
</div>
<div class="q" id="p_20Ap1_6955"> <div class="divNumber">8.</div> <div class="p"> <table class="singleColumn"> <tr> <td> <div class="pN">6955</div> <div class="G">‘Saṁkhittena mayā vuttaṁ,</div> </td> </tr> <tr> <td> <div class="G">vitthārena pakāsayaṁ;</div> </td> </tr> <tr> <td> <div class="G">Parisaṁ mañca toseti,</div> </td> </tr> <tr> <td> <div class="G">yathā kaccāyano ayaṁ.</div> </td> </tr> </table> </div>
</div>
<div class="q" id="p_20Ap1_6956"> <div class="divNumber">9.</div> <div class="p"> <table class="singleColumn"> <tr> <td> <div class="pN">6956</div> <div class="G">Nāhaṁ evamidhekaccaṁ,</div> </td> </tr> <tr> <td> <div class="G">aññaṁ passāmi sāvakaṁ;</div> </td> </tr> <tr> <td> <div class="G">Tasmātadagge esaggo,</div> </td> </tr> <tr> <td> <div class="G">evaṁ dhāretha bhikkhavo’.</div> </td> </tr> </table> </div>
</div>
<div class="q" id="p_20Ap1_6957"> <div class="divNumber">10.</div> <div class="p"> <table class="singleColumn"> <tr> <td> <div class="pN">6957</div> <div class="G">Tadāhaṁ vimhito hutvā,</div> </td> </tr> <tr> <td> <div class="G">sutvā vākyaṁ manoramaṁ;</div> </td> </tr> <tr> <td> <div class="G">Himavantaṁ gamitvāna,</div> </td> </tr> <tr> <td> <div class="G">āhitvā pupphasañcayaṁ.</div> </td> </tr> </table> </div>
</div>
<div class="q" id="p_20Ap1_6958"> <div class="divNumber">11.</div> <div class="p"> <table class="singleColumn"> <tr> <td> <div class="pN">6958</div> <div class="G">Pūjetvā lokasaraṇaṁ,</div> </td> </tr> <tr> <td> <div class="G">taṁ ṭhānamabhipatthayiṁ;</div> </td> </tr> <tr> <td> <div class="G">Tadā mamāsayaṁ ñatvā,</div> </td> </tr> <tr> <td> <div class="G">byākāsi sa raṇañjaho.</div> </td> </tr> </table> </div>
</div>
<div class="q" id="p_20Ap1_6959"> <div class="divNumber">12.</div> <div class="p"> <table class="singleColumn"> <tr> <td> <div class="pN">6959</div> <div class="G">‘Passathetaṁ isivaraṁ,</div> </td> </tr> <tr> <td> <div class="G">niddhantakanakattacaṁ;</div> </td> </tr> <tr> <td> <div class="G">Uddhaggalomaṁ pīṇaṁsaṁ,</div> </td> </tr> <tr> <td> <div class="G">acalaṁ pañjaliṁ ṭhitaṁ.</div> </td> </tr> </table> </div>
</div>
<div class="q" id="p_20Ap1_6960"> <div class="divNumber">13.</div> <div class="p"> <table class="singleColumn"> <tr> <td> <div class="pN">6960</div> <div class="G">Hāsaṁ supuṇṇanayanaṁ,</div> </td> </tr> <tr> <td> <div class="G">buddhavaṇṇagatāsayaṁ;</div> </td> </tr> <tr> <td> <div class="G">Dhammajaṁ uggahadayaṁ,</div> </td> </tr> <tr> <td> <div class="G">amatāsittasannibhaṁ’.</div> </td> </tr> </table> </div>
</div>
<div class="q" id="p_20Ap1_6961"> <div class="divNumber">14.</div> <div class="p"> <table class="singleColumn"> <tr> <td> <div class="pN">6961</div> <div class="G">Kaccānassa guṇaṁ sutvā,</div> </td> </tr> <tr> <td> <div class="G">taṁ ṭhānaṁ patthayaṁ ṭhito;</div> </td> </tr> <tr> <td> <div class="G">Anāgatamhi addhāne,</div> </td> </tr> <tr> <td> <div class="G">gotamassa mahāmune.</div> </td> </tr> </table> </div>
</div>
<div class="q" id="p_20Ap1_6962"> <div class="divNumber">15.</div> <div class="p"> <table class="singleColumn"> <tr> <td> <div class="pN">6962</div> <div class="G">Tassa dhammesu dāyādo,</div> </td> </tr> <tr> <td> <div class="G">oraso dhammanimmito;</div> </td> </tr> <tr> <td> <div class="G">Kaccāno nāma nāmena,</div> </td> </tr> <tr> <td> <div class="G">hessati satthu sāvako.</div> </td> </tr> </table> </div>
</div>
<div class="q" id="p_20Ap1_6963"> <div class="divNumber">16.</div> <div class="p"> <table class="singleColumn"> <tr> <td> <div class="pN">6963</div> <div class="G">Bahussuto mahāñāṇī,</div> </td> </tr> <tr> <td> <div class="G">adhippāyavidū mune;</div> </td> </tr> <tr> <td> <div class="G">Pāpuṇissati taṁ ṭhānaṁ,</div> </td> </tr> <tr> <td> <div class="G">yathāyaṁ byākato mayā.</div> </td> </tr> </table> </div>
</div>
<div class="q" id="p_20Ap1_6964"> <div class="divNumber">17.</div> <div class="p"> <table class="singleColumn"> <tr> <td> <div class="pN">6964</div> <div class="G">Satasahassito kappe,</div> </td> </tr> <tr> <td> <div class="G">yaṁ kammamakariṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">buddhapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_6965"> <div class="divNumber">18.</div> <div class="p"> <table class="singleColumn"> <tr> <td> <div class="pN">6965</div> <div class="G">Duve bhave saṁsarāmi,</div> </td> </tr> <tr> <td> <div class="G">devatte atha mānuse;</div> </td> </tr> <tr> <td> <div class="G">Aññaṁ gatiṁ na gacchāmi,</div> </td> </tr> <tr> <td> <div class="G">buddhapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_6966"> <div class="divNumber">19.</div> <div class="p"> <table class="singleColumn"> <tr> <td> <div class="pN">6966</div> <div class="G">Duve kule pajāyāmi,</div> </td> </tr> <tr> <td> <div class="G">khattiye atha brāhmaṇe;</div> </td> </tr> <tr> <td> <div class="G">Nīce kule na jāyāmi,</div> </td> </tr> <tr> <td> <div class="G">buddhapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_6967"> <div class="divNumber">20.</div> <div class="p"> <table class="singleColumn"> <tr> <td> <div class="pN">6967</div> <div class="G">Pacchime ca bhave dāni,</div> </td> </tr> <tr> <td> <div class="G">jāto ujjeniyaṁ pure;</div> </td> </tr> <tr> <td> <div class="G">Pajjotassa ca caṇḍassa,</div> </td> </tr> <tr> <td> <div class="G">purohitadijādhino.</div> </td> </tr> </table> </div>
</div>
<div class="q" id="p_20Ap1_6968"> <div class="divNumber">21.</div> <div class="p"> <table class="singleColumn"> <tr> <td> <div class="pN">6968</div> <div class="G">Putto tiriṭivacchassa,</div> </td> </tr> <tr> <td> <div class="G">nipuṇo vedapāragū;</div> </td> </tr> <tr> <td> <div class="G">Mātā ca candimā nāma,</div> </td> </tr> <tr> <td> <div class="G">kaccānohaṁ varattaco.</div> </td> </tr> </table> </div>
</div>
<div class="q" id="p_20Ap1_6969"> <div class="divNumber">22.</div> <div class="p"> <table class="singleColumn"> <tr> <td> <div class="pN">6969</div> <div class="G">Vīmaṁsanatthaṁ buddhassa,</div> </td> </tr> <tr> <td> <div class="G">bhūmipālena pesito;</div> </td> </tr> <tr> <td> <div class="G">Disvā mokkhapuradvāraṁ,</div> </td> </tr> <tr> <td> <div class="G">nāyakaṁ guṇasañcayaṁ.</div> </td> </tr> </table> </div>
</div>
<div class="q" id="p_20Ap1_6970"> <div class="divNumber">23.</div> <div class="p"> <table class="singleColumn"> <tr> <td> <div class="pN">6970</div> <div class="G">Sutvā ca vimalaṁ vākyaṁ,</div> </td> </tr> <tr> <td> <div class="G">gatipaṅkavisosanaṁ;</div> </td> </tr> <tr> <td> <div class="G">Pāpuṇiṁ amataṁ santaṁ,</div> </td> </tr> <tr> <td> <div class="G">sesehi saha sattahi.</div> </td> </tr> </table> </div>
</div>
<div class="q" id="p_20Ap1_6971"> <div class="divNumber">24.</div> <div class="p"> <table class="singleColumn"> <tr> <td> <div class="pN">6971</div> <div class="G">Adhippāyavidū jāto,</div> </td> </tr> <tr> <td> <div class="G">sugatassa mahāmate;</div> </td> </tr> <tr> <td> <div class="G">Ṭhapito etadagge ca,</div> </td> </tr> <tr> <td> <div class="G">susamiddhamanoratho.</div> </td> </tr> </table> </div>
</div>
<div class="q" id="p_20Ap1_6972"> <div class="divNumber">25.</div> <div class="p"> <table class="singleColumn"> <tr> <td> <div class="pN">6972</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">bhavā sabbe samūhatā;</div> </td> </tr> <tr> <td> <div class="G">Nāgova bandhanaṁ chetvā,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_6973"> <div class="divNumber">26.</div> <div class="p"> <table class="singleColumn"> <tr> <td> <div class="pN">6973</div> <div class="G">Svāgataṁ vata me āsi,</div> </td> </tr> <tr> <td> <div class="G">mama buddhassa santike;</div> </td> </tr> <tr> <td> <div class="G">Tisso vijjā anuppattā,</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_6974"> <div class="divNumber">27.</div> <div class="p"> <table class="singleColumn"> <tr> <td> <div class="pN">6974</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_6975"> <div class="p">
<span class="pN">6975</span>Itthaṁ sudaṁ āyasmā mahākaccāyano thero imā gāthāyo abhāsitthāti. </div>
</div>
<div class="CENTER" id="p_20Ap1_6976">
<span class="pN">6976</span>Mahākaccāyanattherassāpadānaṁ paṭhamaṁ.</div>
</html>
