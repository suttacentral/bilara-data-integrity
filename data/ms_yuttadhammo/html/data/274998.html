<html>
<div class="i">12.2.8 Vijjāsutta</div>
<div class="h">Saccasaṁyutta</div>
<div class="h">Dhammacakkappavattanavagga</div>
<div class="h">Vijjāsutta</div>
<div class="q" id="p_14S5_2252"> <div class="divNumber">1088.</div> <div class="p">
<span class="pN">2252</span>Atha kho aññataro bhikkhu yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho so bhikkhu bhagavantaṁ etadavoca—  “‘vijjā, vijjā’ti, bhante, vuccati. Katamā nu kho, bhante, vijjā; kittāvatā ca vijjāgato hotī”ti? “Yaṁ kho, bhikkhu, dukkhe ñāṇaṁ, dukkhasamudaye ñāṇaṁ, dukkhanirodhe ñāṇaṁ, dukkhanirodhagāminiyā paṭipadāya ñāṇaṁ—  ayaṁ vuccati, bhikkhu, vijjā; ettāvatā ca vijjāgato hotīti. </div>
</div>
<div class="q" id="p_14S5_2253"> <div class="p">
<span class="pN">2253</span>Tasmātiha, bhikkhu, ‘idaṁ dukkhan’ti yogo karaṇīyo…pe…  ‘ayaṁ dukkhanirodhagāminī paṭipadā’ti yogo karaṇīyo”ti. </div>
</div>
<div class="CENTER" id="p_14S5_2254">
<span class="pN">2254</span>Aṭṭhamaṁ.</div>
</html>
