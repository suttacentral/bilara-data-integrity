<html>
<div class="i">10.8 Saṁghasāmaggīkathā</div>
<div class="h">Kosambakakkhandhaka</div>
<div class="h">Saṁghasāmaggīkathā</div>
<div class="q" id="p_3V_2015"> <div class="divNumber">475.</div> <div class="p">
<span class="pN">2015</span>Atha kho te ukkhittānuvattakā bhikkhū taṁ ukkhittakaṁ bhikkhuṁ osāretvā yena ukkhepakā bhikkhū tenupasaṅkamiṁsu, upasaṅkamitvā ukkhepake bhikkhū etadavocuṁ—  “yasmiṁ, āvuso, vatthusmiṁ ahosi saṁghassa bhaṇḍanaṁ kalaho viggaho vivādo saṁghabhedo saṁgharāji saṁghavavatthānaṁ saṁghanānākaraṇaṁ, so eso bhikkhu āpanno ca ukkhitto ca passi ca osārito ca. Handa mayaṁ, āvuso, tassa vatthussa vūpasamāya saṁghasāmaggiṁ karomā”ti. </div>
</div>
<div class="q" id="p_3V_2016"> <div class="p">
<span class="pN">2016</span>Atha kho te ukkhepakā bhikkhū yena bhagavā tenupasaṅkamiṁsu, upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ—  “te, bhante, ukkhittānuvattakā bhikkhū evamāhaṁsu—  ‘yasmiṁ, āvuso, vatthusmiṁ ahosi saṁghassa bhaṇḍanaṁ kalaho viggaho vivādo saṁghabhedo saṁgharāji saṁghavavatthānaṁ saṁghanānākaraṇaṁ, so eso bhikkhu āpanno ca ukkhitto ca passi ca osārito ca. Handa mayaṁ, āvuso, tassa vatthussa vūpasamāya saṁghasāmaggiṁ karomā’ti. Kathaṁ nu kho, bhante, paṭipajjitabban”ti? “Yato ca kho so, bhikkhave, bhikkhu āpanno ca ukkhitto ca passi ca osārito ca, tena hi, bhikkhave, saṁgho tassa vatthussa vūpasamāya saṁghasāmaggiṁ karotu. Evañca pana, bhikkhave, kātabbā. Sabbeheva ekajjhaṁ sannipatitabbaṁ gilānehi ca agilānehi ca. Na kehici chando dātabbo. Sannipatitvā byattena bhikkhunā paṭibalena saṁgho ñāpetabbo—  </div>
</div>
<div class="q" id="p_3V_2017"> <div class="p">
<span class="pN">2017</span>‘Suṇātu me, bhante, saṁgho. Yasmiṁ vatthusmiṁ ahosi saṁghassa bhaṇḍanaṁ kalaho viggaho vivādo saṁghabhedo saṁgharāji saṁghavavatthānaṁ saṁghanānākaraṇaṁ, so eso bhikkhu āpanno ca ukkhitto ca passi ca osārito ca. Yadi saṁghassa pattakallaṁ, saṁgho tassa vatthussa vūpasamāya saṁghasāmaggiṁ kareyya. Esā ñatti. </div>
</div>
<div class="q" id="p_3V_2018"> <div class="p">
<span class="pN">2018</span>Suṇātu me, bhante, saṁgho. Yasmiṁ vatthusmiṁ ahosi saṁghassa bhaṇḍanaṁ kalaho viggaho vivādo saṁghabhedo saṁgharāji saṁghavavatthānaṁ saṁghanānākaraṇaṁ, so eso bhikkhu āpanno ca ukkhitto ca passi ca osārito ca. Saṁgho tassa vatthussa vūpasamāya saṁghasāmaggiṁ karoti. Yassāyasmato khamati tassa vatthussa vūpasamāya saṁghasāmaggiyā karaṇaṁ, so tuṇhassa, yassa nakkhamati so bhāseyya. </div>
</div>
<div class="q" id="p_3V_2019"> <div class="p">
<span class="pN">2019</span>Katā saṁghena tassa vatthussa vūpasamāya saṁghasāmaggī. Nihato saṁghabhedo, nihatā saṁgharāji, nihataṁ saṁghavavatthānaṁ, nihataṁ saṁghanānākaraṇaṁ. Khamati saṁghassa, tasmā tuṇhī, evametaṁ dhārayāmī’ti. </div>
</div>
<div class="q" id="p_3V_2020"> <div class="p">
<span class="pN">2020</span>Tāvadeva uposatho kātabbo, pātimokkhaṁ uddisitabban”ti. </div>
</div>
</html>
