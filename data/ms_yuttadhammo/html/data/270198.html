<html>
<div class="i">2.2.6 Itodinnakathā</div>
<div class="h">Niyāmapaṇṇāsaka</div>
<div class="h">Sattamavagga</div>
<div class="h">Itodinnakathā</div>
<div class="q" id="p_32Kv_1660"> <div class="divNumber">488.</div> <div class="p">
<span class="pN">1660</span>๐Ito dinnena tattha yāpentīti? Āmantā. Ito cīvaraṁ denti taṁ cīvaraṁ tattha paribhuñjantīti? Na hevaṁ vattabbe…pe… ito piṇḍapātaṁ denti, ito senāsanaṁ denti, ito gilānapaccayabhesajjaparikkhāraṁ denti, ito khādanīyaṁ denti, ito bhojanīyaṁ denti, ito pānīyaṁ denti; taṁ pānīyaṁ tattha paribhuñjantīti? Na hevaṁ vattabbe…pe…. </div>
</div>
<div class="q" id="p_32Kv_1661"> <div class="p">
<span class="pN">1661</span>๐Ito dinnena tattha yāpentīti? Āmantā. Añño aññassa kārako parakataṁ sukhadukkhaṁ añño karoti, añño paṭisaṁvedetīti? Na hevaṁ vattabbe…pe…. </div>
</div>
<div class="q" id="p_32Kv_1662"> <div class="divNumber">489.</div> <div class="p">
<span class="pN">1662</span>×Na vattabbaṁ— “ito dinnena tattha yāpentī”ti? Āmantā. Nanu petā attano atthāya dānaṁ dentaṁ anumodenti, cittaṁ pasādenti, pītiṁ uppādenti, somanassaṁ paṭilabhantīti? Āmantā. Hañci petā attano atthāya dānaṁ dentaṁ anumodenti, cittaṁ pasādenti, pītiṁ uppādenti, somanassaṁ paṭilabhanti; tena vata re vattabbe— “ito dinnena tattha yāpentī”ti. </div>
</div>
<div class="q" id="p_32Kv_1663"> <div class="divNumber">490.</div> <div class="p">
<span class="pN">1663</span>×Na vattabbaṁ— “ito dinnena tattha yāpentī”ti? Āmantā. Nanu vuttaṁ bhagavatā— </div>
</div>
<div class="q" id="p_32Kv_1664"> <div class="p"> <table class="singleColumn"> <tr> <td> <div class="pN">1664</div> <div class="G">“Unname udakaṁ vuṭṭhaṁ,</div> </td> </tr> <tr> <td> <div class="G">yathāninnaṁ pavattati;</div> </td> </tr> <tr> <td> <div class="G">Evameva ito dinnaṁ,</div> </td> </tr> <tr> <td> <div class="G">petānaṁ upakappati.</div> </td> </tr> </table> </div>
</div>
<div class="q" id="p_32Kv_1665"> <div class="p"> <table class="singleColumn"> <tr> <td> <div class="pN">1665</div> <div class="G">Yathā vārivahā pūrā,</div> </td> </tr> <tr> <td> <div class="G">paripūrenti sāgaraṁ;</div> </td> </tr> <tr> <td> <div class="G">Evameva ito dinnaṁ,</div> </td> </tr> <tr> <td> <div class="G">petānaṁ upakappati.</div> </td> </tr> </table> </div>
</div>
<div class="q" id="p_32Kv_1666"> <div class="p"> <table class="singleColumn"> <tr> <td> <div class="pN">1666</div> <div class="G">Na hi tattha kasī atthi,</div> </td> </tr> <tr> <td> <div class="G">gorakkhettha na vijjati;</div> </td> </tr> <tr> <td> <div class="G">Vaṇijjā tādisī natthi,</div> </td> </tr> <tr> <td> <div class="G">hiraññena kayākayaṁ;</div> </td> </tr> <tr> <td> <div class="G">Ito dinnena yāpenti,</div> </td> </tr> <tr> <td> <div class="G">petā kālaṅkatā tahin”ti.</div> </td> </tr> </table> </div>
</div>
<div class="q" id="p_32Kv_1667"> <div class="p">
<span class="pN">1667</span>Attheva suttantoti? Āmantā. Tena hi ito dinnena tattha yāpentīti. </div>
</div>
<div class="q" id="p_32Kv_1668"> <div class="divNumber">491.</div> <div class="p">
<span class="pN">1668</span>×Na vattabbaṁ— “ito dinnena tattha yāpentī”ti? Āmantā. Nanu vuttaṁ bhagavatā— “pañcimāni, bhikkhave, ṭhānāni sampassantā mātāpitaro puttaṁ icchanti kule jāyamānaṁ. Katamāni pañca? Bhaṭo vā no bharissati, kiccaṁ vā no karissati, kulavaṁso ciraṁ ṭhassati, dāyajjaṁ paṭipajjissati, atha vā pana petānaṁ kālaṅkatānaṁ dakkhiṇaṁ anuppadassati— imāni kho, bhikkhave, pañca ṭhānāni sampassantā mātāpitaro puttaṁ icchanti kule jāyamānanti. </div>
</div>
<div class="q" id="p_32Kv_1669"> <div class="p"> <table class="singleColumn"> <tr> <td> <div class="pN">1669</div> <div class="G">Pañca ṭhānāni sampassaṁ,</div> </td> </tr> <tr> <td> <div class="G">puttaṁ icchanti paṇḍitā;</div> </td> </tr> <tr> <td> <div class="G">Bhaṭo vā no bharissati,</div> </td> </tr> <tr> <td> <div class="G">kiccaṁ vā no karissati.</div> </td> </tr> </table> </div>
</div>
<div class="q" id="p_32Kv_1670"> <div class="p"> <table class="singleColumn"> <tr> <td> <div class="pN">1670</div> <div class="G">Kulavaṁso ciraṁ tiṭṭhe,</div> </td> </tr> <tr> <td> <div class="G">dāyajjaṁ paṭipajjati;</div> </td> </tr> <tr> <td> <div class="G">Atha vā pana petānaṁ,</div> </td> </tr> <tr> <td> <div class="G">dakkhiṇaṁ anuppadassati.</div> </td> </tr> </table> </div>
</div>
<div class="q" id="p_32Kv_1671"> <div class="p"> <table class="singleColumn"> <tr> <td> <div class="pN">1671</div> <div class="G">Ṭhānānetāni sampassaṁ,</div> </td> </tr> <tr> <td> <div class="G">puttaṁ icchanti paṇḍitā;</div> </td> </tr> <tr> <td> <div class="G">Tasmā santo sappurisā,</div> </td> </tr> <tr> <td> <div class="G">kataññū katavedino.</div> </td> </tr> </table> </div>
</div>
<div class="q" id="p_32Kv_1672"> <div class="p"> <table class="singleColumn"> <tr> <td> <div class="pN">1672</div> <div class="G">Bharanti mātāpitaro,</div> </td> </tr> <tr> <td> <div class="G">pubbe katamanussaraṁ;</div> </td> </tr> <tr> <td> <div class="G">Karonti tesaṁ kiccāni,</div> </td> </tr> <tr> <td> <div class="G">yathā taṁ pubbakārinaṁ.</div> </td> </tr> </table> </div>
</div>
<div class="q" id="p_32Kv_1673"> <div class="p"> <table class="singleColumn"> <tr> <td> <div class="pN">1673</div> <div class="G">Ovādakārī bhaṭaposī,</div> </td> </tr> <tr> <td> <div class="G">kulavaṁsaṁ ahāpayaṁ;</div> </td> </tr> <tr> <td> <div class="G">Saddho sīlena sampanno,</div> </td> </tr> <tr> <td> <div class="G">putto hoti pasaṁsiyo”ti.</div> </td> </tr> </table> </div>
</div>
<div class="q" id="p_32Kv_1674"> <div class="p">
<span class="pN">1674</span>Attheva suttantoti? Āmantā. Tena hi ito dinnena tattha yāpentīti. </div>
</div>
<div class="CENTER" id="p_32Kv_1675">
<span class="pN">1675</span>Ito dinnakathā niṭṭhitā.</div>
</html>
