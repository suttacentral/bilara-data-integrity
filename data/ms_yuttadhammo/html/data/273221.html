<html>
<div class="i">1.2.10 Saṁghabhedasikkhāpada</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Saṁghabhedasikkhāpada
</div>
<div class="q" id="p_1V_1673">
<div class="divNumber">
409.
</div>
<div class="p">
<span class="pN">1673</span>Tena samayena buddho bhagavā rājagahe viharati veḷuvane kalandakanivāpe. Atha kho devadatto yena kokāliko kaṭamodakatissako khaṇḍadeviyā putto samuddadatto tenupasaṅkami; upasaṅkamitvā kokālikaṁ kaṭamodakatissakaṁ khaṇḍadeviyā puttaṁ samuddadattaṁ etadavoca—  “etha mayaṁ, āvuso, samaṇassa gotamassa saṁghabhedaṁ karissāma cakkabhedan”ti. Evaṁ vutte, kokāliko devadattaṁ etadavoca—  “samaṇo kho, āvuso, gotamo mahiddhiko mahānubhāvo. Kathaṁ mayaṁ samaṇassa gotamassa saṁghabhedaṁ karissāma cakkabhedan”ti? “Etha mayaṁ, āvuso, samaṇaṁ gotamaṁ upasaṅkamitvā pañca vatthūni yācissāma—  ‘bhagavā, bhante, anekapariyāyena appicchassa santuṭṭhassa sallekhassa dhutassa pāsādikassa apacayassa vīriyārambhassa vaṇṇavādī. Imāni, bhante, pañca vatthūni anekapariyāyena appicchatāya santuṭṭhiyā sallekhāya dhutatāya pāsādikatāya apacayāya vīriyārambhāya saṁvattanti. Sādhu, bhante, bhikkhū yāvajīvaṁ āraññikā assu; yo gāmantaṁ osareyya, vajjaṁ naṁ phuseyya. Yāvajīvaṁ piṇḍapātikā assu; yo nimantanaṁ sādiyeyya, vajjaṁ naṁ phuseyya. Yāvajīvaṁ paṁsukūlikā assu; yo gahapaticīvaraṁ sādiyeyya, vajjaṁ naṁ phuseyya. Yāvajīvaṁ rukkhamūlikā assu; yo channaṁ upagaccheyya, vajjaṁ naṁ phuseyya. Yāvajīvaṁ macchamaṁsaṁ na khādeyyuṁ; yo macchamaṁsaṁ khādeyya, vajjaṁ naṁ phuseyyā’ti. Imāni samaṇo gotamo nānujānissati. Te mayaṁ imehi pañcahi vatthūhi janaṁ saññāpessāmāti. Sakkā kho, āvuso, imehi pañcahi vatthūhi samaṇassa gotamassa saṁghabhedo kātuṁ cakkabhedo. Lūkhapasannā hi, āvuso, manussā”ti.
</div>
</div>
<div class="q" id="p_1V_1674">
<div class="p">
<span class="pN">1674</span>Atha kho devadatto sapariso yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho devadatto bhagavantaṁ etadavoca—  “bhagavā, bhante, anekapariyāyena appicchassa…pe…  vīriyārambhassa vaṇṇavādī. Imāni, bhante, pañca vatthūni anekapariyāyena appicchatāya…pe…  vīriyārambhāya saṁvattanti. Sādhu, bhante, bhikkhū yāvajīvaṁ āraññikā assu; yo gāmantaṁ osareyya vajjaṁ naṁ phuseyya…pe…  yāvajīvaṁ macchamaṁsaṁ na khādeyyuṁ, yo macchamaṁsaṁ khādeyya vajjaṁ naṁ phuseyyā”ti. “Alaṁ, devadatta, yo icchati āraññiko hotu, yo icchati gāmante viharatu; yo icchati piṇḍapātiko hotu, yo icchati nimantanaṁ sādiyatu; yo icchati paṁsukūliko hotu, yo icchati gahapaticīvaraṁ sādiyatu. Aṭṭhamāse kho mayā, devadatta, rukkhamūlasenāsanaṁ anuññātaṁ, tikoṭiparisuddhaṁ macchamaṁsaṁ—  adiṭṭhaṁ asutaṁ aparisaṅkitan”ti. Atha kho devadatto—  “na bhagavā imāni pañca vatthūni anujānātī”ti haṭṭho udaggo sapariso uṭṭhāyāsanā bhagavantaṁ abhivādetvā padakkhiṇaṁ katvā pakkāmi.
</div>
</div>
<div class="q" id="p_1V_1675">
<div class="divNumber">
410.
</div>
<div class="p">
<span class="pN">1675</span>Atha kho devadatto sapariso rājagahaṁ pavisitvā pañcahi vatthūhi janaṁ saññāpesi—  “mayaṁ, āvuso, samaṇaṁ gotamaṁ upasaṅkamitvā pañca vatthūni yācimhā—  ‘bhagavā, bhante, anekapariyāyena appicchassa santuṭṭhassa sallekhassa dhutassa pāsādikassa apacayassa vīriyārambhassa vaṇṇavādī. Imāni, bhante, pañca vatthūni anekapariyāyena appicchatāya santuṭṭhiyā sallekhāya dhutatāya pāsādikatāya apacayāya vīriyārambhāya saṁvattanti. Sādhu, bhante, bhikkhū yāvajīvaṁ āraññikā assu; yo gāmantaṁ osareyya, vajjaṁ naṁ phuseyya. Yāvajīvaṁ piṇḍapātikā assu; yo nimantanaṁ sādiyeyya, vajjaṁ naṁ phuseyya. Yāvajīvaṁ paṁsukūlikā assu; yo gahapaticīvaraṁ sādiyeyya, vajjaṁ naṁ phuseyya. Yāvajīvaṁ rukkhamūlikā assu; yo channaṁ upagaccheyya, vajjaṁ naṁ phuseyya. Yāvajīvaṁ macchamaṁsaṁ na khādeyyuṁ; yo macchamaṁsaṁ khādeyya, vajjaṁ naṁ phuseyyā’ti. Imāni samaṇo gotamo nānujānāti. Te mayaṁ imehi pañcahi vatthūhi samādāya vattāmā”ti.
</div>
</div>
<div class="q" id="p_1V_1676">
<div class="p">
<span class="pN">1676</span>Tattha ye te manussā assaddhā appasannā dubbuddhino te evamāhaṁsu—  “ime kho samaṇā sakyaputtiyā dhutā sallekhavuttino, samaṇo pana gotamo bāhulliko bāhullāya cetetī”ti. Ye pana te manussā saddhā pasannā paṇḍitā byattā buddhimanto te ujjhāyanti khiyyanti vipācenti—  “kathañhi nāma devadatto bhagavato saṁghabhedāya parakkamissati cakkabhedāyā”ti.
</div>
</div>
<div class="q" id="p_1V_1677">
<div class="p">
<span class="pN">1677</span>Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma devadatto saṁghabhedāya parakkamissati cakkabhedāyā”ti.
</div>
</div>
<div class="q" id="p_1V_1678">
<div class="p">
<span class="pN">1678</span>Atha kho te bhikkhū devadattaṁ anekapariyāyena vigarahitvā bhagavato etamatthaṁ ārocesuṁ…pe…  “saccaṁ kira tvaṁ, devadatta, saṁghabhedāya parakkamasi cakkabhedāyā”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tvaṁ, moghapurisa, saṁghabhedāya parakkamissasi cakkabhedāya. Netaṁ, moghapurisa, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_1V_1679">
<div class="divNumber">
411.
</div>
<div class="p">
<span class="pN">1679</span><span class="bold">“Yo pana bhikkhu samaggassa saṁghassa bhedāya parakkameyya, bhedanasaṁvattanikaṁ vā adhikaraṇaṁ samādāya paggayha tiṭṭheyya, so bhikkhu bhikkhūhi evamassa vacanīyo—  ‘māyasmā samaggassa saṁghassa bhedāya parakkami, bhedanasaṁvattanikaṁ vā adhikaraṇaṁ samādāya paggayha aṭṭhāsi. Sametāyasmā saṁghena. Samaggo hi saṁgho sammodamāno avivadamāno ekuddeso phāsu viharatī’ti. Evañca so bhikkhu bhikkhūhi vuccamāno tatheva paggaṇheyya, so bhikkhu bhikkhūhi yāvatatiyaṁ samanubhāsitabbo tassa paṭinissaggāya. Yāvatatiyañce samanubhāsiyamāno taṁ paṭinissajjeyya, iccetaṁ kusalaṁ; no ce paṭinissajjeyya, saṁghādiseso”</span>ti. (<span class="italic">10</span>:<span class="bold">14</span>)
</div>
</div>
<div class="q" id="p_1V_1680">
<div class="divNumber">
412.
</div>
<div class="p">
<span class="pN">1680</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_1V_1681">
<div class="p">
<span class="pN">1681</span><span class="bold">Samaggo</span> nāma <span class="bold">saṁgho</span> samānasaṁvāsako samānasīmāyaṁ ṭhito.
</div>
</div>
<div class="q" id="p_1V_1682">
<div class="p">
<span class="pN">1682</span><span class="bold">Bhedāya parakkameyyā</span>ti—  “kathaṁ ime nānā assu, vinā assu, vaggā assū”ti pakkhaṁ pariyesati, gaṇaṁ bandhati.
</div>
</div>
<div class="q" id="p_1V_1683">
<div class="p">
<span class="pN">1683</span><span class="bold">Bhedanasaṁvattanikaṁ vā adhikaraṇan</span>ti aṭṭhārasabhedakaravatthūni.
</div>
</div>
<div class="q" id="p_1V_1684">
<div class="p">
<span class="pN">1684</span><span class="bold">Samādāyā</span>ti ādāya.
</div>
</div>
<div class="q" id="p_1V_1685">
<div class="p">
<span class="pN">1685</span><span class="bold">Paggayhā</span>ti dīpeyya.
</div>
</div>
<div class="q" id="p_1V_1686">
<div class="p">
<span class="pN">1686</span><span class="bold">Tiṭṭheyyā</span>ti na paṭinissajjeyya.
</div>
</div>
<div class="q" id="p_1V_1687">
<div class="p">
<span class="pN">1687</span><span class="bold">So bhikkhū</span>ti yo so saṁghabhedako bhikkhu.
</div>
</div>
<div class="q" id="p_1V_1688">
<div class="p">
<span class="pN">1688</span><span class="bold">Bhikkhūhī</span>ti aññehi bhikkhūhi.
</div>
</div>
<div class="q" id="p_1V_1689">
<div class="p">
<span class="pN">1689</span>Ye passanti, ye suṇanti, tehi vattabbo—  “māyasmā samaggassa saṁghassa bhedāya parakkami, bhedanasaṁvattanikaṁ vā adhikaraṇaṁ samādāya paggayha aṭṭhāsi. Sametāyasmā saṁghena. Samaggo hi saṁgho sammodamāno avivadamāno ekuddeso phāsu viharatī”ti. Dutiyampi vattabbo. Tatiyampi vattabbo. Sace paṭinissajjati, iccetaṁ kusalaṁ; no ce paṭinissajjati, āpatti dukkaṭassa. Sutvā na vadanti, āpatti dukkaṭassa. So bhikkhu saṁghamajjhampi ākaḍḍhitvā vattabbo—  “māyasmā samaggassa saṁghassa bhedāya parakkami, bhedanasaṁvattanikaṁ vā adhikaraṇaṁ samādāya paggayha aṭṭhāsi. Sametāyasmā saṁghena. Samaggo hi saṁgho sammodamāno avivadamāno ekuddeso phāsu viharatī”ti. Dutiyampi vattabbo. Tatiyampi vattabbo. Sace paṭinissajjati, iccetaṁ kusalaṁ; no ce paṭinissajjati, āpatti dukkaṭassa. So bhikkhu samanubhāsitabbo—  “evañca pana, bhikkhave, samanubhāsitabbo. Byattena bhikkhunā paṭibalena saṁgho ñāpetabbo— 
</div>
</div>
<div class="q" id="p_1V_1690">
<div class="divNumber">
413.
</div>
<div class="p">
<span class="pN">1690</span>‘Suṇātu me, bhante, saṁgho. Ayaṁ itthannāmo bhikkhu samaggassa saṁghassa bhedāya parakkamati. So taṁ vatthuṁ na paṭinissajjati. Yadi saṁghassa pattakallaṁ, saṁgho itthannāmaṁ bhikkhuṁ samanubhāseyya tassa vatthussa paṭinissaggāya. Esā ñatti.
</div>
</div>
<div class="q" id="p_1V_1691">
<div class="p">
<span class="pN">1691</span>Suṇātu me, bhante, saṁgho. Ayaṁ itthannāmo bhikkhu samaggassa saṁghassa bhedāya parakkamati. So taṁ vatthuṁ na paṭinissajjati. Saṁgho itthannāmaṁ bhikkhuṁ samanubhāsati tassa vatthussa paṭinissaggāya. Yassāyasmato khamati itthannāmassa bhikkhuno samanubhāsanā tassa vatthussa paṭinissaggāya, so tuṇhassa; yassa nakkhamati, so bhāseyya.
</div>
</div>
<div class="q" id="p_1V_1692">
<div class="p">
<span class="pN">1692</span>Dutiyampi etamatthaṁ vadāmi…pe…  tatiyampi etamatthaṁ vadāmi—  suṇātu me, bhante, saṁgho. Ayaṁ itthannāmo bhikkhu samaggassa saṁghassa bhedāya parakkamati. So taṁ vatthuṁ na paṭinissajjati. Saṁgho itthannāmaṁ bhikkhuṁ samanubhāsati tassa vatthussa paṭinissaggāya. Yassāyasmato khamati itthannāmassa bhikkhuno samanubhāsanā tassa vatthussa paṭinissaggāya, so tuṇhassa; yassa nakkhamati, so bhāseyya.
</div>
</div>
<div class="q" id="p_1V_1693">
<div class="p">
<span class="pN">1693</span>Samanubhaṭṭho saṁghena itthannāmo bhikkhu tassa vatthussa paṭinissaggāya. Khamati saṁghassa, tasmā tuṇhī, evametaṁ dhārayāmī’”ti.
</div>
</div>
<div class="q" id="p_1V_1694">
<div class="divNumber">
414.
</div>
<div class="p">
<span class="pN">1694</span>Ñattiyā dukkaṭaṁ, dvīhi kammavācāhi thullaccayā, kammavācāpariyosāne āpatti saṁghādisesassa. Saṁghādisesaṁ ajjhāpajjantassa ñattiyā dukkaṭaṁ, dvīhi kammavācāhi thullaccayā paṭippassambhanti.
</div>
</div>
<div class="q" id="p_1V_1695">
<div class="p">
<span class="pN">1695</span><span class="bold">Saṁghādiseso</span>ti…pe…  tenapi vuccati saṁghādisesoti.
</div>
</div>
<div class="q" id="p_1V_1696">
<div class="divNumber">
415.
</div>
<div class="p">
<span class="pN">1696</span>Dhammakamme dhammakammasaññī na paṭinissajjati, āpatti saṁghādisesassa.
</div>
</div>
<div class="q" id="p_1V_1697">
<div class="p">
<span class="pN">1697</span>Dhammakamme vematiko na paṭinissajjati, āpatti saṁghādisesassa.
</div>
</div>
<div class="q" id="p_1V_1698">
<div class="p">
<span class="pN">1698</span>Dhammakamme adhammakammasaññī na paṭinissajjati, āpatti saṁghādisesassa.
</div>
</div>
<div class="q" id="p_1V_1699">
<div class="p">
<span class="pN">1699</span>Adhammakamme dhammakammasaññī, āpatti dukkaṭassa.
</div>
</div>
<div class="q" id="p_1V_1700">
<div class="p">
<span class="pN">1700</span>Adhammakamme vematiko, āpatti dukkaṭassa.
</div>
</div>
<div class="q" id="p_1V_1701">
<div class="p">
<span class="pN">1701</span>Adhammakamme adhammakammasaññī, āpatti dukkaṭassa.
</div>
</div>
<div class="q" id="p_1V_1702">
<div class="divNumber">
416.
</div>
<div class="p">
<span class="pN">1702</span>Anāpatti—  asamanubhāsantassa, paṭinissajjantassa, ummattakassa, khittacittassa, vedanāṭṭassa, ādikammikassāti.
</div>
</div>
<div class="CENTER" id="p_1V_1703">
<span class="pN">1703</span>Saṁghabhedasikkhāpadaṁ niṭṭhitaṁ dasamaṁ.
</div>
</html>
