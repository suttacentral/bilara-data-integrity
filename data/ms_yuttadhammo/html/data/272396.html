<html>
<div class="i">5.5 Sanaṅkumārakathā</div>
<div class="h">Janavasabhasutta</div>
<div class="h">Sanaṅkumārakathā</div>
<div class="q" id="p_7D_618"> <div class="divNumber">284.</div> <div class="p">
<span class="pN">618</span>Atha kho, bhante, devā tāvatiṁsā yathāsakesu āsanesu nisīdiṁsu— “obhāsametaṁ ñassāma, yaṁvipāko bhavissati, sacchikatvāva naṁ gamissāmā”ti. Cattāropi mahārājāno yathāsakesu āsanesu nisīdiṁsu— “obhāsametaṁ ñassāma yaṁvipāko bhavissati, sacchikatvāva naṁ gamissāmā”ti. Idaṁ sutvā devā tāvatiṁsā ekaggā samāpajjiṁsu— “obhāsametaṁ ñassāma, yaṁvipāko bhavissati, sacchikatvāva naṁ gamissāmā”ti. </div>
</div>
<div class="q" id="p_7D_619"> <div class="p">
<span class="pN">619</span>Yadā, bhante, brahmā sanaṅkumāro devānaṁ tāvatiṁsānaṁ pātubhavati, oḷārikaṁ attabhāvaṁ abhinimminitvā pātubhavati. Yo kho pana, bhante, brahmuno pakativaṇṇo anabhisambhavanīyo so devānaṁ tāvatiṁsānaṁ cakkhupathasmiṁ. Yadā, bhante, brahmā sanaṅkumāro devānaṁ tāvatiṁsānaṁ pātubhavati, so aññe deve atirocati vaṇṇena ceva yasasā ca. Seyyathāpi, bhante, sovaṇṇo viggaho mānusaṁ viggahaṁ atirocati; evameva kho, bhante, yadā brahmā sanaṅkumāro devānaṁ tāvatiṁsānaṁ pātubhavati, so aññe deve atirocati vaṇṇena ceva yasasā ca. Yadā, bhante, brahmā sanaṅkumāro devānaṁ tāvatiṁsānaṁ pātubhavati, na tassaṁ parisāyaṁ koci devo abhivādeti vā paccuṭṭheti vā āsanena vā nimanteti. Sabbeva tuṇhībhūtā pañjalikā pallaṅkena nisīdanti— “yassadāni devassa pallaṅkaṁ icchissati brahmā sanaṅkumāro, tassa devassa pallaṅke nisīdissatī”ti. </div>
</div>
<div class="q" id="p_7D_620"> <div class="p">
<span class="pN">620</span>Yassa kho pana, bhante, devassa brahmā sanaṅkumāro pallaṅke nisīdati, uḷāraṁ so labhati devo vedapaṭilābhaṁ; uḷāraṁ so labhati devo somanassapaṭilābhaṁ. Seyyathāpi, bhante, rājā khattiyo muddhāvasitto adhunābhisitto rajjena, uḷāraṁ so labhati vedapaṭilābhaṁ, uḷāraṁ so labhati somanassapaṭilābhaṁ; evameva kho, bhante, yassa devassa brahmā sanaṅkumāro pallaṅke nisīdati, uḷāraṁ so labhati devo vedapaṭilābhaṁ, uḷāraṁ so labhati devo somanassapaṭilābhaṁ. Atha, bhante, brahmā sanaṅkumāro oḷārikaṁ attabhāvaṁ abhinimminitvā kumāravaṇṇī hutvā pañcasikho devānaṁ tāvatiṁsānaṁ pāturahosi. So vehāsaṁ abbhuggantvā ākāse antalikkhe pallaṅkena nisīdi. Seyyathāpi, bhante, balavā puriso supaccatthate vā pallaṅke same vā bhūmibhāge pallaṅkena nisīdeyya; evameva kho, bhante, brahmā sanaṅkumāro vehāsaṁ abbhuggantvā ākāse antalikkhe pallaṅkena nisīditvā devānaṁ tāvatiṁsānaṁ sampasādaṁ viditvā imāhi gāthāhi anumodi— </div>
</div>
<div class="q" id="p_7D_621"> <div class="p"> <table class="singleColumn"> <tr> <td> <div class="pN">621</div> <div class="G">
“Modanti vata bho devā, </div> </td> </tr> <tr> <td> <div class="G">tāvatiṁsā sahindakā;</div> </td> </tr> <tr> <td> <div class="G">Tathāgataṁ namassantā,</div> </td> </tr> <tr> <td> <div class="G">dhammassa ca sudhammataṁ.</div> </td> </tr> </table> </div>
</div>
<div class="q" id="p_7D_622"> <div class="p"> <table class="singleColumn"> <tr> <td> <div class="pN">622</div> <div class="G">Nave deve ca passantā,</div> </td> </tr> <tr> <td> <div class="G">vaṇṇavante yasassine;</div> </td> </tr> <tr> <td> <div class="G">Sugatasmiṁ brahmacariyaṁ,</div> </td> </tr> <tr> <td> <div class="G">caritvāna idhāgate.</div> </td> </tr> </table> </div>
</div>
<div class="q" id="p_7D_623"> <div class="p"> <table class="singleColumn"> <tr> <td> <div class="pN">623</div> <div class="G">Te aññe atirocanti,</div> </td> </tr> <tr> <td> <div class="G">vaṇṇena yasasāyunā;</div> </td> </tr> <tr> <td> <div class="G">Sāvakā bhūripaññassa,</div> </td> </tr> <tr> <td> <div class="G">visesūpagatā idha.</div> </td> </tr> </table> </div>
</div>
<div class="q" id="p_7D_624"> <div class="p"> <table class="singleColumn"> <tr> <td> <div class="pN">624</div> <div class="G">Idaṁ disvāna nandanti,</div> </td> </tr> <tr> <td> <div class="G">tāvatiṁsā sahindakā;</div> </td> </tr> <tr> <td> <div class="G">Tathāgataṁ namassantā,</div> </td> </tr> <tr> <td> <div class="G">dhammassa ca sudhammatan”ti. </div> </td> </tr> </table> </div>
</div>
<div class="q" id="p_7D_625"> <div class="divNumber">285.</div> <div class="p">
<span class="pN">625</span>Imamatthaṁ, bhante, brahmā sanaṅkumāro bhāsittha; imamatthaṁ, bhante, brahmuno sanaṅkumārassa bhāsato aṭṭhaṅgasamannāgato saro hoti vissaṭṭho ca viññeyyo ca mañju ca savanīyo ca bindu ca avisārī ca gambhīro ca ninnādī ca. Yathāparisaṁ kho pana, bhante, brahmā sanaṅkumāro sarena viññāpeti; na cassa bahiddhā parisāya ghoso niccharati. Yassa kho pana, bhante, evaṁ aṭṭhaṅgasamannāgato saro hoti, so vuccati “brahmassaro”ti. </div>
</div>
<div class="q" id="p_7D_626"> <div class="p">
<span class="pN">626</span>Atha kho, bhante, brahmā sanaṅkumāro tettiṁse attabhāve abhinimminitvā devānaṁ tāvatiṁsānaṁ paccekapallaṅkesu pallaṅkena nisīditvā deve tāvatiṁse āmantesi— “taṁ kiṁ maññanti, bhonto devā tāvatiṁsā, yāvañca so bhagavā bahujanahitāya paṭipanno bahujanasukhāya lokānukampāya atthāya hitāya sukhāya devamanussānaṁ. Ye hi keci, bho, buddhaṁ saraṇaṁ gatā dhammaṁ saraṇaṁ gatā saṁghaṁ saraṇaṁ gatā sīlesu paripūrakārino te kāyassa bhedā paraṁ maraṇā appekacce paranimmitavasavattīnaṁ devānaṁ sahabyataṁ upapajjanti, appekacce nimmānaratīnaṁ devānaṁ sahabyataṁ upapajjanti, appekacce tusitānaṁ devānaṁ sahabyataṁ upapajjanti, appekacce yāmānaṁ devānaṁ sahabyataṁ upapajjanti, appekacce tāvatiṁsānaṁ devānaṁ sahabyataṁ upapajjanti, appekacce cātumahārājikānaṁ devānaṁ sahabyataṁ upapajjanti. Ye sabbanihīnaṁ kāyaṁ paripūrenti, te gandhabbakāyaṁ paripūrentī”ti. </div>
</div>
<div class="q" id="p_7D_627"> <div class="divNumber">286.</div> <div class="p">
<span class="pN">627</span>Imamatthaṁ, bhante, brahmā sanaṅkumāro bhāsittha; imamatthaṁ, bhante, brahmuno sanaṅkumārassa bhāsato ghosoyeva devā maññanti— “yvāyaṁ mama pallaṅke svāyaṁ ekova bhāsatī”ti. </div>
</div>
<div class="q" id="p_7D_628"> <div class="p"> <table class="singleColumn"> <tr> <td> <div class="pN">628</div> <div class="G">Ekasmiṁ bhāsamānasmiṁ,</div> </td> </tr> <tr> <td> <div class="G">sabbe bhāsanti nimmitā;</div> </td> </tr> <tr> <td> <div class="G">Ekasmiṁ tuṇhimāsīne,</div> </td> </tr> <tr> <td> <div class="G">sabbe tuṇhī bhavanti te.</div> </td> </tr> </table> </div>
</div>
<div class="q" id="p_7D_629"> <div class="p"> <table class="singleColumn"> <tr> <td> <div class="pN">629</div> <div class="G">Tadāsu devā maññanti,</div> </td> </tr> <tr> <td> <div class="G">tāvatiṁsā sahindakā;</div> </td> </tr> <tr> <td> <div class="G">Yvāyaṁ mama pallaṅkasmiṁ,</div> </td> </tr> <tr> <td> <div class="G">svāyaṁ ekova bhāsatīti.</div> </td> </tr> </table> </div>
</div>
<div class="q" id="p_7D_630"> <div class="p">
<span class="pN">630</span>Atha kho, bhante, brahmā sanaṅkumāro ekattena attānaṁ upasaṁharati, ekattena attānaṁ upasaṁharitvā sakkassa devānamindassa pallaṅke pallaṅkena nisīditvā deve tāvatiṁse āmantesi— </div>
</div>
</html>
