<html>
<div class="i">11.1.9 Araññāyatanaisisutta</div>
<div class="h">Sakkasaṁyutta</div>
<div class="h">Paṭhamavagga</div>
<div class="h">Araññāyatanaisisutta</div>
<div class="q" id="p_12S1_1600"> <div class="divNumber">255.</div> <div class="p">
<span class="pN">1600</span>Sāvatthiyaṁ. “Bhūtapubbaṁ, bhikkhave, sambahulā isayo sīlavanto kalyāṇadhammā araññāyatane paṇṇakuṭīsu sammanti. Atha kho, bhikkhave, sakko ca devānamindo vepacitti ca asurindo yena te isayo sīlavanto kalyāṇadhammā tenupasaṅkamiṁsu. Atha kho, bhikkhave, vepacitti asurindo paṭaliyo upāhanā ārohitvā khaggaṁ olaggetvā chattena dhāriyamānena aggadvārena assamaṁ pavisitvā te isayo sīlavante kalyāṇadhamme apabyāmato karitvā atikkami. Atha kho, bhikkhave, sakko devānamindo paṭaliyo upāhanā orohitvā khaggaṁ aññesaṁ datvā chattaṁ apanāmetvā dvāreneva assamaṁ pavisitvā te isayo sīlavante kalyāṇadhamme anuvātaṁ pañjaliko namassamāno aṭṭhāsi. Atha kho, bhikkhave, te isayo sīlavanto kalyāṇadhammā sakkaṁ devānamindaṁ gāthāya ajjhabhāsiṁsu—  </div>
</div>
<div class="q" id="p_12S1_1601"> <div class="p"> <table class="singleColumn"> <tr> <td> <div class="pN">1601</div> <div class="G">‘Gandho isīnaṁ ciradikkhitānaṁ,</div> </td> </tr> <tr> <td> <div class="G">Kāyā cuto gacchati mālutena;</div> </td> </tr> <tr> <td> <div class="G">Ito paṭikkamma sahassanetta,</div> </td> </tr> <tr> <td> <div class="G">Gandho isīnaṁ asuci devarājā’ti.</div> </td> </tr> </table> </div>
</div>
<div class="q" id="p_12S1_1602"> <div class="p"> <table class="singleColumn"> <tr> <td> <div class="pN">1602</div> <div class="G">‘Gandho isīnaṁ ciradikkhitānaṁ,</div> </td> </tr> <tr> <td> <div class="G">Kāyā cuto gacchatu mālutena;</div> </td> </tr> <tr> <td> <div class="G">Sucitrapupphaṁ sirasmiṁva mālaṁ,</div> </td> </tr> <tr> <td> <div class="G">Gandhaṁ etaṁ paṭikaṅkhāma bhante;</div> </td> </tr> <tr> <td> <div class="G">Na hettha devā paṭikūlasaññino’”ti.</div> </td> </tr> </table> </div>
</div>
</html>
