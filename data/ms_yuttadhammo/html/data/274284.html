<html>
<div class="i">12.1.3 Saññāaññāṇasutta</div>
<div class="h">Vacchagottasaṁyutta</div>
<div class="h">Vacchagottavagga</div>
<div class="h">Saññāaññāṇasutta</div>
<div class="q" id="p_13S3_1240"> <div class="divNumber">609.</div> <div class="p">
<span class="pN">1240</span>Sāvatthinidānaṁ. Ekamantaṁ nisinno kho vacchagotto paribbājako bhagavantaṁ etadavoca— “ko nu kho, bho gotama, hetu, ko paccayo, yānimāni anekavihitāni diṭṭhigatāni loke uppajjanti— sassato lokoti vā, asassato lokoti vā…pe… neva hoti na na hoti tathāgato paraṁ maraṇāti vā”ti? “Saññāya kho, vaccha, aññāṇā, saññāsamudaye aññāṇā, saññānirodhe aññāṇā, saññānirodhagāminiyā paṭipadāya aññāṇā; evamimāni anekavihitāni diṭṭhigatāni loke uppajjanti— sassato lokoti vā, asassato lokoti vā…pe… neva hoti na na hoti tathāgato paraṁ maraṇāti vāti. Ayaṁ kho, vaccha, hetu, ayaṁ paccayo, yānimāni anekavihitāni diṭṭhigatāni loke uppajjanti— sassato lokoti vā, asassato lokoti vā…pe… neva hoti na na hoti tathāgato paraṁ maraṇāti vā”ti. </div>
</div>
<div class="CENTER" id="p_13S3_1241">
<span class="pN">1241</span>Tatiyaṁ.</div>
</html>
