<html>
<div class="i">1.6.4 Catutthapāṭidesanīyasikkhāpada</div>
<div class="h">
Mahāvibhaṅga
</div>
<div class="h">
Pāṭidesanīyakaṇḍa
</div>
<div class="h">
Catutthapāṭidesanīyasikkhāpada
</div>
<div class="q" id="p_2V_1656">
<div class="divNumber">
570.
</div>
<div class="p">
<span class="pN">1656</span>Tena samayena buddho bhagavā sakkesu viharati kapilavatthusmiṁ nigrodhārāme. Tena kho pana samayena sākiyadāsakā avaruddhā honti. Sākiyāniyo icchanti āraññakesu senāsanesu bhattaṁ kātuṁ. Assosuṁ kho sākiyadāsakā— “sākiyāniyo kira āraññakesu senāsanesu bhattaṁ kattukāmā”ti. Te magge pariyuṭṭhiṁsu. Sākiyāniyo paṇītaṁ khādanīyaṁ bhojanīyaṁ ādāya āraññakaṁ senāsanaṁ agamaṁsu. Sākiyadāsakā nikkhamitvā sākiyāniyo acchindiṁsu ca dūsesuñca. Sākiyā nikkhamitvā te core sabhaṇḍe gahetvā ujjhāyanti khiyyanti vipācenti— “kathañhi nāma bhadantā ārāme core paṭivasante nārocessantī”ti.
</div>
</div>
<div class="q" id="p_2V_1657">
<div class="p">
<span class="pN">1657</span>Assosuṁ kho bhikkhū sākiyānaṁ ujjhāyantānaṁ khiyyantānaṁ vipācentānaṁ. Atha kho te bhikkhū bhagavato etamatthaṁ ārocesuṁ. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi— “tena hi, bhikkhave, bhikkhūnaṁ sikkhāpadaṁ paññapessāmi dasa atthavase paṭicca saṁghasuṭṭhutāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_1658">
<div class="p">
<span class="pN">1658</span><span class="bold">“Yāni kho pana tāni āraññakāni senāsanāni sāsaṅkasammatāni sappaṭibhayāni, yo pana bhikkhu tathārūpesu senāsanesu pubbe appaṭisaṁviditaṁ khādanīyaṁ</span> <span class="bold">vā bhojanīyaṁ vā ajjhārāme sahatthā paṭiggahetvā khādeyya vā bhuñjeyya vā, paṭidesetabbaṁ tena bhikkhunā— ‘gārayhaṁ, āvuso, dhammaṁ āpajjiṁ asappāyaṁ pāṭidesanīyaṁ taṁ paṭidesemī’”</span>ti.
</div>
</div>
<div class="q" id="p_2V_1659">
<div class="p">
<span class="pN">1659</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_1660">
<div class="divNumber">
571.
</div>
<div class="p">
<span class="pN">1660</span>Tena kho pana samayena aññataro bhikkhu āraññakesu senāsanesu gilāno hoti. Manussā khādanīyaṁ vā bhojanīyaṁ vā ādāya āraññakaṁ senāsanaṁ agamaṁsu. Atha kho te manussā taṁ bhikkhuṁ etadavocuṁ— “bhuñjatha, bhante”ti. Atha kho so bhikkhu— “bhagavatā paṭikkhittaṁ āraññakesu senāsanesu khādanīyaṁ vā bhojanīyaṁ vā sahatthā paṭiggahetvā khādituṁ bhuñjitun”ti kukkuccāyanto na paṭiggahesi, nāsakkhi piṇḍāya carituṁ, chinnabhatto ahosi.
</div>
</div>
<div class="q" id="p_2V_1661">
<div class="p">
<span class="pN">1661</span>Atha kho so bhikkhu bhikkhūnaṁ etamatthaṁ ārocesi. Bhikkhū bhagavato etamatthaṁ ārocesuṁ. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi— “anujānāmi, bhikkhave, gilānena bhikkhunā āraññakesu senāsanesu pubbe appaṭisaṁviditaṁ khādanīyaṁ vā bhojanīyaṁ vā sahatthā paṭiggahetvā khādituṁ bhuñjituṁ. Evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_1662">
<div class="divNumber">
572.
</div>
<div class="p">
<span class="pN">1662</span><span class="bold">“Yāni kho pana tāni āraññakāni senāsanāni sāsaṅkasammatāni sappaṭibhayāni, yo pana bhikkhu tathārūpesu senāsanesu pubbe appaṭisaṁviditaṁ khādanīyaṁ vā bhojanīyaṁ vā ajjhārāme sahatthā paṭiggahetvā agilāno khādeyya vā bhuñjeyya vā, paṭidesetabbaṁ tena bhikkhunā— ‘gārayhaṁ, āvuso, dhammaṁ āpajjiṁ asappāyaṁ pāṭidesanīyaṁ, taṁ paṭidesemī’”</span>ti. (<span class="italic">4</span>:<span class="bold">145</span>)
</div>
</div>
<div class="q" id="p_2V_1663">
<div class="divNumber">
573.
</div>
<div class="p">
<span class="pN">1663</span><span class="bold">Yāni kho pana tāni āraññakāni senāsanānī</span>ti <span class="bold">āraññakaṁ</span> nāma <span class="bold">senāsanaṁ</span> pañcadhanusatikaṁ pacchimaṁ.
</div>
</div>
<div class="q" id="p_2V_1664">
<div class="p">
<span class="pN">1664</span><span class="bold">Sāsaṅkaṁ</span> nāma ārāme ārāmūpacāre corānaṁ niviṭṭhokāso dissati, bhuttokāso dissati, ṭhitokāso dissati, nisinnokāso dissati, nipannokāso dissati.
</div>
</div>
<div class="q" id="p_2V_1665">
<div class="p">
<span class="pN">1665</span><span class="bold">Sappaṭibhayaṁ</span> nāma ārāme ārāmūpacāre corehi manussā hatā dissanti, viluttā dissanti, ākoṭitā dissanti.
</div>
</div>
<div class="q" id="p_2V_1666">
<div class="p">
<span class="pN">1666</span><span class="bold">Yo panā</span>ti yo yādiso…pe… <span class="bold">bhikkhū</span>ti…pe… ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_1667">
<div class="p">
<span class="pN">1667</span><span class="bold">Tathārūpesu senāsanesū</span>ti evarūpesu senāsanesu.
</div>
</div>
<div class="q" id="p_2V_1668">
<div class="p">
<span class="pN">1668</span><span class="bold">Appaṭisaṁviditaṁ</span> nāma pañcannaṁ paṭisaṁviditaṁ, etaṁ appaṭisaṁviditaṁ nāma. Ārāmaṁ ārāmūpacāraṁ ṭhapetvā paṭisaṁviditaṁ, etaṁ appaṭisaṁviditaṁ nāma.
</div>
</div>
<div class="q" id="p_2V_1669">
<div class="p">
<span class="pN">1669</span>Paṭisaṁviditaṁ nāma yo koci itthī vā puriso vā ārāmaṁ ārāmūpacāraṁ āgantvā āroceti— “itthannāmassa, bhante, khādanīyaṁ vā bhojanīyaṁ vā āharissantī”ti. Sace sāsaṅkaṁ hoti, sāsaṅkanti ācikkhitabbaṁ; sace sappaṭibhayaṁ hoti, sappaṭibhayanti ācikkhitabbaṁ; sace— “hotu, bhante, āhariyissatī”ti bhaṇati, corā vattabbā— “manussā idhūpacaranti apasakkathā”ti. Yāguyā paṭisaṁvidite tassā parivāro āhariyyati, etaṁ paṭisaṁviditaṁ nāma. Bhattena paṭisaṁvidite tassa parivāro āhariyyati, etaṁ paṭisaṁviditaṁ nāma. Khādanīyena paṭisaṁvidite tassa parivāro āhariyyati, etaṁ paṭisaṁviditaṁ nāma. Kulena paṭisaṁvidite yo tasmiṁ kule manusso khādanīyaṁ vā bhojanīyaṁ vā āharati, etaṁ paṭisaṁviditaṁ nāma. Gāmena paṭisaṁvidite yo tasmiṁ gāme manusso khādanīyaṁ vā bhojanīyaṁ vā āharati, etaṁ paṭisaṁviditaṁ nāma. Pūgena paṭisaṁvidite yo tasmiṁ pūge manusso khādanīyaṁ vā bhojanīyaṁ vā āharati, etaṁ paṭisaṁviditaṁ nāma.
</div>
</div>
<div class="q" id="p_2V_1670">
<div class="p">
<span class="pN">1670</span><span class="bold">Khādanīyaṁ</span> nāma pañca bhojanāni— yāmakālikaṁ sattāhakālikaṁ yāvajīvikaṁ ṭhapetvā avasesaṁ khādanīyaṁ nāma.
</div>
</div>
<div class="q" id="p_2V_1671">
<div class="p">
<span class="pN">1671</span><span class="bold">Bhojanīyaṁ</span> nāma pañca bhojanāni— odano, kummāso, sattu, maccho, maṁsaṁ.
</div>
</div>
<div class="q" id="p_2V_1672">
<div class="p">
<span class="pN">1672</span><span class="bold">Ajjhārāmo</span> nāma parikkhittassa ārāmassa antoārāmo. Aparikkhittassa upacāro.
</div>
</div>
<div class="q" id="p_2V_1673">
<div class="p">
<span class="pN">1673</span><span class="bold">Agilāno</span> nāma sakkoti piṇḍāya carituṁ.
</div>
</div>
<div class="q" id="p_2V_1674">
<div class="p">
<span class="pN">1674</span><span class="bold">Gilāno</span> nāma na sakkoti piṇḍāya carituṁ.
</div>
</div>
<div class="q" id="p_2V_1675">
<div class="p">
<span class="pN">1675</span>Appaṭisaṁviditaṁ agilāno “khādissāmi bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti pāṭidesanīyassa.
</div>
</div>
<div class="q" id="p_2V_1676">
<div class="divNumber">
574.
</div>
<div class="p">
<span class="pN">1676</span>Appaṭisaṁvidite appaṭisaṁviditasaññī khādanīyaṁ vā bhojanīyaṁ vā ajjhārāme sahatthā paṭiggahetvā agilāno khādati vā bhuñjati vā, āpatti pāṭidesanīyassa. Appaṭisaṁvidite vematiko khādanīyaṁ vā bhojanīyaṁ vā ajjhārāme sahatthā paṭiggahetvā agilāno khādati vā bhuñjati vā, āpatti pāṭidesanīyassa. Appaṭisaṁvidite paṭisaṁviditasaññī khādanīyaṁ vā bhojanīyaṁ vā ajjhārāme sahatthā paṭiggahetvā agilāno khādati vā bhuñjati vā, āpatti pāṭidesanīyassa.
</div>
</div>
<div class="q" id="p_2V_1677">
<div class="p">
<span class="pN">1677</span>Yāmakālikaṁ sattāhakālikaṁ yāvajīvikaṁ āhāratthāya paṭiggaṇhāti, āpatti dukkaṭassa. Ajjhohāre ajjhohāre āpatti dukkaṭassa. Paṭisaṁvidite appaṭisaṁviditasaññī, āpatti dukkaṭassa. Paṭisaṁvidite vematiko, āpatti dukkaṭassa. Paṭisaṁvidite paṭisaṁviditasaññī, anāpatti.
</div>
</div>
<div class="q" id="p_2V_1678">
<div class="divNumber">
575.
</div>
<div class="p">
<span class="pN">1678</span>Anāpatti— paṭisaṁvidite, gilānassa, paṭisaṁvidite vā gilānassa vā sesakaṁ bhuñjati, bahārāme paṭiggahetvā antoārāme bhuñjati, tattha jātakaṁ mūlaṁ vā tacaṁ vā pattaṁ vā pupphaṁ vā phalaṁ vā bhuñjati, yāmakālikaṁ sattāhakālikaṁ yāvajīvikaṁ sati paccaye paribhuñjati, ummattakassa, ādikammikassāti.
</div>
</div>
<div class="CENTER" id="p_2V_1679">
<span class="pN">1679</span>Catutthapāṭidesanīyasikkhāpadaṁ niṭṭhitaṁ.
</div>
<div class="q" id="p_2V_1680">
<div class="p">
<span class="pN">1680</span>Uddiṭṭhā kho, āyasmanto, cattāro pāṭidesanīyā dhammā. Tatthāyasmante pucchāmi— “kaccittha parisuddhā”? Dutiyampi pucchāmi— “kaccittha parisuddhā”? Tatiyampi pucchāmi— “kaccittha parisuddhā”? Parisuddhetthāyasmanto, tasmā tuṇhī, evametaṁ dhārayāmīti.
</div>
</div>
<div class="ENDH3" id="p_2V_1681">
<span class="pN">1681</span>Pāṭidesanīyakaṇḍaṁ niṭṭhitaṁ.
</div>
</html>
