<html>
<div class="i">2.4.8.4 Ūnadvādasavassasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Kumāribhūtavagga</div>
<div class="h">Ūnadvādasavassasikkhāpada</div>
<div class="q" id="p_2V_3330"> <div class="divNumber">1136.</div> <div class="p">
<span class="pN">3330</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena bhikkhuniyo ūnadvādasavassā vuṭṭhāpenti. Tā bālā honti abyattā na jānanti kappiyaṁ vā akappiyaṁ vā. Saddhivihāriniyopi bālā honti abyattā; na jānanti kappiyaṁ vā akappiyaṁ vā. </div>
</div>
<div class="q" id="p_2V_3331"> <div class="p">
<span class="pN">3331</span>Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhuniyo ūnadvādasavassā vuṭṭhāpessantī”ti…pe…  “saccaṁ kira, bhikkhave, bhikkhuniyo ūnadvādasavassā vuṭṭhāpentī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhuniyo ūnadvādasavassā vuṭṭhāpessanti. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_3332"> <div class="divNumber">1137.</div> <div class="p">
<span class="pN">3332</span><span class="bold">“Yā pana bhikkhunī ūnadvādasavassā vuṭṭhāpeyya, pācittiyan”</span>ti. (<span class="italic">74</span>:<span class="bold">129</span>) </div>
</div>
<div class="q" id="p_2V_3333"> <div class="divNumber">1138.</div> <div class="p">
<span class="pN">3333</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_3334"> <div class="p">
<span class="pN">3334</span><span class="bold">Ūnadvādasavassā</span> nāma appattadvādasavassā. </div>
</div>
<div class="q" id="p_2V_3335"> <div class="p">
<span class="pN">3335</span><span class="bold">Vuṭṭhāpeyyā</span>ti upasampādeyya. </div>
</div>
<div class="q" id="p_2V_3336"> <div class="p">
<span class="pN">3336</span>“Vuṭṭhāpessāmī”ti gaṇaṁ vā ācariniṁ vā pattaṁ vā cīvaraṁ vā pariyesati, sīmaṁ vā sammannati, āpatti dukkaṭassa. Ñattiyā dukkaṭaṁ. Dvīhi kammavācāhi dukkaṭā. Kammavācāpariyosāne upajjhāyāya āpatti pācittiyassa. Gaṇassa ca ācariniyā ca āpatti dukkaṭassa. </div>
</div>
<div class="q" id="p_2V_3337"> <div class="divNumber">1139.</div> <div class="p">
<span class="pN">3337</span>Anāpatti—  paripuṇṇadvādasavassā vuṭṭhāpeti, ummattikāya, ādikammikāyāti. </div>
</div>
<div class="CENTER" id="p_2V_3338">
<span class="pN">3338</span>Catutthasikkhāpadaṁ niṭṭhitaṁ.</div>
</html>
