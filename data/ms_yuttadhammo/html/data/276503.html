<html>
<div class="i">1.5.7.4 Duṭṭhullasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Sappāṇakavagga
</div>
<div class="h">
Duṭṭhullasikkhāpada
</div>
<div class="q" id="p_2V_1200">
<div class="divNumber">
397.
</div>
<div class="p">
<span class="pN">1200</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena āyasmā upanando sakyaputto sañcetanikaṁ sukkavissaṭṭhiṁ āpattiṁ āpajjitvā bhātuno saddhivihārikassa bhikkhuno ārocesi—  “ahaṁ, āvuso, sañcetanikaṁ sukkavissaṭṭhiṁ āpattiṁ āpanno. Mā kassaci ārocehī”ti. Tena kho pana samayena aññataro bhikkhu sañcetanikaṁ sukkavissaṭṭhiṁ āpattiṁ āpajjitvā saṁghaṁ tassā āpattiyā parivāsaṁ yāci. Tassa saṁgho tassā āpattiyā parivāsaṁ adāsi. So parivasanto taṁ bhikkhuṁ passitvā etadavoca—  “ahaṁ, āvuso, sañcetanikaṁ sukkavissaṭṭhiṁ āpattiṁ āpajjitvā saṁghaṁ tassā āpattiyā parivāsaṁ yāciṁ, tassa me saṁgho tassā āpattiyā parivāsaṁ adāsi, sohaṁ parivasāmi, vediyāmahaṁ, āvuso, vediyatīti maṁ āyasmā dhāretū”ti.
</div>
</div>
<div class="q" id="p_2V_1201">
<div class="p">
<span class="pN">1201</span>“Kiṁ nu kho, āvuso, yo aññopi imaṁ āpattiṁ āpajjati sopi evaṁ karotī”ti? “Evamāvuso”ti. “Ayaṁ, āvuso, āyasmā upanando sakyaputto sañcetanikaṁ sukkavissaṭṭhiṁ āpattiṁ āpajjitvā so me āroceti mā kassaci ārocehī”ti. “Kiṁ pana tvaṁ, āvuso, paṭicchādesī”ti? “Evamāvuso”ti.
</div>
</div>
<div class="q" id="p_2V_1202">
<div class="p">
<span class="pN">1202</span>Atha kho so bhikkhu bhikkhūnaṁ etamatthaṁ ārocesi. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma bhikkhu bhikkhussa jānaṁ duṭṭhullaṁ āpattiṁ paṭicchādessatī”ti…pe…  “saccaṁ kira tvaṁ, bhikkhu, bhikkhussa jānaṁ duṭṭhullaṁ āpattiṁ paṭicchādesī”ti. “Saccaṁ, bhagavā”ti. Vigarahi buddho bhagavā…pe…  kathañhi nāma tvaṁ, moghapurisa, bhikkhussa jānaṁ duṭṭhullaṁ āpattiṁ paṭicchādessasi. Netaṁ, moghapurisa, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_1203">
<div class="divNumber">
398.
</div>
<div class="p">
<span class="pN">1203</span><span class="bold">“Yo pana bhikkhu bhikkhussa jānaṁ duṭṭhullaṁ āpattiṁ paṭicchādeyya, pācittiyan”</span>ti. (<span class="italic">64</span>:<span class="bold">113</span>)
</div>
</div>
<div class="q" id="p_2V_1204">
<div class="divNumber">
399.
</div>
<div class="p">
<span class="pN">1204</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_1205">
<div class="p">
<span class="pN">1205</span><span class="bold">Bhikkhussā</span>ti aññassa bhikkhussa.
</div>
</div>
<div class="q" id="p_2V_1206">
<div class="p">
<span class="pN">1206</span><span class="bold">Jānāti</span> nāma sāmaṁ vā jānāti aññe vā tassa ārocenti, so vā āroceti.
</div>
</div>
<div class="q" id="p_2V_1207">
<div class="p">
<span class="pN">1207</span><span class="bold">Duṭṭhullā</span> nāma āpatti cattāri ca pārājikāni terasa ca saṁghādisesā.
</div>
</div>
<div class="q" id="p_2V_1208">
<div class="p">
<span class="pN">1208</span><span class="bold">Paṭicchādeyyā</span>ti “imaṁ jānitvā codessanti, sāressanti khuṁsessanti, vambhessanti, maṅkuṁ karissanti nārocessāmī”ti dhuraṁ nikkhittamatte, āpatti pācittiyassa.
</div>
</div>
<div class="q" id="p_2V_1209">
<div class="divNumber">
400.
</div>
<div class="p">
<span class="pN">1209</span>Duṭṭhullāya āpattiyā duṭṭhullāpattisaññī paṭicchādeti, āpatti pācittiyassa. Duṭṭhullāya āpattiyā vematiko paṭicchādeti, āpatti dukkaṭassa. Duṭṭhullāya āpattiyā aduṭṭhullāpattisaññī paṭicchādeti, āpatti dukkaṭassa. Aduṭṭhullaṁ āpattiṁ paṭicchādeti, āpatti dukkaṭassa. Anupasampannassa duṭṭhullaṁ vā aduṭṭhullaṁ vā ajjhācāraṁ paṭicchādeti, āpatti dukkaṭassa. Aduṭṭhullāya āpattiyā duṭṭhullāpattisaññī, āpatti dukkaṭassa. Aduṭṭhullāya āpattiyā vematiko, āpatti dukkaṭassa. Aduṭṭhullāya āpattiyā aduṭṭhullāpattisaññī, āpatti dukkaṭassa.
</div>
</div>
<div class="q" id="p_2V_1210">
<div class="divNumber">
401.
</div>
<div class="p">
<span class="pN">1210</span>Anāpatti—  “saṁghassa bhaṇḍanaṁ vā kalaho vā viggaho vā vivādo vā bhavissatī”ti nāroceti, “saṁghabhedo vā saṁgharāji vā bhavissatī”ti nāroceti, “ayaṁ kakkhaḷo pharuso jīvitantarāyaṁ vā brahmacariyantarāyaṁ vā karissatī”ti nāroceti, aññe patirūpe bhikkhū apassanto nāroceti, nachādetukāmo nāroceti, “paññāyissati sakena kammenā”ti nāroceti, ummattakassa, ādikammikassāti.
</div>
</div>
<div class="CENTER" id="p_2V_1211">
<span class="pN">1211</span>Duṭṭhullasikkhāpadaṁ niṭṭhitaṁ catutthaṁ.
</div>
</html>
