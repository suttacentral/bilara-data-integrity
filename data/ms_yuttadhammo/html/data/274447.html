<html>
<div class="i">7.1.10 Gilānadassanasutta</div>
<div class="h">Cittasaṁyutta</div>
<div class="h">Cittavagga</div>
<div class="h">Gilānadassanasutta</div>
<div class="q" id="p_13S4_1536"> <div class="divNumber">352.</div> <div class="p">
<span class="pN">1536</span>Tena kho pana samayena citto gahapati ābādhiko hoti dukkhito bāḷhagilāno. Atha kho sambahulā ārāmadevatā vanadevatā rukkhadevatā osadhitiṇavanappatīsu adhivatthā devatā saṅgamma samāgamma cittaṁ gahapatiṁ etadavocuṁ— “paṇidhehi, gahapati, anāgatamaddhānaṁ rājā assaṁ cakkavattī”ti. </div>
</div>
<div class="q" id="p_13S4_1537"> <div class="p">
<span class="pN">1537</span>Evaṁ vutte, citto gahapati tā ārāmadevatā vanadevatā rukkhadevatā osadhitiṇavanappatīsu adhivatthā devatā etadavoca— “tampi aniccaṁ, tampi addhuvaṁ, tampi pahāya gamanīyan”ti. Evaṁ vutte, cittassa gahapatino mittāmaccā ñātisālohitā cittaṁ gahapatiṁ etadavocuṁ— “satiṁ, ayyaputta, upaṭṭhapehi, mā vippalapī”ti. “Kiṁ tāhaṁ vadāmi yaṁ maṁ tumhe evaṁ vadetha— ‘satiṁ, ayyaputta, upaṭṭhapehi, mā vippalapī’”ti? “Evaṁ kho tvaṁ, ayyaputta, vadesi— ‘tampi aniccaṁ, tampi addhuvaṁ, tampi pahāya gamanīyan’”ti. “Tathā hi pana maṁ ārāmadevatā vanadevatā rukkhadevatā osadhitiṇavanappatīsu adhivatthā devatā evamāhaṁsu— ‘paṇidhehi, gahapati, anāgatamaddhānaṁ rājā assaṁ cakkavattī’ti. Tāhaṁ evaṁ vadāmi— ‘tampi aniccaṁ…pe… tampi pahāya gamanīyan’”ti. “Kiṁ pana tā, ayyaputta, ārāmadevatā vanadevatā rukkhadevatā osadhitiṇavanappatīsu adhivatthā devatā atthavasaṁ sampassamānā evamāhaṁsu— ‘paṇidhehi, gahapati, anāgatamaddhānaṁ rājā assaṁ cakkavattī’”ti? “Tāsaṁ kho ārāmadevatānaṁ vanadevatānaṁ rukkhadevatānaṁ osadhitiṇavanappatīsu adhivatthānaṁ devatānaṁ evaṁ hoti— ‘ayaṁ kho citto gahapati, sīlavā kalyāṇadhammo. Sace paṇidahissati— anāgatamaddhānaṁ rājā assaṁ cakkavattī’ti, ‘tassa kho ayaṁ ijjhissati, sīlavato cetopaṇidhi visuddhattā dhammiko dhammikaṁ phalaṁ anupassatī’ti. Imaṁ kho tā ārāmadevatā vanadevatā rukkhadevatā osadhitiṇavanappatīsu adhivatthā devatā atthavasaṁ sampassamānā evamāhaṁsu— ‘paṇidhehi, gahapati, anāgatamaddhānaṁ rājā assaṁ cakkavattī’ti. Tāhaṁ evaṁ vadāmi— ‘tampi aniccaṁ, tampi addhuvaṁ, tampi pahāya gamanīyan’”ti. </div>
</div>
<div class="q" id="p_13S4_1538"> <div class="p">
<span class="pN">1538</span>“Tena hi, ayyaputta, amhepi ovadāhī”ti. “Tasmā hi vo evaṁ sikkhitabbaṁ— buddhe aveccappasādena samannāgatā bhavissāma— ‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti. Dhamme aveccappasādena samannāgatā bhavissāma— ‘svākkhāto bhagavatā dhammo sandiṭṭhiko akāliko ehipassiko opaneyyiko paccattaṁ veditabbo viññūhī’ti. Saṁghe aveccappasādena samannāgatā bhavissāma— ‘suppaṭipanno bhagavato sāvakasaṁgho, ujuppaṭipanno bhagavato sāvakasaṁgho, ñāyappaṭipanno bhagavato sāvakasaṁgho, sāmīcippaṭipanno bhagavato sāvakasaṁgho, yadidaṁ cattāri purisayugāni aṭṭha purisapuggalā esa bhagavato sāvakasaṁgho āhuneyyo pāhuneyyo dakkhiṇeyyo añjalikaraṇīyo anuttaraṁ puññakkhettaṁ lokassā’ti. Yaṁ kho pana kiñci kule deyyadhammaṁ sabbaṁ taṁ appaṭivibhattaṁ bhavissati sīlavantehi kalyāṇadhammehīti evañhi vo sikkhitabban”ti. Atha kho citto gahapati mittāmacce ñātisālohite buddhe ca dhamme ca saṁghe ca cāge ca samādapetvā kālamakāsīti. </div>
</div>
<div class="CENTER" id="p_13S4_1539">
<span class="pN">1539</span>Dasamaṁ.</div>
<div class="CENTER" id="p_13S4_1540">
<span class="pN">1540</span>Cittavaggo paṭhamo.</div>
<div class="SUMMARY" id="p_13S4_1541">
<span class="pN">1541</span><span class="firstLetter">T</span>assuddānaṁ</div>
<div class="q" id="p_13S4_1542"> <div class="p"> <table class="singleColumn"> <tr> <td> <div class="pN">1542</div> <div class="G">Saṁyojanaṁ dve isidattā,</div> </td> </tr> <tr> <td> <div class="G">Mahako kāmabhūpi ca;</div> </td> </tr> <tr> <td> <div class="G">Godatto ca nigaṇṭho ca,</div> </td> </tr> <tr> <td> <div class="G">Acelena gilānadassananti.</div> </td> </tr> </table> </div>
</div>
<div class="ENDH3" id="p_13S4_1543">
<span class="pN">1543</span>Cittasaṁyuttaṁ samattaṁ.</div>
</html>
