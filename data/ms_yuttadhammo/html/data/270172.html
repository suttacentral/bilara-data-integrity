<html>
<div class="i">1.4.10 Sabbasaṁyojanappahānakathā</div>
<div class="h">Mahāpaṇṇāsaka</div>
<div class="h">Catutthavagga</div>
<div class="h">Sabbasaṁyojanappahānakathā</div>
<div class="q" id="p_32Kv_1454"> <div class="divNumber">413.</div> <div class="p">
<span class="pN">1454</span>๐Sabbasaṁyojanānaṁ pahānaṁ arahattanti? Āmantā. Arahattamaggena sabbe saṁyojanā pahīyantīti? Na hevaṁ vattabbe…pe…. </div>
</div>
<div class="q" id="p_32Kv_1455"> <div class="p">
<span class="pN">1455</span>๐Arahattamaggena sabbe saṁyojanā pahīyantīti? Āmantā. Arahattamaggena sakkāyadiṭṭhiṁ vicikicchaṁ sīlabbataparāmāsaṁ pajahatīti? Na hevaṁ vattabbe…pe…. </div>
</div>
<div class="q" id="p_32Kv_1456"> <div class="p">
<span class="pN">1456</span>๐Arahattamaggena sakkāyadiṭṭhiṁ vicikicchaṁ sīlabbataparāmāsaṁ pajahatīti? Āmantā. Nanu tiṇṇaṁ saṁyojanānaṁ pahānaṁ sotāpattiphalaṁ vuttaṁ bhagavatāti? Āmantā. Hañci tiṇṇaṁ saṁyojanānaṁ pahānaṁ sotāpattiphalaṁ vuttaṁ bhagavatā, no ca vata re vattabbe— “arahattamaggena sabbe saṁyojanā pahīyantī”ti. </div>
</div>
<div class="q" id="p_32Kv_1457"> <div class="divNumber">414.</div> <div class="p">
<span class="pN">1457</span>๐Arahattamaggena sabbe saṁyojanā pahīyantīti? Āmantā. Arahattamaggena oḷārikaṁ kāmarāgaṁ oḷārikaṁ byāpādaṁ pajahatīti? Na hevaṁ vattabbe…pe…. </div>
</div>
<div class="q" id="p_32Kv_1458"> <div class="divNumber">415.</div> <div class="p">
<span class="pN">1458</span>๐Arahattamaggena oḷārikaṁ kāmarāgaṁ oḷārikaṁ byāpādaṁ pajahatīti? Āmantā. Nanu kāmarāgabyāpādānaṁ tanubhāvaṁ sakadāgāmiphalaṁ vuttaṁ bhagavatāti? Āmantā. Hañci kāmarāgabyāpādānaṁ tanubhāvaṁ sakadāgāmiphalaṁ vuttaṁ bhagavatā, no ca vata re vattabbe— “arahattamaggena sabbe saṁyojanā pahīyantī”ti. </div>
</div>
<div class="q" id="p_32Kv_1459"> <div class="p">
<span class="pN">1459</span>๐Arahattamaggena sabbe saṁyojanā pahīyantīti? Āmantā. Arahattamaggena aṇusahagataṁ kāmarāgaṁ aṇusahagataṁ byāpādaṁ pajahatīti? Na hevaṁ vattabbe…pe…. </div>
</div>
<div class="q" id="p_32Kv_1460"> <div class="divNumber">416.</div> <div class="p">
<span class="pN">1460</span>๐Arahattamaggena aṇusahagataṁ kāmarāgaṁ aṇusahagataṁ byāpādaṁ pajahatīti? Āmantā. Nanu kāmarāgabyāpādānaṁ anavasesappahānaṁ anāgāmiphalaṁ vuttaṁ bhagavatāti? Āmantā. Hañci kāmarāgabyāpādānaṁ anavasesappahānaṁ anāgāmiphalaṁ vuttaṁ bhagavatā, no ca vata re vattabbe— “arahattamaggena sabbe saṁyojanā pahīyantī”ti. </div>
</div>
<div class="q" id="p_32Kv_1461"> <div class="p">
<span class="pN">1461</span>๐Arahattamaggena sabbe saṁyojanā pahīyantīti? Āmantā. Nanu rūparāgaarūparāgamānauddhaccaavijjāya anavasesappahānaṁ arahattaṁ vuttaṁ bhagavatāti? Āmantā. Hañci rūparāgaarūparāgamānauddhaccaavijjāya anavasesappahānaṁ arahattaṁ vuttaṁ bhagavatā, no ca vata re vattabbe— “arahattamaggena sabbe saṁyojanā pahīyantī”ti. </div>
</div>
<div class="q" id="p_32Kv_1462"> <div class="divNumber">417.</div> <div class="p">
<span class="pN">1462</span>×Na vattabbaṁ— “sabbasaṁyojanānaṁ pahānaṁ arahattan”ti? Āmantā. Nanu arahato sabbe saṁyojanā pahīnāti? Āmantā. Hañci arahato sabbe saṁyojanā pahīnā, tena vata re vattabbe— “sabbasaṁyojanānaṁ pahānaṁ arahattan”ti. </div>
</div>
<div class="CENTER" id="p_32Kv_1463">
<span class="pN">1463</span>Sabbasaṁyojanappahānakathā niṭṭhitā.<br> Catuttho vaggo.</div>
<div class="SUMMARY" id="p_32Kv_1464">
<span class="pN">1464</span><span class="firstLetter">T</span>assuddānaṁ</div>
<div class="q" id="p_32Kv_1465"> <div class="p">
<span class="pN">1465</span>Gihi’ssa arahā, saha upapattiyā arahā, arahato sabbe dhammā anāsavā, arahā catūhi phalehi samannāgato, evamevaṁ chahi upekkhāhi, bodhiyā buddho, salakkhaṇasamannāgato, bodhisatto okkantaniyāmo caritabrahmacariyo, paṭipannako phalena samannāgato, sabbasaṁyojanānaṁ pahānaṁ arahattanti. </div>
</div>
</html>
