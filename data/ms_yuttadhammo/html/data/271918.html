<html>
<div class="i">3.3 Sattāhakaraṇīyānujānana</div>
<div class="h">Vassūpanāyikakkhandhaka</div>
<div class="h">Sattāhakaraṇīyānujānana</div>
<div class="q" id="p_3V_826"> <div class="divNumber">187.</div> <div class="p">
<span class="pN">826</span>Atha kho bhagavā rājagahe yathābhirantaṁ viharitvā yena sāvatthi tena cārikaṁ pakkāmi. Anupubbena cārikaṁ caramāno yena sāvatthi tadavasari. Tatra sudaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena kosalesu janapade udenena upāsakena saṁghaṁ uddissa vihāro kārāpito hoti. So bhikkhūnaṁ santike dūtaṁ pāhesi—  “āgacchantu bhadantā, icchāmi dānañca dātuṁ, dhammañca sotuṁ, bhikkhū ca passitun”ti. Bhikkhū evamāhaṁsu—  “bhagavatā, āvuso, paññattaṁ—  ‘na vassaṁ upagantvā purimaṁ vā temāsaṁ pacchimaṁ vā temāsaṁ avasitvā cārikā pakkamitabbā’ti. Āgametu udeno upāsako, yāva bhikkhū vassaṁ vasanti. Vassaṁvuṭṭhā āgamissanti. Sace panassa accāyikaṁ karaṇīyaṁ, tattheva āvāsikānaṁ bhikkhūnaṁ santike vihāraṁ patiṭṭhāpetū”ti. Udeno upāsako ujjhāyati khiyyati vipāceti—  “kathañhi nāma bhadantā mayā pahite na āgacchissanti. Ahañhi dāyako kārako saṁghupaṭṭhāko”ti. </div>
</div>
<div class="q" id="p_3V_827"> <div class="p">
<span class="pN">827</span>Assosuṁ kho bhikkhū udenassa upāsakassa ujjhāyantassa khiyyantassa vipācentassa. Atha kho te bhikkhū bhagavato etamatthaṁ ārocesuṁ. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—  “anujānāmi, bhikkhave, sattannaṁ sattāhakaraṇīyena pahite gantuṁ, na tveva appahite. Bhikkhussa, bhikkhuniyā, sikkhamānāya, sāmaṇerassa, sāmaṇeriyā, upāsakassa, upāsikāya—  anujānāmi, bhikkhave, imesaṁ sattannaṁ sattāhakaraṇīyena pahite gantuṁ, na tveva appahite. Sattāhaṁ sannivatto kātabbo. </div>
</div>
<div class="q" id="p_3V_828"> <div class="divNumber">188.</div> <div class="p">
<span class="pN">828</span>Idha pana, bhikkhave, upāsakena saṁghaṁ uddissa vihāro kārāpito hoti. So ce bhikkhūnaṁ santike dūtaṁ pahiṇeyya—  ‘āgacchantu bhadantā, icchāmi dānañca dātuṁ, dhammañca sotuṁ, bhikkhū ca passitun’ti, gantabbaṁ, bhikkhave, sattāhakaraṇīyena, pahite, na tveva appahite. Sattāhaṁ sannivatto kātabbo. </div>
</div>
<div class="q" id="p_3V_829"> <div class="p">
<span class="pN">829</span>Idha pana, bhikkhave, upāsakena saṁghaṁ uddissa aḍḍhayogo kārāpito hoti…pe…  pāsādo kārāpito hoti…  hammiyaṁ kārāpitaṁ hoti…  guhā kārāpitā hoti…  pariveṇaṁ kārāpitaṁ hoti…  koṭṭhako kārāpito hoti…  upaṭṭhānasālā kārāpitā hoti…  aggisālā kārāpitā hoti…  kappiyakuṭi kārāpitā hoti…  vaccakuṭi kārāpitā hoti…  caṅkamo kārāpito hoti…  caṅkamanasālā kārāpitā hoti…  udapāno kārāpito hoti…  udapānasālā kārāpitā hoti…  jantāgharaṁ kārāpitaṁ hoti…  jantāgharasālā kārāpitā hoti…  pokkharaṇī kārāpitā hoti…  maṇḍapo kārāpito hoti…  ārāmo kārāpito hoti…  ārāmavatthu kārāpitaṁ hoti. So ce bhikkhūnaṁ santike dūtaṁ pahiṇeyya—  ‘āgacchantu bhadantā, icchāmi dānañca dātuṁ, dhammañca sotuṁ, bhikkhū ca passitun’ti, gantabbaṁ, bhikkhave, sattāhakaraṇīyena, pahite, na tveva appahite. Sattāhaṁ sannivatto kātabbo. </div>
</div>
<div class="q" id="p_3V_830"> <div class="p">
<span class="pN">830</span>Idha pana, bhikkhave, upāsakena sambahule bhikkhū uddissa…pe…  ekaṁ bhikkhuṁ uddissa vihāro kārāpito hoti…pe…  aḍḍhayogo kārāpito hoti…  pāsādo kārāpito hoti…  hammiyaṁ kārāpitaṁ hoti…  guhā kārāpitā hoti…  pariveṇaṁ kārāpitaṁ hoti…  koṭṭhako kārāpito hoti…  upaṭṭhānasālā kārāpitā hoti…  aggisālā kārāpitā hoti…  kappiyakuṭi kārāpitā hoti…  vaccakuṭi kārāpitā hoti…  caṅkamo kārāpito hoti…  caṅkamanasālā kārāpitā hoti…  udapāno kārāpito hoti…  udapānasālā kārāpitā hoti…  jantāgharaṁ kārāpitaṁ hoti…  jantāgharasālā kārāpitā hoti…  pokkharaṇī kārāpitā hoti…  maṇḍapo kārāpito hoti…  ārāmo kārāpito hoti…  ārāmavatthu kārāpitaṁ hoti. So ce bhikkhūnaṁ santike dūtaṁ pahiṇeyya—  ‘āgacchantu bhadantā, icchāmi dānañca dātuṁ, dhammañca sotuṁ, bhikkhū ca passitun’ti, gantabbaṁ, bhikkhave, sattāhakaraṇīyena, pahite, na tveva appahite. Sattāhaṁ sannivatto kātabbo. </div>
</div>
<div class="q" id="p_3V_831"> <div class="p">
<span class="pN">831</span>Idha pana, bhikkhave, upāsakena bhikkhunisaṁghaṁ uddissa…pe…  sambahulā bhikkhuniyo uddissa…pe…  ekaṁ bhikkhuniṁ uddissa…pe…  sambahulā sikkhamānāyo uddissa…pe…  ekaṁ sikkhamānaṁ uddissa…pe…  sambahule sāmaṇere uddissa…pe…  ekaṁ sāmaṇeraṁ uddissa…pe…  sambahulā sāmaṇeriyo uddissa…pe…  ekaṁ sāmaṇeriṁ uddissa vihāro kārāpito hoti…pe…  aḍḍhayogo kārāpito hoti…  pāsādo kārāpito hoti…  hammiyaṁ kārāpitaṁ hoti…  guhā kārāpitā hoti…  pariveṇaṁ kārāpitaṁ hoti…  koṭṭhako kārāpito hoti…  upaṭṭhānasālā kārāpitā hoti…  aggisālā kārāpitā hoti…  kappiyakuṭi kārāpitā hoti…  caṅkamo kārāpito hoti…  caṅkamanasālā kārāpitā hoti…  udapāno kārāpito hoti…  udapānasālā kārāpitā hoti…  pokkharaṇī kārāpitā hoti…  maṇḍapo kārāpito hoti…  ārāmo kārāpito hoti…  ārāmavatthu kārāpitaṁ hoti. So ce bhikkhūnaṁ santike dūtaṁ pahiṇeyya—  ‘āgacchantu bhadantā, icchāmi dānañca dātuṁ, dhammañca sotuṁ, bhikkhū ca passitun’ti, gantabbaṁ, bhikkhave, sattāhakaraṇīyena, pahite, na tveva appahite. Sattāhaṁ sannivatto kātabbo. </div>
</div>
<div class="q" id="p_3V_832"> <div class="divNumber">189.</div> <div class="p">
<span class="pN">832</span>Idha pana, bhikkhave, upāsakena attano atthāya nivesanaṁ kārāpitaṁ hoti…pe…  sayanigharaṁ kārāpitaṁ hoti…  udosito kārāpito hoti…  aṭṭo kārāpito hoti…  māḷo kārāpito hoti…  āpaṇo kārāpito hoti…  āpaṇasālā kārāpitā hoti…  pāsādo kārāpito hoti…  hammiyaṁ kārāpitaṁ hoti…  guhā kārāpitā hoti…  pariveṇaṁ kārāpitaṁ hoti…  koṭṭhako kārāpito hoti…  upaṭṭhānasālā kārāpitā hoti…  aggisālā kārāpitā hoti…  rasavatī kārāpitā hoti…  caṅkamo kārāpito hoti…  caṅkamanasālā kārāpitā hoti…  udapāno kārāpito hoti…  udapānasālā kārāpitā hoti…  pokkharaṇī kārāpitā hoti…  maṇḍapo kārāpito hoti…  ārāmo kārāpito hoti…  ārāmavatthu kārāpitaṁ hoti…  puttassa vā vāreyyaṁ hoti…  dhītuyā vā vāreyyaṁ hoti…  gilāno vā hoti…  abhiññātaṁ vā suttantaṁ bhaṇati. So ce bhikkhūnaṁ santike dūtaṁ pahiṇeyya—  ‘āgacchantu bhadantā, imaṁ suttantaṁ pariyāpuṇissanti, purāyaṁ suttanto palujjatī’ti. Aññataraṁ vā panassa kiccaṁ hoti—  karaṇīyaṁ vā, so ce bhikkhūnaṁ santike dūtaṁ pahiṇeyya—  ‘āgacchantu bhadantā, icchāmi dānañca dātuṁ, dhammañca sotuṁ, bhikkhū ca passitun’ti, gantabbaṁ, bhikkhave, sattāhakaraṇīyena, pahite, na tveva appahite. Sattāhaṁ sannivatto kātabbo. </div>
</div>
<div class="q" id="p_3V_833"> <div class="divNumber">190.</div> <div class="p">
<span class="pN">833</span>Idha pana, bhikkhave, upāsikāya saṁghaṁ uddissa vihāro kārāpito hoti. Sā ce bhikkhūnaṁ santike dūtaṁ pahiṇeyya—  ‘āgacchantu ayyā, icchāmi dānañca dātuṁ, dhammañca sotuṁ, bhikkhū ca passitun’ti, gantabbaṁ, bhikkhave, sattāhakaraṇīyena, pahite, na tveva appahite. Sattāhaṁ sannivatto kātabbo. </div>
</div>
<div class="q" id="p_3V_834"> <div class="p">
<span class="pN">834</span>Idha pana, bhikkhave, upāsikāya saṁghaṁ uddissa aḍḍhayogo kārāpito hoti…pe…  pāsādo kārāpito hoti…  hammiyaṁ kārāpitaṁ hoti…  guhā kārāpitā hoti…  pariveṇaṁ kārāpitaṁ hoti…  koṭṭhako kārāpito hoti…  upaṭṭhānasālā kārāpitā hoti…  aggisālā kārāpitā hoti…  kappiyakuṭi kārāpitā hoti…  vaccakuṭi kārāpitā hoti…  caṅkamo kārāpito hoti…  caṅkamanasālā kārāpitā hoti…  udapāno kārāpito hoti…  udapānasālā kārāpitā hoti…  jantāgharaṁ kārāpitaṁ hoti…  jantāgharasālā kārāpitā hoti…  pokkharaṇī kārāpitā hoti…  maṇḍapo kārāpito hoti…  ārāmo kārāpito hoti…  ārāmavatthu kārāpitaṁ hoti. Sā ce bhikkhūnaṁ santike dūtaṁ pahiṇeyya—  ‘āgacchantu ayyā, icchāmi dānañca dātuṁ, dhammañca sotuṁ, bhikkhū ca passitun’ti, gantabbaṁ, bhikkhave, sattāhakaraṇīyena, pahite, na tveva appahite. Sattāhaṁ sannivatto kātabbo. </div>
</div>
<div class="q" id="p_3V_835"> <div class="p">
<span class="pN">835</span>Idha pana, bhikkhave, upāsikāya sambahule bhikkhū uddissa…pe…  ekaṁ bhikkhuṁ uddissa…pe…  bhikkhunisaṁghaṁ uddissa…pe…  sambahulā bhikkhuniyo uddissa…pe…  ekaṁ bhikkhuniṁ uddissa…pe…  sambahulā sikkhamānāyo uddissa…pe…  ekaṁ sikkhamānaṁ uddissa…pe…  sambahule sāmaṇere uddissa…pe…  ekaṁ sāmaṇeraṁ uddissa…pe…  sambahulā sāmaṇeriyo uddissa…pe…  ekaṁ sāmaṇeriṁ uddissa…pe… . </div>
</div>
<div class="q" id="p_3V_836"> <div class="divNumber">191.</div> <div class="p">
<span class="pN">836</span>Idha pana, bhikkhave, upāsikāya attano atthāya nivesanaṁ kārāpitaṁ hoti…pe…  sayanigharaṁ kārāpitaṁ hoti…  udosito kārāpito hoti…  aṭṭo kārāpito hoti…  māḷo kārāpito hoti…  āpaṇo kārāpito hoti…  āpaṇasālā kārāpitā hoti…  pāsādo kārāpito hoti…  hammiyaṁ kārāpitaṁ hoti…  guhā kārāpitā hoti…  pariveṇaṁ kārāpitaṁ hoti…  koṭṭhako kārāpito hoti…  upaṭṭhānasālā kārāpitā hoti…  aggisālā kārāpitā hoti…  rasavatī kārāpitā hoti…  caṅkamo kārāpito hoti…  caṅkamanasālā kārāpitā hoti…  udapāno kārāpito hoti…  udapānasālā kārāpitā hoti…  pokkharaṇī kārāpitā hoti…  maṇḍapo kārāpito hoti…  ārāmo kārāpito hoti…  ārāmavatthu kārāpitaṁ hoti…  puttassa vā vāreyyaṁ hoti…  dhītuyā vā vāreyyaṁ hoti…  gilānā vā hoti…  abhiññātaṁ vā suttantaṁ bhaṇati. Sā ce bhikkhūnaṁ santike dūtaṁ pahiṇeyya—  ‘āgacchantu ayyā, imaṁ suttantaṁ pariyāpuṇissanti, purāyaṁ suttanto palujjatī’ti. Aññataraṁ vā panassā kiccaṁ hoti karaṇīyaṁ vā, sā ce bhikkhūnaṁ santike dūtaṁ pahiṇeyya—  ‘āgacchantu ayyā, icchāmi dānañca dātuṁ, dhammañca sotuṁ, bhikkhū ca passitun’ti, gantabbaṁ, bhikkhave, sattāhakaraṇīyena, pahite, na tveva appahite. Sattāhaṁ sannivatto kātabbo. </div>
</div>
<div class="q" id="p_3V_837"> <div class="divNumber">192.</div> <div class="p">
<span class="pN">837</span>Idha pana, bhikkhave, bhikkhunā saṁghaṁ uddissa…pe…  bhikkhuniyā saṁghaṁ uddissa…  sikkhamānāya saṁghaṁ uddissa…  sāmaṇerena saṁghaṁ uddissa…  sāmaṇeriyā saṁghaṁ uddissa…  sambahule bhikkhū uddissa…  ekaṁ bhikkhuṁ uddissa…  bhikkhunisaṁghaṁ uddissa…  sambahulā bhikkhuniyo uddissa…  ekaṁ bhikkhuniṁ uddissa…  sambahulā sikkhamānāyo uddissa…  ekaṁ sikkhamānaṁ uddissa…  sambahule sāmaṇere uddissa…  ekaṁ sāmaṇeraṁ uddissa…  sambahulā sāmaṇeriyo uddissa…  ekaṁ sāmaṇeriṁ uddissa…  attano atthāya vihāro kārāpito hoti…pe…  aḍḍhayogo kārāpito hoti…  pāsādo kārāpito hoti…  hammiyaṁ kārāpitaṁ hoti…  guhā kārāpitā hoti…  pariveṇaṁ kārāpitaṁ hoti…  koṭṭhako kārāpito hoti…  upaṭṭhānasālā kārāpitā hoti…  aggisālā kārāpitā hoti…  kappiyakuṭi kārāpitā hoti…  caṅkamo kārāpito hoti…  caṅkamanasālā kārāpitā hoti…  udapāno kārāpito hoti…  udapānasālā kārāpitā hoti…  pokkharaṇī kārāpitā hoti…  maṇḍapo kārāpito hoti…  ārāmo kārāpito hoti…  ārāmavatthu kārāpitaṁ hoti. Sā ce bhikkhūnaṁ santike dūtaṁ pahiṇeyya…  ‘āgacchantu ayyā, icchāmi dānañca dātuṁ, dhammañca sotuṁ, bhikkhū ca passitun’ti, gantabbaṁ, bhikkhave, sattāhakaraṇīyena, pahite, na tveva appahite. Sattāhaṁ sannivatto kātabbo”ti. </div>
</div>
</html>
