<html>
<div class="i">2.2.7 Pāraṅgamasutta</div>
<div class="h">Bojjhaṅgasaṁyutta</div>
<div class="h">Gilānavagga</div>
<div class="h">Pāraṅgamasutta</div>
<div class="q" id="p_14S5_446"> <div class="divNumber">198.</div> <div class="p">
<span class="pN">446</span>“Sattime, bhikkhave, bojjhaṅgā bhāvitā bahulīkatā apārā pāraṁ gamanāya saṁvattanti. Katame satta? Satisambojjhaṅgo…pe…  upekkhāsambojjhaṅgo—  ime kho, bhikkhave, satta bojjhaṅgā bhāvitā bahulīkatā apārā pāraṁ gamanāya saṁvattantīti. </div>
</div>
<div class="q" id="p_14S5_447"> <div class="p"> <table class="singleColumn"> <tr> <td> <div class="pN">447</div> <div class="G">Appakā te manussesu,</div> </td> </tr> <tr> <td> <div class="G">ye janā pāragāmino;</div> </td> </tr> <tr> <td> <div class="G">Athāyaṁ itarā pajā,</div> </td> </tr> <tr> <td> <div class="G">tīramevānudhāvati.</div> </td> </tr> </table> </div>
</div>
<div class="q" id="p_14S5_448"> <div class="p"> <table class="singleColumn"> <tr> <td> <div class="pN">448</div> <div class="G">Ye ca kho sammadakkhāte,</div> </td> </tr> <tr> <td> <div class="G">dhamme dhammānuvattino;</div> </td> </tr> <tr> <td> <div class="G">Te janā pāramessanti,</div> </td> </tr> <tr> <td> <div class="G">maccudheyyaṁ suduttaraṁ.</div> </td> </tr> </table> </div>
</div>
<div class="q" id="p_14S5_449"> <div class="p"> <table class="singleColumn"> <tr> <td> <div class="pN">449</div> <div class="G">Kaṇhaṁ dhammaṁ vippahāya,</div> </td> </tr> <tr> <td> <div class="G">sukkaṁ bhāvetha paṇḍito;</div> </td> </tr> <tr> <td> <div class="G">Okā anokamāgamma,</div> </td> </tr> <tr> <td> <div class="G">viveke yattha dūramaṁ.</div> </td> </tr> </table> </div>
</div>
<div class="q" id="p_14S5_450"> <div class="p"> <table class="singleColumn"> <tr> <td> <div class="pN">450</div> <div class="G">Tatrābhiratimiccheyya,</div> </td> </tr> <tr> <td> <div class="G">hitvā kāme akiñcano;</div> </td> </tr> <tr> <td> <div class="G">Pariyodapeyya attānaṁ,</div> </td> </tr> <tr> <td> <div class="G">cittaklesehi paṇḍito.</div> </td> </tr> </table> </div>
</div>
<div class="q" id="p_14S5_451"> <div class="p"> <table class="singleColumn"> <tr> <td> <div class="pN">451</div> <div class="G">Yesaṁ sambodhiyaṅgesu,</div> </td> </tr> <tr> <td> <div class="G">sammā cittaṁ subhāvitaṁ;</div> </td> </tr> <tr> <td> <div class="G">Ādānappaṭinissagge,</div> </td> </tr> <tr> <td> <div class="G">anupādāya ye ratā;</div> </td> </tr> <tr> <td> <div class="G">Khīṇāsavā jutimanto,</div> </td> </tr> <tr> <td> <div class="G">te loke parinibbutā”ti.</div> </td> </tr> </table> </div>
</div>
<div class="CENTER" id="p_14S5_452">
<span class="pN">452</span>Sattamaṁ.</div>
</html>
