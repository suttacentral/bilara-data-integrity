<html>
<div class="i">2.4.2.9 Paraabhisapanasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Rattandhakāravagga</div>
<div class="h">Paraabhisapanasikkhāpada</div>
<div class="q" id="p_2V_2770"> <div class="divNumber">874.</div> <div class="p">
<span class="pN">2770</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena bhikkhuniyo attano bhaṇḍakaṁ apassantiyo caṇḍakāḷiṁ bhikkhuniṁ etadavocuṁ—  “apāyye, amhākaṁ bhaṇḍakaṁ passeyyāsī”ti? Caṇḍakāḷī bhikkhunī ujjhāyati khiyyati vipāceti—  “ahameva nūna corī, ahameva nūna alajjinī, yā ayyāyo attano bhaṇḍakaṁ apassantiyo tā maṁ evamāhaṁsu—  ‘apāyye, amhākaṁ bhaṇḍakaṁ passeyyāsī’ti? Sacāhaṁ, ayye, tumhākaṁ bhaṇḍakaṁ gaṇhāmi, assamaṇī homi, brahmacariyā cavāmi, nirayaṁ upapajjāmi; yā pana maṁ abhūtena evamāha sāpi assamaṇī hotu, brahmacariyā cavatu, nirayaṁ upapajjatū”ti. </div>
</div>
<div class="q" id="p_2V_2771"> <div class="p">
<span class="pN">2771</span>Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā caṇḍakāḷī attānampi parampi nirayenapi brahmacariyenapi abhisapissatī”ti…pe…  “saccaṁ kira, bhikkhave, caṇḍakāḷī bhikkhunī attānampi parampi nirayenapi brahmacariyenapi abhisapatī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, caṇḍakāḷī bhikkhunī attānampi parampi nirayenapi brahmacariyenapi abhisapissati. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_2772"> <div class="divNumber">875.</div> <div class="p">
<span class="pN">2772</span><span class="bold">“Yā pana bhikkhunī attānaṁ vā paraṁ vā nirayena vā brahmacariyena vā abhisapeyya, pācittiyan”</span>ti. (<span class="italic">19</span>:<span class="bold">74</span>) </div>
</div>
<div class="q" id="p_2V_2773"> <div class="divNumber">876.</div> <div class="p">
<span class="pN">2773</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2774"> <div class="p">
<span class="pN">2774</span><span class="bold">Attānan</span>ti paccattaṁ. <span class="bold">Paran</span>ti upasampannaṁ. Nirayena vā brahmacariyena vā abhisapati, āpatti pācittiyassa. </div>
</div>
<div class="q" id="p_2V_2775"> <div class="divNumber">877.</div> <div class="p">
<span class="pN">2775</span>Upasampannāya upasampannasaññā nirayena vā brahmacariyena vā abhisapati, āpatti pācittiyassa. Upasampannāya vematikā nirayena vā brahmacariyena vā abhisapati, āpatti pācittiyassa. Upasampannāya anupasampannasaññā nirayena vā brahmacariyena vā abhisapati, āpatti pācittiyassa. </div>
</div>
<div class="q" id="p_2V_2776"> <div class="p">
<span class="pN">2776</span>Tiracchānayoniyā vā pettivisayena vā manussadobhaggena vā abhisapati, āpatti dukkaṭassa. Anupasampannaṁ abhisapati, āpatti dukkaṭassa. Anupasampannāya upasampannasaññā, āpatti dukkaṭassa. Anupasampannāya vematikā, āpatti dukkaṭassa. Anupasampannāya anupasampannasaññā, āpatti dukkaṭassa. </div>
</div>
<div class="q" id="p_2V_2777"> <div class="divNumber">878.</div> <div class="p">
<span class="pN">2777</span>Anāpatti—  atthapurekkhārāya, dhammapurekkhārāya, anusāsanipurekkhārāya, ummattikāya, ādikammikāyāti. </div>
</div>
<div class="CENTER" id="p_2V_2778">
<span class="pN">2778</span>Navamasikkhāpadaṁ niṭṭhitaṁ.</div>
</html>
