<html>
<div class="i">2.12.2.11--13 Upādānagocchakādi</div>
<div class="h">Niddesa</div>
<div class="h">Dvādasamanaya Sampayuttenasaṅgahitāsaṅgahitapadaniddesa</div>
<div class="h">Duka</div>
<div class="h">Upādānagocchakādi</div>
<div class="q" id="p_31Dht_542"> <div class="divNumber">446.</div> <div class="p">
<span class="pN">542</span>Upādānehi dhammehi ye dhammā…  kilesehi dhammehi ye dhammā…  kilesehi ceva saṁkilesikehi ca dhammehi ye dhammā…  kilesehi ceva saṁkiliṭṭhehi ca dhammehi ye dhammā…  kilesehi ceva kilesasampayuttehi ca dhammehi ye dhammā sampayuttā…  te dhammā catūhi khandhehi dvīhāyatanehi dvīhi dhātūhi saṅgahitā. Katihi asaṅgahitā? Ekena khandhena dasahāyatanehi soḷasahi dhātūhi asaṅgahitā. </div>
</div>
<div class="q" id="p_31Dht_543"> <div class="divNumber">447.</div> <div class="p">
<span class="pN">543</span>Saṁkiliṭṭhehi ceva no ca kilesehi dhammehi ye dhammā…  kilesasampayuttehi ceva no ca kilesehi dhammehi ye dhammā…  savitakkehi dhammehi ye dhammā…  savicārehi dhammehi ye dhammā…  sappītikehi dhammehi ye dhammā…  pītisahagatehi dhammehi ye dhammā…  sukhasahagatehi dhammehi ye dhammā…  upekkhāsahagatehi dhammehi ye dhammā sampayuttā, te dhammā katihi khandhehi katihāyatanehi katihi dhātūhi saṅgahitā? Te dhammā ekena khandhena ekenāyatanena ekāya dhātuyā saṅgahitā. Katihi asaṅgahitā? Catūhi khandhehi ekādasahāyatanehi sattarasahi dhātūhi asaṅgahitā. </div>
</div>
<div class="q" id="p_31Dht_544"> <div class="p"> <table class="singleColumn"> <tr> <td> <div class="pN">544</div> <div class="G">Arūpakkhandhā cattāro,</div> </td> </tr> <tr> <td> <div class="G">manāyatanameva ca;</div> </td> </tr> <tr> <td> <div class="G">Viññāṇadhātuyo satta,</div> </td> </tr> <tr> <td> <div class="G">dve saccā cuddasindriyā.</div> </td> </tr> </table> </div>
</div>
<div class="q" id="p_31Dht_545"> <div class="p"> <table class="singleColumn"> <tr> <td> <div class="pN">545</div> <div class="G">Paccaye dvādasa padā,</div> </td> </tr> <tr> <td> <div class="G">tato upari soḷasa;</div> </td> </tr> <tr> <td> <div class="G">Tikesu aṭṭha gocchake,</div> </td> </tr> <tr> <td> <div class="G">tecattālīsameva ca.</div> </td> </tr> </table> </div>
</div>
<div class="q" id="p_31Dht_546"> <div class="p"> <table class="singleColumn"> <tr> <td> <div class="pN">546</div> <div class="G">Mahantaraduke satta,</div> </td> </tr> <tr> <td> <div class="G">padā piṭṭhidukesu cha;</div> </td> </tr> <tr> <td> <div class="G">Navamassa padassete,</div> </td> </tr> <tr> <td> <div class="G">niddese saṅgahaṁ gatāti. [120]</div> </td> </tr> </table> </div>
</div>
<div class="ENDH3" id="p_31Dht_547">
<span class="pN">547</span>Sampayuttena saṅgahitāsaṅgahitapadaniddeso dvādasamo.</div>
</html>
