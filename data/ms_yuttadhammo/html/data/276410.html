<html>
<div class="i">1.4.1.1 Kathinasikkhāpada</div>
<div class="h">
Mahāvibhaṅga
</div>
<div class="h">
Nissaggiyakaṇḍa
</div>
<div class="h">
Cīvaravagga
</div>
<div class="h">
Kathinasikkhāpada
</div>
<div class="CENTER" id="p_1V_1861">
<span class="pN">1861</span>Ime kho panāyasmanto tiṁsa nissaggiyā pācittiyā<br>
dhammā uddesaṁ āgacchanti.
</div>
<div class="q" id="p_1V_1862">
<div class="divNumber">
459.
</div>
<div class="p">
<span class="pN">1862</span>Tena samayena buddho bhagavā vesāliyaṁ viharati gotamake cetiye. Tena kho pana samayena bhagavatā bhikkhūnaṁ ticīvaraṁ anuññātaṁ hoti. Chabbaggiyā bhikkhū— “bhagavatā ticīvaraṁ anuññātan”ti aññeneva ticīvarena gāmaṁ pavisanti, aññena ticīvarena ārāme acchanti, aññena ticīvarena nahānaṁ otaranti. Ye te bhikkhū appicchā…pe… te ujjhāyanti khiyyanti vipācenti— “kathañhi nāma chabbaggiyā bhikkhū atirekacīvaraṁ dhāressantī”ti.
</div>
</div>
<div class="q" id="p_1V_1863">
<div class="p">
<span class="pN">1863</span>Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṁ ārocesuṁ…pe… “saccaṁ kira tumhe, bhikkhave, atirekacīvaraṁ dhārethā”ti? “Saccaṁ, bhagavā”ti. Vigarahi buddho bhagavā…pe… kathañhi nāma tumhe, moghapurisā, atirekacīvaraṁ dhāressatha. Netaṁ, moghapurisā, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_1V_1864">
<div class="divNumber">
460.
</div>
<div class="p">
<span class="pN">1864</span><span class="bold">“Yo pana bhikkhu atirekacīvaraṁ dhāreyya, nissaggiyaṁ pācittiyan”</span>ti.
</div>
</div>
<div class="q" id="p_1V_1865">
<div class="p">
<span class="pN">1865</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_1V_1866">
<div class="divNumber">
461.
</div>
<div class="p">
<span class="pN">1866</span>Tena kho pana samayena āyasmato ānandassa atirekacīvaraṁ uppannaṁ hoti. Āyasmā ca ānando taṁ cīvaraṁ āyasmato sāriputtassa dātukāmo hoti. Āyasmā ca sāriputto sākete viharati. Atha kho āyasmato ānandassa etadahosi— “bhagavatā sikkhāpadaṁ paññattaṁ— ‘na atirekacīvaraṁ dhāretabban’ti. Idañca me atirekacīvaraṁ uppannaṁ. Ahañcimaṁ cīvaraṁ āyasmato sāriputtassa dātukāmo. Āyasmā ca sāriputto sākete viharati. Kathaṁ nu kho mayā paṭipajjitabban”ti? Atha kho āyasmā ānando bhagavato etamatthaṁ ārocesi. “Kīvaciraṁ panānanda, sāriputto āgacchissatī”ti? “Navamaṁ vā, bhagavā, divasaṁ dasamaṁ vā”ti. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi— “anujānāmi, bhikkhave, dasāhaparamaṁ atirekacīvaraṁ dhāretuṁ. Evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_1V_1867">
<div class="divNumber">
462.
</div>
<div class="p">
<span class="pN">1867</span><span class="bold">“Niṭṭhitacīvarasmiṁ bhikkhunā ubbhatasmiṁ kathine dasāhaparamaṁ atirekacīvaraṁ dhāretabbaṁ. Taṁ atikkāmayato nissaggiyaṁ pācittiyan”</span>ti. (<span class="italic">1</span>:<span class="bold">20</span>)
</div>
</div>
<div class="q" id="p_1V_1868">
<div class="divNumber">
463.
</div>
<div class="p">
<span class="pN">1868</span><span class="bold">Niṭṭhitacīvarasmin</span>ti bhikkhuno cīvaraṁ kataṁ vā hoti naṭṭhaṁ vā vinaṭṭhaṁ vā daḍḍhaṁ vā cīvarāsā vā upacchinnā.
</div>
</div>
<div class="q" id="p_1V_1869">
<div class="p">
<span class="pN">1869</span><span class="bold">Ubbhatasmiṁ kathine</span>ti aṭṭhannaṁ mātikānaṁ aññatarāya mātikāya ubbhataṁ hoti, saṁghena vā antarā ubbhataṁ hoti.
</div>
</div>
<div class="q" id="p_1V_1870">
<div class="p">
<span class="pN">1870</span><span class="bold">Dasāhaparaman</span>ti dasāhaparamatā dhāretabbaṁ.
</div>
</div>
<div class="q" id="p_1V_1871">
<div class="p">
<span class="pN">1871</span><span class="bold">Atirekacīvaraṁ</span> nāma anadhiṭṭhitaṁ avikappitaṁ.
</div>
</div>
<div class="q" id="p_1V_1872">
<div class="p">
<span class="pN">1872</span><span class="bold">Cīvaraṁ</span> nāma channaṁ cīvarānaṁ aññataraṁ cīvaraṁ, vikappanupagaṁ pacchimaṁ.
</div>
</div>
<div class="q" id="p_1V_1873">
<div class="p">
<span class="pN">1873</span><span class="bold">Taṁ atikkāmayato nissaggiyaṁ hotīti</span> ekādase aruṇuggamane nissaggiyaṁ hoti. Nissajjitabbaṁ saṁghassa vā gaṇassa vā puggalassa vā. Evañca pana, bhikkhave, nissajjitabbaṁ. Tena bhikkhunā saṁghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo— “idaṁ me, bhante, cīvaraṁ dasāhātikkantaṁ nissaggiyaṁ, imāhaṁ saṁghassa nissajjāmī”ti. Nissajjitvā āpatti desetabbā. Byattena bhikkhunā paṭibalena āpatti paṭiggahetabbā. Nissaṭṭhacīvaraṁ dātabbaṁ—
</div>
</div>
<div class="q" id="p_1V_1874">
<div class="divNumber">
464.
</div>
<div class="p">
<span class="pN">1874</span>“Suṇātu me, bhante, saṁgho. Idaṁ cīvaraṁ itthannāmassa bhikkhuno nissaggiyaṁ saṁghassa nissaṭṭhaṁ. Yadi saṁghassa pattakallaṁ, saṁgho imaṁ cīvaraṁ itthannāmassa bhikkhuno dadeyyā”ti.
</div>
</div>
<div class="q" id="p_1V_1875">
<div class="divNumber">
465.
</div>
<div class="p">
<span class="pN">1875</span>Tena bhikkhunā sambahule bhikkhū upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassu vacanīyā— “idaṁ me, bhante, cīvaraṁ dasāhātikkantaṁ nissaggiyaṁ. Imāhaṁ āyasmantānaṁ nissajjāmī”ti. Nissajjitvā āpatti desetabbā. Byattena bhikkhunā paṭibalena āpatti paṭiggahetabbā. Nissaṭṭhacīvaraṁ dātabbaṁ—
</div>
</div>
<div class="q" id="p_1V_1876">
<div class="divNumber">
466.
</div>
<div class="p">
<span class="pN">1876</span>“Suṇantu me āyasmantā. Idaṁ cīvaraṁ itthannāmassa bhikkhuno nissaggiyaṁ āyasmantānaṁ nissaṭṭhaṁ. Yadāyasmantānaṁ pattakallaṁ, āyasmantā imaṁ cīvaraṁ itthannāmassa bhikkhuno dadeyyun”ti.
</div>
</div>
<div class="q" id="p_1V_1877">
<div class="divNumber">
467.
</div>
<div class="p">
<span class="pN">1877</span>Tena bhikkhunā ekaṁ bhikkhuṁ upasaṅkamitvā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā evamassa vacanīyo— “idaṁ me, āvuso, cīvaraṁ dasāhātikkantaṁ nissaggiyaṁ. Imāhaṁ āyasmato nissajjāmī”ti. Nissajjitvā āpatti desetabbā. Tena bhikkhunā āpatti paṭiggahetabbā. Nissaṭṭhacīvaraṁ dātabbaṁ— “imaṁ cīvaraṁ āyasmato dammī”ti.
</div>
</div>
<div class="q" id="p_1V_1878">
<div class="divNumber">
468.
</div>
<div class="p">
<span class="pN">1878</span>Dasāhātikkante atikkantasaññī, nissaggiyaṁ pācittiyaṁ. Dasāhātikkante vematiko, nissaggiyaṁ pācittiyaṁ. Dasāhātikkante anatikkantasaññī, nissaggiyaṁ pācittiyaṁ. Anadhiṭṭhite adhiṭṭhitasaññī, nissaggiyaṁ pācittiyaṁ. Avikappite vikappitasaññī, nissaggiyaṁ pācittiyaṁ. Avissajjite vissajjitasaññī, nissaggiyaṁ pācittiyaṁ. Anaṭṭhe naṭṭhasaññī, nissaggiyaṁ pācittiyaṁ. Avinaṭṭhe vinaṭṭhasaññī, nissaggiyaṁ pācittiyaṁ. Adaḍḍhe daḍḍhasaññī, nissaggiyaṁ pācittiyaṁ. Avilutte viluttasaññī, nissaggiyaṁ pācittiyaṁ.
</div>
</div>
<div class="q" id="p_1V_1879">
<div class="p">
<span class="pN">1879</span>Nissaggiyaṁ cīvaraṁ anissajjitvā paribhuñjati, āpatti dukkaṭassa. Dasāhānatikkante atikkantasaññī, āpatti dukkaṭassa. Dasāhānatikkante vematiko, āpatti dukkaṭassa. Dasāhānatikkante anatikkantasaññī, anāpatti.
</div>
</div>
<div class="q" id="p_1V_1880">
<div class="divNumber">
469.
</div>
<div class="p">
<span class="pN">1880</span>Anāpatti— antodasāhaṁ adhiṭṭheti, vikappeti, vissajjeti, nassati, vinassati, ḍayhati, acchinditvā gaṇhanti, vissāsaṁ gaṇhanti, ummattakassa, ādikammikassāti.
</div>
</div>
<div class="q" id="p_1V_1881">
<div class="divNumber">
470.
</div>
<div class="p">
<span class="pN">1881</span>Tena kho pana samayena chabbaggiyā bhikkhū nissaṭṭhacīvaraṁ na denti. Bhagavato etamatthaṁ ārocesuṁ. ( ) “Na, bhikkhave, nissaṭṭhacīvaraṁ na dātabbaṁ. Yo na dadeyya, āpatti dukkaṭassā”ti.
</div>
</div>
<div class="CENTER" id="p_1V_1882">
<span class="pN">1882</span>Kathinasikkhāpadaṁ niṭṭhitaṁ paṭhamaṁ.
</div>
</html>
