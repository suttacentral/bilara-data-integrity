<html>
<div class="i">6.9 Sukhallikānuyoga</div>
<div class="h">Pāsādikasutta</div>
<div class="h">Sukhallikānuyoga</div>
<div class="q" id="p_8D_361"> <div class="divNumber">183.</div> <div class="p">
<span class="pN">361</span>Ṭhānaṁ kho panetaṁ, cunda, vijjati yaṁ aññatitthiyā paribbājakā evaṁ vadeyyuṁ— ‘sukhallikānuyogamanuyuttā samaṇā sakyaputtiyā viharantī’ti. Evaṁvādino, cunda, aññatitthiyā paribbājakā evamassu vacanīyā— ‘katamo so, āvuso, sukhallikānuyogo? Sukhallikānuyogā hi bahū anekavihitā nānappakārakā’ti. </div>
</div>
<div class="q" id="p_8D_362"> <div class="p">
<span class="pN">362</span>Cattārome, cunda, sukhallikānuyogā hīnā gammā pothujjanikā anariyā anatthasaṁhitā na nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattanti. Katame cattāro? </div>
</div>
<div class="q" id="p_8D_363"> <div class="p">
<span class="pN">363</span>Idha, cunda, ekacco bālo pāṇe vadhitvā vadhitvā attānaṁ sukheti pīṇeti. Ayaṁ paṭhamo sukhallikānuyogo. </div>
</div>
<div class="q" id="p_8D_364"> <div class="p">
<span class="pN">364</span>Puna caparaṁ, cunda, idhekacco adinnaṁ ādiyitvā ādiyitvā attānaṁ sukheti pīṇeti. Ayaṁ dutiyo sukhallikānuyogo. </div>
</div>
<div class="q" id="p_8D_365"> <div class="p">
<span class="pN">365</span>Puna caparaṁ, cunda, idhekacco musā bhaṇitvā bhaṇitvā attānaṁ sukheti pīṇeti. Ayaṁ tatiyo sukhallikānuyogo. </div>
</div>
<div class="q" id="p_8D_366"> <div class="p">
<span class="pN">366</span>Puna caparaṁ, cunda, idhekacco pañcahi kāmaguṇehi samappito samaṅgībhūto paricāreti. Ayaṁ catuttho sukhallikānuyogo. </div>
</div>
<div class="q" id="p_8D_367"> <div class="p">
<span class="pN">367</span>Ime kho, cunda, cattāro sukhallikānuyogā hīnā gammā pothujjanikā anariyā anatthasaṁhitā na nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattanti. </div>
</div>
<div class="q" id="p_8D_368"> <div class="p">
<span class="pN">368</span>Ṭhānaṁ kho panetaṁ, cunda, vijjati yaṁ aññatitthiyā paribbājakā evaṁ vadeyyuṁ— ‘ime cattāro sukhallikānuyoge anuyuttā samaṇā sakyaputtiyā viharantī’ti. Te vo ‘mā hevaṁ’ tissu vacanīyā. Na te vo sammā vadamānā vadeyyuṁ, abbhācikkheyyuṁ asatā abhūtena. </div>
</div>
<div class="q" id="p_8D_369"> <div class="divNumber">184.</div> <div class="p">
<span class="pN">369</span>Cattārome, cunda, sukhallikānuyogā ekantanibbidāya virāgāya nirodhāya upasamāya abhiññāya sambodhāya nibbānāya saṁvattanti. Katame cattāro? </div>
</div>
<div class="q" id="p_8D_370"> <div class="p">
<span class="pN">370</span>Idha, cunda, bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati. Ayaṁ paṭhamo sukhallikānuyogo. </div>
</div>
<div class="q" id="p_8D_371"> <div class="p">
<span class="pN">371</span>Puna caparaṁ, cunda, bhikkhu vitakkavicārānaṁ vūpasamā…pe… dutiyaṁ jhānaṁ upasampajja viharati. Ayaṁ dutiyo sukhallikānuyogo. </div>
</div>
<div class="q" id="p_8D_372"> <div class="p">
<span class="pN">372</span>Puna caparaṁ, cunda, bhikkhu pītiyā ca virāgā…pe… tatiyaṁ jhānaṁ upasampajja viharati. Ayaṁ tatiyo sukhallikānuyogo. </div>
</div>
<div class="q" id="p_8D_373"> <div class="p">
<span class="pN">373</span>Puna caparaṁ, cunda, bhikkhu sukhassa ca pahānā dukkhassa ca pahānā…pe… catutthaṁ jhānaṁ upasampajja viharati. Ayaṁ catuttho sukhallikānuyogo. </div>
</div>
<div class="q" id="p_8D_374"> <div class="p">
<span class="pN">374</span>Ime kho, cunda, cattāro sukhallikānuyogā ekantanibbidāya virāgāya nirodhāya upasamāya abhiññāya sambodhāya nibbānāya saṁvattanti. </div>
</div>
<div class="q" id="p_8D_375"> <div class="p">
<span class="pN">375</span>Ṭhānaṁ kho panetaṁ, cunda, vijjati yaṁ aññatitthiyā paribbājakā evaṁ vadeyyuṁ— ‘ime cattāro sukhallikānuyoge anuyuttā samaṇā sakyaputtiyā viharantī’ti. Te vo ‘evaṁ’ tissu vacanīyā. Sammā te vo vadamānā vadeyyuṁ, na te vo abbhācikkheyyuṁ asatā abhūtena. </div>
</div>
</html>
