<html>
<div class="i">1.2.2.6 Samiddhilokapañhāsutta</div>
<div class="h">Saḷāyatanasaṁyutta</div>
<div class="h">Dutiyapaṇṇāsaka</div>
<div class="h">Migajālavagga</div>
<div class="h">Samiddhilokapañhāsutta</div>
<div class="q" id="p_13S4_224"> <div class="divNumber">68.</div> <div class="p">
<span class="pN">224</span>“‘Loko, loko’ti, bhante, vuccati. Kittāvatā nu kho, bhante, loko vā assa lokapaññatti vā”ti? “Yattha kho, samiddhi, atthi cakkhu, atthi rūpā, atthi cakkhuviññāṇaṁ, atthi cakkhuviññāṇaviññātabbā dhammā, atthi tattha loko vā lokapaññatti vāti…pe…  atthi jivhā…pe…  atthi mano, atthi dhammā, atthi manoviññāṇaṁ, atthi manoviññāṇaviññātabbā dhammā, atthi tattha loko vā lokapaññatti vā. </div>
</div>
<div class="q" id="p_13S4_225"> <div class="p">
<span class="pN">225</span>Yattha ca kho, samiddhi, natthi cakkhu, natthi rūpā, natthi cakkhuviññāṇaṁ, natthi cakkhuviññāṇaviññātabbā dhammā, natthi tattha loko vā lokapaññatti vā…pe…  natthi jivhā…pe…  natthi mano, natthi dhammā, natthi manoviññāṇaṁ, natthi manoviññāṇaviññātabbā dhammā, natthi tattha loko vā lokapaññatti vā”ti. </div>
</div>
<div class="CENTER" id="p_13S4_226">
<span class="pN">226</span>Chaṭṭhaṁ.</div>
</html>
