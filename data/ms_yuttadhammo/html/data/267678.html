<html>
<div class="i">55.4 Vaṅgīsattheraapadāna</div>
<div class="h">Bhaddiyavagga</div>
<div class="h">Vaṅgīsattheraapadāna</div>
<div class="q" id="p_20Ap1_7435"> <div class="divNumber">96.</div> <div class="p"> <table class="singleColumn"> <tr> <td> <div class="pN">7435</div> <div class="G">“Padumuttaro nāma jino,</div> </td> </tr> <tr> <td> <div class="G">sabbadhammesu cakkhumā;</div> </td> </tr> <tr> <td> <div class="G">Ito satasahassamhi,</div> </td> </tr> <tr> <td> <div class="G">kappe uppajji nāyako.</div> </td> </tr> </table> </div>
</div>
<div class="q" id="p_20Ap1_7436"> <div class="divNumber">97.</div> <div class="p"> <table class="singleColumn"> <tr> <td> <div class="pN">7436</div> <div class="G">Yathāpi sāgare ūmi,</div> </td> </tr> <tr> <td> <div class="G">gagane viya tārakā;</div> </td> </tr> <tr> <td> <div class="G">Evaṁ pāvacanaṁ tassa,</div> </td> </tr> <tr> <td> <div class="G">arahantehi cittitaṁ.</div> </td> </tr> </table> </div>
</div>
<div class="q" id="p_20Ap1_7437"> <div class="divNumber">98.</div> <div class="p"> <table class="singleColumn"> <tr> <td> <div class="pN">7437</div> <div class="G">Sadevāsuranāgehi,</div> </td> </tr> <tr> <td> <div class="G">manujehi purakkhato;</div> </td> </tr> <tr> <td> <div class="G">Samaṇabrāhmaṇākiṇṇe,</div> </td> </tr> <tr> <td> <div class="G">janamajjhe jinuttamo.</div> </td> </tr> </table> </div>
</div>
<div class="q" id="p_20Ap1_7438"> <div class="divNumber">99.</div> <div class="p"> <table class="singleColumn"> <tr> <td> <div class="pN">7438</div> <div class="G">Pabhāhi anurañjanto,</div> </td> </tr> <tr> <td> <div class="G">loke lokantagū jino;</div> </td> </tr> <tr> <td> <div class="G">Vacanena vibodhento,</div> </td> </tr> <tr> <td> <div class="G">veneyyapadumāni so.</div> </td> </tr> </table> </div>
</div>
<div class="q" id="p_20Ap1_7439"> <div class="divNumber">100.</div> <div class="p"> <table class="singleColumn"> <tr> <td> <div class="pN">7439</div> <div class="G">Vesārajjehi sampanno,</div> </td> </tr> <tr> <td> <div class="G">catūhi purisuttamo;</div> </td> </tr> <tr> <td> <div class="G">Pahīnabhayasārajjo,</div> </td> </tr> <tr> <td> <div class="G">khemappatto visārado.</div> </td> </tr> </table> </div>
</div>
<div class="q" id="p_20Ap1_7440"> <div class="divNumber">101.</div> <div class="p"> <table class="singleColumn"> <tr> <td> <div class="pN">7440</div> <div class="G">Āsabhaṁ pavaraṁ ṭhānaṁ,</div> </td> </tr> <tr> <td> <div class="G">buddhabhūmiñca kevalaṁ;</div> </td> </tr> <tr> <td> <div class="G">Paṭijānāti lokaggo,</div> </td> </tr> <tr> <td> <div class="G">natthi sañcodako kvaci.</div> </td> </tr> </table> </div>
</div>
<div class="q" id="p_20Ap1_7441"> <div class="divNumber">102.</div> <div class="p"> <table class="singleColumn"> <tr> <td> <div class="pN">7441</div> <div class="G">Sīhanādamasambhītaṁ,</div> </td> </tr> <tr> <td> <div class="G">nadato tassa tādino;</div> </td> </tr> <tr> <td> <div class="G">Devo naro vā brahmā vā,</div> </td> </tr> <tr> <td> <div class="G">paṭivattā na vijjati.</div> </td> </tr> </table> </div>
</div>
<div class="q" id="p_20Ap1_7442"> <div class="divNumber">103.</div> <div class="p"> <table class="singleColumn"> <tr> <td> <div class="pN">7442</div> <div class="G">Desento pavaraṁ dhammaṁ,</div> </td> </tr> <tr> <td> <div class="G">santārento sadevakaṁ;</div> </td> </tr> <tr> <td> <div class="G">Dhammacakkaṁ pavatteti,</div> </td> </tr> <tr> <td> <div class="G">parisāsu visārado.</div> </td> </tr> </table> </div>
</div>
<div class="q" id="p_20Ap1_7443"> <div class="divNumber">104.</div> <div class="p"> <table class="singleColumn"> <tr> <td> <div class="pN">7443</div> <div class="G">Paṭibhānavataṁ aggaṁ,</div> </td> </tr> <tr> <td> <div class="G">sāvakaṁ sādhusammataṁ;</div> </td> </tr> <tr> <td> <div class="G">Guṇaṁ bahuṁ pakittetvā,</div> </td> </tr> <tr> <td> <div class="G">etadagge ṭhapesi taṁ.</div> </td> </tr> </table> </div>
</div>
<div class="q" id="p_20Ap1_7444"> <div class="divNumber">105.</div> <div class="p"> <table class="singleColumn"> <tr> <td> <div class="pN">7444</div> <div class="G">Tadāhaṁ haṁsavatiyaṁ,</div> </td> </tr> <tr> <td> <div class="G">brāhmaṇo sādhusammato;</div> </td> </tr> <tr> <td> <div class="G">Sabbavedavidū jāto,</div> </td> </tr> <tr> <td> <div class="G">vāgīso vādisūdano.</div> </td> </tr> </table> </div>
</div>
<div class="q" id="p_20Ap1_7445"> <div class="divNumber">106.</div> <div class="p"> <table class="singleColumn"> <tr> <td> <div class="pN">7445</div> <div class="G">Upecca taṁ mahāvīraṁ,</div> </td> </tr> <tr> <td> <div class="G">sutvāhaṁ dhammadesanaṁ;</div> </td> </tr> <tr> <td> <div class="G">Pītivaraṁ paṭilabhiṁ,</div> </td> </tr> <tr> <td> <div class="G">sāvakassa guṇe rato.</div> </td> </tr> </table> </div>
</div>
<div class="q" id="p_20Ap1_7446"> <div class="divNumber">107.</div> <div class="p"> <table class="singleColumn"> <tr> <td> <div class="pN">7446</div> <div class="G">Nimantetvāva sugataṁ,</div> </td> </tr> <tr> <td> <div class="G">sasaṁghaṁ lokanandanaṁ;</div> </td> </tr> <tr> <td> <div class="G">Sattāhaṁ bhojayitvāhaṁ,</div> </td> </tr> <tr> <td> <div class="G">dussehacchādayiṁ tadā.</div> </td> </tr> </table> </div>
</div>
<div class="q" id="p_20Ap1_7447"> <div class="divNumber">108.</div> <div class="p"> <table class="singleColumn"> <tr> <td> <div class="pN">7447</div> <div class="G">Nipacca sirasā pāde,</div> </td> </tr> <tr> <td> <div class="G">katokāso katañjalī;</div> </td> </tr> <tr> <td> <div class="G">Ekamantaṁ ṭhito haṭṭho,</div> </td> </tr> <tr> <td> <div class="G">santhaviṁ jinamuttamaṁ.</div> </td> </tr> </table> </div>
</div>
<div class="q" id="p_20Ap1_7448"> <div class="divNumber">109.</div> <div class="p"> <table class="singleColumn"> <tr> <td> <div class="pN">7448</div> <div class="G">‘Namo te vādimaddana,</div> </td> </tr> <tr> <td> <div class="G">namo te isisattama;</div> </td> </tr> <tr> <td> <div class="G">Namo te sabbalokagga,</div> </td> </tr> <tr> <td> <div class="G">namo te abhayaṁ kara.</div> </td> </tr> </table> </div>
</div>
<div class="q" id="p_20Ap1_7449"> <div class="divNumber">110.</div> <div class="p"> <table class="singleColumn"> <tr> <td> <div class="pN">7449</div> <div class="G">Namo te māramathana,</div> </td> </tr> <tr> <td> <div class="G">namo te diṭṭhisūdana;</div> </td> </tr> <tr> <td> <div class="G">Namo te santisukhada,</div> </td> </tr> <tr> <td> <div class="G">namo te saraṇaṁ kara.</div> </td> </tr> </table> </div>
</div>
<div class="q" id="p_20Ap1_7450"> <div class="divNumber">111.</div> <div class="p"> <table class="singleColumn"> <tr> <td> <div class="pN">7450</div> <div class="G">Anāthānaṁ bhavaṁ nātho,</div> </td> </tr> <tr> <td> <div class="G">bhītānaṁ abhayappado;</div> </td> </tr> <tr> <td> <div class="G">Vissāmabhūmi santānaṁ,</div> </td> </tr> <tr> <td> <div class="G">saraṇaṁ saraṇesinaṁ’.</div> </td> </tr> </table> </div>
</div>
<div class="q" id="p_20Ap1_7451"> <div class="divNumber">112.</div> <div class="p"> <table class="singleColumn"> <tr> <td> <div class="pN">7451</div> <div class="G">Evamādīhi sambuddhaṁ,</div> </td> </tr> <tr> <td> <div class="G">santhavitvā mahāguṇaṁ;</div> </td> </tr> <tr> <td> <div class="G">Avocaṁ vādisūdassa,</div> </td> </tr> <tr> <td> <div class="G">gatiṁ pappomi bhikkhuno.</div> </td> </tr> </table> </div>
</div>
<div class="q" id="p_20Ap1_7452"> <div class="divNumber">113.</div> <div class="p"> <table class="singleColumn"> <tr> <td> <div class="pN">7452</div> <div class="G">Tadā avoca bhagavā,</div> </td> </tr> <tr> <td> <div class="G">anantapaṭibhānavā;</div> </td> </tr> <tr> <td> <div class="G">‘Yo so buddhaṁ abhojesi,</div> </td> </tr> <tr> <td> <div class="G">sattāhaṁ sahasāvakaṁ.</div> </td> </tr> </table> </div>
</div>
<div class="q" id="p_20Ap1_7453"> <div class="divNumber">114.</div> <div class="p"> <table class="singleColumn"> <tr> <td> <div class="pN">7453</div> <div class="G">Guṇañca me pakittesi,</div> </td> </tr> <tr> <td> <div class="G">pasanno sehi pāṇibhi;</div> </td> </tr> <tr> <td> <div class="G">Eso patthayate ṭhānaṁ,</div> </td> </tr> <tr> <td> <div class="G">vādisūdassa bhikkhuno.</div> </td> </tr> </table> </div>
</div>
<div class="q" id="p_20Ap1_7454"> <div class="divNumber">115.</div> <div class="p"> <table class="singleColumn"> <tr> <td> <div class="pN">7454</div> <div class="G">Anāgatamhi addhāne,</div> </td> </tr> <tr> <td> <div class="G">lacchase taṁ manorathaṁ;</div> </td> </tr> <tr> <td> <div class="G">Devamānusasampattiṁ,</div> </td> </tr> <tr> <td> <div class="G">anubhotvā anappakaṁ.</div> </td> </tr> </table> </div>
</div>
<div class="q" id="p_20Ap1_7455"> <div class="divNumber">116.</div> <div class="p"> <table class="singleColumn"> <tr> <td> <div class="pN">7455</div> <div class="G">Satasahassito kappe,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_7456"> <div class="divNumber">117.</div> <div class="p"> <table class="singleColumn"> <tr> <td> <div class="pN">7456</div> <div class="G">Tassa dhammesu dāyādo,</div> </td> </tr> <tr> <td> <div class="G">oraso dhammanimmito;</div> </td> </tr> <tr> <td> <div class="G">Vaṅgīso nāma nāmena,</div> </td> </tr> <tr> <td> <div class="G">hessati satthu sāvako’.</div> </td> </tr> </table> </div>
</div>
<div class="q" id="p_20Ap1_7457"> <div class="divNumber">118.</div> <div class="p"> <table class="singleColumn"> <tr> <td> <div class="pN">7457</div> <div class="G">Taṁ sutvā mudito hutvā,</div> </td> </tr> <tr> <td> <div class="G">yāvajīvaṁ tadā jinaṁ;</div> </td> </tr> <tr> <td> <div class="G">Paccayehi upaṭṭhāsiṁ,</div> </td> </tr> <tr> <td> <div class="G">mettacitto tathāgataṁ.</div> </td> </tr> </table> </div>
</div>
<div class="q" id="p_20Ap1_7458"> <div class="divNumber">119.</div> <div class="p"> <table class="singleColumn"> <tr> <td> <div class="pN">7458</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṁ dehaṁ,</div> </td> </tr> <tr> <td> <div class="G">tusitaṁ agamāsahaṁ.</div> </td> </tr> </table> </div>
</div>
<div class="q" id="p_20Ap1_7459"> <div class="divNumber">120.</div> <div class="p"> <table class="singleColumn"> <tr> <td> <div class="pN">7459</div> <div class="G">Pacchime ca bhave dāni,</div> </td> </tr> <tr> <td> <div class="G">jāto vippakule ahaṁ;</div> </td> </tr> <tr> <td> <div class="G">Paccājāto yadā āsiṁ,</div> </td> </tr> <tr> <td> <div class="G">jātiyā sattavassiko.</div> </td> </tr> </table> </div>
</div>
<div class="q" id="p_20Ap1_7460"> <div class="divNumber">121.</div> <div class="p"> <table class="singleColumn"> <tr> <td> <div class="pN">7460</div> <div class="G">Sabbavedavidū jāto,</div> </td> </tr> <tr> <td> <div class="G">vādasatthavisārado;</div> </td> </tr> <tr> <td> <div class="G">Vādissaro cittakathī,</div> </td> </tr> <tr> <td> <div class="G">paravādappamaddano.</div> </td> </tr> </table> </div>
</div>
<div class="q" id="p_20Ap1_7461"> <div class="divNumber">122.</div> <div class="p"> <table class="singleColumn"> <tr> <td> <div class="pN">7461</div> <div class="G">Vaṅge jātoti vaṅgīso,</div> </td> </tr> <tr> <td> <div class="G">vacane issaroti vā;</div> </td> </tr> <tr> <td> <div class="G">Vaṅgīso iti me nāmaṁ,</div> </td> </tr> <tr> <td> <div class="G">abhavī lokasammataṁ.</div> </td> </tr> </table> </div>
</div>
<div class="q" id="p_20Ap1_7462"> <div class="divNumber">123.</div> <div class="p"> <table class="singleColumn"> <tr> <td> <div class="pN">7462</div> <div class="G">Yadāhaṁ viññutaṁ patto,</div> </td> </tr> <tr> <td> <div class="G">ṭhito paṭhamayobbane;</div> </td> </tr> <tr> <td> <div class="G">Tadā rājagahe ramme,</div> </td> </tr> <tr> <td> <div class="G">sāriputtamahaddasaṁ.</div> </td> </tr> </table> </div>
</div>
<div class="CENTER" id="p_20Ap1_7463">
<span class="pN">7463</span>Pañcavīsatimaṁ bhāṇavāraṁ.</div>
<div class="q" id="p_20Ap1_7464"> <div class="divNumber">124.</div> <div class="p"> <table class="singleColumn"> <tr> <td> <div class="pN">7464</div> <div class="G">Piṇḍāya vicarantaṁ taṁ,</div> </td> </tr> <tr> <td> <div class="G">pattapāṇiṁ susaṁvutaṁ;</div> </td> </tr> <tr> <td> <div class="G">Alolakkhiṁ mitabhāṇiṁ,</div> </td> </tr> <tr> <td> <div class="G">yugamattaṁ nidakkhitaṁ.</div> </td> </tr> </table> </div>
</div>
<div class="q" id="p_20Ap1_7465"> <div class="divNumber">125.</div> <div class="p"> <table class="singleColumn"> <tr> <td> <div class="pN">7465</div> <div class="G">Taṁ disvā vimhito hutvā,</div> </td> </tr> <tr> <td> <div class="G">avocaṁ mamanucchavaṁ;</div> </td> </tr> <tr> <td> <div class="G">Kaṇikāraṁva nicitaṁ,</div> </td> </tr> <tr> <td> <div class="G">cittaṁ gāthāpadaṁ ahaṁ.</div> </td> </tr> </table> </div>
</div>
<div class="q" id="p_20Ap1_7466"> <div class="divNumber">126.</div> <div class="p"> <table class="singleColumn"> <tr> <td> <div class="pN">7466</div> <div class="G">Ācikkhi so me satthāraṁ,</div> </td> </tr> <tr> <td> <div class="G">sambuddhaṁ lokanāyakaṁ;</div> </td> </tr> <tr> <td> <div class="G">Tadā so paṇḍito vīro,</div> </td> </tr> <tr> <td> <div class="G">uttariṁ samavoca me.</div> </td> </tr> </table> </div>
</div>
<div class="q" id="p_20Ap1_7467"> <div class="divNumber">127.</div> <div class="p"> <table class="singleColumn"> <tr> <td> <div class="pN">7467</div> <div class="G">Virāgasaṁhitaṁ vākyaṁ,</div> </td> </tr> <tr> <td> <div class="G">katvā duddasamuttamaṁ;</div> </td> </tr> <tr> <td> <div class="G">Vicittapaṭibhānehi,</div> </td> </tr> <tr> <td> <div class="G">tosito tena tādinā.</div> </td> </tr> </table> </div>
</div>
<div class="q" id="p_20Ap1_7468"> <div class="divNumber">128.</div> <div class="p"> <table class="singleColumn"> <tr> <td> <div class="pN">7468</div> <div class="G">Nipacca sirasā pāde,</div> </td> </tr> <tr> <td> <div class="G">‘pabbājehī’ti maṁ bravi;</div> </td> </tr> <tr> <td> <div class="G">Tato maṁ sa mahāpañño,</div> </td> </tr> <tr> <td> <div class="G">buddhaseṭṭhamupānayi.</div> </td> </tr> </table> </div>
</div>
<div class="q" id="p_20Ap1_7469"> <div class="divNumber">129.</div> <div class="p"> <table class="singleColumn"> <tr> <td> <div class="pN">7469</div> <div class="G">Nipacca sirasā pāde,</div> </td> </tr> <tr> <td> <div class="G">nisīdiṁ satthu santike;</div> </td> </tr> <tr> <td> <div class="G">Mamāha vadataṁ seṭṭho,</div> </td> </tr> <tr> <td> <div class="G">‘kacci vaṅgīsa jānāsi’.</div> </td> </tr> </table> </div>
</div>
<div class="q" id="p_20Ap1_7470"> <div class="divNumber">130.</div> <div class="p"> <table class="singleColumn"> <tr> <td> <div class="pN">7470</div> <div class="G">Kiñci sippanti tassāhaṁ,</div> </td> </tr> <tr> <td> <div class="G">‘jānāmī’ti ca abraviṁ;</div> </td> </tr> <tr> <td> <div class="G">‘Matasīsaṁ vanacchuddhaṁ,</div> </td> </tr> <tr> <td> <div class="G">api bārasavassikaṁ;</div> </td> </tr> <tr> <td> <div class="G">Tava vijjāvisesena,</div> </td> </tr> <tr> <td> <div class="G">sace sakkosi vācaya’.</div> </td> </tr> </table> </div>
</div>
<div class="q" id="p_20Ap1_7471"> <div class="divNumber">131.</div> <div class="p"> <table class="singleColumn"> <tr> <td> <div class="pN">7471</div> <div class="G">‘Āmoti me paṭiññāte,</div> </td> </tr> <tr> <td> <div class="G">tīṇi sīsāni dassayi;</div> </td> </tr> <tr> <td> <div class="G">Nirayanaradevesu,</div> </td> </tr> <tr> <td> <div class="G">upapanne avācayiṁ’.</div> </td> </tr> </table> </div>
</div>
<div class="q" id="p_20Ap1_7472"> <div class="divNumber">132.</div> <div class="p"> <table class="singleColumn"> <tr> <td> <div class="pN">7472</div> <div class="G">Tadā khīṇāsavasseva,</div> </td> </tr> <tr> <td> <div class="G">sīsaṁ dassesi nāyako;</div> </td> </tr> <tr> <td> <div class="G">Tatohaṁ vihatārambho,</div> </td> </tr> <tr> <td> <div class="G">pabbajjaṁ samayācisaṁ.</div> </td> </tr> </table> </div>
</div>
<div class="q" id="p_20Ap1_7473"> <div class="divNumber">133.</div> <div class="p"> <table class="singleColumn"> <tr> <td> <div class="pN">7473</div> <div class="G">Pabbajitvāna sugataṁ,</div> </td> </tr> <tr> <td> <div class="G">santhavāmi tahiṁ tahiṁ;</div> </td> </tr> <tr> <td> <div class="G">Tato maṁ kabbavittosi,</div> </td> </tr> <tr> <td> <div class="G">ujjhāyantiha bhikkhavo.</div> </td> </tr> </table> </div>
</div>
<div class="q" id="p_20Ap1_7474"> <div class="divNumber">134.</div> <div class="p"> <table class="singleColumn"> <tr> <td> <div class="pN">7474</div> <div class="G">Tato vīmaṁsanatthaṁ me,</div> </td> </tr> <tr> <td> <div class="G">āha buddho vināyako;</div> </td> </tr> <tr> <td> <div class="G">‘Takkikā panimā gāthā,</div> </td> </tr> <tr> <td> <div class="G">ṭhānaso paṭibhanti taṁ’.</div> </td> </tr> </table> </div>
</div>
<div class="q" id="p_20Ap1_7475"> <div class="divNumber">135.</div> <div class="p"> <table class="singleColumn"> <tr> <td> <div class="pN">7475</div> <div class="G">‘Na kabbavittohaṁ vīra,</div> </td> </tr> <tr> <td> <div class="G">ṭhānaso paṭibhanti maṁ’;</div> </td> </tr> <tr> <td> <div class="G">‘Tena hi dāni vaṅgīsa,</div> </td> </tr> <tr> <td> <div class="G">ṭhānaso santhavāhi maṁ’.</div> </td> </tr> </table> </div>
</div>
<div class="q" id="p_20Ap1_7476"> <div class="divNumber">136.</div> <div class="p"> <table class="singleColumn"> <tr> <td> <div class="pN">7476</div> <div class="G">Tadāhaṁ santhaviṁ vīraṁ,</div> </td> </tr> <tr> <td> <div class="G">gāthāhi isisattamaṁ;</div> </td> </tr> <tr> <td> <div class="G">Ṭhānaso me tadā tuṭṭho,</div> </td> </tr> <tr> <td> <div class="G">jino agge ṭhapesi maṁ.</div> </td> </tr> </table> </div>
</div>
<div class="q" id="p_20Ap1_7477"> <div class="divNumber">137.</div> <div class="p"> <table class="singleColumn"> <tr> <td> <div class="pN">7477</div> <div class="G">Paṭibhānena cittena,</div> </td> </tr> <tr> <td> <div class="G">aññesamatimaññahaṁ;</div> </td> </tr> <tr> <td> <div class="G">Pesale tena saṁviggo,</div> </td> </tr> <tr> <td> <div class="G">arahattamapāpuṇiṁ.</div> </td> </tr> </table> </div>
</div>
<div class="q" id="p_20Ap1_7478"> <div class="divNumber">138.</div> <div class="p"> <table class="singleColumn"> <tr> <td> <div class="pN">7478</div> <div class="G">‘Paṭibhānavataṁ aggo,</div> </td> </tr> <tr> <td> <div class="G">añño koci na vijjati;</div> </td> </tr> <tr> <td> <div class="G">Yathāyaṁ bhikkhu vaṅgīso,</div> </td> </tr> <tr> <td> <div class="G">evaṁ dhāretha bhikkhavo’.</div> </td> </tr> </table> </div>
</div>
<div class="q" id="p_20Ap1_7479"> <div class="divNumber">139.</div> <div class="p"> <table class="singleColumn"> <tr> <td> <div class="pN">7479</div> <div class="G">Satasahasse kataṁ kammaṁ,</div> </td> </tr> <tr> <td> <div class="G">phalaṁ dassesi me idha;</div> </td> </tr> <tr> <td> <div class="G">Sumutto saravegova,</div> </td> </tr> <tr> <td> <div class="G">kilese jhāpayiṁ mama.</div> </td> </tr> </table> </div>
</div>
<div class="q" id="p_20Ap1_7480"> <div class="divNumber">140.</div> <div class="p"> <table class="singleColumn"> <tr> <td> <div class="pN">7480</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_7481"> <div class="divNumber">141.</div> <div class="p"> <table class="singleColumn"> <tr> <td> <div class="pN">7481</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_7482"> <div class="divNumber">142.</div> <div class="p"> <table class="singleColumn"> <tr> <td> <div class="pN">7482</div> <div class="G">Paṭisambhidā catasso,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_7483"> <div class="p">
<span class="pN">7483</span>Itthaṁ sudaṁ āyasmā vaṅgīso thero imā gāthāyo abhāsitthāti. </div>
</div>
<div class="CENTER" id="p_20Ap1_7484">
<span class="pN">7484</span>Vaṅgīsattherassāpadānaṁ catutthaṁ.</div>
</html>
