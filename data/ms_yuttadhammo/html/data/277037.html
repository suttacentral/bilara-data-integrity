<html>
<div class="i">1.2.5.8 Dutiyagaddulabaddhasutta</div>
<div class="h">Khandhasaṁyutta</div>
<div class="h">Majjhimapaṇṇāsaka</div>
<div class="h">Pupphavagga</div>
<div class="h">Dutiyagaddulabaddhasutta</div>
<div class="q" id="p_13S3_624"> <div class="divNumber">100.</div> <div class="p">
<span class="pN">624</span>Sāvatthinidānaṁ. “Anamataggoyaṁ, bhikkhave, saṁsāro. Pubbā koṭi na paññāyati avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarataṁ. Seyyathāpi, bhikkhave, sā gaddulabaddho daḷhe khīle vā thambhe vā upanibaddho. So gacchati cepi tameva khīlaṁ vā thambhaṁ vā upagacchati; tiṭṭhati cepi tameva khīlaṁ vā thambhaṁ vā upatiṭṭhati; nisīdati cepi tameva khīlaṁ vā thambhaṁ vā upanisīdati; nipajjati cepi tameva khīlaṁ vā thambhaṁ vā upanipajjati. Evameva kho, bhikkhave, assutavā puthujjano rūpaṁ ‘etaṁ mama, esohamasmi, eso me attā’ti samanupassati. Vedanaṁ… saññaṁ… saṅkhāre… viññāṇaṁ ‘etaṁ mama, esohamasmi, eso me attā’ti samanupassati. So gacchati cepi ime pañcupādānakkhandhe upagacchati; tiṭṭhati cepi ime pañcupādānakkhandhe upatiṭṭhati; nisīdati cepi ime pañcupādānakkhandhe upanisīdati; nipajjati cepi ime pañcupādānakkhandhe upanipajjati. Tasmātiha, bhikkhave, abhikkhaṇaṁ sakaṁ cittaṁ paccavekkhitabbaṁ— ‘dīgharattamidaṁ cittaṁ saṁkiliṭṭhaṁ rāgena dosena mohenā’ti. Cittasaṁkilesā, bhikkhave, sattā saṅkilissanti; cittavodānā sattā visujjhanti. </div>
</div>
<div class="q" id="p_13S3_625"> <div class="p">
<span class="pN">625</span>Diṭṭhaṁ vo, bhikkhave, caraṇaṁ nāma cittan”ti? “Evaṁ, bhante”. “Tampi kho, bhikkhave, caraṇaṁ nāma cittaṁ citteneva cittitaṁ. Tenapi kho, bhikkhave, caraṇena cittena cittaññeva cittataraṁ. Tasmātiha, bhikkhave, abhikkhaṇaṁ sakaṁ cittaṁ paccavekkhitabbaṁ— ‘dīgharattamidaṁ cittaṁ saṁkiliṭṭhaṁ rāgena dosena mohenā’ti. Cittasaṁkilesā, bhikkhave, sattā saṅkilissanti; cittavodānā sattā visujjhanti. </div>
</div>
<div class="q" id="p_13S3_626"> <div class="p">
<span class="pN">626</span>Nāhaṁ, bhikkhave, aññaṁ ekanikāyampi samanupassāmi evaṁ cittaṁ. Yathayidaṁ, bhikkhave, tiracchānagatā pāṇā, tepi kho, bhikkhave, tiracchānagatā pāṇā citteneva cittitā, tehipi kho, bhikkhave, tiracchānagatehi pāṇehi cittaññeva cittataraṁ. Tasmātiha, bhikkhave, abhikkhaṇaṁ sakaṁ cittaṁ paccavekkhitabbaṁ— ‘dīgharattamidaṁ cittaṁ saṁkiliṭṭhaṁ rāgena dosena mohenā’ti. Cittasaṁkilesā, bhikkhave, sattā saṅkilissanti; cittavodānā sattā visujjhanti. </div>
</div>
<div class="q" id="p_13S3_627"> <div class="p">
<span class="pN">627</span>Seyyathāpi, bhikkhave, rajako vā cittakārako vā rajanāya vā lākhāya vā haliddiyā vā nīliyā vā mañjiṭṭhāya vā suparimaṭṭhe phalake vā bhittiyā vā dussapaṭṭe vā itthirūpaṁ vā purisarūpaṁ vā abhinimmineyya sabbaṅgapaccaṅgiṁ; evameva kho, bhikkhave, assutavā puthujjano rūpaññeva abhinibbattento abhinibbatteti, vedanaññeva…pe… saññaññeva… saṅkhāreyeva… viññāṇaññeva abhinibbattento abhinibbatteti. Taṁ kiṁ maññatha, bhikkhave, rūpaṁ niccaṁ vā aniccaṁ vā”ti? “Aniccaṁ, bhante”. “Vedanā… saññā… saṅkhārā… viññāṇaṁ…pe… “tasmātiha, bhikkhave…pe… evaṁ passaṁ…pe… nāparaṁ itthattāyāti pajānātī”ti. </div>
</div>
<div class="CENTER" id="p_13S3_628">
<span class="pN">628</span>Aṭṭhamaṁ.</div>
</html>
