<html>
<div class="i">1.3.1.10 Upassutisutta</div>
<div class="h">Saḷāyatanasaṁyutta</div>
<div class="h">Tatiyapaṇṇāsaka</div>
<div class="h">Yogakkhemivagga</div>
<div class="h">Upassutisutta</div>
<div class="q" id="p_13S4_606"> <div class="divNumber">113.</div> <div class="p">
<span class="pN">606</span>Ekaṁ samayaṁ bhagavā nātike viharati giñjakāvasathe. Atha kho bhagavā rahogato paṭisallīno imaṁ dhammapariyāyaṁ abhāsi— “cakkhuñca paṭicca rūpe ca uppajjati cakkhuviññāṇaṁ. Tiṇṇaṁ saṅgati phasso. Phassapaccayā vedanā; vedanāpaccayā taṇhā; taṇhāpaccayā upādānaṁ; upādānapaccayā bhavo; bhavapaccayā jāti; jātipaccayā jarāmaraṇaṁ sokaparidevadukkhadomanassupāyāsā sambhavanti. Evametassa kevalassa dukkhakkhandhassa samudayo hoti. Jivhañca paṭicca rase ca uppajjati…pe… manañca paṭicca dhamme ca uppajjati manoviññāṇaṁ. Tiṇṇaṁ saṅgati phasso. Phassapaccayā vedanā; vedanāpaccayā taṇhā; taṇhāpaccayā upādānaṁ; upādānapaccayā bhavo; bhavapaccayā jāti; jātipaccayā jarāmaraṇaṁ sokaparidevadukkhadomanassupāyāsā sambhavanti. Evametassa kevalassa dukkhakkhandhassa samudayo hoti. </div>
</div>
<div class="q" id="p_13S4_607"> <div class="p">
<span class="pN">607</span>Cakkhuñca paṭicca rūpe ca uppajjati cakkhuviññāṇaṁ. Tiṇṇaṁ saṅgati phasso. Phassapaccayā vedanā; vedanāpaccayā taṇhā. Tassāyeva taṇhāya asesavirāganirodhā upādānanirodho; upādānanirodhā bhavanirodho; bhavanirodhā jātinirodho; jātinirodhā jarāmaraṇaṁ sokaparidevadukkhadomanassupāyāsā nirujjhanti. Evametassa kevalassa dukkhakkhandhassa nirodho hoti…pe… jivhañca paṭicca rase ca uppajjati…pe… manañca paṭicca dhamme ca uppajjati manoviññāṇaṁ. Tiṇṇaṁ saṅgati phasso. Phassapaccayā vedanā; vedanāpaccayā taṇhā. Tassāyeva taṇhāya asesavirāganirodhā upādānanirodho; upādānanirodhā…pe… evametassa kevalassa dukkhakkhandhassa nirodho hotī”ti. </div>
</div>
<div class="q" id="p_13S4_608"> <div class="p">
<span class="pN">608</span>Tena kho pana samayena aññataro bhikkhu bhagavato upassuti ṭhito hoti. Addasā kho bhagavā taṁ bhikkhuṁ upassuti ṭhitaṁ. Disvāna taṁ bhikkhuṁ etadavoca— “assosi no tvaṁ, bhikkhu, imaṁ dhammapariyāyan”ti? “Evaṁ, bhante”. “Uggaṇhāhi tvaṁ, bhikkhu, imaṁ dhammapariyāyaṁ. Pariyāpuṇāhi tvaṁ, bhikkhu, imaṁ dhammapariyāyaṁ. Dhārehi tvaṁ, bhikkhu, imaṁ dhammapariyāyaṁ. Atthasañhitoyaṁ, bhikkhu, dhammapariyāyo ādibrahmacariyako”ti. </div>
</div>
<div class="CENTER" id="p_13S4_609">
<span class="pN">609</span>Dasamaṁ.</div>
<div class="CENTER" id="p_13S4_610">
<span class="pN">610</span>Yogakkhemivaggo paṭhamo.</div>
<div class="SUMMARY" id="p_13S4_611">
<span class="pN">611</span><span class="firstLetter">T</span>assuddānaṁ</div>
<div class="q" id="p_13S4_612"> <div class="p"> <table class="singleColumn"> <tr> <td> <div class="pN">612</div> <div class="G">Yogakkhemi upādāya,</div> </td> </tr> <tr> <td> <div class="G">Dukkhaṁ loko ca seyyo ca;</div> </td> </tr> <tr> <td> <div class="G">Saṁyojanaṁ upādānaṁ,</div> </td> </tr> <tr> <td> <div class="G">Dve parijānaṁ upassutīti.</div> </td> </tr> </table> </div>
</div>
</html>
