<html>
<div class="i">1.1.1 Rūpakkhandha</div>
<div class="h">Khandhavibhaṅga</div>
<div class="h">Suttantabhājanīya</div>
<div class="h">Rūpakkhandha</div>
<div class="q" id="p_30Vbh_3"> <div class="divNumber">2.</div> <div class="p">
<span class="pN">3</span>Tattha katamo rūpakkhandho? Yaṁ kiñci rūpaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā, tadekajjhaṁ abhisaññūhitvā abhisaṅkhipitvā— ayaṁ vuccati rūpakkhandho. </div>
</div>
<div class="q" id="p_30Vbh_4"> <div class="divNumber">3.</div> <div class="p">
<span class="pN">4</span>Tattha katamaṁ rūpaṁ atītaṁ? Yaṁ rūpaṁ atītaṁ niruddhaṁ vigataṁ vipariṇataṁ atthaṅgataṁ abbhatthaṅgataṁ uppajjitvā vigataṁ atītaṁ atītaṁsena saṅgahitaṁ, cattāro ca mahābhūtā catunnañca mahābhūtānaṁ upādāyarūpaṁ— idaṁ vuccati rūpaṁ atītaṁ. </div>
</div>
<div class="q" id="p_30Vbh_5"> <div class="p">
<span class="pN">5</span>Tattha katamaṁ rūpaṁ anāgataṁ? Yaṁ rūpaṁ ajātaṁ abhūtaṁ asañjātaṁ anibbattaṁ anabhinibbattaṁ apātubhūtaṁ anuppannaṁ asamuppannaṁ anuṭṭhitaṁ asamuṭṭhitaṁ anāgataṁ anāgataṁsena saṅgahitaṁ, cattāro ca mahābhūtā catunnañca mahābhūtānaṁ upādāyarūpaṁ— idaṁ vuccati rūpaṁ anāgataṁ. </div>
</div>
<div class="q" id="p_30Vbh_6"> <div class="p">
<span class="pN">6</span>Tattha katamaṁ rūpaṁ paccuppannaṁ? Yaṁ rūpaṁ jātaṁ bhūtaṁ sañjātaṁ nibbattaṁ abhinibbattaṁ pātubhūtaṁ uppannaṁ samuppannaṁ uṭṭhitaṁ samuṭṭhitaṁ paccuppannaṁ paccuppannaṁsena saṅgahitaṁ, cattāro ca mahābhūtā catunnañca mahābhūtānaṁ upādāyarūpaṁ— idaṁ vuccati rūpaṁ paccuppannaṁ. </div>
</div>
<div class="q" id="p_30Vbh_7"> <div class="divNumber">4.</div> <div class="p">
<span class="pN">7</span>Tattha katamaṁ rūpaṁ ajjhattaṁ? Yaṁ rūpaṁ tesaṁ tesaṁ sattānaṁ ajjhattaṁ paccattaṁ niyakaṁ pāṭipuggalikaṁ upādinnaṁ, cattāro ca mahābhūtā catunnañca mahābhūtānaṁ upādāyarūpaṁ— idaṁ vuccati rūpaṁ ajjhattaṁ. </div>
</div>
<div class="q" id="p_30Vbh_8"> <div class="p">
<span class="pN">8</span>Tattha katamaṁ rūpaṁ bahiddhā? Yaṁ rūpaṁ tesaṁ tesaṁ parasattānaṁ parapuggalānaṁ ajjhattaṁ paccattaṁ niyakaṁ pāṭipuggalikaṁ upādinnaṁ, cattāro ca mahābhūtā catunnañca mahābhūtānaṁ upādāyarūpaṁ— idaṁ vuccati rūpaṁ bahiddhā. </div>
</div>
<div class="q" id="p_30Vbh_9"> <div class="divNumber">5.</div> <div class="p">
<span class="pN">9</span>Tattha katamaṁ rūpaṁ oḷārikaṁ? Cakkhāyatanaṁ…pe… phoṭṭhabbāyatanaṁ— idaṁ vuccati rūpaṁ oḷārikaṁ. </div>
</div>
<div class="q" id="p_30Vbh_10"> <div class="p">
<span class="pN">10</span>Tattha katamaṁ rūpaṁ sukhumaṁ? Itthindriyaṁ…pe… kabaḷīkāro āhāro— idaṁ vuccati rūpaṁ sukhumaṁ. </div>
</div>
<div class="q" id="p_30Vbh_11"> <div class="divNumber">6.</div> <div class="p">
<span class="pN">11</span>Tattha katamaṁ rūpaṁ hīnaṁ? Yaṁ rūpaṁ tesaṁ tesaṁ sattānaṁ uññātaṁ avaññātaṁ hīḷitaṁ paribhūtaṁ acittīkataṁ hīnaṁ hīnamataṁ hīnasammataṁ aniṭṭhaṁ akantaṁ amanāpaṁ, rūpā saddā gandhā rasā phoṭṭhabbā— idaṁ vuccati rūpaṁ hīnaṁ. </div>
</div>
<div class="q" id="p_30Vbh_12"> <div class="p">
<span class="pN">12</span>Tattha katamaṁ rūpaṁ paṇītaṁ? Yaṁ rūpaṁ tesaṁ tesaṁ sattānaṁ anuññātaṁ anavaññātaṁ ahīḷitaṁ aparibhūtaṁ cittīkataṁ paṇītaṁ paṇītamataṁ paṇītasammataṁ iṭṭhaṁ kantaṁ manāpaṁ, rūpā saddā gandhā rasā phoṭṭhabbā— idaṁ vuccati rūpaṁ paṇītaṁ. Taṁ taṁ vā pana rūpaṁ upādāyupādāya rūpaṁ hīnaṁ paṇītaṁ daṭṭhabbaṁ. </div>
</div>
<div class="q" id="p_30Vbh_13"> <div class="divNumber">7.</div> <div class="p">
<span class="pN">13</span>Tattha katamaṁ rūpaṁ dūre? Itthindriyaṁ…pe… kabaḷīkāro āhāro, yaṁ vā panaññampi atthi rūpaṁ anāsanne anupakaṭṭhe dūre asantike— idaṁ vuccati rūpaṁ dūre. </div>
</div>
<div class="q" id="p_30Vbh_14"> <div class="p">
<span class="pN">14</span>Tattha katamaṁ rūpaṁ santike? Cakkhāyatanaṁ…pe… phoṭṭhabbāyatanaṁ, yaṁ vā panaññampi atthi rūpaṁ āsanne upakaṭṭhe avidūre santike— idaṁ vuccati rūpaṁ santike. Taṁ taṁ vā pana rūpaṁ upādāyupādāya rūpaṁ dūre santike daṭṭhabbaṁ. </div>
</div>
</html>
