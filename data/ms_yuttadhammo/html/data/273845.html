<html>
<div class="i">9.1.11 Akusalavitakkasutta</div>
<div class="h">Vanasaṁyutta</div>
<div class="h">Vanavagga</div>
<div class="h">Akusalavitakkasutta</div>
<div class="q" id="p_12S1_1424"> <div class="divNumber">231.</div> <div class="p">
<span class="pN">1424</span>Ekaṁ samayaṁ aññataro bhikkhu kosalesu viharati aññatarasmiṁ vanasaṇḍe. Tena kho pana samayena so bhikkhu divāvihāragato pāpake akusale vitakke vitakketi, seyyathidaṁ—  kāmavitakkaṁ, byāpādavitakkaṁ, vihiṁsāvitakkaṁ. Atha kho yā tasmiṁ vanasaṇḍe adhivatthā devatā tassa bhikkhuno anukampikā atthakāmā taṁ bhikkhuṁ saṁvejetukāmā yena so bhikkhu tenupasaṅkami; upasaṅkamitvā taṁ bhikkhuṁ gāthāhi ajjhabhāsi—  </div>
</div>
<div class="q" id="p_12S1_1425"> <div class="p"> <table class="singleColumn"> <tr> <td> <div class="pN">1425</div> <div class="G">“Ayoniso manasikārā,</div> </td> </tr> <tr> <td> <div class="G">so vitakkehi khajjasi;</div> </td> </tr> <tr> <td> <div class="G">Ayoniso paṭinissajja,</div> </td> </tr> <tr> <td> <div class="G">yoniso anucintaya.</div> </td> </tr> </table> </div>
</div>
<div class="q" id="p_12S1_1426"> <div class="p"> <table class="singleColumn"> <tr> <td> <div class="pN">1426</div> <div class="G">Satthāraṁ dhammamārabbha,</div> </td> </tr> <tr> <td> <div class="G">saṁghaṁ sīlāni attano;</div> </td> </tr> <tr> <td> <div class="G">Adhigacchasi pāmojjaṁ,</div> </td> </tr> <tr> <td> <div class="G">pītisukhamasaṁsayaṁ;</div> </td> </tr> <tr> <td> <div class="G">Tato pāmojjabahulo,</div> </td> </tr> <tr> <td> <div class="G">dukkhassantaṁ karissasī”ti.</div> </td> </tr> </table> </div>
</div>
<div class="q" id="p_12S1_1427"> <div class="p">
<span class="pN">1427</span>Atha kho so bhikkhu tāya devatāya saṁvejito saṁvegamāpādīti. </div>
</div>
</html>
