<html>
<div class="i">4.1.1 Niggahakathā</div>
<div class="h">Niggahapaṇṇāsaka</div>
<div class="h">Soḷasamavagga</div>
<div class="h">Niggahakathā</div>
<div class="q" id="p_32Kv_2351"> <div class="divNumber">743.</div> <div class="p">
<span class="pN">2351</span>๐Paro parassa cittaṁ niggaṇhātīti? Āmantā. Paro parassa cittaṁ “mā rajji”, “mā dussi”, “mā muyhi”, “mā kilissī”ti niggaṇhātīti? Na hevaṁ vattabbe…pe… paro parassa cittaṁ niggaṇhātīti? Āmantā. Paro parassa uppanno phasso “mā nirujjhī”ti niggaṇhātīti? Na hevaṁ vattabbe…pe… paro parassa uppannā vedanā…pe… uppannā saññā… uppannā cetanā… uppannaṁ cittaṁ… uppannā saddhā… uppannaṁ vīriyaṁ… uppannā sati… uppanno samādhi…pe… uppannā paññā “mā nirujjhī”ti niggaṇhātīti? Na hevaṁ vattabbe…pe…. </div>
</div>
<div class="q" id="p_32Kv_2352"> <div class="p">
<span class="pN">2352</span>๐Paro parassa cittaṁ niggaṇhātīti? Āmantā. Paro parassa atthāya rāgaṁ pajahati… dosaṁ pajahati…pe… anottappaṁ pajahatīti? Na hevaṁ vattabbe…pe…. </div>
</div>
<div class="q" id="p_32Kv_2353"> <div class="p">
<span class="pN">2353</span>๐Paro parassa cittaṁ niggaṇhātīti? Āmantā. Paro parassa atthāya maggaṁ bhāveti… satipaṭṭhānaṁ bhāveti…pe… bojjhaṅgaṁ bhāvetīti? Na hevaṁ vattabbe…pe…. </div>
</div>
<div class="q" id="p_32Kv_2354"> <div class="p">
<span class="pN">2354</span>๐Paro parassa cittaṁ niggaṇhātīti? Āmantā. Paro parassa atthāya dukkhaṁ parijānāti, samudayaṁ pajahati, nirodhaṁ sacchikaroti, maggaṁ bhāvetīti? Na hevaṁ vattabbe…pe…. </div>
</div>
<div class="q" id="p_32Kv_2355"> <div class="p">
<span class="pN">2355</span>๐Paro parassa cittaṁ niggaṇhātīti? Āmantā. Añño aññassa kārako, paraṁkataṁ sukhaṁ dukkhaṁ añño karoti añño paṭisaṁvedetīti? Na hevaṁ vattabbe…pe…. </div>
</div>
<div class="q" id="p_32Kv_2356"> <div class="p">
<span class="pN">2356</span>๐Paro parassa cittaṁ niggaṇhātīti? Āmantā. Nanu vuttaṁ bhagavatā— </div>
</div>
<div class="q" id="p_32Kv_2357"> <div class="p"> <table class="singleColumn"> <tr> <td> <div class="pN">2357</div> <div class="G">“Attanāva kataṁ pāpaṁ,</div> </td> </tr> <tr> <td> <div class="G">attanā saṅkilissati;</div> </td> </tr> <tr> <td> <div class="G">Attanā akataṁ pāpaṁ,</div> </td> </tr> <tr> <td> <div class="G">attanāva visujjhati;</div> </td> </tr> <tr> <td> <div class="G">Suddhi asuddhi paccattaṁ,</div> </td> </tr> <tr> <td> <div class="G">nāñño aññaṁ visodhaye”ti.</div> </td> </tr> </table> </div>
</div>
<div class="q" id="p_32Kv_2358"> <div class="p">
<span class="pN">2358</span>Attheva suttantoti? Āmantā. Tena hi na vattabbaṁ— “paro parassa cittaṁ niggaṇhātī”ti. </div>
</div>
<div class="q" id="p_32Kv_2359"> <div class="divNumber">744.</div> <div class="p">
<span class="pN">2359</span>×Na vattabbaṁ— “paro parassa cittaṁ niggaṇhātī”ti? Āmantā. Nanu atthi balappattā, atthi vasībhūtāti? Āmantā. Hañci atthi balappattā, atthi vasībhūtā, tena vata re vattabbe— “paro parassa cittaṁ niggaṇhātī”ti. </div>
</div>
<div class="CENTER" id="p_32Kv_2360">
<span class="pN">2360</span>Niggahakathā niṭṭhitā.</div>
</html>
