<html>
<div class="i">2.1.13 Cūḷarathavimānavatthu</div>
<div class="h">Purisavimāna</div>
<div class="h">Mahārathavagga</div>
<div class="h">Cūḷarathavimānavatthu</div>
<div class="q" id="p_19Vv_824"> <div class="divNumber">981.</div> <div class="p"> <table class="singleColumn"> <tr> <td> <div class="pN">824</div> <div class="G">“Daḷhadhammā nisārassa,</div> </td> </tr> <tr> <td> <div class="G">dhanuṁ olubbha tiṭṭhasi;</div> </td> </tr> <tr> <td> <div class="G">Khattiyo nusi rājañño,</div> </td> </tr> <tr> <td> <div class="G">adu luddo vanecaro”ti.</div> </td> </tr> </table> </div>
</div>
<div class="q" id="p_19Vv_825"> <div class="divNumber">982.</div> <div class="p"> <table class="singleColumn"> <tr> <td> <div class="pN">825</div> <div class="G">“Assakādhipatissāhaṁ,</div> </td> </tr> <tr> <td> <div class="G">bhante putto vanecaro;</div> </td> </tr> <tr> <td> <div class="G">Nāmaṁ me bhikkhu te brūmi,</div> </td> </tr> <tr> <td> <div class="G">sujāto iti maṁ vidū.</div> </td> </tr> </table> </div>
</div>
<div class="q" id="p_19Vv_826"> <div class="divNumber">983.</div> <div class="p"> <table class="singleColumn"> <tr> <td> <div class="pN">826</div> <div class="G">Mige gavesamānohaṁ,</div> </td> </tr> <tr> <td> <div class="G">Ogāhanto brahāvanaṁ;</div> </td> </tr> <tr> <td> <div class="G">Migaṁ tañceva nāddakkhiṁ,</div> </td> </tr> <tr> <td> <div class="G">Tañca disvā ṭhito ahan”ti.</div> </td> </tr> </table> </div>
</div>
<div class="q" id="p_19Vv_827"> <div class="divNumber">984.</div> <div class="p"> <table class="singleColumn"> <tr> <td> <div class="pN">827</div> <div class="G">“Svāgataṁ te mahāpuñña,</div> </td> </tr> <tr> <td> <div class="G">atho te adurāgataṁ;</div> </td> </tr> <tr> <td> <div class="G">Etto udakamādāya,</div> </td> </tr> <tr> <td> <div class="G">pāde pakkhālayassu te.</div> </td> </tr> </table> </div>
</div>
<div class="q" id="p_19Vv_828"> <div class="divNumber">985.</div> <div class="p"> <table class="singleColumn"> <tr> <td> <div class="pN">828</div> <div class="G">Idampi pānīyaṁ sītaṁ,</div> </td> </tr> <tr> <td> <div class="G">ābhataṁ girigabbharā;</div> </td> </tr> <tr> <td> <div class="G">Rājaputta tato pitvā,</div> </td> </tr> <tr> <td> <div class="G">santhatasmiṁ upāvisā”ti.</div> </td> </tr> </table> </div>
</div>
<div class="q" id="p_19Vv_829"> <div class="divNumber">986.</div> <div class="p"> <table class="singleColumn"> <tr> <td> <div class="pN">829</div> <div class="G">“Kalyāṇī vata te vācā,</div> </td> </tr> <tr> <td> <div class="G">Savanīyā mahāmuni;</div> </td> </tr> <tr> <td> <div class="G">Nelā atthavatī vaggu,</div> </td> </tr> <tr> <td> <div class="G">Mantvā atthañca bhāsasi.</div> </td> </tr> </table> </div>
</div>
<div class="q" id="p_19Vv_830"> <div class="divNumber">987.</div> <div class="p"> <table class="singleColumn"> <tr> <td> <div class="pN">830</div> <div class="G">Kā te rati vane viharato,</div> </td> </tr> <tr> <td> <div class="G">Isinisabha vadehi puṭṭho;</div> </td> </tr> <tr> <td> <div class="G">Tava vacanapathaṁ nisāmayitvā,</div> </td> </tr> <tr> <td> <div class="G">Atthadhammapadaṁ samācaremase”ti.</div> </td> </tr> </table> </div>
</div>
<div class="q" id="p_19Vv_831"> <div class="divNumber">988.</div> <div class="p"> <table class="singleColumn"> <tr> <td> <div class="pN">831</div> <div class="G">“Ahiṁsā sabbapāṇīnaṁ,</div> </td> </tr> <tr> <td> <div class="G">kumāramhāka ruccati;</div> </td> </tr> <tr> <td> <div class="G">Theyyā ca aticārā ca,</div> </td> </tr> <tr> <td> <div class="G">majjapānā ca ārati.</div> </td> </tr> </table> </div>
</div>
<div class="q" id="p_19Vv_832"> <div class="divNumber">989.</div> <div class="p"> <table class="singleColumn"> <tr> <td> <div class="pN">832</div> <div class="G">Ārati samacariyā ca,</div> </td> </tr> <tr> <td> <div class="G">bāhusaccaṁ kataññutā;</div> </td> </tr> <tr> <td> <div class="G">Diṭṭheva dhamme pāsaṁsā,</div> </td> </tr> <tr> <td> <div class="G">dhammā ete pasaṁsiyāti.</div> </td> </tr> </table> </div>
</div>
<div class="q" id="p_19Vv_833"> <div class="divNumber">990.</div> <div class="p"> <table class="singleColumn"> <tr> <td> <div class="pN">833</div> <div class="G">Santike maraṇaṁ tuyhaṁ,</div> </td> </tr> <tr> <td> <div class="G">oraṁ māsehi pañcahi;</div> </td> </tr> <tr> <td> <div class="G">Rājaputta vijānāhi,</div> </td> </tr> <tr> <td> <div class="G">attānaṁ parimocayā”ti.</div> </td> </tr> </table> </div>
</div>
<div class="q" id="p_19Vv_834"> <div class="divNumber">991.</div> <div class="p"> <table class="singleColumn"> <tr> <td> <div class="pN">834</div> <div class="G">“Katamaṁ svāhaṁ janapadaṁ gantvā,</div> </td> </tr> <tr> <td> <div class="G">Kiṁ kammaṁ kiñca porisaṁ;</div> </td> </tr> <tr> <td> <div class="G">Kāya vā pana vijjāya,</div> </td> </tr> <tr> <td> <div class="G">Bhaveyyaṁ ajarāmaro”ti.</div> </td> </tr> </table> </div>
</div>
<div class="q" id="p_19Vv_835"> <div class="divNumber">992.</div> <div class="p"> <table class="singleColumn"> <tr> <td> <div class="pN">835</div> <div class="G">“Na vijjate so padeso,</div> </td> </tr> <tr> <td> <div class="G">kammaṁ vijjā ca porisaṁ;</div> </td> </tr> <tr> <td> <div class="G">Yattha gantvā bhave macco,</div> </td> </tr> <tr> <td> <div class="G">rājaputtājarāmaro.</div> </td> </tr> </table> </div>
</div>
<div class="q" id="p_19Vv_836"> <div class="divNumber">993.</div> <div class="p"> <table class="singleColumn"> <tr> <td> <div class="pN">836</div> <div class="G">Mahaddhanā mahābhogā,</div> </td> </tr> <tr> <td> <div class="G">raṭṭhavantopi khattiyā;</div> </td> </tr> <tr> <td> <div class="G">Pahūtadhanadhaññāse,</div> </td> </tr> <tr> <td> <div class="G">tepi no ajarāmarā.</div> </td> </tr> </table> </div>
</div>
<div class="q" id="p_19Vv_837"> <div class="divNumber">994.</div> <div class="p"> <table class="singleColumn"> <tr> <td> <div class="pN">837</div> <div class="G">Yadi te sutā andhakaveṇḍuputtā,</div> </td> </tr> <tr> <td> <div class="G">Sūrā vīrā vikkantappahārino;</div> </td> </tr> <tr> <td> <div class="G">Tepi āyukkhayaṁ pattā,</div> </td> </tr> <tr> <td> <div class="G">Viddhastā sassatīsamā.</div> </td> </tr> </table> </div>
</div>
<div class="q" id="p_19Vv_838"> <div class="divNumber">995.</div> <div class="p"> <table class="singleColumn"> <tr> <td> <div class="pN">838</div> <div class="G">Khattiyā brāhmaṇā vessā,</div> </td> </tr> <tr> <td> <div class="G">suddā caṇḍālapukkusā;</div> </td> </tr> <tr> <td> <div class="G">Ete caññe ca jātiyā,</div> </td> </tr> <tr> <td> <div class="G">tepi no ajarāmarā.</div> </td> </tr> </table> </div>
</div>
<div class="q" id="p_19Vv_839"> <div class="divNumber">996.</div> <div class="p"> <table class="singleColumn"> <tr> <td> <div class="pN">839</div> <div class="G">Ye mantaṁ parivattenti,</div> </td> </tr> <tr> <td> <div class="G">chaḷaṅgaṁ brahmacintitaṁ;</div> </td> </tr> <tr> <td> <div class="G">Ete caññe ca vijjāya,</div> </td> </tr> <tr> <td> <div class="G">tepi no ajarāmarā.</div> </td> </tr> </table> </div>
</div>
<div class="q" id="p_19Vv_840"> <div class="divNumber">997.</div> <div class="p"> <table class="singleColumn"> <tr> <td> <div class="pN">840</div> <div class="G">Isayo cāpi ye santā,</div> </td> </tr> <tr> <td> <div class="G">saññatattā tapassino;</div> </td> </tr> <tr> <td> <div class="G">Sarīraṁ tepi kālena,</div> </td> </tr> <tr> <td> <div class="G">vijahanti tapassino.</div> </td> </tr> </table> </div>
</div>
<div class="q" id="p_19Vv_841"> <div class="divNumber">998.</div> <div class="p"> <table class="singleColumn"> <tr> <td> <div class="pN">841</div> <div class="G">Bhāvitattāpi arahanto,</div> </td> </tr> <tr> <td> <div class="G">katakiccā anāsavā;</div> </td> </tr> <tr> <td> <div class="G">Nikkhipanti imaṁ dehaṁ,</div> </td> </tr> <tr> <td> <div class="G">puññapāpaparikkhayā”ti.</div> </td> </tr> </table> </div>
</div>
<div class="q" id="p_19Vv_842"> <div class="divNumber">999.</div> <div class="p"> <table class="singleColumn"> <tr> <td> <div class="pN">842</div> <div class="G">“Subhāsitā atthavatī,</div> </td> </tr> <tr> <td> <div class="G">gāthāyo te mahāmuni;</div> </td> </tr> <tr> <td> <div class="G">Nijjhattomhi subhaṭṭhena,</div> </td> </tr> <tr> <td> <div class="G">tvañca me saraṇaṁ bhavā”ti.</div> </td> </tr> </table> </div>
</div>
<div class="q" id="p_19Vv_843"> <div class="divNumber">1000.</div> <div class="p"> <table class="singleColumn"> <tr> <td> <div class="pN">843</div> <div class="G">“Mā maṁ tvaṁ saraṇaṁ gaccha,</div> </td> </tr> <tr> <td> <div class="G">tameva saraṇaṁ vaja;</div> </td> </tr> <tr> <td> <div class="G">Sakyaputtaṁ mahāvīraṁ,</div> </td> </tr> <tr> <td> <div class="G">yamahaṁ saraṇaṁ gato”ti.</div> </td> </tr> </table> </div>
</div>
<div class="q" id="p_19Vv_844"> <div class="divNumber">1001.</div> <div class="p"> <table class="singleColumn"> <tr> <td> <div class="pN">844</div> <div class="G">“Katarasmiṁ so janapade,</div> </td> </tr> <tr> <td> <div class="G">satthā tumhāka mārisa;</div> </td> </tr> <tr> <td> <div class="G">Ahampi daṭṭhuṁ gacchissaṁ,</div> </td> </tr> <tr> <td> <div class="G">jinaṁ appaṭipuggalan”ti.</div> </td> </tr> </table> </div>
</div>
<div class="q" id="p_19Vv_845"> <div class="divNumber">1002.</div> <div class="p"> <table class="singleColumn"> <tr> <td> <div class="pN">845</div> <div class="G">“Puratthimasmiṁ janapade,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Tatthāsi purisājañño,</div> </td> </tr> <tr> <td> <div class="G">so ca kho parinibbuto”ti.</div> </td> </tr> </table> </div>
</div>
<div class="q" id="p_19Vv_846"> <div class="divNumber">1003.</div> <div class="p"> <table class="singleColumn"> <tr> <td> <div class="pN">846</div> <div class="G">“Sace hi buddho tiṭṭheyya,</div> </td> </tr> <tr> <td> <div class="G">Satthā tumhāka mārisa;</div> </td> </tr> <tr> <td> <div class="G">Yojanāni sahassāni,</div> </td> </tr> <tr> <td> <div class="G">Gaccheyyaṁ payirupāsituṁ.</div> </td> </tr> </table> </div>
</div>
<div class="q" id="p_19Vv_847"> <div class="divNumber">1004.</div> <div class="p"> <table class="singleColumn"> <tr> <td> <div class="pN">847</div> <div class="G">Yato ca kho parinibbuto,</div> </td> </tr> <tr> <td> <div class="G">satthā tumhāka mārisa;</div> </td> </tr> <tr> <td> <div class="G">Nibbutampi mahāvīraṁ,</div> </td> </tr> <tr> <td> <div class="G">gacchāmi saraṇaṁ ahaṁ.</div> </td> </tr> </table> </div>
</div>
<div class="q" id="p_19Vv_848"> <div class="divNumber">1005.</div> <div class="p"> <table class="singleColumn"> <tr> <td> <div class="pN">848</div> <div class="G">Upemi saraṇaṁ buddhaṁ,</div> </td> </tr> <tr> <td> <div class="G">dhammañcāpi anuttaraṁ;</div> </td> </tr> <tr> <td> <div class="G">Saṁghañca naradevassa,</div> </td> </tr> <tr> <td> <div class="G">gacchāmi saraṇaṁ ahaṁ.</div> </td> </tr> </table> </div>
</div>
<div class="q" id="p_19Vv_849"> <div class="divNumber">1006.</div> <div class="p"> <table class="singleColumn"> <tr> <td> <div class="pN">849</div> <div class="G">Pāṇātipātā viramāmi khippaṁ,</div> </td> </tr> <tr> <td> <div class="G">Loke adinnaṁ parivajjayāmi;</div> </td> </tr> <tr> <td> <div class="G">Amajjapo no ca musā bhaṇāmi,</div> </td> </tr> <tr> <td> <div class="G">Sakena dārena ca homi tuṭṭho”ti.</div> </td> </tr> </table> </div>
</div>
<div class="q" id="p_19Vv_850"> <div class="divNumber">1007.</div> <div class="p"> <table class="singleColumn"> <tr> <td> <div class="pN">850</div> <div class="G">“Sahassaraṁsīva yathā mahappabho,</div> </td> </tr> <tr> <td> <div class="G">Disaṁ yathā bhāti nabhe anukkamaṁ;</div> </td> </tr> <tr> <td> <div class="G">Tathāpakāro tavāyaṁ mahāratho,</div> </td> </tr> <tr> <td> <div class="G">Samantato yojanasattamāyato.</div> </td> </tr> </table> </div>
</div>
<div class="q" id="p_19Vv_851"> <div class="divNumber">1008.</div> <div class="p"> <table class="singleColumn"> <tr> <td> <div class="pN">851</div> <div class="G">Suvaṇṇapaṭṭehi samantamotthaṭo,</div> </td> </tr> <tr> <td> <div class="G">Urassa muttāhi maṇīhi cittito;</div> </td> </tr> <tr> <td> <div class="G">Lekhā suvaṇṇassa ca rūpiyassa ca,</div> </td> </tr> <tr> <td> <div class="G">Sobhenti veḷuriyamayā sunimmitā.</div> </td> </tr> </table> </div>
</div>
<div class="q" id="p_19Vv_852"> <div class="divNumber">1009.</div> <div class="p"> <table class="singleColumn"> <tr> <td> <div class="pN">852</div> <div class="G">Sīsañcidaṁ veḷuriyassa nimmitaṁ,</div> </td> </tr> <tr> <td> <div class="G">Yugañcidaṁ lohitakāya cittitaṁ;</div> </td> </tr> <tr> <td> <div class="G">Yuttā suvaṇṇassa ca rūpiyassa ca,</div> </td> </tr> <tr> <td> <div class="G">Sobhanti assā ca ime manojavā.</div> </td> </tr> </table> </div>
</div>
<div class="q" id="p_19Vv_853"> <div class="divNumber">1010.</div> <div class="p"> <table class="singleColumn"> <tr> <td> <div class="pN">853</div> <div class="G">So tiṭṭhasi hemarathe adhiṭṭhito,</div> </td> </tr> <tr> <td> <div class="G">Devānamindova sahassavāhano;</div> </td> </tr> <tr> <td> <div class="G">Pucchāmi tāhaṁ yasavanta kovidaṁ,</div> </td> </tr> <tr> <td> <div class="G">Kathaṁ tayā laddho ayaṁ uḷāro”ti.</div> </td> </tr> </table> </div>
</div>
<div class="q" id="p_19Vv_854"> <div class="divNumber">1011.</div> <div class="p"> <table class="singleColumn"> <tr> <td> <div class="pN">854</div> <div class="G">“Sujāto nāmahaṁ bhante,</div> </td> </tr> <tr> <td> <div class="G">rājaputto pure ahuṁ;</div> </td> </tr> <tr> <td> <div class="G">Tvañca maṁ anukampāya,</div> </td> </tr> <tr> <td> <div class="G">saññamasmiṁ nivesayi.</div> </td> </tr> </table> </div>
</div>
<div class="q" id="p_19Vv_855"> <div class="divNumber">1012.</div> <div class="p"> <table class="singleColumn"> <tr> <td> <div class="pN">855</div> <div class="G">Khīṇāyukañca maṁ ñatvā,</div> </td> </tr> <tr> <td> <div class="G">sarīraṁ pādāsi satthuno;</div> </td> </tr> <tr> <td> <div class="G">Imaṁ sujāta pūjehi,</div> </td> </tr> <tr> <td> <div class="G">taṁ te atthāya hehiti.</div> </td> </tr> </table> </div>
</div>
<div class="q" id="p_19Vv_856"> <div class="divNumber">1013.</div> <div class="p"> <table class="singleColumn"> <tr> <td> <div class="pN">856</div> <div class="G">Tāhaṁ gandhehi mālehi,</div> </td> </tr> <tr> <td> <div class="G">pūjayitvā samuyyuto;</div> </td> </tr> <tr> <td> <div class="G">Pahāya mānusaṁ dehaṁ,</div> </td> </tr> <tr> <td> <div class="G">upapannomhi nandanaṁ.</div> </td> </tr> </table> </div>
</div>
<div class="q" id="p_19Vv_857"> <div class="divNumber">1014.</div> <div class="p"> <table class="singleColumn"> <tr> <td> <div class="pN">857</div> <div class="G">Nandane ca vane ramme,</div> </td> </tr> <tr> <td> <div class="G">nānādijagaṇāyute;</div> </td> </tr> <tr> <td> <div class="G">Ramāmi naccagītehi,</div> </td> </tr> <tr> <td> <div class="G">accharāhi purakkhato”ti.</div> </td> </tr> </table> </div>
</div>
<div class="CENTER" id="p_19Vv_858">
<span class="pN">858</span>Cūḷarathavimānaṁ terasamaṁ.</div>
</html>
