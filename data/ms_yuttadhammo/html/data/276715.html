<html>
<div class="i">2.4.8.9 Sokāvāsasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Kumāribhūtavagga</div>
<div class="h">Sokāvāsasikkhāpada</div>
<div class="q" id="p_2V_3384"> <div class="divNumber">1158.</div> <div class="p">
<span class="pN">3384</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena thullanandā bhikkhunī purisasaṁsaṭṭhaṁ kumārakasaṁsaṭṭhaṁ caṇḍiṁ sokāvāsaṁ caṇḍakāḷiṁ sikkhamānaṁ vuṭṭhāpeti. </div>
</div>
<div class="q" id="p_2V_3385"> <div class="p">
<span class="pN">3385</span>Yā tā bhikkhuniyo appicchā…pe… tā ujjhāyanti khiyyanti vipācenti— “kathañhi nāma ayyā thullanandā purisasaṁsaṭṭhaṁ kumārakasaṁsaṭṭhaṁ caṇḍiṁ sokāvāsaṁ caṇḍakāḷiṁ sikkhamānaṁ vuṭṭhāpessatī”ti…pe… “saccaṁ kira, bhikkhave, thullanandā bhikkhunī purisasaṁsaṭṭhaṁ kumārakasaṁsaṭṭhaṁ caṇḍiṁ sokāvāsaṁ caṇḍakāḷiṁ sikkhamānaṁ vuṭṭhāpetī”ti? “Saccaṁ, bhagavā”ti. Vigarahi buddho bhagavā…pe… kathañhi nāma, bhikkhave, thullanandā bhikkhunī purisasaṁsaṭṭhaṁ kumārakasaṁsaṭṭhaṁ caṇḍiṁ sokāvāsaṁ caṇḍakāḷiṁ sikkhamānaṁ vuṭṭhāpessati. Netaṁ, bhikkhave, appasannānaṁ vā pasādāya…pe… evañca pana, bhikkhave, bhikkhuniyo imaṁ sikkhāpadaṁ uddisantu— </div>
</div>
<div class="q" id="p_2V_3386"> <div class="divNumber">1159.</div> <div class="p">
<span class="pN">3386</span><span class="bold">“Yā pana bhikkhunī purisasaṁsaṭṭhaṁ kumārakasaṁsaṭṭhaṁ caṇḍiṁ sokāvāsaṁ sikkhamānaṁ vuṭṭhāpeyya, pācittiyan”</span>ti. (<span class="italic">79</span>:<span class="bold">134</span>) </div>
</div>
<div class="q" id="p_2V_3387"> <div class="divNumber">1160.</div> <div class="p">
<span class="pN">3387</span><span class="bold">Yā panā</span>ti yā yādisā…pe… <span class="bold">bhikkhunī</span>ti…pe… ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_3388"> <div class="p">
<span class="pN">3388</span><span class="bold">Puriso</span> nāma pattavīsativasso. <span class="bold">Kumārako</span> nāma appattavīsativasso. <span class="bold">Saṁsaṭṭhā</span> nāma ananulomikena kāyikavācasikena saṁsaṭṭhā. <span class="bold">Caṇḍī</span> nāma kodhanā vuccati. </div>
</div>
<div class="q" id="p_2V_3389"> <div class="p">
<span class="pN">3389</span><span class="bold">Sokāvāsā</span> nāma paresaṁ dukkhaṁ uppādeti, sokaṁ āvisati. <span class="bold">Sikkhamānā</span> nāma dve vassāni chasu dhammesu sikkhitasikkhā. <span class="bold">Vuṭṭhāpeyyā</span>ti upasampādeyya. </div>
</div>
<div class="q" id="p_2V_3390"> <div class="p">
<span class="pN">3390</span>“Vuṭṭhāpessāmī”ti gaṇaṁ vā ācariniṁ vā pattaṁ vā cīvaraṁ vā pariyesati, sīmaṁ vā sammannati, āpatti dukkaṭassa. Ñattiyā dukkaṭaṁ. Dvīhi kammavācāhi dukkaṭā. Kammavācāpariyosāne upajjhāyāya āpatti pācittiyassa; gaṇassa ca ācariniyā ca āpatti dukkaṭassa. </div>
</div>
<div class="q" id="p_2V_3391"> <div class="divNumber">1161.</div> <div class="p">
<span class="pN">3391</span>Anāpatti— ajānantī vuṭṭhāpeti, ummattikāya, ādikammikāyāti. </div>
</div>
<div class="CENTER" id="p_2V_3392">
<span class="pN">3392</span>Navamasikkhāpadaṁ niṭṭhitaṁ.</div>
</html>
