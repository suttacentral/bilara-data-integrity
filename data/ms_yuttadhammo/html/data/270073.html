<html>
<div class="i">17.2.3 Tikaniddesa</div>
<div class="h">Khuddakavatthuvibhaṅga</div>
<div class="h">Niddesa</div>
<div class="h">Tikaniddesa</div>
<div class="q" id="p_30Vbh_2715"> <div class="divNumber">909.</div> <div class="p">
<span class="pN">2715</span>Tattha katamāni tīṇi akusalamūlāni? Lobho, doso, moho. </div>
</div>
<div class="q" id="p_30Vbh_2716"> <div class="p">
<span class="pN">2716</span>Tattha katamo lobho? Yo rāgo sārāgo anunayo anurodho nandī nandirāgo cittassa sārāgo icchā mucchā ajjhosānaṁ gedho parigedho saṅgo paṅko ejā māyā janikā sañjananī sibbinī jālinī saritā visattikā sotaṁ visaṭā āyūhanī dutiyā paṇidhi bhavanetti vanaṁ vanatho santhavo sineho apekkhā paṭibandhu āsā āsīsanā āsīsitattaṁ rūpāsā saddāsā gandhāsā rasāsā phoṭṭhabbāsā lābhāsā dhanāsā puttāsā jīvitāsā jappā abhijappā jappanā jappitattaṁ loluppaṁ loluppāyanā loluppāyitattaṁ pucchañjikatā sādhukamyatā adhammarāgo visamalobho nikanti nikāmanā patthanā pihanā sampatthanā kāmataṇhā bhavataṇhā vibhavataṇhā rūpataṇhā arūpataṇhā nirodhataṇhā saddataṇhā gandhataṇhā rasataṇhā phoṭṭhabbataṇhā dhammataṇhā ogho yogo gantho upādānaṁ āvaraṇaṁ nīvaraṇaṁ chadanaṁ bandhanaṁ upakkileso anusayo pariyuṭṭhānaṁ latā vevicchaṁ dukkhamūlaṁ dukkhanidānaṁ dukkhappabhavo mārapāso mārabaḷisaṁ māravisayo taṇhānadī taṇhājālaṁ taṇhāgaddulaṁ taṇhāsamuddo abhijjhā lobho akusalamūlaṁ— ayaṁ vuccati “lobho”. </div>
</div>
<div class="q" id="p_30Vbh_2717"> <div class="p">
<span class="pN">2717</span>Tattha katamo doso? “Anatthaṁ me acarī”ti āghāto jāyati, “anatthaṁ me caratī”ti āghāto jāyati, “anatthaṁ me carissatī”ti āghāto jāyati, “piyassa me manāpassa anatthaṁ acari…pe… anatthaṁ carati…pe… anatthaṁ carissatī”ti āghāto jāyati, “appiyassa me amanāpassa atthaṁ acari…pe… atthaṁ carati…pe… atthaṁ carissatī”ti āghāto jāyati, aṭṭhāne vā pana āghāto jāyati. Yo evarūpo cittassa āghāto paṭighāto paṭighaṁ paṭivirodho kopo pakopo sampakopo doso padoso sampadoso cittassa byāpatti manopadoso kodho kujjhanā kujjhitattaṁ doso dussanā dussitattaṁ byāpatti byāpajjanā byāpajjitattaṁ virodho paṭivirodho caṇḍikkaṁ asuropo anattamanatā cittassa— ayaṁ vuccati “doso”. </div>
</div>
<div class="q" id="p_30Vbh_2718"> <div class="p">
<span class="pN">2718</span>Tattha katamo moho? Dukkhe aññāṇaṁ, dukkhasamudaye aññāṇaṁ, dukkhanirodhe aññāṇaṁ, dukkhanirodhagāminiyā paṭipadāya aññāṇaṁ, pubbante aññāṇaṁ, aparante aññāṇaṁ, pubbantāparante aññāṇaṁ, idappaccayatā paṭiccasamuppannesu dhammesu aññāṇaṁ, yaṁ evarūpaṁ aññāṇaṁ adassanaṁ…pe… avijjālaṅgī moho akusalamūlaṁ— ayaṁ vuccati “moho”. Imāni tīṇi akusalamūlāni. (1) </div>
</div>
<div class="q" id="p_30Vbh_2719"> <div class="divNumber">910.</div> <div class="p">
<span class="pN">2719</span>Tattha katame tayo akusalavitakkā? Kāmavitakko, byāpādavitakko, vihiṁsāvitakko. </div>
</div>
<div class="q" id="p_30Vbh_2720"> <div class="p">
<span class="pN">2720</span>Tattha katamo kāmavitakko? Kāmapaṭisaṁyutto takko vitakko micchāsaṅkappo— ayaṁ vuccati “kāmavitakko”. </div>
</div>
<div class="q" id="p_30Vbh_2721"> <div class="p">
<span class="pN">2721</span>Tattha katamo byāpādavitakko? Byāpādapaṭisaṁyutto takko vitakko micchāsaṅkappo— ayaṁ vuccati “byāpādavitakko”. </div>
</div>
<div class="q" id="p_30Vbh_2722"> <div class="p">
<span class="pN">2722</span>Tattha katamo vihiṁsāvitakko? Vihiṁsāpaṭisaṁyutto takko vitakko micchāsaṅkappo— ayaṁ vuccati “vihiṁsāvitakko”. Ime tayo akusalavitakkā. (2) </div>
</div>
<div class="q" id="p_30Vbh_2723"> <div class="divNumber">911.</div> <div class="p">
<span class="pN">2723</span>Tattha katamā tisso akusalasaññā? Kāmasaññā, byāpādasaññā, vihiṁsāsaññā. </div>
</div>
<div class="q" id="p_30Vbh_2724"> <div class="p">
<span class="pN">2724</span>Tattha katamā kāmasaññā? Kāmapaṭisaṁyuttā saññā sañjānanā sañjānitattaṁ— ayaṁ vuccati “kāmasaññā”. </div>
</div>
<div class="q" id="p_30Vbh_2725"> <div class="p">
<span class="pN">2725</span>Tattha katamā byāpādasaññā? Byāpādapaṭisaṁyuttā saññā sañjānanā sañjānitattaṁ— ayaṁ vuccati “byāpādasaññā”. </div>
</div>
<div class="q" id="p_30Vbh_2726"> <div class="p">
<span class="pN">2726</span>Tattha katamā vihiṁsāsaññā? Vihiṁsāpaṭisaṁyuttā saññā sañjānanā sañjānitattaṁ— ayaṁ vuccati “vihiṁsāsaññā”. Imā tisso akusalasaññā. (3) </div>
</div>
<div class="q" id="p_30Vbh_2727"> <div class="divNumber">912.</div> <div class="p">
<span class="pN">2727</span>Tattha katamā tisso akusaladhātuyo? Kāmadhātu, byāpādadhātu, vihiṁsādhātu. </div>
</div>
<div class="q" id="p_30Vbh_2728"> <div class="p">
<span class="pN">2728</span>Tattha katamā kāmadhātu? Kāmavitakko kāmadhātu. Byāpādavitakko byāpādadhātu. Vihiṁsāvitakko vihiṁsādhātu. </div>
</div>
<div class="q" id="p_30Vbh_2729"> <div class="p">
<span class="pN">2729</span>Tattha katamo kāmavitakko? Kāmapaṭisaṁyutto takko vitakko micchāsaṅkappo— ayaṁ vuccati “kāmavitakko”. </div>
</div>
<div class="q" id="p_30Vbh_2730"> <div class="p">
<span class="pN">2730</span>Tattha katamo byāpādavitakko? Byāpādapaṭisaṁyutto takko vitakko micchāsaṅkappo— ayaṁ vuccati “byāpādavitakko”. </div>
</div>
<div class="q" id="p_30Vbh_2731"> <div class="p">
<span class="pN">2731</span>Tattha katamo vihiṁsāvitakko? Vihiṁsāpaṭisaṁyutto takko vitakko micchāsaṅkappo— ayaṁ vuccati “vihiṁsāvitakko”. Imā tisso akusaladhātuyo. (4) </div>
</div>
<div class="q" id="p_30Vbh_2732"> <div class="divNumber">913.</div> <div class="p">
<span class="pN">2732</span>Tattha katamāni tīṇi duccaritāni? Kāyaduccaritaṁ, vacīduccaritaṁ, manoduccaritaṁ. </div>
</div>
<div class="q" id="p_30Vbh_2733"> <div class="p">
<span class="pN">2733</span>Tattha katamaṁ kāyaduccaritaṁ? Pāṇātipāto, adinnādānaṁ, kāmesumicchācāro— idaṁ vuccati “kāyaduccaritaṁ”. </div>
</div>
<div class="q" id="p_30Vbh_2734"> <div class="p">
<span class="pN">2734</span>Tattha katamaṁ vacīduccaritaṁ? Musāvādo, pisuṇā vācā, pharusā vācā, samphappalāpo— idaṁ vuccati “vacīduccaritaṁ”. </div>
</div>
<div class="q" id="p_30Vbh_2735"> <div class="p">
<span class="pN">2735</span>Tattha katamaṁ manoduccaritaṁ? Abhijjhā, byāpādo, micchādiṭṭhi— idaṁ vuccati “manoduccaritaṁ”. </div>
</div>
<div class="q" id="p_30Vbh_2736"> <div class="p">
<span class="pN">2736</span>Tattha katamaṁ kāyaduccaritaṁ? Akusalaṁ kāyakammaṁ kāyaduccaritaṁ, akusalaṁ vacīkammaṁ vacīduccaritaṁ, akusalaṁ manokammaṁ manoduccaritaṁ. </div>
</div>
<div class="q" id="p_30Vbh_2737"> <div class="p">
<span class="pN">2737</span>Tattha katamaṁ akusalaṁ kāyakammaṁ? Akusalā kāyasañcetanā akusalaṁ kāyakammaṁ, akusalā vacīsañcetanā akusalaṁ vacīkammaṁ, akusalā manosañcetanā akusalaṁ manokammaṁ. Imāni tīṇi duccaritāni. (5) </div>
</div>
<div class="q" id="p_30Vbh_2738"> <div class="divNumber">914.</div> <div class="p">
<span class="pN">2738</span>Tattha katame tayo āsavā? Kāmāsavo, bhavāsavo, avijjāsavo. </div>
</div>
<div class="q" id="p_30Vbh_2739"> <div class="p">
<span class="pN">2739</span>Tattha katamo kāmāsavo? Yo kāmesu kāmacchando kāmarāgo kāmanandī kāmataṇhā kāmasineho kāmapariḷāho kāmamucchā kāmajjhosānaṁ— ayaṁ vuccati “kāmāsavo”. </div>
</div>
<div class="q" id="p_30Vbh_2740"> <div class="p">
<span class="pN">2740</span>Tattha katamo bhavāsavo? Yo bhavesu bhavacchando…pe… bhavajjhosānaṁ— ayaṁ vuccati “bhavāsavo”. </div>
</div>
<div class="q" id="p_30Vbh_2741"> <div class="p">
<span class="pN">2741</span>Tattha katamo avijjāsavo? Dukkhe aññāṇaṁ…pe… avijjālaṅgī moho akusalamūlaṁ— ayaṁ vuccati “avijjāsavo”. Ime tayo āsavā. (6) </div>
</div>
<div class="q" id="p_30Vbh_2742"> <div class="divNumber">915.</div> <div class="p">
<span class="pN">2742</span>Tattha katamāni tīṇi saṁyojanāni? Sakkāyadiṭṭhi, vicikicchā, sīlabbataparāmāso. </div>
</div>
<div class="q" id="p_30Vbh_2743"> <div class="p">
<span class="pN">2743</span>Tattha katamā sakkāyadiṭṭhi? Idha assutavā puthujjano ariyānaṁ adassāvī ariyadhammassa akovido ariyadhamme avinīto, sappurisānaṁ adassāvī sappurisadhammassa akovido sappurisadhamme avinīto— rūpaṁ attato samanupassati rūpavantaṁ vā attānaṁ attani vā rūpaṁ rūpasmiṁ vā attānaṁ. Vedanaṁ…pe… saññaṁ…pe… saṅkhāre…pe… viññāṇaṁ attato samanupassati viññāṇavantaṁ vā attānaṁ attani vā viññāṇaṁ viññāṇasmiṁ vā attānaṁ. Yā evarūpā diṭṭhi diṭṭhigataṁ…pe… vipariyāsaggāho— ayaṁ vuccati “sakkāyadiṭṭhi”. </div>
</div>
<div class="q" id="p_30Vbh_2744"> <div class="p">
<span class="pN">2744</span>Tattha katamā vicikicchā? Satthari kaṅkhati vicikicchati, dhamme kaṅkhati vicikicchati, saṁghe kaṅkhati vicikicchati, sikkhāya kaṅkhati vicikicchati, pubbante kaṅkhati vicikicchati, aparante kaṅkhati vicikicchati, pubbantāparante kaṅkhati vicikicchati, idappaccayatāpaṭiccasamuppannesu dhammesu kaṅkhati vicikicchati. Yā evarūpā kaṅkhā kaṅkhāyanā kaṅkhāyitattaṁ thambhitattaṁ cittassa manovilekho— ayaṁ vuccati “vicikicchā”. </div>
</div>
<div class="q" id="p_30Vbh_2745"> <div class="p">
<span class="pN">2745</span>Tattha katamo sīlabbataparāmāso? “Ito bahiddhā samaṇabrāhmaṇānaṁ sīlena suddhi vatena suddhi sīlabbatena suddhī”ti— yā evarūpā diṭṭhi diṭṭhigataṁ…pe… vipariyāsaggāho— ayaṁ vuccati “sīlabbataparāmāso”. Imāni tīṇi saṁyojanāni. (7) </div>
</div>
<div class="q" id="p_30Vbh_2746"> <div class="divNumber">916.</div> <div class="p">
<span class="pN">2746</span>Tattha katamā tisso taṇhā? Kāmataṇhā, bhavataṇhā, vibhavataṇhā. </div>
</div>
<div class="q" id="p_30Vbh_2747"> <div class="p">
<span class="pN">2747</span>Tattha katamā bhavataṇhā? Bhavadiṭṭhisahagato rāgo sārāgo cittassa sārāgo— ayaṁ vuccati “bhavataṇhā”. </div>
</div>
<div class="q" id="p_30Vbh_2748"> <div class="p">
<span class="pN">2748</span>Tattha katamā vibhavataṇhā? Ucchedadiṭṭhisahagato rāgo sārāgo cittassa sārāgo— ayaṁ vuccati “vibhavataṇhā”. Avasesā taṇhā kāmataṇhā. </div>
</div>
<div class="q" id="p_30Vbh_2749"> <div class="p">
<span class="pN">2749</span>Tattha katamā kāmataṇhā? Kāmadhātupaṭisaṁyutto rāgo sārāgo cittassa sārāgo— ayaṁ vuccati “kāmataṇhā”. </div>
</div>
<div class="q" id="p_30Vbh_2750"> <div class="p">
<span class="pN">2750</span>( ) Rūpadhātuarūpadhātupaṭisaṁyutto rāgo sārāgo cittassa sārāgo— ayaṁ vuccati “bhavataṇhā”. </div>
</div>
<div class="q" id="p_30Vbh_2751"> <div class="p">
<span class="pN">2751</span>( ) Ucchedadiṭṭhisahagato rāgo sārāgo cittassa sārāgo— ayaṁ vuccati “vibhavataṇhā”. Imā tisso taṇhā. (8) </div>
</div>
<div class="q" id="p_30Vbh_2752"> <div class="divNumber">917.</div> <div class="p">
<span class="pN">2752</span>Tattha katamā aparāpi tisso taṇhā? Kāmataṇhā, rūpataṇhā, arūpataṇhā. </div>
</div>
<div class="q" id="p_30Vbh_2753"> <div class="p">
<span class="pN">2753</span>Tattha katamā kāmataṇhā? Kāmadhātupaṭisaṁyutto rāgo sārāgo cittassa sārāgo— ayaṁ vuccati “kāmataṇhā”. </div>
</div>
<div class="q" id="p_30Vbh_2754"> <div class="p">
<span class="pN">2754</span>Tattha katamā rūpataṇhā? Rūpadhātupaṭisaṁyutto rāgo sārāgo cittassa sārāgo— ayaṁ vuccati “rūpataṇhā”. </div>
</div>
<div class="q" id="p_30Vbh_2755"> <div class="p">
<span class="pN">2755</span>Tattha katamā arūpataṇhā? Arūpadhātupaṭisaṁyutto rāgo sārāgo cittassa sārāgo— ayaṁ vuccati “arūpataṇhā”. Imā tisso taṇhā. (9) </div>
</div>
<div class="q" id="p_30Vbh_2756"> <div class="divNumber">918.</div> <div class="p">
<span class="pN">2756</span>Tattha katamā aparāpi tisso taṇhā? Rūpataṇhā, arūpataṇhā, nirodhataṇhā. </div>
</div>
<div class="q" id="p_30Vbh_2757"> <div class="p">
<span class="pN">2757</span>Tattha katamā rūpataṇhā? Rūpadhātupaṭisaṁyutto rāgo sārāgo cittassa sārāgo— ayaṁ vuccati “rūpataṇhā”. </div>
</div>
<div class="q" id="p_30Vbh_2758"> <div class="p">
<span class="pN">2758</span>Tattha katamā arūpataṇhā? Arūpadhātupaṭisaṁyutto rāgo sārāgo cittassa sārāgo— ayaṁ vuccati “arūpataṇhā”. </div>
</div>
<div class="q" id="p_30Vbh_2759"> <div class="p">
<span class="pN">2759</span>Tattha katamā nirodhataṇhā? Ucchedadiṭṭhisahagato rāgo sārāgo cittassa sārāgo— ayaṁ vuccati “nirodhataṇhā”. Imā tisso taṇhā. (10) </div>
</div>
<div class="q" id="p_30Vbh_2760"> <div class="divNumber">919.</div> <div class="p">
<span class="pN">2760</span>Tattha katamā tisso esanā? Kāmesanā, bhavesanā, brahmacariyesanā. </div>
</div>
<div class="q" id="p_30Vbh_2761"> <div class="p">
<span class="pN">2761</span>Tattha katamā kāmesanā? Yo kāmesu kāmacchando…pe… kāmajjhosānaṁ— ayaṁ vuccati “kāmesanā”. </div>
</div>
<div class="q" id="p_30Vbh_2762"> <div class="p">
<span class="pN">2762</span>Tattha katamā bhavesanā? Yo bhavesu bhavacchando…pe… bhavajjhosānaṁ— ayaṁ vuccati “bhavesanā”. </div>
</div>
<div class="q" id="p_30Vbh_2763"> <div class="p">
<span class="pN">2763</span>Tattha katamā brahmacariyesanā? “Sassato loko”ti vā, “asassato loko”ti— vā…pe… “neva hoti na na hoti tathāgato paraṁ maraṇā”ti vā yā evarūpā diṭṭhi diṭṭhigataṁ…pe… vipariyāsaggāho— ayaṁ vuccati “brahmacariyesanā”. </div>
</div>
<div class="q" id="p_30Vbh_2764"> <div class="p">
<span class="pN">2764</span>Tattha katamā kāmesanā? Kāmarāgo, tadekaṭṭhaṁ akusalaṁ kāyakammaṁ vacīkammaṁ manokammaṁ— ayaṁ vuccati “kāmesanā”. </div>
</div>
<div class="q" id="p_30Vbh_2765"> <div class="p">
<span class="pN">2765</span>Tattha katamā bhavesanā? Bhavarāgo tadekaṭṭhaṁ akusalaṁ kāyakammaṁ vacīkammaṁ manokammaṁ— ayaṁ vuccati “bhavesanā”. </div>
</div>
<div class="q" id="p_30Vbh_2766"> <div class="p">
<span class="pN">2766</span>Tattha katamā brahmacariyesanā? Antaggāhikā diṭṭhi tadekaṭṭhaṁ akusalaṁ kāyakammaṁ vacīkammaṁ manokammaṁ— ayaṁ vuccati “brahmacariyesanā”. Imā tisso esanā. (11) </div>
</div>
<div class="q" id="p_30Vbh_2767"> <div class="divNumber">920.</div> <div class="p">
<span class="pN">2767</span>Tattha katamā tisso vidhā? “Seyyohamasmī”ti vidhā, “sadisohamasmī”ti vidhā, “hīnohamasmī”ti vidhā— imā tisso vidhā. (12) </div>
</div>
<div class="q" id="p_30Vbh_2768"> <div class="divNumber">921.</div> <div class="p">
<span class="pN">2768</span>Tattha katamāni tīṇi bhayāni? Jātibhayaṁ, jarābhayaṁ, maraṇabhayaṁ. </div>
</div>
<div class="q" id="p_30Vbh_2769"> <div class="p">
<span class="pN">2769</span>Tattha katamaṁ jātibhayaṁ? Jātiṁ paṭicca bhayaṁ bhayānakaṁ chambhitattaṁ lomahaṁso cetaso utrāso— idaṁ vuccati “jātibhayaṁ”. </div>
</div>
<div class="q" id="p_30Vbh_2770"> <div class="p">
<span class="pN">2770</span>Tattha katamaṁ jarābhayaṁ? Jaraṁ paṭicca bhayaṁ bhayānakaṁ chambhitattaṁ lomahaṁso cetaso utrāso— idaṁ vuccati “jarābhayaṁ”. </div>
</div>
<div class="q" id="p_30Vbh_2771"> <div class="p">
<span class="pN">2771</span>Tattha katamaṁ maraṇabhayaṁ? Maraṇaṁ paṭicca bhayaṁ bhayānakaṁ chambhitattaṁ lomahaṁso cetaso utrāso— idaṁ vuccati “maraṇabhayaṁ”. Imāni tīṇi bhayāni. (13) </div>
</div>
<div class="q" id="p_30Vbh_2772"> <div class="divNumber">922.</div> <div class="p">
<span class="pN">2772</span>Tattha katamāni tīṇi tamāni? Atītaṁ vā addhānaṁ ārabbha kaṅkhati vicikicchati nādhimuccati na sampasīdati, anāgataṁ vā addhānaṁ ārabbha kaṅkhati vicikicchati nādhimuccati na sampasīdati, etarahi vā paccuppannaṁ addhānaṁ ārabbha kaṅkhati vicikicchati nādhimuccati na sampasīdati— imāni tīṇi tamāni. (14) </div>
</div>
<div class="q" id="p_30Vbh_2773"> <div class="divNumber">923.</div> <div class="p">
<span class="pN">2773</span>Tattha katamāni tīṇi titthāyatanāni? Idhekacco samaṇo vā brāhmaṇo vā evaṁvādī hoti evaṁdiṭṭhī— “yaṁ kiñcāyaṁ purisapuggalo paṭisaṁvedeti sukhaṁ vā dukkhaṁ vā adukkhamasukhaṁ vā, sabbaṁ taṁ pubbe katahetū”ti; idha panekacco samaṇo vā brāhmaṇo vā evaṁvādī hoti evaṁdiṭṭhī— “yaṁ kiñcāyaṁ purisapuggalo paṭisaṁvedeti sukhaṁ vā dukkhaṁ vā adukkhamasukhaṁ vā, sabbaṁ taṁ issaranimmānahetū”ti; idha panekacco samaṇo vā brāhmaṇo vā evaṁvādī hoti evaṁdiṭṭhī— “yaṁ kiñcāyaṁ purisapuggalo paṭisaṁvedeti sukhaṁ vā dukkhaṁ vā adukkhamasukhaṁ vā, sabbaṁ taṁ ahetu appaccayā”ti— imāni tīṇi titthāyatanāni. (15) </div>
</div>
<div class="q" id="p_30Vbh_2774"> <div class="divNumber">924.</div> <div class="p">
<span class="pN">2774</span>Tattha katame tayo kiñcanā? Rāgo kiñcanaṁ, doso kiñcanaṁ, moho kiñcanaṁ— ime tayo kiñcanā. (16) </div>
</div>
<div class="q" id="p_30Vbh_2775"> <div class="p">
<span class="pN">2775</span>Tattha katamāni tīṇi aṅgaṇāni? Rāgo aṅgaṇaṁ, doso aṅgaṇaṁ, moho aṅgaṇaṁ— imāni tīṇi aṅgaṇāni. (17) </div>
</div>
<div class="q" id="p_30Vbh_2776"> <div class="p">
<span class="pN">2776</span>Tattha katamāni tīṇi malāni? Rāgo malaṁ, doso malaṁ, moho malaṁ— imāni tīṇi malāni. (18) </div>
</div>
<div class="q" id="p_30Vbh_2777"> <div class="p">
<span class="pN">2777</span>Tattha katamāni tīṇi visamāni? Rāgo visamaṁ, doso visamaṁ, moho visamaṁ— imāni tīṇi visamāni. (19) </div>
</div>
<div class="q" id="p_30Vbh_2778"> <div class="p">
<span class="pN">2778</span>Tattha katamāni aparānipi tīṇi visamāni? Kāyavisamaṁ, vacīvisamaṁ, manovisamaṁ— imāni tīṇi visamāni. (20) </div>
</div>
<div class="q" id="p_30Vbh_2779"> <div class="p">
<span class="pN">2779</span>Tattha katame tayo aggī? Rāgaggi, dosaggi, mohaggi— ime tayo aggī. (21) </div>
</div>
<div class="q" id="p_30Vbh_2780"> <div class="p">
<span class="pN">2780</span>Tattha katame tayo kasāvā? Rāgakasāvo, dosakasāvo, mohakasāvo— ime tayo kasāvā. (22) </div>
</div>
<div class="q" id="p_30Vbh_2781"> <div class="p">
<span class="pN">2781</span>Tattha katame aparepi tayo kasāvā? Kāyakasāvo, vacīkasāvo, manokasāvo— ime tayo kasāvā. (23) </div>
</div>
<div class="q" id="p_30Vbh_2782"> <div class="divNumber">925.</div> <div class="p">
<span class="pN">2782</span>Tattha katamā assādadiṭṭhi? Idhekacco samaṇo vā brāhmaṇo vā evaṁvādī hoti evaṁdiṭṭhī— “natthi kāmesu doso”ti. So kāmesu pātabyataṁ āpajjati. Ayaṁ vuccati “assādadiṭṭhi”. </div>
</div>
<div class="q" id="p_30Vbh_2783"> <div class="p">
<span class="pN">2783</span>Tattha katamā attānudiṭṭhi? Idha assutavā puthujjano ariyānaṁ adassāvī ariyadhammassa akovido ariyadhamme avinīto, sappurisānaṁ adassāvī sappurisadhammassa akovido sappurisadhamme avinīto— rūpaṁ attato samanupassati rūpavantaṁ vā attānaṁ attani vā rūpaṁ rūpasmiṁ vā attānaṁ. Vedanaṁ…pe… saññaṁ…pe… saṅkhāre…pe… viññāṇaṁ attato samanupassati viññāṇavantaṁ vā attānaṁ attani vā viññāṇaṁ viññāṇasmiṁ vā attānaṁ. Yā evarūpā diṭṭhi diṭṭhigataṁ…pe… vipariyāsaggāho— ayaṁ vuccati “attānudiṭṭhi”. </div>
</div>
<div class="q" id="p_30Vbh_2784"> <div class="p">
<span class="pN">2784</span>Tattha katamā micchādiṭṭhi? “Natthi dinnaṁ, natthi yiṭṭhaṁ…pe… ye imañca lokaṁ parañca lokaṁ sayaṁ abhiññā sacchikatvā pavedentī”ti— yā evarūpā diṭṭhi diṭṭhigataṁ…pe… vipariyāsaggāho— ayaṁ vuccati “micchādiṭṭhi”. Sassatadiṭṭhi assādadiṭṭhi, sakkāyadiṭṭhi attānudiṭṭhi, ucchedadiṭṭhi micchādiṭṭhi. (24) </div>
</div>
<div class="q" id="p_30Vbh_2785"> <div class="divNumber">926.</div> <div class="p">
<span class="pN">2785</span>Tattha katamā arati? Pantesu vā senāsanesu aññataraññataresu vā adhikusalesu dhammesu arati aratitā anabhirati anabhiramaṇā ukkaṇṭhitā paritassitā— ayaṁ vuccati “arati”. </div>
</div>
<div class="q" id="p_30Vbh_2786"> <div class="p">
<span class="pN">2786</span>Tattha katamā vihesā? Idhekacco pāṇinā vā leḍḍunā vā daṇḍena vā satthena vā rajjuyā vā aññataraññatarena satte viheṭheti, yā evarūpā heṭhanā viheṭhanā hiṁsanā vihiṁsanā rosanā virosanā parūpaghāto— ayaṁ vuccati “vihesā”. </div>
</div>
<div class="q" id="p_30Vbh_2787"> <div class="p">
<span class="pN">2787</span>Tattha katamā adhammacariyā? Kāyena adhammacariyāvisamacariyā, vācāya adhammacariyāvisamacariyā, manasā adhammacariyāvisamacariyā— ayaṁ vuccati “adhammacariyā”. (25) </div>
</div>
<div class="q" id="p_30Vbh_2788"> <div class="divNumber">927.</div> <div class="p">
<span class="pN">2788</span>Tattha katamā dovacassatā? Sahadhammike vuccamāne dovacassāyaṁ dovacassiyaṁ dovacassatā vippaṭikulaggāhitā vipaccanīkasātatā anādariyaṁ anādaratā agāravatā appatissavatā— ayaṁ vuccati “dovacassatā”. </div>
</div>
<div class="q" id="p_30Vbh_2789"> <div class="p">
<span class="pN">2789</span>Tattha katamā pāpamittatā? Ye te puggalā assaddhā dussīlā appassutā maccharino duppaññā, yā tesaṁ sevanā nisevanā saṁsevanā bhajanā sambhajanā bhatti sambhatti taṁsampavaṅkatā— ayaṁ vuccati “pāpamittatā”. </div>
</div>
<div class="q" id="p_30Vbh_2790"> <div class="p">
<span class="pN">2790</span>Tattha katamā nānattasaññā? Kāmasaññā, byāpādasaññā, vihiṁsāsaññā— ayaṁ vuccati “nānattasaññā”. Sabbāpi akusalā saññā nānattasaññā. (26) </div>
</div>
<div class="q" id="p_30Vbh_2791"> <div class="divNumber">928.</div> <div class="p">
<span class="pN">2791</span>Tattha katamaṁ uddhaccaṁ? Yaṁ cittassa uddhaccaṁ avūpasamo cetaso vikkhepo bhantattaṁ cittassa— idaṁ vuccati “uddhaccaṁ”. </div>
</div>
<div class="q" id="p_30Vbh_2792"> <div class="p">
<span class="pN">2792</span>Tattha katamaṁ kosajjaṁ? Kāyaduccarite vā vacīduccarite vā manoduccarite vā pañcasu vā kāmaguṇesu cittassa vossaggo vossaggānuppadānaṁ kusalānaṁ dhammānaṁ bhāvanāya asakkaccakiriyatā asātaccakiriyatā anaṭṭhitakiriyatā olīnavuttitā nikkhittachandatā nikkhittadhuratā anāsevanā abhāvanā abahulīkammaṁ anadhiṭṭhānaṁ ananuyogo pamādo— idaṁ vuccati “kosajjaṁ”. </div>
</div>
<div class="q" id="p_30Vbh_2793"> <div class="p">
<span class="pN">2793</span>Tattha katamo pamādo? Kāyaduccarite vā vacīduccarite vā manoduccarite vā pañcasu vā kāmaguṇesu cittassa vossaggo vossaggānuppadānaṁ kusalānaṁ dhammānaṁ bhāvanāya asakkaccakiriyatā asātaccakiriyatā anaṭṭhitakiriyatā olīnavuttitā nikkhittachandatā nikkhittadhuratā anāsevanā abhāvanā abahulīkammaṁ anadhiṭṭhānaṁ ananuyogo pamādo, yo evarūpo pamādo pamajjanā pamajjitattaṁ— ayaṁ vuccati “pamādo”. (27) </div>
</div>
<div class="q" id="p_30Vbh_2794"> <div class="divNumber">929.</div> <div class="p">
<span class="pN">2794</span>Tattha katamā asantuṭṭhitā? Itarītaracīvarapiṇḍapātasenāsanagilānapaccayabhesajjaparikkhārehi pañcahi vā kāmaguṇehi asantuṭṭhassa bhiyyokamyatā, yā evarūpā icchā icchāgatā asantuṭṭhitā rāgo sārāgo cittassa sārāgo— ayaṁ vuccati “asantuṭṭhitā”. </div>
</div>
<div class="q" id="p_30Vbh_2795"> <div class="p">
<span class="pN">2795</span>Tattha katamā asampajaññatā? Yaṁ aññāṇaṁ adassanaṁ…pe… avijjālaṅgī moho akusalamūlaṁ— ayaṁ vuccati “asampajaññatā”. </div>
</div>
<div class="q" id="p_30Vbh_2796"> <div class="p">
<span class="pN">2796</span>Tattha katamā mahicchatā? Itarītaracīvarapiṇḍapātasenāsanagilānapaccayabhesajjaparikkhārehi pañcahi vā kāmaguṇehi asantuṭṭhassa bhiyyokamyatā, yā evarūpā icchā icchāgatā mahicchatā rāgo sārāgo cittassa sārāgo— ayaṁ vuccati “mahicchatā”. (28) </div>
</div>
<div class="q" id="p_30Vbh_2797"> <div class="divNumber">930.</div> <div class="p">
<span class="pN">2797</span>Tattha katamaṁ ahirikaṁ? Yaṁ na hirīyati hirīyitabbena, na hirīyati pāpakānaṁ akusalānaṁ dhammānaṁ samāpattiyā— idaṁ vuccati “ahirikaṁ”. </div>
</div>
<div class="q" id="p_30Vbh_2798"> <div class="p">
<span class="pN">2798</span>Tattha katamaṁ anottappaṁ? Yaṁ na ottappati ottappitabbena, na ottappati pāpakānaṁ akusalānaṁ dhammānaṁ samāpattiyā— idaṁ vuccati “anottappaṁ”. </div>
</div>
<div class="q" id="p_30Vbh_2799"> <div class="p">
<span class="pN">2799</span>Tattha katamo pamādo? Kāyaduccarite vā vacīduccarite vā manoduccarite vā pañcasu vā kāmaguṇesu cittassa vossaggo vossaggānuppadānaṁ kusalānaṁ dhammānaṁ bhāvanāya asakkaccakiriyatā asātaccakiriyatā anaṭṭhitakiriyatā olīnavuttitā nikkhittachandatā nikkhittadhuratā anāsevanā abhāvanā abahulīkammaṁ anadhiṭṭhānaṁ ananuyogo pamādo, yo evarūpo pamādo pamajjanā pamajjitattaṁ— ayaṁ vuccati “pamādo”. (29) </div>
</div>
<div class="q" id="p_30Vbh_2800"> <div class="divNumber">931.</div> <div class="p">
<span class="pN">2800</span>Tattha katamaṁ anādariyaṁ? Yaṁ anādariyaṁ anādaratā agāravatā appatissavatā anaddā anaddāyanā anaddāyitattaṁ asīlyaṁ acittīkāro— idaṁ vuccati “anādariyaṁ”. </div>
</div>
<div class="q" id="p_30Vbh_2801"> <div class="p">
<span class="pN">2801</span>Tattha katamā dovacassatā? Sahadhammike vuccamāne dovacassāyaṁ dovacassiyaṁ dovacassatā vippaṭikulaggāhitā vipaccanīkasātatā anādariyaṁ anādaratā agāravatā appatissavatā— ayaṁ vuccati “dovacassatā”. </div>
</div>
<div class="q" id="p_30Vbh_2802"> <div class="p">
<span class="pN">2802</span>Tattha katamā pāpamittatā? Ye te puggalā assaddhā dussīlā appassutā maccharino duppaññā, yā tesaṁ sevanā nisevanā saṁsevanā paṭisevanā bhajanā sambhajanā bhatti sambhatti taṁsampavaṅkatā— ayaṁ vuccati “pāpamittatā”. (30) </div>
</div>
<div class="q" id="p_30Vbh_2803"> <div class="divNumber">932.</div> <div class="p">
<span class="pN">2803</span>Tattha katamaṁ assaddhiyaṁ? Idhekacco assaddho hoti, na saddahati buddhaṁ vā dhammaṁ vā saṁghaṁ vā, yaṁ evarūpaṁ assaddhiyaṁ assaddahanā anokappanā anabhippasādo— idaṁ vuccati “assaddhiyaṁ”. </div>
</div>
<div class="q" id="p_30Vbh_2804"> <div class="p">
<span class="pN">2804</span>Tattha katamā avadaññutā? Pañca macchariyāni— āvāsamacchariyaṁ, kulamacchariyaṁ, lābhamacchariyaṁ, vaṇṇamacchariyaṁ, dhammamacchariyaṁ. Yaṁ evarūpaṁ maccheraṁ maccharāyanā maccharāyitattaṁ vevicchaṁ kadariyaṁ kaṭukañcukatā aggahitattaṁ cittassa— ayaṁ vuccati “avadaññutā”. </div>
</div>
<div class="q" id="p_30Vbh_2805"> <div class="p">
<span class="pN">2805</span>Tattha katamaṁ kosajjaṁ? Kāyaduccarite vā vacīduccarite vā manoduccarite vā pañcasu vā kāmaguṇesu cittassa vossaggo, vossaggānuppadānaṁ kusalānaṁ dhammānaṁ, bhāvanāya asakkaccakiriyatā asātaccakiriyatā anaṭṭhitakiriyatā olīnavuttitā nikkhittachandatā nikkhittadhuratā anāsevanā abhāvanā abahulīkammaṁ anadhiṭṭhānaṁ ananuyogo pamādo— idaṁ vuccati “kosajjaṁ”. (31) </div>
</div>
<div class="q" id="p_30Vbh_2806"> <div class="divNumber">933.</div> <div class="p">
<span class="pN">2806</span>Tattha katamaṁ uddhaccaṁ? Yaṁ cittassa uddhaccaṁ avūpasamo cetaso vikkhepo bhantattaṁ cittassa— idaṁ vuccati “uddhaccaṁ”. </div>
</div>
<div class="q" id="p_30Vbh_2807"> <div class="p">
<span class="pN">2807</span>Tattha katamo asaṁvaro? Idhekacco cakkhunā rūpaṁ disvā nimittaggāhī hoti anubyañjanaggāhī. Yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya na paṭipajjati, na rakkhati cakkhundriyaṁ, cakkhundriye na saṁvaraṁ āpajjati. Sotena saddaṁ sutvā…pe… ghānena gandhaṁ ghāyitvā…pe… jivhāya rasaṁ sāyitvā…pe… kāyena phoṭṭhabbaṁ phusitvā…pe… manasā dhammaṁ viññāya nimittaggāhī hoti anubyañjanaggāhī. Yatvādhikaraṇamenaṁ manindriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya na paṭipajjati, na rakkhati manindriyaṁ, manindriye na saṁvaraṁ āpajjati— ayaṁ vuccati “asaṁvaro”. </div>
</div>
<div class="q" id="p_30Vbh_2808"> <div class="p">
<span class="pN">2808</span>Tattha katamaṁ dussīlyaṁ? Kāyiko vītikkamo, vācasiko vītikkamo, kāyikavācasiko vītikkamo— idaṁ vuccati “dussīlyaṁ”. (32) </div>
</div>
<div class="q" id="p_30Vbh_2809"> <div class="divNumber">934.</div> <div class="p">
<span class="pN">2809</span>Tattha katamā ariyānaṁ adassanakamyatā? Tattha katame ariyā? Ariyā vuccanti buddhā ca buddhasāvakā ca. Yā imesaṁ ariyānaṁ adassanakamyatā adaṭṭhukamyatā asametukamyatā asamāgantukamyatā— ayaṁ vuccati “ariyānaṁ adassanakamyatā”. </div>
</div>
<div class="q" id="p_30Vbh_2810"> <div class="p">
<span class="pN">2810</span>Tattha katamā saddhammaṁ asotukamyatā? Tattha katamo saddhammo? Cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā, ariyo aṭṭhaṅgiko maggo— ayaṁ vuccati “saddhammo”. Yā imassa saddhammassa asotukamyatā asavanakamyatā anuggahetukamyatā adhāretukamyatā— ayaṁ vuccati “saddhammaṁ asotukamyatā”. </div>
</div>
<div class="q" id="p_30Vbh_2811"> <div class="p">
<span class="pN">2811</span>Tattha katamā upārambhacittatā? Tattha katamo upārambho? Yo upārambho anupārambho upārambhanā anupārambhanā anupārambhitattaṁ uññā avaññā paribhavo randhagavesitā— ayaṁ vuccati “upārambhacittatā”. (33) </div>
</div>
<div class="q" id="p_30Vbh_2812"> <div class="divNumber">935.</div> <div class="p">
<span class="pN">2812</span>Tattha katamaṁ muṭṭhassaccaṁ? Yā assati ananussati appaṭissati assati assaraṇatā adhāraṇatā pilāpanatā sammussanatā— idaṁ vuccati “muṭṭhassaccaṁ”. </div>
</div>
<div class="q" id="p_30Vbh_2813"> <div class="p">
<span class="pN">2813</span>Tattha katamaṁ asampajaññaṁ? Yaṁ aññāṇaṁ adassanaṁ…pe… avijjālaṅgī moho akusalamūlaṁ— idaṁ vuccati “asampajaññaṁ”. </div>
</div>
<div class="q" id="p_30Vbh_2814"> <div class="p">
<span class="pN">2814</span>Tattha katamo cetaso vikkhepo? Yaṁ cittassa uddhaccaṁ avūpasamo cetaso vikkhepo bhantattaṁ cittassa— ayaṁ vuccati “cetaso vikkhepo”. (34) </div>
</div>
<div class="q" id="p_30Vbh_2815"> <div class="divNumber">936.</div> <div class="p">
<span class="pN">2815</span>Tattha katamo ayoniso manasikāro? Anicce “niccan”ti ayoniso manasikāro, dukkhe “sukhan”ti ayoniso manasikāro, anattani “attā”ti ayoniso manasikāro, asubhe “subhan”ti ayoniso manasikāro, saccavippaṭikulena vā cittassa āvaṭṭanā anāvaṭṭanā ābhogo samannāhāro manasikāro— ayaṁ vuccati “ayoniso manasikāro”. </div>
</div>
<div class="q" id="p_30Vbh_2816"> <div class="p">
<span class="pN">2816</span>Tattha katamā kummaggasevanā? Tattha katamo kummaggo? Micchādiṭṭhi, micchāsaṅkappo, micchāvācā, micchākammanto, micchāājīvo, micchāvāyāmo, micchāsati, micchāsamādhi— ayaṁ vuccati “kummaggo”. Yā imassa kummaggassa sevanā nisevanā saṁsevanā bhajanā sambhajanā bhatti sambhatti taṁsampavaṅkatā— ayaṁ vuccati “kummaggasevanā”. </div>
</div>
<div class="q" id="p_30Vbh_2817"> <div class="p">
<span class="pN">2817</span>Tattha katamaṁ cetaso ca līnattaṁ? Yā cittassa akalyatā akammaññatā olīyanā sallīyanā līnaṁ līyanā līyitattaṁ thinaṁ thiyanā thiyitattaṁ cittassa— idaṁ vuccati “cetaso ca līnattaṁ”. (35) </div>
</div>
<div class="CENTER" id="p_30Vbh_2818">
<span class="pN">2818</span>Tikaṁ.</div>
</html>
