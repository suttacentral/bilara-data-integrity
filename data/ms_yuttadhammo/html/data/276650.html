<html>
<div class="i">2.4.2.4 Dutiyikauyyojanasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Rattandhakāravagga</div>
<div class="h">Dutiyikauyyojanasikkhāpada</div>
<div class="q" id="p_2V_2707"> <div class="divNumber">850.</div> <div class="p">
<span class="pN">2707</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena thullanandā bhikkhunī rathikāyapi byūhepi siṅghāṭakepi purisena saddhiṁ ekenekā santiṭṭhatipi sallapatipi nikaṇṇikampi jappeti dutiyikampi bhikkhuniṁ uyyojeti. </div>
</div>
<div class="q" id="p_2V_2708"> <div class="p">
<span class="pN">2708</span>Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā rathikāyapi byūhepi siṅghāṭakepi purisena saddhiṁ ekenekā santiṭṭhissatipi sallapissatipi nikaṇṇikampi jappissati dutiyikampi bhikkhuniṁ uyyojessatī”ti…pe…  “saccaṁ kira, bhikkhave, thullanandā bhikkhunī rathikāyapi byūhepi siṅghāṭakepi purisena saddhiṁ ekenekā santiṭṭhatipi sallapatipi nikaṇṇikampi jappeti dutiyikampi bhikkhuniṁ uyyojetī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī rathikāyapi byūhepi siṅghāṭakepi purisena saddhiṁ ekenekā santiṭṭhissatipi sallapissatipi nikaṇṇikampi jappissati dutiyikampi bhikkhuniṁ uyyojessati. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_2709"> <div class="divNumber">851.</div> <div class="p">
<span class="pN">2709</span><span class="bold">“Yā pana bhikkhunī rathikāya vā byūhe vā siṅghāṭake vā purisena saddhiṁ ekenekā santiṭṭheyya vā sallapeyya vā nikaṇṇikaṁ vā jappeyya dutiyikaṁ vā bhikkhuniṁ uyyojeyya, pācittiyan”</span>ti. (<span class="italic">14</span>:<span class="bold">69</span>) </div>
</div>
<div class="q" id="p_2V_2710"> <div class="divNumber">852.</div> <div class="p">
<span class="pN">2710</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2711"> <div class="p">
<span class="pN">2711</span><span class="bold">Rathikā</span> nāma racchā vuccati. <span class="bold">Byūhaṁ</span> nāma yeneva pavisanti teneva nikkhamanti. <span class="bold">Siṅghāṭako</span> nāma caccaraṁ vuccati. </div>
</div>
<div class="q" id="p_2V_2712"> <div class="p">
<span class="pN">2712</span><span class="bold">Puriso</span> nāma manussapuriso na yakkho na peto na tiracchānagato viññū paṭibalo santiṭṭhituṁ sallapituṁ. </div>
</div>
<div class="q" id="p_2V_2713"> <div class="p">
<span class="pN">2713</span><span class="bold">Saddhin</span>ti ekato. <span class="bold">Ekenekā</span>ti puriso ceva hoti bhikkhunī ca. </div>
</div>
<div class="q" id="p_2V_2714"> <div class="p">
<span class="pN">2714</span><span class="bold">Santiṭṭheyya vā</span>ti purisassa hatthapāse tiṭṭhati, āpatti pācittiyassa. </div>
</div>
<div class="q" id="p_2V_2715"> <div class="p">
<span class="pN">2715</span><span class="bold">Sallapeyya vā</span>ti purisassa hatthapāse ṭhitā sallapati, āpatti pācittiyassa. </div>
</div>
<div class="q" id="p_2V_2716"> <div class="p">
<span class="pN">2716</span><span class="bold">Nikaṇṇikaṁ vā jappeyyā</span>ti purisassa upakaṇṇake āroceti, āpatti pācittiyassa. </div>
</div>
<div class="q" id="p_2V_2717"> <div class="p">
<span class="pN">2717</span><span class="bold">Dutiyikaṁ vā bhikkhuniṁ uyyojeyyā</span>ti anācāraṁ ācaritukāmā dutiyikampi bhikkhuniṁ uyyojeti, āpatti dukkaṭassa. Dassanūpacāraṁ vā savanūpacāraṁ vā vijahantiyā āpatti dukkaṭassa. Vijahite āpatti pācittiyassa. </div>
</div>
<div class="q" id="p_2V_2718"> <div class="p">
<span class="pN">2718</span>Hatthapāsaṁ vijahitvā santiṭṭhati vā sallapati vā āpatti dukkaṭassa. Yakkhena vā petena vā paṇḍakena vā tiracchānagatamanussaviggahena vā saddhiṁ santiṭṭhati vā sallapati vā, āpatti dukkaṭassa. </div>
</div>
<div class="q" id="p_2V_2719"> <div class="divNumber">853.</div> <div class="p">
<span class="pN">2719</span>Anāpatti—  yo koci viññū dutiyo hoti, arahopekkhā, aññavihitā santiṭṭhati vā sallapati vā, na anācāraṁ ācaritukāmā, sati karaṇīye dutiyikaṁ bhikkhuniṁ uyyojeti, ummattikāya, ādikammikāyāti. </div>
</div>
<div class="CENTER" id="p_2V_2720">
<span class="pN">2720</span>Catutthasikkhāpadaṁ niṭṭhitaṁ.</div>
</html>
