<html>
<div class="i">15.1.6 Cūḷahaṁsajātaka</div>
<div class="h">Vīsatinipāta</div>
<div class="h">Mātaṅgavagga</div>
<div class="h">Cūḷahaṁsajātaka</div>
<div class="q" id="p_22J_2990"> <div class="divNumber">133.</div> <div class="p"> <table class="singleColumn"> <tr> <td> <div class="pN">2990</div> <div class="G">“Ete haṁsā pakkamanti,</div> </td> </tr> <tr> <td> <div class="G">vakkaṅgā bhayameritā;</div> </td> </tr> <tr> <td> <div class="G">Harittaca hemavaṇṇa,</div> </td> </tr> <tr> <td> <div class="G">kāmaṁ sumukha pakkama.</div> </td> </tr> </table> </div>
</div>
<div class="q" id="p_22J_2991"> <div class="divNumber">134.</div> <div class="p"> <table class="singleColumn"> <tr> <td> <div class="pN">2991</div> <div class="G">Ohāya maṁ ñātigaṇā,</div> </td> </tr> <tr> <td> <div class="G">ekaṁ pāsavasaṁ gataṁ;</div> </td> </tr> <tr> <td> <div class="G">Anapekkhamānā gacchanti,</div> </td> </tr> <tr> <td> <div class="G">kiṁ eko avahiyyasi.</div> </td> </tr> </table> </div>
</div>
<div class="q" id="p_22J_2992"> <div class="divNumber">135.</div> <div class="p"> <table class="singleColumn"> <tr> <td> <div class="pN">2992</div> <div class="G">Pateva patataṁ seṭṭha,</div> </td> </tr> <tr> <td> <div class="G">natthi baddhe sahāyatā;</div> </td> </tr> <tr> <td> <div class="G">Mā anīghāya hāpesi,</div> </td> </tr> <tr> <td> <div class="G">kāmaṁ sumukha pakkama”.</div> </td> </tr> </table> </div>
</div>
<div class="q" id="p_22J_2993"> <div class="divNumber">136.</div> <div class="p"> <table class="singleColumn"> <tr> <td> <div class="pN">2993</div> <div class="G">“Nāhaṁ ‘dukkhapareto’ti,</div> </td> </tr> <tr> <td> <div class="G">dhataraṭṭha tuvaṁ jahe;</div> </td> </tr> <tr> <td> <div class="G">Jīvitaṁ maraṇaṁ vā me,</div> </td> </tr> <tr> <td> <div class="G">tayā saddhiṁ bhavissati”.</div> </td> </tr> </table> </div>
</div>
<div class="q" id="p_22J_2994"> <div class="divNumber">137.</div> <div class="p"> <table class="singleColumn"> <tr> <td> <div class="pN">2994</div> <div class="G">“Etadariyassa kalyāṇaṁ,</div> </td> </tr> <tr> <td> <div class="G">yaṁ tvaṁ sumukha bhāsasi;</div> </td> </tr> <tr> <td> <div class="G">Tañca vīmaṁsamānohaṁ,</div> </td> </tr> <tr> <td> <div class="G">‘patatetaṁ’ avassajiṁ”.</div> </td> </tr> </table> </div>
</div>
<div class="q" id="p_22J_2995"> <div class="divNumber">138.</div> <div class="p"> <table class="singleColumn"> <tr> <td> <div class="pN">2995</div> <div class="G">“Apadena padaṁ yāti,</div> </td> </tr> <tr> <td> <div class="G">antalikkhacaro dijo;</div> </td> </tr> <tr> <td> <div class="G">Ārā pāsaṁ na bujjhi tvaṁ,</div> </td> </tr> <tr> <td> <div class="G">haṁsānaṁ pavaruttama”.</div> </td> </tr> </table> </div>
</div>
<div class="q" id="p_22J_2996"> <div class="divNumber">139.</div> <div class="p"> <table class="singleColumn"> <tr> <td> <div class="pN">2996</div> <div class="G">“Yadā parābhavo hoti,</div> </td> </tr> <tr> <td> <div class="G">poso jīvitasaṅkhaye;</div> </td> </tr> <tr> <td> <div class="G">Atha jālañca pāsañca,</div> </td> </tr> <tr> <td> <div class="G">āsajjāpi na bujjhati”.</div> </td> </tr> </table> </div>
</div>
<div class="q" id="p_22J_2997"> <div class="divNumber">140.</div> <div class="p"> <table class="singleColumn"> <tr> <td> <div class="pN">2997</div> <div class="G">“Ete haṁsā pakkamanti,</div> </td> </tr> <tr> <td> <div class="G">vakkaṅgā bhayameritā;</div> </td> </tr> <tr> <td> <div class="G">Harittaca hemavaṇṇa,</div> </td> </tr> <tr> <td> <div class="G">tvaññeva avahiyyasi.</div> </td> </tr> </table> </div>
</div>
<div class="q" id="p_22J_2998"> <div class="divNumber">141.</div> <div class="p"> <table class="singleColumn"> <tr> <td> <div class="pN">2998</div> <div class="G">Ete bhutvā ca pitvā ca,</div> </td> </tr> <tr> <td> <div class="G">pakkamanti vihaṅgamā;</div> </td> </tr> <tr> <td> <div class="G">Anapekkhamānā vakkaṅgā,</div> </td> </tr> <tr> <td> <div class="G">tvaññeveko upāsasi.</div> </td> </tr> </table> </div>
</div>
<div class="q" id="p_22J_2999"> <div class="divNumber">142.</div> <div class="p"> <table class="singleColumn"> <tr> <td> <div class="pN">2999</div> <div class="G">Kiṁ nu tyāyaṁ dijo hoti,</div> </td> </tr> <tr> <td> <div class="G">mutto baddhaṁ upāsasi;</div> </td> </tr> <tr> <td> <div class="G">Ohāya sakuṇā yanti,</div> </td> </tr> <tr> <td> <div class="G">kiṁ eko avahiyyasi”.</div> </td> </tr> </table> </div>
</div>
<div class="q" id="p_22J_3000"> <div class="divNumber">143.</div> <div class="p"> <table class="singleColumn"> <tr> <td> <div class="pN">3000</div> <div class="G">“Rājā me so dijo mitto,</div> </td> </tr> <tr> <td> <div class="G">sakhā pāṇasamo ca me;</div> </td> </tr> <tr> <td> <div class="G">Neva naṁ vijahissāmi,</div> </td> </tr> <tr> <td> <div class="G">yāva kālassa pariyāyaṁ”.</div> </td> </tr> </table> </div>
</div>
<div class="q" id="p_22J_3001"> <div class="divNumber">144.</div> <div class="p"> <table class="singleColumn"> <tr> <td> <div class="pN">3001</div> <div class="G">“Yo ca tvaṁ sakhino hetu,</div> </td> </tr> <tr> <td> <div class="G">pāṇaṁ cajitumicchasi;</div> </td> </tr> <tr> <td> <div class="G">So te sahāyaṁ muñcāmi,</div> </td> </tr> <tr> <td> <div class="G">hotu rājā tavānugo”.</div> </td> </tr> </table> </div>
</div>
<div class="q" id="p_22J_3002"> <div class="divNumber">145.</div> <div class="p"> <table class="singleColumn"> <tr> <td> <div class="pN">3002</div> <div class="G">“Evaṁ luddaka nandassu,</div> </td> </tr> <tr> <td> <div class="G">saha sabbehi ñātibhi;</div> </td> </tr> <tr> <td> <div class="G">Yathāhamajja nandāmi,</div> </td> </tr> <tr> <td> <div class="G">muttaṁ disvā dijādhipaṁ”.</div> </td> </tr> </table> </div>
</div>
<div class="q" id="p_22J_3003"> <div class="divNumber">146.</div> <div class="p"> <table class="singleColumn"> <tr> <td> <div class="pN">3003</div> <div class="G">“Kaccinnu bhoto kusalaṁ,</div> </td> </tr> <tr> <td> <div class="G">kacci bhoto anāmayaṁ;</div> </td> </tr> <tr> <td> <div class="G">Kacci raṭṭhamidaṁ phītaṁ,</div> </td> </tr> <tr> <td> <div class="G">dhammena manusāsasi”.</div> </td> </tr> </table> </div>
</div>
<div class="q" id="p_22J_3004"> <div class="divNumber">147.</div> <div class="p"> <table class="singleColumn"> <tr> <td> <div class="pN">3004</div> <div class="G">“Kusalañceva me haṁsa,</div> </td> </tr> <tr> <td> <div class="G">atho haṁsa anāmayaṁ;</div> </td> </tr> <tr> <td> <div class="G">Atho raṭṭhamidaṁ phītaṁ,</div> </td> </tr> <tr> <td> <div class="G">dhammena manusāsahaṁ”.</div> </td> </tr> </table> </div>
</div>
<div class="q" id="p_22J_3005"> <div class="divNumber">148.</div> <div class="p"> <table class="singleColumn"> <tr> <td> <div class="pN">3005</div> <div class="G">“Kacci bhoto amaccesu,</div> </td> </tr> <tr> <td> <div class="G">doso koci na vijjati;</div> </td> </tr> <tr> <td> <div class="G">Kacci ārā amittā te,</div> </td> </tr> <tr> <td> <div class="G">chāyā dakkhiṇatoriva”.</div> </td> </tr> </table> </div>
</div>
<div class="q" id="p_22J_3006"> <div class="divNumber">149.</div> <div class="p"> <table class="singleColumn"> <tr> <td> <div class="pN">3006</div> <div class="G">“Athopi me amaccesu,</div> </td> </tr> <tr> <td> <div class="G">doso koci na vijjati;</div> </td> </tr> <tr> <td> <div class="G">Atho ārā amittā me,</div> </td> </tr> <tr> <td> <div class="G">chāyā dakkhiṇatoriva”.</div> </td> </tr> </table> </div>
</div>
<div class="q" id="p_22J_3007"> <div class="divNumber">150.</div> <div class="p"> <table class="singleColumn"> <tr> <td> <div class="pN">3007</div> <div class="G">“Kacci te sādisī bhariyā,</div> </td> </tr> <tr> <td> <div class="G">assavā piyabhāṇinī;</div> </td> </tr> <tr> <td> <div class="G">Puttarūpayasūpetā,</div> </td> </tr> <tr> <td> <div class="G">tava chandavasānugā”.</div> </td> </tr> </table> </div>
</div>
<div class="q" id="p_22J_3008"> <div class="divNumber">151.</div> <div class="p"> <table class="singleColumn"> <tr> <td> <div class="pN">3008</div> <div class="G">“Atho me sādisī bhariyā,</div> </td> </tr> <tr> <td> <div class="G">assavā piyabhāṇinī;</div> </td> </tr> <tr> <td> <div class="G">Puttarūpayasūpetā,</div> </td> </tr> <tr> <td> <div class="G">mama chandavasānugā”.</div> </td> </tr> </table> </div>
</div>
<div class="q" id="p_22J_3009"> <div class="divNumber">152.</div> <div class="p"> <table class="singleColumn"> <tr> <td> <div class="pN">3009</div> <div class="G">“Kacci te bahavo puttā,</div> </td> </tr> <tr> <td> <div class="G">sujātā raṭṭhavaḍḍhana;</div> </td> </tr> <tr> <td> <div class="G">Paññājavena sampannā,</div> </td> </tr> <tr> <td> <div class="G">sammodanti tato tato”.</div> </td> </tr> </table> </div>
</div>
<div class="q" id="p_22J_3010"> <div class="divNumber">153.</div> <div class="p"> <table class="singleColumn"> <tr> <td> <div class="pN">3010</div> <div class="G">“Satameko ca me puttā,</div> </td> </tr> <tr> <td> <div class="G">dhataraṭṭha mayā sutā;</div> </td> </tr> <tr> <td> <div class="G">Tesaṁ tvaṁ kiccamakkhāhi,</div> </td> </tr> <tr> <td> <div class="G">nāvarujjhanti te vaco”.</div> </td> </tr> </table> </div>
</div>
<div class="q" id="p_22J_3011"> <div class="divNumber">154.</div> <div class="p"> <table class="singleColumn"> <tr> <td> <div class="pN">3011</div> <div class="G">“Upapannopi ce hoti,</div> </td> </tr> <tr> <td> <div class="G">jātiyā vinayena vā;</div> </td> </tr> <tr> <td> <div class="G">Atha pacchā kurute yogaṁ,</div> </td> </tr> <tr> <td> <div class="G">kicche āpāsu sīdati.</div> </td> </tr> </table> </div>
</div>
<div class="q" id="p_22J_3012"> <div class="divNumber">155.</div> <div class="p"> <table class="singleColumn"> <tr> <td> <div class="pN">3012</div> <div class="G">Tassa saṁhīrapaññassa,</div> </td> </tr> <tr> <td> <div class="G">vivaro jāyate mahā;</div> </td> </tr> <tr> <td> <div class="G">Rattimandhova rūpāni,</div> </td> </tr> <tr> <td> <div class="G">thūlāni manupassati.</div> </td> </tr> </table> </div>
</div>
<div class="q" id="p_22J_3013"> <div class="divNumber">156.</div> <div class="p"> <table class="singleColumn"> <tr> <td> <div class="pN">3013</div> <div class="G">Asāre sārayogaññū,</div> </td> </tr> <tr> <td> <div class="G">matiṁ na tveva vindati;</div> </td> </tr> <tr> <td> <div class="G">Sarabhova giriduggasmiṁ,</div> </td> </tr> <tr> <td> <div class="G">antarāyeva sīdati.</div> </td> </tr> </table> </div>
</div>
<div class="q" id="p_22J_3014"> <div class="divNumber">157.</div> <div class="p"> <table class="singleColumn"> <tr> <td> <div class="pN">3014</div> <div class="G">Hīnajaccopi ce hoti,</div> </td> </tr> <tr> <td> <div class="G">uṭṭhātā dhitimā naro;</div> </td> </tr> <tr> <td> <div class="G">Ācārasīlasampanno,</div> </td> </tr> <tr> <td> <div class="G">nise aggīva bhāsati.</div> </td> </tr> </table> </div>
</div>
<div class="q" id="p_22J_3015"> <div class="divNumber">158.</div> <div class="p"> <table class="singleColumn"> <tr> <td> <div class="pN">3015</div> <div class="G">Etaṁ me upamaṁ katvā,</div> </td> </tr> <tr> <td> <div class="G">putte vijjāsu vācaya;</div> </td> </tr> <tr> <td> <div class="G">Saṁvirūḷhetha medhāvī,</div> </td> </tr> <tr> <td> <div class="G">khette bījaṁva vuṭṭhiyā”ti.</div> </td> </tr> </table> </div>
</div>
<div class="CENTER" id="p_22J_3016">
<span class="pN">3016</span>Cūḷahaṁsajātakaṁ chaṭṭhaṁ.</div>
</html>
