<html>
<div class="i">44.4 Ñāṇatthavikattheraapadāna</div>
<div class="h">Ekavihārivagga</div>
<div class="h">Ñāṇatthavikattheraapadāna</div>
<div class="q" id="p_20Ap1_5704"> <div class="divNumber">35.</div> <div class="p"> <table class="singleColumn"> <tr> <td> <div class="pN">5704</div> <div class="G">“Kaṇikāraṁva jalitaṁ,</div> </td> </tr> <tr> <td> <div class="G">dīparukkhaṁva jotitaṁ;</div> </td> </tr> <tr> <td> <div class="G">Kañcanaṁva virocantaṁ,</div> </td> </tr> <tr> <td> <div class="G">addasaṁ dvipaduttamaṁ.</div> </td> </tr> </table> </div>
</div>
<div class="q" id="p_20Ap1_5705"> <div class="divNumber">36.</div> <div class="p"> <table class="singleColumn"> <tr> <td> <div class="pN">5705</div> <div class="G">Kamaṇḍaluṁ ṭhapetvāna,</div> </td> </tr> <tr> <td> <div class="G">vākacīrañca kuṇḍikaṁ;</div> </td> </tr> <tr> <td> <div class="G">Ekaṁsaṁ ajinaṁ katvā,</div> </td> </tr> <tr> <td> <div class="G">buddhaseṭṭhaṁ thaviṁ ahaṁ.</div> </td> </tr> </table> </div>
</div>
<div class="q" id="p_20Ap1_5706"> <div class="divNumber">37.</div> <div class="p"> <table class="singleColumn"> <tr> <td> <div class="pN">5706</div> <div class="G">‘Tamandhakāraṁ vidhamaṁ,</div> </td> </tr> <tr> <td> <div class="G">mohajālasamākulaṁ;</div> </td> </tr> <tr> <td> <div class="G">Ñāṇālokaṁ dassetvāna,</div> </td> </tr> <tr> <td> <div class="G">nittiṇṇosi mahāmuni.</div> </td> </tr> </table> </div>
</div>
<div class="q" id="p_20Ap1_5707"> <div class="divNumber">38.</div> <div class="p"> <table class="singleColumn"> <tr> <td> <div class="pN">5707</div> <div class="G">Samuddharasimaṁ lokaṁ,</div> </td> </tr> <tr> <td> <div class="G">sabbāvantamanuttaraṁ;</div> </td> </tr> <tr> <td> <div class="G">Ñāṇe te upamā natthi,</div> </td> </tr> <tr> <td> <div class="G">yāvatājagatogati.</div> </td> </tr> </table> </div>
</div>
<div class="q" id="p_20Ap1_5708"> <div class="divNumber">39.</div> <div class="p"> <table class="singleColumn"> <tr> <td> <div class="pN">5708</div> <div class="G">Tena ñāṇena sabbaññū,</div> </td> </tr> <tr> <td> <div class="G">iti buddho pavuccati;</div> </td> </tr> <tr> <td> <div class="G">Vandāmi taṁ mahāvīraṁ,</div> </td> </tr> <tr> <td> <div class="G">sabbaññutamanāvaraṁ’.</div> </td> </tr> </table> </div>
</div>
<div class="q" id="p_20Ap1_5709"> <div class="divNumber">40.</div> <div class="p"> <table class="singleColumn"> <tr> <td> <div class="pN">5709</div> <div class="G">Satasahassito kappe,</div> </td> </tr> <tr> <td> <div class="G">buddhaseṭṭhaṁ thaviṁ ahaṁ;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">ñāṇatthavāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_5710"> <div class="divNumber">41.</div> <div class="p"> <table class="singleColumn"> <tr> <td> <div class="pN">5710</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_5711"> <div class="divNumber">42.</div> <div class="p"> <table class="singleColumn"> <tr> <td> <div class="pN">5711</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_5712"> <div class="divNumber">43.</div> <div class="p"> <table class="singleColumn"> <tr> <td> <div class="pN">5712</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_5713"> <div class="p">
<span class="pN">5713</span>Itthaṁ sudaṁ āyasmā ñāṇatthaviko thero imā gāthāyo abhāsitthāti. </div>
</div>
<div class="CENTER" id="p_20Ap1_5714">
<span class="pN">5714</span>Ñāṇatthavikattherassāpadānaṁ catutthaṁ.</div>
</html>
