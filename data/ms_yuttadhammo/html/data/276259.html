<html>
<div class="i">2.1.10 Bhariyāsutta</div>
<div class="h">Dutiyapaṇṇāsaka</div>
<div class="h">Abyākatavagga</div>
<div class="h">Bhariyāsutta</div>
<div class="q" id="p_16A7_414"> <div class="divNumber">63.</div> <div class="p">
<span class="pN">414</span>Atha kho bhagavā pubbaṇhasamayaṁ nivāsetvā pattacīvaramādāya yena anāthapiṇḍikassa gahapatissa nivesanaṁ tenupasaṅkami; upasaṅkamitvā paññatte āsane nisīdi. Tena kho pana samayena anāthapiṇḍikassa gahapatissa nivesane manussā uccāsaddā mahāsaddā honti. Atha kho anāthapiṇḍiko gahapati yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinnaṁ kho anāthapiṇḍikaṁ gahapatiṁ bhagavā etadavoca—  </div>
</div>
<div class="q" id="p_16A7_415"> <div class="p">
<span class="pN">415</span>“Kiṁ nu te, gahapati, nivesane manussā uccāsaddā mahāsaddā kevaṭṭā maññe macchavilope”ti? “Ayaṁ, bhante, sujātā gharasuṇhā aḍḍhakulā ānītā. Sā neva sassuṁ ādiyati, na sasuraṁ ādiyati, na sāmikaṁ ādiyati, bhagavantampi na sakkaroti na garuṁ karoti na māneti na pūjetī”ti. </div>
</div>
<div class="q" id="p_16A7_416"> <div class="p">
<span class="pN">416</span>Atha kho bhagavā sujātaṁ gharasuṇhaṁ āmantesi—  “ehi, sujāte”ti. “Evaṁ, bhante”ti kho sujātā gharasuṇhā bhagavato paṭissutvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinnaṁ kho sujātaṁ gharasuṇhaṁ bhagavā etadavoca—  </div>
</div>
<div class="q" id="p_16A7_417"> <div class="p">
<span class="pN">417</span>“Satta kho imā, sujāte, purisassa bhariyāyo. Katamā satta? Vadhakasamā, corīsamā, ayyasamā, mātāsamā, bhaginīsamā, sakhīsamā, dāsīsamā. Imā kho, sujāte, satta purisassa bhariyāyo. Tāsaṁ tvaṁ katamā”ti? “Na kho ahaṁ, bhante, imassa bhagavatā saṁkhittena bhāsitassa vitthārena atthaṁ ājānāmi. Sādhu me, bhante, bhagavā tathā dhammaṁ desetu yathāhaṁ imassa bhagavatā saṁkhittena bhāsitassa vitthārena atthaṁ jāneyyan”ti. “Tena hi, sujāte, suṇāhi, sādhukaṁ manasi karohi; bhāsissāmī”ti. “Evaṁ, bhante”ti kho sujātā gharasuṇhā bhagavato paccassosi. Bhagavā etadavoca—  </div>
</div>
<div class="q" id="p_16A7_418"> <div class="p"> <table class="singleColumn"> <tr> <td> <div class="pN">418</div> <div class="G">“Paduṭṭhacittā ahitānukampinī,</div> </td> </tr> <tr> <td> <div class="G">Aññesu rattā atimaññate patiṁ;</div> </td> </tr> <tr> <td> <div class="G">Dhanena kītassa vadhāya ussukā,</div> </td> </tr> <tr> <td> <div class="G">Yā evarūpā purisassa bhariyā;</div> </td> </tr> <tr> <td> <div class="G">‘Vadhā ca bhariyā’ti ca sā pavuccati. (1)</div> </td> </tr> </table> </div>
</div>
<div class="q" id="p_16A7_419"> <div class="p"> <table class="singleColumn"> <tr> <td> <div class="pN">419</div> <div class="G">Yaṁ itthiyā vindati sāmiko dhanaṁ,</div> </td> </tr> <tr> <td> <div class="G">Sippaṁ vaṇijjañca kasiṁ adhiṭṭhahaṁ;</div> </td> </tr> <tr> <td> <div class="G">Appampi tassa apahātumicchati,</div> </td> </tr> <tr> <td> <div class="G">Yā evarūpā purisassa bhariyā;</div> </td> </tr> <tr> <td> <div class="G">‘Corī ca bhariyā’ti ca sā pavuccati. (2)</div> </td> </tr> </table> </div>
</div>
<div class="q" id="p_16A7_420"> <div class="p"> <table class="singleColumn"> <tr> <td> <div class="pN">420</div> <div class="G">Akammakāmā alasā mahagghasā,</div> </td> </tr> <tr> <td> <div class="G">Pharusā ca caṇḍī duruttavādinī;</div> </td> </tr> <tr> <td> <div class="G">Uṭṭhāyakānaṁ abhibhuyya vattati,</div> </td> </tr> <tr> <td> <div class="G">Yā evarūpā purisassa bhariyā;</div> </td> </tr> <tr> <td> <div class="G">‘Ayyā ca bhariyā’ti ca sā pavuccati. (3)</div> </td> </tr> </table> </div>
</div>
<div class="q" id="p_16A7_421"> <div class="p"> <table class="singleColumn"> <tr> <td> <div class="pN">421</div> <div class="G">Yā sabbadā hoti hitānukampinī,</div> </td> </tr> <tr> <td> <div class="G">Mātāva puttaṁ anurakkhate patiṁ;</div> </td> </tr> <tr> <td> <div class="G">Tato dhanaṁ sambhatamassa rakkhati,</div> </td> </tr> <tr> <td> <div class="G">Yā evarūpā purisassa bhariyā;</div> </td> </tr> <tr> <td> <div class="G">‘Mātā ca bhariyā’ti ca sā pavuccati. (4)</div> </td> </tr> </table> </div>
</div>
<div class="q" id="p_16A7_422"> <div class="p"> <table class="singleColumn"> <tr> <td> <div class="pN">422</div> <div class="G">Yathāpi jeṭṭhā bhaginī kaniṭṭhakā,</div> </td> </tr> <tr> <td> <div class="G">Sagāravā hoti sakamhi sāmike;</div> </td> </tr> <tr> <td> <div class="G">Hirīmanā bhattuvasānuvattinī,</div> </td> </tr> <tr> <td> <div class="G">Yā evarūpā purisassa bhariyā;</div> </td> </tr> <tr> <td> <div class="G">‘Bhaginī ca bhariyā’ti ca sā pavuccati. (5)</div> </td> </tr> </table> </div>
</div>
<div class="q" id="p_16A7_423"> <div class="p"> <table class="singleColumn"> <tr> <td> <div class="pN">423</div> <div class="G">Yācīdha disvāna patiṁ pamodati,</div> </td> </tr> <tr> <td> <div class="G">Sakhī sakhāraṁva cirassamāgataṁ;</div> </td> </tr> <tr> <td> <div class="G">Koleyyakā sīlavatī patibbatā,</div> </td> </tr> <tr> <td> <div class="G">Yā evarūpā purisassa bhariyā;</div> </td> </tr> <tr> <td> <div class="G">‘Sakhī ca bhariyā’ti ca sā pavuccati. (6)</div> </td> </tr> </table> </div>
</div>
<div class="q" id="p_16A7_424"> <div class="p"> <table class="singleColumn"> <tr> <td> <div class="pN">424</div> <div class="G">Akkuddhasantā vadhadaṇḍatajjitā,</div> </td> </tr> <tr> <td> <div class="G">Aduṭṭhacittā patino titikkhati;</div> </td> </tr> <tr> <td> <div class="G">Akkodhanā bhattuvasānuvattinī,</div> </td> </tr> <tr> <td> <div class="G">Yā evarūpā purisassa bhariyā;</div> </td> </tr> <tr> <td> <div class="G">‘Dāsī ca bhariyā’ti ca sā pavuccati. (7)</div> </td> </tr> </table> </div>
</div>
<div class="q" id="p_16A7_425"> <div class="p"> <table class="singleColumn"> <tr> <td> <div class="pN">425</div> <div class="G">Yācīdha bhariyā vadhakāti vuccati,</div> </td> </tr> <tr> <td> <div class="G">‘Corī ca ayyā’ti ca yā pavuccati;</div> </td> </tr> <tr> <td> <div class="G">Dussīlarūpā pharusā anādarā,</div> </td> </tr> <tr> <td> <div class="G">Kāyassa bhedā nirayaṁ vajanti tā. (1--3)</div> </td> </tr> </table> </div>
</div>
<div class="q" id="p_16A7_426"> <div class="p"> <table class="singleColumn"> <tr> <td> <div class="pN">426</div> <div class="G">Yācīdha mātā bhaginī sakhīti ca,</div> </td> </tr> <tr> <td> <div class="G">‘Dāsī ca bhariyā’ti ca sā pavuccati;</div> </td> </tr> <tr> <td> <div class="G">Sīle ṭhitattā cirarattasaṁvutā,</div> </td> </tr> <tr> <td> <div class="G">Kāyassa bhedā sugatiṁ vajanti tāti. (4--7)</div> </td> </tr> </table> </div>
</div>
<div class="q" id="p_16A7_427"> <div class="p">
<span class="pN">427</span>Imā kho, sujāte, satta purisassa bhariyāyo. Tāsaṁ tvaṁ katamā”ti? “Ajjatagge maṁ, bhante, bhagavā dāsīsamaṁ sāmikassa bhariyaṁ dhāretū”ti. </div>
</div>
<div class="CENTER" id="p_16A7_428">
<span class="pN">428</span>Dasamaṁ.</div>
</html>
