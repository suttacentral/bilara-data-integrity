<html>
<div class="i"> Kamma</div>
<div class="h">Dassanenapahātabbattika</div>
<div class="h">Pañhāvāra</div>
<div class="h">Paccayānuloma</div>
<div class="h">Vibhaṅgavāra</div>
<div class="h">Kamma</div>
<div class="q" id="p_37P1_1007"> <div class="divNumber">89.</div> <div class="p">
<span class="pN">1007</span>Dassanena pahātabbo dhammo dassanena pahātabbassa dhammassa kammapaccayena paccayo— dassanena pahātabbā cetanā sampayuttakānaṁ khandhānaṁ kammapaccayena paccayo. (1) </div>
</div>
<div class="q" id="p_37P1_1008"> <div class="p">
<span class="pN">1008</span>Dassanena pahātabbo dhammo nevadassanena nabhāvanāya pahātabbassa dhammassa kammapaccayena paccayo— sahajātā, nānākkhaṇikā. <span class="bold">Sahajātā</span>— dassanena pahātabbā cetanā cittasamuṭṭhānānaṁ rūpānaṁ kammapaccayena paccayo. <span class="bold">Nānākkhaṇikā</span>— dassanena pahātabbā cetanā vipākānaṁ khandhānaṁ kaṭattā ca rūpānaṁ kammapaccayena paccayo. (2) </div>
</div>
<div class="q" id="p_37P1_1009"> <div class="p">
<span class="pN">1009</span>Dassanena pahātabbo dhammo dassanena pahātabbassa ca nevadassanena nabhāvanāya pahātabbassa ca dhammassa kammapaccayena paccayo— dassanena pahātabbā cetanā sampayuttakānaṁ khandhānaṁ cittasamuṭṭhānānañca rūpānaṁ kammapaccayena paccayo. (3) </div>
</div>
<div class="q" id="p_37P1_1010"> <div class="p">
<span class="pN">1010</span>Bhāvanāya pahātabbo dhammo bhāvanāya pahātabbassa dhammassa kammapaccayena paccayo— bhāvanāya pahātabbā cetanā sampayuttakānaṁ khandhānaṁ kammapaccayena paccayo. (1) </div>
</div>
<div class="q" id="p_37P1_1011"> <div class="p">
<span class="pN">1011</span>Bhāvanāya pahātabbo dhammo nevadassanena nabhāvanāya pahātabbassa dhammassa kammapaccayena paccayo— bhāvanāya pahātabbā cetanā cittasamuṭṭhānānaṁ rūpānaṁ kammapaccayena paccayo. (2) </div>
</div>
<div class="q" id="p_37P1_1012"> <div class="p">
<span class="pN">1012</span>Bhāvanāya pahātabbo dhammo bhāvanāya pahātabbassa ca nevadassanena nabhāvanāya pahātabbassa ca dhammassa kammapaccayena paccayo— bhāvanāya pahātabbā cetanā sampayuttakānaṁ khandhānaṁ cittasamuṭṭhānānañca rūpānaṁ kammapaccayena paccayo. (3) </div>
</div>
<div class="q" id="p_37P1_1013"> <div class="p">
<span class="pN">1013</span>Nevadassanena nabhāvanāya pahātabbo dhammo nevadassanena nabhāvanāya pahātabbassa dhammassa kammapaccayena paccayo— sahajātā, nānākkhaṇikā. <span class="bold">Sahajātā</span>— nevadassanena nabhāvanāya pahātabbā cetanā sampayuttakānaṁ khandhānaṁ cittasamuṭṭhānānañca rūpānaṁ kammapaccayena paccayo. Paṭisandhikkhaṇe nevadassanena nabhāvanāya pahātabbā cetanā sampayuttakānaṁ khandhānaṁ kaṭattā ca rūpānaṁ…pe…. Nānākkhaṇikā— nevadassanena nabhāvanāya pahātabbā cetanā vipākānaṁ khandhānaṁ kaṭattā ca rūpānaṁ kammapaccayena paccayo. (1) </div>
</div>
</html>
