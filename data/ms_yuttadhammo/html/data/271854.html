<html>
<div class="i">1.43 Daṇḍakammavatthu</div>
<div class="h">Mahākhandhaka</div>
<div class="h">Daṇḍakammavatthu</div>
<div class="q" id="p_3V_474"> <div class="divNumber">107.</div> <div class="p">
<span class="pN">474</span>Tena kho pana samayena sāmaṇerā bhikkhūsu agāravā appatissā asabhāgavuttikā viharanti. Bhikkhū ujjhāyanti khiyyanti vipācenti—  “kathañhi nāma sāmaṇerā bhikkhūsu agāravā appatissā asabhāgavuttikā viharissantī”ti. Bhagavato etamatthaṁ ārocesuṁ…pe…  “anujānāmi, bhikkhave, pañcahaṅgehi samannāgatassa sāmaṇerassa daṇḍakammaṁ kātuṁ. Bhikkhūnaṁ alābhāya parisakkati, bhikkhūnaṁ anatthāya parisakkati, bhikkhūnaṁ avāsāya parisakkati, bhikkhū akkosati paribhāsati, bhikkhū bhikkhūhi bhedeti—  anujānāmi, bhikkhave, imehi pañcahaṅgehi samannāgatassa sāmaṇerassa daṇḍakammaṁ kātun”ti. </div>
</div>
<div class="q" id="p_3V_475"> <div class="p">
<span class="pN">475</span>Atha kho bhikkhūnaṁ etadahosi—  “kiṁ nu kho daṇḍakammaṁ kātabban”ti? Bhagavato etamatthaṁ ārocesuṁ. “Anujānāmi, bhikkhave, āvaraṇaṁ kātun”ti. </div>
</div>
<div class="q" id="p_3V_476"> <div class="p">
<span class="pN">476</span>Tena kho pana samayena bhikkhū sāmaṇerānaṁ sabbaṁ saṁghārāmaṁ āvaraṇaṁ karonti. Sāmaṇerā ārāmaṁ pavisituṁ alabhamānā pakkamantipi, vibbhamantipi, titthiyesupi saṅkamanti. Bhagavato etamatthaṁ ārocesuṁ. “Na, bhikkhave, sabbo saṁghārāmo āvaraṇaṁ kātabbo. Yo kareyya, āpatti dukkaṭassa. Anujānāmi, bhikkhave, yattha vā vasati, yattha vā paṭikkamati, tattha āvaraṇaṁ kātun”ti. </div>
</div>
<div class="q" id="p_3V_477"> <div class="p">
<span class="pN">477</span>Tena kho pana samayena bhikkhū sāmaṇerānaṁ mukhadvārikaṁ āhāraṁ āvaraṇaṁ karonti. Manussā yāgupānampi saṁghabhattampi karontā sāmaṇere evaṁ vadenti—  “etha, bhante, yāguṁ pivatha; etha, bhante, bhattaṁ bhuñjathā”ti. Sāmaṇerā evaṁ vadenti—  “nāvuso, labbhā. Bhikkhūhi āvaraṇaṁ katan”ti. Manussā ujjhāyanti khiyyanti vipācenti—  “kathañhi nāma bhadantā sāmaṇerānaṁ mukhadvārikaṁ āhāraṁ āvaraṇaṁ karissantī”ti. Bhagavato etamatthaṁ ārocesuṁ. “Na, bhikkhave, mukhadvāriko āhāro āvaraṇaṁ kātabbo. Yo kareyya, āpatti dukkaṭassā”ti. </div>
</div>
<div class="CENTER" id="p_3V_478">
<span class="pN">478</span>Daṇḍakammavatthu niṭṭhitaṁ.</div>
</html>
