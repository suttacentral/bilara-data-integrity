<html>
<div class="i">1.6.10 Nidānasutta</div>
<div class="h">Nidānasaṁyutta</div>
<div class="h">Dukkhavagga</div>
<div class="h">Nidānasutta</div>
<div class="q" id="p_12S2_426"> <div class="divNumber">60.</div> <div class="p">
<span class="pN">426</span>Ekaṁ samayaṁ bhagavā kurūsu viharati kammāsadhammaṁ nāma kurūnaṁ nigamo. Atha kho āyasmā ānando yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā ānando bhagavantaṁ etadavoca—  “acchariyaṁ, bhante, abbhutaṁ, bhante. Yāva gambhīro cāyaṁ, bhante, paṭiccasamuppādo gambhīrāvabhāso ca, atha ca pana me uttānakuttānako viya khāyatī”ti. </div>
</div>
<div class="q" id="p_12S2_427"> <div class="p">
<span class="pN">427</span>“Mā hevaṁ, ānanda, mā hevaṁ, ānanda. Gambhīro cāyaṁ, ānanda, paṭiccasamuppādo gambhīrāvabhāso ca. Etassa, ānanda, dhammassa ananubodhā appaṭivedhā evamayaṁ pajā tantākulakajātā kulagaṇṭhikajātā muñjapabbajabhūtā apāyaṁ duggatiṁ vinipātaṁ saṁsāraṁ nātivattati. </div>
</div>
<div class="q" id="p_12S2_428"> <div class="p">
<span class="pN">428</span>Upādāniyesu, ānanda, dhammesu assādānupassino viharato taṇhā pavaḍḍhati. Taṇhāpaccayā upādānaṁ; upādānapaccayā bhavo; bhavapaccayā jāti; jātipaccayā jarāmaraṇaṁ sokaparidevadukkhadomanassupāyāsā sambhavanti. Evametassa kevalassa dukkhakkhandhassa samudayo hoti. </div>
</div>
<div class="q" id="p_12S2_429"> <div class="p">
<span class="pN">429</span>Seyyathāpi, ānanda, mahārukkho. Tassa yāni ceva mūlāni adhogamāni, yāni ca tiriyaṅgamāni, sabbāni tāni uddhaṁ ojaṁ abhiharanti. Evañhi so, ānanda, mahārukkho tadāhāro tadupādāno ciraṁ dīghamaddhānaṁ tiṭṭheyya. Evameva kho, ānanda, upādāniyesu dhammesu assādānupassino viharato taṇhā pavaḍḍhati. Taṇhāpaccayā upādānaṁ; upādānapaccayā bhavo…pe…  evametassa kevalassa dukkhakkhandhassa samudayo hoti. </div>
</div>
<div class="q" id="p_12S2_430"> <div class="p">
<span class="pN">430</span>Upādāniyesu, ānanda, dhammesu ādīnavānupassino viharato taṇhā nirujjhati. Taṇhānirodhā upādānanirodho; upādānanirodhā bhavanirodho…pe…  evametassa kevalassa dukkhakkhandhassa nirodho hoti. </div>
</div>
<div class="q" id="p_12S2_431"> <div class="p">
<span class="pN">431</span>Seyyathāpi, ānanda, mahārukkho. Atha puriso āgaccheyya kuddālapiṭakaṁ ādāya. So taṁ rukkhaṁ mūle chindeyya, mūle chetvā palikhaṇeyya, palikhaṇitvā mūlāni uddhareyya antamaso usīranāḷimattānipi. So taṁ rukkhaṁ khaṇḍākhaṇḍikaṁ chindeyya. Khaṇḍākhaṇḍikaṁ chinditvā phāleyya; phāletvā sakalikaṁ sakalikaṁ kareyya, sakalikaṁ sakalikaṁ karitvā vātātape visoseyya, vātātape visosetvā agginā ḍaheyya, agginā ḍahetvā masiṁ kareyya, masiṁ karitvā mahāvāte vā ophuṇeyya, nadiyā vā sīghasotāya pavāheyya. Evañhi so, ānanda, mahārukkho ucchinnamūlo assa tālāvatthukato anabhāvaṁkato āyatiṁ anuppādadhammo. Evameva kho, ānanda, upādāniyesu dhammesu ādīnavānupassino viharato taṇhā nirujjhati. Taṇhānirodhā upādānanirodho; upādānanirodhā bhavanirodho; bhavanirodhā jātinirodho; jātinirodhā jarāmaraṇaṁ sokaparidevadukkhadomanassupāyāsā nirujjhanti. Evametassa kevalassa dukkhakkhandhassa nirodho hotī”ti. </div>
</div>
<div class="CENTER" id="p_12S2_432">
<span class="pN">432</span>Dasamaṁ.</div>
<div class="CENTER" id="p_12S2_433">
<span class="pN">433</span>Dukkhavaggo chaṭṭho.</div>
<div class="SUMMARY" id="p_12S2_434">
<span class="pN">434</span><span class="firstLetter">T</span>assuddānaṁ</div>
<div class="q" id="p_12S2_435"> <div class="p"> <table class="singleColumn"> <tr> <td> <div class="pN">435</div> <div class="G">Parivīmaṁsanupādānaṁ,</div> </td> </tr> <tr> <td> <div class="G">dve ca saṁyojanāni ca;</div> </td> </tr> <tr> <td> <div class="G">Mahārukkhena dve vuttā,</div> </td> </tr> <tr> <td> <div class="G">taruṇena ca sattamaṁ;</div> </td> </tr> <tr> <td> <div class="G">Nāmarūpañca viññāṇaṁ,</div> </td> </tr> <tr> <td> <div class="G">nidānena ca te dasāti.</div> </td> </tr> </table> </div>
</div>
</html>
