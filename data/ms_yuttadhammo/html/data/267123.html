<html>
<div class="i">11.1 Uppalavaṇṇātherīgāthā</div>
<div class="h">Dvādasakanipāta</div>
<div class="h">Uppalavaṇṇātherīgāthā</div>
<div class="q" id="p_19Th2_298"> <div class="divNumber">224.</div> <div class="p"> <table class="singleColumn"> <tr> <td> <div class="pN">298</div> <div class="G">“Ubho mātā ca dhītā ca,</div> </td> </tr> <tr> <td> <div class="G">mayaṁ āsuṁ sapattiyo;</div> </td> </tr> <tr> <td> <div class="G">Tassā me ahu saṁvego,</div> </td> </tr> <tr> <td> <div class="G">abbhuto lomahaṁsano.</div> </td> </tr> </table> </div>
</div>
<div class="q" id="p_19Th2_299"> <div class="divNumber">225.</div> <div class="p"> <table class="singleColumn"> <tr> <td> <div class="pN">299</div> <div class="G">Dhiratthu kāmā asucī,</div> </td> </tr> <tr> <td> <div class="G">duggandhā bahukaṇṭakā;</div> </td> </tr> <tr> <td> <div class="G">Yattha mātā ca dhītā ca,</div> </td> </tr> <tr> <td> <div class="G">sabhariyā mayaṁ ahuṁ.</div> </td> </tr> </table> </div>
</div>
<div class="q" id="p_19Th2_300"> <div class="divNumber">226.</div> <div class="p"> <table class="singleColumn"> <tr> <td> <div class="pN">300</div> <div class="G">Kāmesvādīnavaṁ disvā,</div> </td> </tr> <tr> <td> <div class="G">nekkhammaṁ daṭṭhu khemato;</div> </td> </tr> <tr> <td> <div class="G">Sā pabbajjiṁ rājagahe,</div> </td> </tr> <tr> <td> <div class="G">agārasmānagāriyaṁ.</div> </td> </tr> </table> </div>
</div>
<div class="q" id="p_19Th2_301"> <div class="divNumber">227.</div> <div class="p"> <table class="singleColumn"> <tr> <td> <div class="pN">301</div> <div class="G">Pubbenivāsaṁ jānāmi,</div> </td> </tr> <tr> <td> <div class="G">dibbacakkhu visodhitaṁ;</div> </td> </tr> <tr> <td> <div class="G">Cetopariccañāṇañca,</div> </td> </tr> <tr> <td> <div class="G">sotadhātu visodhitā.</div> </td> </tr> </table> </div>
</div>
<div class="q" id="p_19Th2_302"> <div class="divNumber">228.</div> <div class="p"> <table class="singleColumn"> <tr> <td> <div class="pN">302</div> <div class="G">Iddhīpi me sacchikatā,</div> </td> </tr> <tr> <td> <div class="G">patto me āsavakkhayo;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_19Th2_303"> <div class="divNumber">229.</div> <div class="p"> <table class="singleColumn"> <tr> <td> <div class="pN">303</div> <div class="G">Iddhiyā abhinimmitvā,</div> </td> </tr> <tr> <td> <div class="G">caturassaṁ rathaṁ ahaṁ;</div> </td> </tr> <tr> <td> <div class="G">Buddhassa pāde vanditvā,</div> </td> </tr> <tr> <td> <div class="G">lokanāthassa tādino”.</div> </td> </tr> </table> </div>
</div>
<div class="q" id="p_19Th2_304"> <div class="divNumber">230.</div> <div class="p"> <table class="singleColumn"> <tr> <td> <div class="pN">304</div> <div class="G">“Supupphitaggaṁ upagamma pādapaṁ,</div> </td> </tr> <tr> <td> <div class="G">Ekā tuvaṁ tiṭṭhasi sālamūle;</div> </td> </tr> <tr> <td> <div class="G">Na cāpi te dutiyo atthi koci,</div> </td> </tr> <tr> <td> <div class="G">Bāle na tvaṁ bhāyasi dhuttakānaṁ”.</div> </td> </tr> </table> </div>
</div>
<div class="q" id="p_19Th2_305"> <div class="divNumber">231.</div> <div class="p"> <table class="singleColumn"> <tr> <td> <div class="pN">305</div> <div class="G">“Sataṁ sahassānipi dhuttakānaṁ,</div> </td> </tr> <tr> <td> <div class="G">Samāgatā edisakā bhaveyyuṁ;</div> </td> </tr> <tr> <td> <div class="G">Lomaṁ na iñje napi sampavedhe,</div> </td> </tr> <tr> <td> <div class="G">Kiṁ me tuvaṁ māra karissaseko.</div> </td> </tr> </table> </div>
</div>
<div class="q" id="p_19Th2_306"> <div class="divNumber">232.</div> <div class="p"> <table class="singleColumn"> <tr> <td> <div class="pN">306</div> <div class="G">Esā antaradhāyāmi,</div> </td> </tr> <tr> <td> <div class="G">kucchiṁ vā pavisāmi te;</div> </td> </tr> <tr> <td> <div class="G">Bhamukantare tiṭṭhāmi,</div> </td> </tr> <tr> <td> <div class="G">tiṭṭhantiṁ maṁ na dakkhasi.</div> </td> </tr> </table> </div>
</div>
<div class="q" id="p_19Th2_307"> <div class="divNumber">233.</div> <div class="p"> <table class="singleColumn"> <tr> <td> <div class="pN">307</div> <div class="G">Cittamhi vasībhūtāhaṁ,</div> </td> </tr> <tr> <td> <div class="G">iddhipādā subhāvitā;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_19Th2_308"> <div class="divNumber">234.</div> <div class="p"> <table class="singleColumn"> <tr> <td> <div class="pN">308</div> <div class="G">Sattisūlūpamā kāmā,</div> </td> </tr> <tr> <td> <div class="G">khandhāsaṁ adhikuṭṭanā;</div> </td> </tr> <tr> <td> <div class="G">Yaṁ tvaṁ ‘kāmaratiṁ’ brūsi,</div> </td> </tr> <tr> <td> <div class="G">‘āratī’ dāni sā mama.</div> </td> </tr> </table> </div>
</div>
<div class="q" id="p_19Th2_309"> <div class="divNumber">235.</div> <div class="p"> <table class="singleColumn"> <tr> <td> <div class="pN">309</div> <div class="G">Sabbattha vihatā nandī,</div> </td> </tr> <tr> <td> <div class="G">Tamokhandho padālito;</div> </td> </tr> <tr> <td> <div class="G">Evaṁ jānāhi pāpima,</div> </td> </tr> <tr> <td> <div class="G">Nihato tvamasi antakā”ti.</div> </td> </tr> </table> </div>
</div>
<div class="CENTER" id="p_19Th2_310">
<span class="pN">310</span>…  Uppalavaṇṇā therī… .</div>
<div class="ENDH3" id="p_19Th2_311">
<span class="pN">311</span>Dvādasakanipāto niṭṭhito.</div>
</html>
