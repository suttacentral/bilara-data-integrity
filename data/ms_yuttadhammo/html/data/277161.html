<html>
<div class="i">1.2.3.9 Lokapañhāsutta</div>
<div class="h">Saḷāyatanasaṁyutta</div>
<div class="h">Dutiyapaṇṇāsaka</div>
<div class="h">Gilānavagga</div>
<div class="h">Lokapañhāsutta</div>
<div class="q" id="p_13S4_344"> <div class="divNumber">82.</div> <div class="p">
<span class="pN">344</span>Atha kho aññataro bhikkhu yena bhagavā…pe…  ekamantaṁ nisinno kho so bhikkhu bhagavantaṁ etadavoca—  </div>
</div>
<div class="q" id="p_13S4_345"> <div class="p">
<span class="pN">345</span>“‘Loko, loko’ti, bhante, vuccati. Kittāvatā nu kho, bhante, lokoti vuccatī”ti? “‘Lujjatī’ti kho, bhikkhu, tasmā lokoti vuccati. Kiñca lujjati? Cakkhu kho, bhikkhu, lujjati. Rūpā lujjanti, cakkhuviññāṇaṁ lujjati, cakkhusamphasso lujjati, yampidaṁ cakkhusamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi lujjati…pe…  jivhā lujjati…pe…  mano lujjati, dhammā lujjanti, manoviññāṇaṁ lujjati, manosamphasso lujjati, yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi lujjati. Lujjatīti kho, bhikkhu, tasmā lokoti vuccatī”ti. </div>
</div>
<div class="CENTER" id="p_13S4_346">
<span class="pN">346</span>Navamaṁ.</div>
</html>
