<html>
<div class="i">2.2.6 Dutiyasukhasutta</div>
<div class="h">Dutiyapaṇṇāsaka</div>
<div class="h">Yamakavagga</div>
<div class="h">Dutiyasukhasutta</div>
<div class="q" id="p_17A10_473"> <div class="divNumber">66.</div> <div class="p">
<span class="pN">473</span>Ekaṁ samayaṁ āyasmā sāriputto magadhesu viharati nālakagāmake. Atha kho sāmaṇḍakāni paribbājako yenāyasmā sāriputto tenupasaṅkami; upasaṅkamitvā āyasmatā sāriputtena saddhiṁ sammodi. Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho sāmaṇḍakāni paribbājako āyasmantaṁ sāriputtaṁ etadavoca— </div>
</div>
<div class="q" id="p_17A10_474"> <div class="p">
<span class="pN">474</span>“Kiṁ nu kho, āvuso, sāriputta, imasmiṁ dhammavinaye sukhaṁ, kiṁ dukkhan”ti? “Anabhirati kho, āvuso, imasmiṁ dhammavinaye dukkhā, abhirati sukhā. Anabhiratiyā, āvuso, sati idaṁ dukkhaṁ pāṭikaṅkhaṁ— gacchantopi sukhaṁ sātaṁ nādhigacchati, ṭhitopi… nisinnopi… sayānopi… gāmagatopi… araññagatopi… rukkhamūlagatopi… suññāgāragatopi… abbhokāsagatopi… bhikkhumajjhagatopi sukhaṁ sātaṁ nādhigacchati. Anabhiratiyā, āvuso, sati idaṁ dukkhaṁ pāṭikaṅkhaṁ. </div>
</div>
<div class="q" id="p_17A10_475"> <div class="p">
<span class="pN">475</span>Abhiratiyā, āvuso, sati idaṁ sukhaṁ pāṭikaṅkhaṁ— gacchantopi sukhaṁ sātaṁ adhigacchati, ṭhitopi… nisinnopi… sayānopi… gāmagatopi… araññagatopi… rukkhamūlagatopi… suññāgāragatopi… abbhokāsagatopi… bhikkhumajjhagatopi sukhaṁ sātaṁ adhigacchati. Abhiratiyā, āvuso, sati idaṁ sukhaṁ pāṭikaṅkhan”ti. </div>
</div>
<div class="CENTER" id="p_17A10_476">
<span class="pN">476</span>Chaṭṭhaṁ.</div>
</html>
