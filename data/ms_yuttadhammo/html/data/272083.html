<html>
<div class="i">1.2 Niyassakamma</div> <div class="h">Kammakkhandhaka</div>
<div class="h">Niyassakamma</div>
<div class="q" id="p_4V_61"> <div class="divNumber">11.</div> <div class="p">
<span class="pN">61</span>Tena kho pana samayena āyasmā seyyasako bālo hoti abyatto āpattibahulo anapadāno; gihisaṁsaṭṭho viharati ananulomikehi gihisaṁsaggehi; apissu bhikkhū pakatā parivāsaṁ dentā mūlāya paṭikassantā mānattaṁ dentā abbhentā. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma āyasmā seyyasako bālo bhavissati abyatto āpattibahulo anapadāno; gihisaṁsaṭṭho viharissati ananulomikehi gihisaṁsaggehi; apissu bhikkhū pakatā parivāsaṁ dentā mūlāya paṭikassantā mānattaṁ dentā abbhentā”ti. Atha kho te bhikkhū bhagavato etamatthaṁ ārocesuṁ. </div>
</div>
<div class="h">Kammakkhandhaka</div>
<div class="h">Niyassakamma</div>
<div class="q" id="p_4V_62"> <div class="p">
<span class="pN">62</span>Atha kho bhagavā etasmiṁ nidāne etasmiṁ pakaraṇe bhikkhusaṁghaṁ sannipātāpetvā bhikkhū paṭipucchi—  “saccaṁ kira, bhikkhave, seyyasako bhikkhu bālo abyatto āpattibahulo anapadāno; gihisaṁsaṭṭho viharati ananulomikehi gihisaṁsaggehi; apissu bhikkhū pakatā parivāsaṁ dentā mūlāya paṭikassantā mānattaṁ dentā abbhentā”ti? “Saccaṁ, bhagavā”ti. Vigarahi buddho bhagavā—  “ananucchavikaṁ, bhikkhave, tassa moghapurisassa ananulomikaṁ appatirūpaṁ assāmaṇakaṁ akappiyaṁ akaraṇīyaṁ. Kathañhi nāma so, bhikkhave, moghapuriso bālo bhavissati abyatto āpattibahulo anapadāno; gihisaṁsaṭṭho viharissati ananulomikehi gihisaṁsaggehi; apissu bhikkhū pakatā parivāsaṁ dentā mūlāya paṭikassantā mānattaṁ dentā abbhentā. Netaṁ, bhikkhave, appasannānaṁ vā pasādāya…pe…  vigarahitvā…pe…  dhammiṁ kathaṁ katvā bhikkhū āmantesi—  “tena hi, bhikkhave, saṁgho seyyasakassa bhikkhuno niyassakammaṁ karotu—  nissāya te vatthabbanti. Evañca pana, bhikkhave, kātabbaṁ. Paṭhamaṁ seyyasako bhikkhu codetabbo, codetvā sāretabbo, sāretvā āpattiṁ āropetabbo, āpattiṁ āropetvā byattena bhikkhunā paṭibalena saṁgho ñāpetabbo—  </div>
</div>
<div class="h">Kammakkhandhaka</div>
<div class="h">Niyassakamma</div>
<div class="q" id="p_4V_63"> <div class="divNumber">12.</div> <div class="p">
<span class="pN">63</span>‘Suṇātu me, bhante, saṁgho. Ayaṁ seyyasako bhikkhu bālo abyatto āpattibahulo anapadāno; gihisaṁsaṭṭho viharati ananulomikehi gihisaṁsaggehi; apissu bhikkhū pakatā parivāsaṁ dentā mūlāya paṭikassantā mānattaṁ dentā abbhentā. Yadi saṁghassa pattakallaṁ, saṁgho seyyasakassa bhikkhuno niyassakammaṁ kareyya—  nissāya te vatthabbanti. Esā ñatti. </div>
</div>
<div class="h">Kammakkhandhaka</div>
<div class="h">Niyassakamma</div>
<div class="q" id="p_4V_64"> <div class="p">
<span class="pN">64</span>Suṇātu me, bhante, saṁgho. Ayaṁ seyyasako bhikkhu bālo abyatto āpattibahulo anapadāno; gihisaṁsaṭṭho viharati ananulomikehi gihisaṁsaggehi; apissu bhikkhū pakatā parivāsaṁ dentā mūlāya paṭikassantā mānattaṁ dentā abbhentā. Saṁgho seyyasakassa bhikkhuno niyassakammaṁ karoti—  nissāya te vatthabbanti. Yassāyasmato khamati seyyasakassa bhikkhuno niyassassa kammassa karaṇaṁ—  nissāya te vatthabbanti, so tuṇhassa; yassa nakkhamati, so bhāseyya. </div>
</div>
<div class="h">Kammakkhandhaka</div>
<div class="h">Niyassakamma</div>
<div class="q" id="p_4V_65"> <div class="p">
<span class="pN">65</span>Dutiyampi etamatthaṁ vadāmi…pe…  tatiyampi etamatthaṁ vadāmi—  suṇātu me, bhante, saṁgho. Ayaṁ seyyasako bhikkhu bālo abyatto āpattibahulo anapadāno; gihisaṁsaṭṭho viharati ananulomikehi gihisaṁsaggehi; apissu bhikkhū pakatā parivāsaṁ dentā mūlāya paṭikassantā mānattaṁ dentā abbhentā. Saṁgho seyyasakassa bhikkhuno niyassakammaṁ karoti—  nissāya te vatthabbanti. Yassāyasmato khamati seyyasakassa bhikkhuno niyassassa kammassa karaṇaṁ—  nissāya te vatthabbanti, so tuṇhassa; yassa nakkhamati, so bhāseyya. </div>
</div>
<div class="h">Kammakkhandhaka</div>
<div class="h">Niyassakamma</div>
<div class="q" id="p_4V_66"> <div class="p">
<span class="pN">66</span>Kataṁ saṁghena seyyasakassa bhikkhuno niyassakammaṁ—  nissāya te vatthabbanti. Khamati saṁghassa, tasmā tuṇhī, evametaṁ dhārayāmī’”ti. </div>
</div>
</html>
