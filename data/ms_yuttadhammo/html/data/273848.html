<html>
<div class="i">9.1.14 Gandhatthenasutta</div>
<div class="h">Vanasaṁyutta</div>
<div class="h">Vanavagga</div>
<div class="h">Gandhatthenasutta</div>
<div class="q" id="p_12S1_1437"> <div class="divNumber">234.</div> <div class="p">
<span class="pN">1437</span>Ekaṁ samayaṁ aññataro bhikkhu kosalesu viharati aññatarasmiṁ vanasaṇḍe. Tena kho pana samayena so bhikkhu pacchābhattaṁ piṇḍapātapaṭikkanto pokkharaṇiṁ ogāhetvā padumaṁ upasiṅghati. Atha kho yā tasmiṁ vanasaṇḍe adhivatthā devatā tassa bhikkhuno anukampikā atthakāmā taṁ bhikkhuṁ saṁvejetukāmā yena so bhikkhu tenupasaṅkami; upasaṅkamitvā taṁ bhikkhuṁ gāthāya ajjhabhāsi— </div>
</div>
<div class="q" id="p_12S1_1438"> <div class="p"> <table class="singleColumn"> <tr> <td> <div class="pN">1438</div> <div class="G">“Yametaṁ vārijaṁ pupphaṁ,</div> </td> </tr> <tr> <td> <div class="G">adinnaṁ upasiṅghasi;</div> </td> </tr> <tr> <td> <div class="G">Ekaṅgametaṁ theyyānaṁ,</div> </td> </tr> <tr> <td> <div class="G">gandhatthenosi mārisā”ti.</div> </td> </tr> </table> </div>
</div>
<div class="q" id="p_12S1_1439"> <div class="p"> <table class="singleColumn"> <tr> <td> <div class="pN">1439</div> <div class="G">“Na harāmi na bhañjāmi,</div> </td> </tr> <tr> <td> <div class="G">ārā siṅghāmi vārijaṁ;</div> </td> </tr> <tr> <td> <div class="G">Atha kena nu vaṇṇena,</div> </td> </tr> <tr> <td> <div class="G">gandhatthenoti vuccati.</div> </td> </tr> </table> </div>
</div>
<div class="q" id="p_12S1_1440"> <div class="p"> <table class="singleColumn"> <tr> <td> <div class="pN">1440</div> <div class="G">Yvāyaṁ bhisāni khanati,</div> </td> </tr> <tr> <td> <div class="G">puṇḍarīkāni bhañjati;</div> </td> </tr> <tr> <td> <div class="G">Evaṁ ākiṇṇakammanto,</div> </td> </tr> <tr> <td> <div class="G">kasmā eso na vuccatī”ti.</div> </td> </tr> </table> </div>
</div>
<div class="q" id="p_12S1_1441"> <div class="p"> <table class="singleColumn"> <tr> <td> <div class="pN">1441</div> <div class="G">“Ākiṇṇaluddo puriso,</div> </td> </tr> <tr> <td> <div class="G">dhāticelaṁva makkhito;</div> </td> </tr> <tr> <td> <div class="G">Tasmiṁ me vacanaṁ natthi,</div> </td> </tr> <tr> <td> <div class="G">tvañcārahāmi vattave.</div> </td> </tr> </table> </div>
</div>
<div class="q" id="p_12S1_1442"> <div class="p"> <table class="singleColumn"> <tr> <td> <div class="pN">1442</div> <div class="G">Anaṅgaṇassa posassa,</div> </td> </tr> <tr> <td> <div class="G">niccaṁ sucigavesino;</div> </td> </tr> <tr> <td> <div class="G">Vālaggamattaṁ pāpassa,</div> </td> </tr> <tr> <td> <div class="G">abbhāmattaṁva khāyatī”ti.</div> </td> </tr> </table> </div>
</div>
<div class="q" id="p_12S1_1443"> <div class="p"> <table class="singleColumn"> <tr> <td> <div class="pN">1443</div> <div class="G">“Addhā maṁ yakkha jānāsi,</div> </td> </tr> <tr> <td> <div class="G">atho me anukampasi;</div> </td> </tr> <tr> <td> <div class="G">Punapi yakkha vajjāsi,</div> </td> </tr> <tr> <td> <div class="G">yadā passasi edisan”ti.</div> </td> </tr> </table> </div>
</div>
<div class="q" id="p_12S1_1444"> <div class="p"> <table class="singleColumn"> <tr> <td> <div class="pN">1444</div> <div class="G">“Neva taṁ upajīvāma,</div> </td> </tr> <tr> <td> <div class="G">napi te bhatakāmhase;</div> </td> </tr> <tr> <td> <div class="G">Tvameva bhikkhu jāneyya,</div> </td> </tr> <tr> <td> <div class="G">yena gaccheyya suggatin”ti.</div> </td> </tr> </table> </div>
</div>
<div class="q" id="p_12S1_1445"> <div class="p">
<span class="pN">1445</span>Atha kho so bhikkhu tāya devatāya saṁvejito saṁvegamāpādīti. </div>
</div>
<div class="CENTER" id="p_12S1_1446">
<span class="pN">1446</span>Vanavaggo paṭhamo.</div>
<div class="SUMMARY" id="p_12S1_1447">
<span class="pN">1447</span><span class="firstLetter">T</span>assuddānaṁ</div>
<div class="q" id="p_12S1_1448"> <div class="p"> <table class="singleColumn"> <tr> <td> <div class="pN">1448</div> <div class="G">Vivekaṁ upaṭṭhānañca,</div> </td> </tr> <tr> <td> <div class="G">Kassapagottena sambahulā;</div> </td> </tr> <tr> <td> <div class="G">Ānando anuruddho ca,</div> </td> </tr> <tr> <td> <div class="G">Nāgadattañca kulagharaṇī.</div> </td> </tr> </table> </div>
</div>
<div class="q" id="p_12S1_1449"> <div class="p"> <table class="singleColumn"> <tr> <td> <div class="pN">1449</div> <div class="G">Vajjiputto ca vesālī,</div> </td> </tr> <tr> <td> <div class="G">Sajjhāyena ayoniso;</div> </td> </tr> <tr> <td> <div class="G">Majjhanhikālamhi pākatindriya-</div> </td> </tr> <tr> <td> <div class="G">Padumapupphena cuddasa bhaveti.</div> </td> </tr> </table> </div>
</div>
<div class="ENDH3" id="p_12S1_1450">
<span class="pN">1450</span>Vanasaṁyuttaṁ samattaṁ.</div>
</html>
