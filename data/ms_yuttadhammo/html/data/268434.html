<html>
<div class="i">3.1.10 Māradheyyasutta</div>
<div class="h">Tikanipāta</div>
<div class="h">Paṭhamavagga</div>
<div class="h">Māradheyyasutta</div>
<div class="q" id="p_18It_379"> <div class="divNumber">59.</div> <div class="p">
<span class="pN">379</span>Vuttañhetaṁ bhagavatā vuttamarahatāti me sutaṁ— </div>
</div>
<div class="q" id="p_18It_380"> <div class="p">
<span class="pN">380</span>“Tīhi, bhikkhave, dhammehi samannāgato bhikkhu atikkamma māradheyyaṁ ādiccova virocati. Katamehi tīhi? Idha, bhikkhave, bhikkhu asekhena sīlakkhandhena samannāgato hoti, asekhena samādhikkhandhena samannāgato hoti, asekhena paññākkhandhena samannāgato hoti— imehi kho, bhikkhave, tīhi dhammehi samannāgato bhikkhu atikkamma māradheyyaṁ ādiccova virocatī”ti. Etamatthaṁ bhagavā avoca. Tatthetaṁ iti vuccati— </div>
</div>
<div class="q" id="p_18It_381"> <div class="p"> <table class="singleColumn"> <tr> <td> <div class="pN">381</div> <div class="G">“Sīlaṁ samādhi paññā ca,</div> </td> </tr> <tr> <td> <div class="G">yassa ete subhāvitā;</div> </td> </tr> <tr> <td> <div class="G">Atikkamma māradheyyaṁ,</div> </td> </tr> <tr> <td> <div class="G">ādiccova virocatī”ti.</div> </td> </tr> </table> </div>
</div>
<div class="q" id="p_18It_382"> <div class="p">
<span class="pN">382</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_383">
<span class="pN">383</span>Dasamaṁ.</div>
<div class="CENTER" id="p_18It_384">
<span class="pN">384</span>Paṭhamo vaggo.</div>
<div class="SUMMARY" id="p_18It_385">
<span class="pN">385</span><span class="firstLetter">T</span>assuddānaṁ</div>
<div class="q" id="p_18It_386"> <div class="p"> <table class="singleColumn"> <tr> <td> <div class="pN">386</div> <div class="G">Mūladhātu atha vedanā duve,</div> </td> </tr> <tr> <td> <div class="G">Esanā ca duve āsavā duve;</div> </td> </tr> <tr> <td> <div class="G">Taṇhāto ca atha māradheyyato,</div> </td> </tr> <tr> <td> <div class="G">Vaggamāhu paṭhamanti muttamanti.</div> </td> </tr> </table> </div>
</div>
</html>
