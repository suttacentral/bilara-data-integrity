<html>
<div class="i">1.11 Vijayasutta</div>
<div class="h">Uragavagga</div>
<div class="h">Vijayasutta</div>
<div class="q" id="p_18Sn_225"> <div class="divNumber">195.</div> <div class="p"> <table class="singleColumn"> <tr> <td> <div class="pN">225</div> <div class="G">Caraṁ vā yadi vā tiṭṭhaṁ,</div> </td> </tr> <tr> <td> <div class="G">nisinno uda vā sayaṁ;</div> </td> </tr> <tr> <td> <div class="G">Samiñjeti pasāreti,</div> </td> </tr> <tr> <td> <div class="G">esā kāyassa iñjanā. (1)</div> </td> </tr> </table> </div>
</div>
<div class="q" id="p_18Sn_226"> <div class="divNumber">196.</div> <div class="p"> <table class="singleColumn"> <tr> <td> <div class="pN">226</div> <div class="G">Aṭṭhinahārusaṁyutto,</div> </td> </tr> <tr> <td> <div class="G">tacamaṁsāvalepano;</div> </td> </tr> <tr> <td> <div class="G">Chaviyā kāyo paṭicchanno,</div> </td> </tr> <tr> <td> <div class="G">yathābhūtaṁ na dissati. (2)</div> </td> </tr> </table> </div>
</div>
<div class="q" id="p_18Sn_227"> <div class="divNumber">197.</div> <div class="p"> <table class="singleColumn"> <tr> <td> <div class="pN">227</div> <div class="G">Antapūro udarapūro,</div> </td> </tr> <tr> <td> <div class="G">yakanapeḷassa vatthino;</div> </td> </tr> <tr> <td> <div class="G">Hadayassa papphāsassa,</div> </td> </tr> <tr> <td> <div class="G">vakkassa pihakassa ca. (3)</div> </td> </tr> </table> </div>
</div>
<div class="q" id="p_18Sn_228"> <div class="divNumber">198.</div> <div class="p"> <table class="singleColumn"> <tr> <td> <div class="pN">228</div> <div class="G">Siṅghāṇikāya kheḷassa,</div> </td> </tr> <tr> <td> <div class="G">sedassa ca medassa ca;</div> </td> </tr> <tr> <td> <div class="G">Lohitassa lasikāya,</div> </td> </tr> <tr> <td> <div class="G">pittassa ca vasāya ca. (4)</div> </td> </tr> </table> </div>
</div>
<div class="q" id="p_18Sn_229"> <div class="divNumber">199.</div> <div class="p"> <table class="singleColumn"> <tr> <td> <div class="pN">229</div> <div class="G">Athassa navahi sotehi,</div> </td> </tr> <tr> <td> <div class="G">asucī savati sabbadā;</div> </td> </tr> <tr> <td> <div class="G">Akkhimhā akkhigūthako,</div> </td> </tr> <tr> <td> <div class="G">kaṇṇamhā kaṇṇagūthako. (5)</div> </td> </tr> </table> </div>
</div>
<div class="q" id="p_18Sn_230"> <div class="divNumber">200.</div> <div class="p"> <table class="singleColumn"> <tr> <td> <div class="pN">230</div> <div class="G">Siṅghāṇikā ca nāsato,</div> </td> </tr> <tr> <td> <div class="G">mukhena vamatekadā;</div> </td> </tr> <tr> <td> <div class="G">Pittaṁ semhañca vamati,</div> </td> </tr> <tr> <td> <div class="G">kāyamhā sedajallikā. (6)</div> </td> </tr> </table> </div>
</div>
<div class="q" id="p_18Sn_231"> <div class="divNumber">201.</div> <div class="p"> <table class="singleColumn"> <tr> <td> <div class="pN">231</div> <div class="G">Athassa susiraṁ sīsaṁ,</div> </td> </tr> <tr> <td> <div class="G">matthaluṅgassa pūritaṁ;</div> </td> </tr> <tr> <td> <div class="G">Subhato naṁ maññati bālo,</div> </td> </tr> <tr> <td> <div class="G">avijjāya purakkhato. (7)</div> </td> </tr> </table> </div>
</div>
<div class="q" id="p_18Sn_232"> <div class="divNumber">202.</div> <div class="p"> <table class="singleColumn"> <tr> <td> <div class="pN">232</div> <div class="G">Yadā ca so mato seti,</div> </td> </tr> <tr> <td> <div class="G">Uddhumāto vinīlako;</div> </td> </tr> <tr> <td> <div class="G">Apaviddho susānasmiṁ,</div> </td> </tr> <tr> <td> <div class="G">Anapekkhā honti ñātayo. (8)</div> </td> </tr> </table> </div>
</div>
<div class="q" id="p_18Sn_233"> <div class="divNumber">203.</div> <div class="p"> <table class="singleColumn"> <tr> <td> <div class="pN">233</div> <div class="G">Khādanti naṁ suvānā ca,</div> </td> </tr> <tr> <td> <div class="G">siṅgālā ca vakā kimī;</div> </td> </tr> <tr> <td> <div class="G">Kākā gijjhā ca khādanti,</div> </td> </tr> <tr> <td> <div class="G">ye caññe santi pāṇino. (9)</div> </td> </tr> </table> </div>
</div>
<div class="q" id="p_18Sn_234"> <div class="divNumber">204.</div> <div class="p"> <table class="singleColumn"> <tr> <td> <div class="pN">234</div> <div class="G">Sutvāna buddhavacanaṁ,</div> </td> </tr> <tr> <td> <div class="G">Bhikkhu paññāṇavā idha;</div> </td> </tr> <tr> <td> <div class="G">So kho naṁ parijānāti,</div> </td> </tr> <tr> <td> <div class="G">Yathābhūtañhi passati. (10)</div> </td> </tr> </table> </div>
</div>
<div class="q" id="p_18Sn_235"> <div class="divNumber">205.</div> <div class="p"> <table class="singleColumn"> <tr> <td> <div class="pN">235</div> <div class="G">Yathā idaṁ tathā etaṁ,</div> </td> </tr> <tr> <td> <div class="G">Yathā etaṁ tathā idaṁ;</div> </td> </tr> <tr> <td> <div class="G">Ajjhattañca bahiddhā ca,</div> </td> </tr> <tr> <td> <div class="G">Kāye chandaṁ virājaye. (11)</div> </td> </tr> </table> </div>
</div>
<div class="q" id="p_18Sn_236"> <div class="divNumber">206.</div> <div class="p"> <table class="singleColumn"> <tr> <td> <div class="pN">236</div> <div class="G">Chandarāgaviratto so,</div> </td> </tr> <tr> <td> <div class="G">Bhikkhu paññāṇavā idha;</div> </td> </tr> <tr> <td> <div class="G">Ajjhagā amataṁ santiṁ,</div> </td> </tr> <tr> <td> <div class="G">Nibbānaṁ padamaccutaṁ. (12)</div> </td> </tr> </table> </div>
</div>
<div class="q" id="p_18Sn_237"> <div class="divNumber">207.</div> <div class="p"> <table class="singleColumn"> <tr> <td> <div class="pN">237</div> <div class="G">Dvipādakoyaṁ asuci,</div> </td> </tr> <tr> <td> <div class="G">Duggandho parihīrati;</div> </td> </tr> <tr> <td> <div class="G">Nānākuṇapaparipūro,</div> </td> </tr> <tr> <td> <div class="G">Vissavanto tato tato. (13)</div> </td> </tr> </table> </div>
</div>
<div class="q" id="p_18Sn_238"> <div class="divNumber">208.</div> <div class="p"> <table class="singleColumn"> <tr> <td> <div class="pN">238</div> <div class="G">Etādisena kāyena,</div> </td> </tr> <tr> <td> <div class="G">Yo maññe uṇṇametave;</div> </td> </tr> <tr> <td> <div class="G">Paraṁ vā avajāneyya,</div> </td> </tr> <tr> <td> <div class="G">Kimaññatra adassanāti. (14)</div> </td> </tr> </table> </div>
</div>
<div class="CENTER" id="p_18Sn_239">
<span class="pN">239</span>Vijayasuttaṁ ekādasamaṁ.</div>
</html>
