<html>
<div class="i">1.4.6 Paṭippassambhetabbaaṭṭhārasaka</div>
<div class="h">Kammakkhandhaka</div>
<div class="h">Paṭisāraṇīyakamma</div>
<div class="h">Paṭippassambhetabbaaṭṭhārasaka</div>
<div class="q" id="p_4V_203"> <div class="divNumber">44.</div> <div class="p">
<span class="pN">203</span>Pañcahi, bhikkhave, aṅgehi samannāgatassa bhikkhuno paṭisāraṇīyakammaṁ paṭippassambhetabbaṁ. Na upasampādeti, na nissayaṁ deti, na sāmaṇeraṁ upaṭṭhāpeti, na bhikkhunovādakasammutiṁ sādiyati, sammatopi bhikkhuniyo na ovadati— imehi kho, bhikkhave, pañcahaṅgehi samannāgatassa bhikkhuno paṭisāraṇīyakammaṁ paṭippassambhetabbaṁ. </div>
</div>
<div class="q" id="p_4V_204"> <div class="p">
<span class="pN">204</span>Aparehipi, bhikkhave, pañcahaṅgehi samannāgatassa bhikkhuno paṭisāraṇīyakammaṁ paṭippassambhetabbaṁ. Yāya āpattiyā saṁghena paṭisāraṇīyakammaṁ kataṁ hoti taṁ āpattiṁ na āpajjati, aññaṁ vā tādisikaṁ, tato vā pāpiṭṭhataraṁ; kammaṁ na garahati, kammike na garahati— imehi kho, bhikkhave, pañcahaṅgehi samannāgatassa bhikkhuno paṭisāraṇīyakammaṁ paṭippassambhetabbaṁ. </div>
</div>
<div class="q" id="p_4V_205"> <div class="p">
<span class="pN">205</span>Aṭṭhahi, bhikkhave, aṅgehi samannāgatassa bhikkhuno paṭisāraṇīyakammaṁ paṭippassambhetabbaṁ. Na pakatattassa bhikkhuno uposathaṁ ṭhapeti, na pavāraṇaṁ ṭhapeti, na savacanīyaṁ karoti, na anuvādaṁ paṭṭhapeti, na okāsaṁ kāreti, na codeti, na sāreti, na bhikkhūhi sampayojeti— imehi kho, bhikkhave, aṭṭhahaṅgehi samannāgatassa bhikkhuno paṭisāraṇīyakammaṁ paṭippassambhetabbaṁ. </div>
</div>
<div class="CENTER" id="p_4V_206">
<span class="pN">206</span>Paṭisāraṇīyakamme paṭippassambhetabbaaṭṭhārasakaṁ niṭṭhitaṁ.</div>
<div class="q" id="p_4V_207"> <div class="divNumber">45.</div> <div class="p">
<span class="pN">207</span>Evañca pana, bhikkhave, paṭippassambhetabbaṁ. Tena, bhikkhave, sudhammena bhikkhunā saṁghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo— ‘ahaṁ, bhante, saṁghena paṭisāraṇīyakammakato sammā vattāmi, lomaṁ pātemi, netthāraṁ vattāmi, paṭisāraṇīyassa kammassa paṭippassaddhiṁ yācāmī’ti. Dutiyampi yācitabbā. Tatiyampi yācitabbā. Byattena bhikkhunā paṭibalena saṁgho ñāpetabbo— </div>
</div>
<div class="q" id="p_4V_208"> <div class="p">
<span class="pN">208</span>‘Suṇātu me, bhante, saṁgho. Ayaṁ sudhammo bhikkhu saṁghena paṭisāraṇīyakammakato sammā vattati, lomaṁ pāteti, netthāraṁ vattati, paṭisāraṇīyassa kammassa paṭippassaddhiṁ yācati. Yadi saṁghassa pattakallaṁ, saṁgho sudhammassa bhikkhuno paṭisāraṇīyakammaṁ paṭippassambheyya. Esā ñatti. </div>
</div>
<div class="q" id="p_4V_209"> <div class="p">
<span class="pN">209</span>Suṇātu me, bhante, saṁgho. Ayaṁ sudhammo bhikkhu saṁghena paṭisāraṇīyakammakato sammā vattati, lomaṁ pāteti, netthāraṁ vattati, paṭisāraṇīyassa kammassa paṭippassaddhiṁ yācati. Saṁgho sudhammassa bhikkhuno paṭisāraṇīyakammaṁ paṭippassambheti. Yassāyasmato khamati sudhammassa bhikkhuno paṭisāraṇīyassa kammassa paṭippassaddhi, so tuṇhassa; yassa nakkhamati, so bhāseyya. </div>
</div>
<div class="q" id="p_4V_210"> <div class="p">
<span class="pN">210</span>Dutiyampi etamatthaṁ vadāmi…pe… tatiyampi etamatthaṁ vadāmi— suṇātu me, bhante, saṁgho. Ayaṁ sudhammo bhikkhu saṁghena paṭisāraṇīyakammakato sammā vattati, lomaṁ pāteti, netthāraṁ vattati, paṭisāraṇīyassa kammassa paṭippassaddhiṁ yācati. Saṁgho sudhammassa bhikkhuno paṭisāraṇīyakammaṁ paṭippassambheti. Yassāyasmato khamati sudhammassa bhikkhuno paṭisāraṇīyassa kammassa paṭippassaddhi, so tuṇhassa; yassa nakkhamati, so bhāseyya. </div>
</div>
<div class="q" id="p_4V_211"> <div class="p">
<span class="pN">211</span>Paṭippassaddhaṁ saṁghena sudhammassa bhikkhuno paṭisāraṇīyakammaṁ. Khamati saṁghassa, tasmā tuṇhī, evametaṁ dhārayāmī’”ti. </div>
</div>
<div class="CENTER" id="p_4V_212">
<span class="pN">212</span>Paṭisāraṇīyakammaṁ niṭṭhitaṁ catutthaṁ.</div>
</html>
