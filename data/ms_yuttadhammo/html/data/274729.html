<html>
<div class="i">3.5.1 Amatasutta</div>
<div class="h">Satipaṭṭhānasaṁyutta</div>
<div class="h">Amatavagga</div>
<div class="h">Amatasutta</div>
<div class="q" id="p_14S5_939"> <div class="divNumber">407.</div> <div class="p">
<span class="pN">939</span>Sāvatthinidānaṁ. “Catūsu, bhikkhave, satipaṭṭhānesu suppatiṭṭhitacittā viharatha. Mā vo amataṁ panassa. Katamesu catūsu? Idha, bhikkhave, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṁ; vedanāsu…pe… citte…pe… dhammesu dhammānupassī viharati ātāpī sampajāno satimā, vineyya loke abhijjhādomanassaṁ. Imesu, bhikkhave, catūsu satipaṭṭhānesu suppatiṭṭhitacittā viharatha. Mā vo amataṁ panassā”ti. </div>
</div>
<div class="CENTER" id="p_14S5_940">
<span class="pN">940</span>Paṭhamaṁ.</div>
</html>
