<html>
<div class="i">7.2.8 Kaṭṭhahārasutta</div>
<div class="h">Brāhmaṇasaṁyutta</div>
<div class="h">Upāsakavagga</div>
<div class="h">Kaṭṭhahārasutta</div>
<div class="q" id="p_12S1_1275"> <div class="divNumber">204.</div> <div class="p">
<span class="pN">1275</span>Ekaṁ samayaṁ bhagavā kosalesu viharati aññatarasmiṁ vanasaṇḍe. Tena kho pana samayena aññatarassa bhāradvājagottassa brāhmaṇassa sambahulā antevāsikā kaṭṭhahārakā māṇavakā yena vanasaṇḍo tenupasaṅkamiṁsu; upasaṅkamitvā addasaṁsu bhagavantaṁ tasmiṁ vanasaṇḍe nisinnaṁ pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. Disvāna yena bhāradvājagotto brāhmaṇo tenupasaṅkamiṁsu; upasaṅkamitvā bhāradvājagottaṁ brāhmaṇaṁ etadavocuṁ—  “yagghe bhavaṁ jāneyyāsi. Asukasmiṁ vanasaṇḍe samaṇo nisinno pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā”. Atha kho bhāradvājagotto brāhmaṇo tehi māṇavakehi saddhiṁ yena so vanasaṇḍo tenupasaṅkami. Addasā kho bhagavantaṁ tasmiṁ vanasaṇḍe nisinnaṁ pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. Disvāna yena bhagavā tenupasaṅkami; upasaṅkamitvā bhagavantaṁ gāthāya ajjhabhāsi—  </div>
</div>
<div class="q" id="p_12S1_1276"> <div class="p"> <table class="singleColumn"> <tr> <td> <div class="pN">1276</div> <div class="G">“Gambhīrarūpe bahubherave vane,</div> </td> </tr> <tr> <td> <div class="G">Suññaṁ araññaṁ vijanaṁ vigāhiya;</div> </td> </tr> <tr> <td> <div class="G">Aniñjamānena ṭhitena vaggunā,</div> </td> </tr> <tr> <td> <div class="G">Sucārurūpaṁ vata bhikkhu jhāyasi.</div> </td> </tr> </table> </div>
</div>
<div class="q" id="p_12S1_1277"> <div class="p"> <table class="singleColumn"> <tr> <td> <div class="pN">1277</div> <div class="G">Na yattha gītaṁ napi yattha vāditaṁ,</div> </td> </tr> <tr> <td> <div class="G">Eko araññe vanavassito muni;</div> </td> </tr> <tr> <td> <div class="G">Accherarūpaṁ paṭibhāti maṁ idaṁ,</div> </td> </tr> <tr> <td> <div class="G">Yadekako pītimano vane vase.</div> </td> </tr> </table> </div>
</div>
<div class="q" id="p_12S1_1278"> <div class="p"> <table class="singleColumn"> <tr> <td> <div class="pN">1278</div> <div class="G">Maññāmahaṁ lokādhipatisahabyataṁ,</div> </td> </tr> <tr> <td> <div class="G">Ākaṅkhamāno tidivaṁ anuttaraṁ;</div> </td> </tr> <tr> <td> <div class="G">Kasmā bhavaṁ vijanamaraññamassito,</div> </td> </tr> <tr> <td> <div class="G">Tapo idha kubbasi brahmapattiyā”ti.</div> </td> </tr> </table> </div>
</div>
<div class="q" id="p_12S1_1279"> <div class="p"> <table class="singleColumn"> <tr> <td> <div class="pN">1279</div> <div class="G">“Yā kāci kaṅkhā abhinandanā vā,</div> </td> </tr> <tr> <td> <div class="G">Anekadhātūsu puthū sadāsitā;</div> </td> </tr> <tr> <td> <div class="G">Aññāṇamūlappabhavā pajappitā,</div> </td> </tr> <tr> <td> <div class="G">Sabbā mayā byantikatā samūlikā.</div> </td> </tr> </table> </div>
</div>
<div class="q" id="p_12S1_1280"> <div class="p"> <table class="singleColumn"> <tr> <td> <div class="pN">1280</div> <div class="G">Svāhaṁ akaṅkho asito anūpayo,</div> </td> </tr> <tr> <td> <div class="G">Sabbesu dhammesu visuddhadassano;</div> </td> </tr> <tr> <td> <div class="G">Pappuyya sambodhimanuttaraṁ sivaṁ,</div> </td> </tr> <tr> <td> <div class="G">Jhāyāmahaṁ brahma raho visārado”ti.</div> </td> </tr> </table> </div>
</div>
<div class="q" id="p_12S1_1281"> <div class="p">
<span class="pN">1281</span>Evaṁ vutte, bhāradvājagotto brāhmaṇo bhagavantaṁ etadavoca—  “abhikkantaṁ, bho gotama, abhikkantaṁ, bho gotama…pe…  ajjatagge pāṇupetaṁ saraṇaṁ gatan”ti. </div>
</div>
</html>
