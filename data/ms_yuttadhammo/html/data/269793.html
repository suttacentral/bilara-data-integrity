<html>
<div class="i">7.1.7 Vaṁsaṅgapañha</div>
<div class="h">Opammakathāpañha</div>
<div class="h">Gadrabhavagga</div>
<div class="h">Vaṁsaṅgapañha</div>
<div class="q" id="p_28Mi_1690"> <div class="divNumber">231.</div> <div class="p">
<span class="pN">1690</span>“Bhante nāgasena, ‘vaṁsassa ekaṁ aṅgaṁ gahetabban’ti yaṁ vadesi, katamaṁ taṁ ekaṁ aṅgaṁ gahetabban”ti? “Yathā, mahārāja, vaṁso yattha vāto, tattha anulometi, nāññatthamanudhāvati; evameva kho, mahārāja, yoginā yogāvacarena yaṁ buddhena bhagavatā bhāsitaṁ navaṅgaṁ satthusāsanaṁ, taṁ anulomayitvā kappiye anavajje ṭhatvā samaṇadhammaṁyeva pariyesitabbaṁ. Idaṁ, mahārāja, vaṁsassa ekaṁ aṅgaṁ gahetabbaṁ. Bhāsitampetaṁ, mahārāja, therena rāhulena— </div>
</div>
<div class="q" id="p_28Mi_1691"> <div class="p"> <table class="singleColumn"> <tr> <td> <div class="pN">1691</div> <div class="G">‘Navaṅgaṁ buddhavacanaṁ,</div> </td> </tr> <tr> <td> <div class="G">anulometvāna sabbadā;</div> </td> </tr> <tr> <td> <div class="G">Kappiye anavajjasmiṁ,</div> </td> </tr> <tr> <td> <div class="G">ṭhatvāpāyaṁ samuttarin’”ti.</div> </td> </tr> </table> </div>
</div>
<div class="CENTER" id="p_28Mi_1692">
<span class="pN">1692</span>Vaṁsaṅgapañho sattamo.</div>
</html>
