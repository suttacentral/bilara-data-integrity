<html>
<div class="i">19.1.2 Saṅkiccajātaka</div>
<div class="h">Saṭṭhinipāta</div>
<div class="h">Soṇakavagga</div>
<div class="h">Saṅkiccajātaka</div>
<div class="q" id="p_23J_512"> <div class="divNumber">69.</div> <div class="p"> <table class="singleColumn"> <tr> <td> <div class="pN">512</div> <div class="G">Disvā nisinnaṁ rājānaṁ,</div> </td> </tr> <tr> <td> <div class="G">brahmadattaṁ rathesabhaṁ;</div> </td> </tr> <tr> <td> <div class="G">Athassa paṭivedesi,</div> </td> </tr> <tr> <td> <div class="G">“yassāsi anukampako.</div> </td> </tr> </table> </div>
</div>
<div class="q" id="p_23J_513"> <div class="divNumber">70.</div> <div class="p"> <table class="singleColumn"> <tr> <td> <div class="pN">513</div> <div class="G">Saṅkiccāyaṁ anuppatto,</div> </td> </tr> <tr> <td> <div class="G">isīnaṁ sādhusammato;</div> </td> </tr> <tr> <td> <div class="G">Taramānarūpo niyyāhi,</div> </td> </tr> <tr> <td> <div class="G">khippaṁ passa mahesinaṁ”.</div> </td> </tr> </table> </div>
</div>
<div class="q" id="p_23J_514"> <div class="divNumber">71.</div> <div class="p"> <table class="singleColumn"> <tr> <td> <div class="pN">514</div> <div class="G">Tato ca rājā taramāno,</div> </td> </tr> <tr> <td> <div class="G">yuttamāruyha sandanaṁ;</div> </td> </tr> <tr> <td> <div class="G">Mittāmaccaparibyūḷho,</div> </td> </tr> <tr> <td> <div class="G">agamāsi rathesabho.</div> </td> </tr> </table> </div>
</div>
<div class="q" id="p_23J_515"> <div class="divNumber">72.</div> <div class="p"> <table class="singleColumn"> <tr> <td> <div class="pN">515</div> <div class="G">Nikkhippa pañca kakudhāni,</div> </td> </tr> <tr> <td> <div class="G">kāsīnaṁ raṭṭhavaḍḍhano;</div> </td> </tr> <tr> <td> <div class="G">Vālabījanimuṇhīsaṁ,</div> </td> </tr> <tr> <td> <div class="G">khaggaṁ chattañcupāhanaṁ.</div> </td> </tr> </table> </div>
</div>
<div class="q" id="p_23J_516"> <div class="divNumber">73.</div> <div class="p"> <table class="singleColumn"> <tr> <td> <div class="pN">516</div> <div class="G">Oruyha rājā yānamhā,</div> </td> </tr> <tr> <td> <div class="G">ṭhapayitvā paṭicchadaṁ;</div> </td> </tr> <tr> <td> <div class="G">Āsīnaṁ dāyapassasmiṁ,</div> </td> </tr> <tr> <td> <div class="G">saṅkiccamupasaṅkami.</div> </td> </tr> </table> </div>
</div>
<div class="q" id="p_23J_517"> <div class="divNumber">74.</div> <div class="p"> <table class="singleColumn"> <tr> <td> <div class="pN">517</div> <div class="G">Upasaṅkamitvā so rājā,</div> </td> </tr> <tr> <td> <div class="G">sammodi isinā saha;</div> </td> </tr> <tr> <td> <div class="G">Taṁ kathaṁ vītisāretvā,</div> </td> </tr> <tr> <td> <div class="G">ekamantaṁ upāvisi.</div> </td> </tr> </table> </div>
</div>
<div class="q" id="p_23J_518"> <div class="divNumber">75.</div> <div class="p"> <table class="singleColumn"> <tr> <td> <div class="pN">518</div> <div class="G">Ekamantaṁ nisinnova,</div> </td> </tr> <tr> <td> <div class="G">atha kālaṁ amaññatha;</div> </td> </tr> <tr> <td> <div class="G">Tato pāpāni kammāni,</div> </td> </tr> <tr> <td> <div class="G">pucchituṁ paṭipajjatha.</div> </td> </tr> </table> </div>
</div>
<div class="q" id="p_23J_519"> <div class="divNumber">76.</div> <div class="p"> <table class="singleColumn"> <tr> <td> <div class="pN">519</div> <div class="G">“Isiṁ pucchāma saṅkiccaṁ,</div> </td> </tr> <tr> <td> <div class="G">isīnaṁ sādhusammataṁ;</div> </td> </tr> <tr> <td> <div class="G">Āsīnaṁ dāyapassasmiṁ,</div> </td> </tr> <tr> <td> <div class="G">isisaṁghapurakkhataṁ.</div> </td> </tr> </table> </div>
</div>
<div class="q" id="p_23J_520"> <div class="divNumber">77.</div> <div class="p"> <table class="singleColumn"> <tr> <td> <div class="pN">520</div> <div class="G">Kaṁ gatiṁ pecca gacchanti,</div> </td> </tr> <tr> <td> <div class="G">narā dhammāticārino;</div> </td> </tr> <tr> <td> <div class="G">Aticiṇṇo mayā dhammo,</div> </td> </tr> <tr> <td> <div class="G">taṁ me akkhāhi pucchito”.</div> </td> </tr> </table> </div>
</div>
<div class="q" id="p_23J_521"> <div class="divNumber">78.</div> <div class="p"> <table class="singleColumn"> <tr> <td> <div class="pN">521</div> <div class="G">Isī avaca saṅkicco,</div> </td> </tr> <tr> <td> <div class="G">kāsīnaṁ raṭṭhavaḍḍhanaṁ;</div> </td> </tr> <tr> <td> <div class="G">Āsīnaṁ dāyapassasmiṁ,</div> </td> </tr> <tr> <td> <div class="G">“mahārāja suṇohi me.</div> </td> </tr> </table> </div>
</div>
<div class="q" id="p_23J_522"> <div class="divNumber">79.</div> <div class="p"> <table class="singleColumn"> <tr> <td> <div class="pN">522</div> <div class="G">Uppathena vajantassa,</div> </td> </tr> <tr> <td> <div class="G">yo maggamanusāsati;</div> </td> </tr> <tr> <td> <div class="G">Tassa ce vacanaṁ kayirā,</div> </td> </tr> <tr> <td> <div class="G">nāssa maggeyya kaṇṭako.</div> </td> </tr> </table> </div>
</div>
<div class="q" id="p_23J_523"> <div class="divNumber">80.</div> <div class="p"> <table class="singleColumn"> <tr> <td> <div class="pN">523</div> <div class="G">Adhammaṁ paṭipannassa,</div> </td> </tr> <tr> <td> <div class="G">yo dhammamanusāsati;</div> </td> </tr> <tr> <td> <div class="G">Tassa ce vacanaṁ kayirā,</div> </td> </tr> <tr> <td> <div class="G">na so gaccheyya duggatiṁ”.</div> </td> </tr> </table> </div>
</div>
<div class="q" id="p_23J_524"> <div class="divNumber">81.</div> <div class="p"> <table class="singleColumn"> <tr> <td> <div class="pN">524</div> <div class="G">“Dhammo patho mahārāja,</div> </td> </tr> <tr> <td> <div class="G">adhammo pana uppatho;</div> </td> </tr> <tr> <td> <div class="G">Adhammo nirayaṁ neti,</div> </td> </tr> <tr> <td> <div class="G">dhammo pāpeti suggatiṁ.</div> </td> </tr> </table> </div>
</div>
<div class="q" id="p_23J_525"> <div class="divNumber">82.</div> <div class="p"> <table class="singleColumn"> <tr> <td> <div class="pN">525</div> <div class="G">Adhammacārino rāja,</div> </td> </tr> <tr> <td> <div class="G">narā visamajīvino;</div> </td> </tr> <tr> <td> <div class="G">Yaṁ gatiṁ pecca gacchanti,</div> </td> </tr> <tr> <td> <div class="G">niraye te suṇohi me.</div> </td> </tr> </table> </div>
</div>
<div class="q" id="p_23J_526"> <div class="divNumber">83.</div> <div class="p"> <table class="singleColumn"> <tr> <td> <div class="pN">526</div> <div class="G">Sañjīvo kāḷasutto ca,</div> </td> </tr> <tr> <td> <div class="G">saṅghāto dve ca roruvā;</div> </td> </tr> <tr> <td> <div class="G">Athāparo mahāvīci,</div> </td> </tr> <tr> <td> <div class="G">tāpano ca patāpano.</div> </td> </tr> </table> </div>
</div>
<div class="q" id="p_23J_527"> <div class="divNumber">84.</div> <div class="p"> <table class="singleColumn"> <tr> <td> <div class="pN">527</div> <div class="G">Iccete aṭṭha nirayā,</div> </td> </tr> <tr> <td> <div class="G">akkhātā duratikkamā;</div> </td> </tr> <tr> <td> <div class="G">Ākiṇṇā luddakammehi,</div> </td> </tr> <tr> <td> <div class="G">paccekā soḷasussadā.</div> </td> </tr> </table> </div>
</div>
<div class="q" id="p_23J_528"> <div class="divNumber">85.</div> <div class="p"> <table class="singleColumn"> <tr> <td> <div class="pN">528</div> <div class="G">Kadariyatāpanā ghorā,</div> </td> </tr> <tr> <td> <div class="G">accimanto mahabbhayā;</div> </td> </tr> <tr> <td> <div class="G">Lomahaṁsanarūpā ca,</div> </td> </tr> <tr> <td> <div class="G">bhesmā paṭibhayā dukhā.</div> </td> </tr> </table> </div>
</div>
<div class="q" id="p_23J_529"> <div class="divNumber">86.</div> <div class="p"> <table class="singleColumn"> <tr> <td> <div class="pN">529</div> <div class="G">Catukkaṇṇā catudvārā,</div> </td> </tr> <tr> <td> <div class="G">vibhattā bhāgaso mitā;</div> </td> </tr> <tr> <td> <div class="G">Ayopākārapariyantā,</div> </td> </tr> <tr> <td> <div class="G">ayasā paṭikujjitā.</div> </td> </tr> </table> </div>
</div>
<div class="q" id="p_23J_530"> <div class="divNumber">87.</div> <div class="p"> <table class="singleColumn"> <tr> <td> <div class="pN">530</div> <div class="G">Tesaṁ ayomayā bhūmi,</div> </td> </tr> <tr> <td> <div class="G">jalitā tejasā yutā;</div> </td> </tr> <tr> <td> <div class="G">Samantā yojanasataṁ,</div> </td> </tr> <tr> <td> <div class="G">phuṭā tiṭṭhanti sabbadā.</div> </td> </tr> </table> </div>
</div>
<div class="q" id="p_23J_531"> <div class="divNumber">88.</div> <div class="p"> <table class="singleColumn"> <tr> <td> <div class="pN">531</div> <div class="G">Ete patanti niraye,</div> </td> </tr> <tr> <td> <div class="G">uddhampādā avaṁsirā;</div> </td> </tr> <tr> <td> <div class="G">Isīnaṁ ativattāro,</div> </td> </tr> <tr> <td> <div class="G">saññatānaṁ tapassinaṁ.</div> </td> </tr> </table> </div>
</div>
<div class="q" id="p_23J_532"> <div class="divNumber">89.</div> <div class="p"> <table class="singleColumn"> <tr> <td> <div class="pN">532</div> <div class="G">Te bhūnahuno paccanti,</div> </td> </tr> <tr> <td> <div class="G">macchā bilakatā yathā;</div> </td> </tr> <tr> <td> <div class="G">Saṁvacchare asaṅkheyye,</div> </td> </tr> <tr> <td> <div class="G">narā kibbisakārino.</div> </td> </tr> </table> </div>
</div>
<div class="q" id="p_23J_533"> <div class="divNumber">90.</div> <div class="p"> <table class="singleColumn"> <tr> <td> <div class="pN">533</div> <div class="G">Ḍayhamānena gattena,</div> </td> </tr> <tr> <td> <div class="G">niccaṁ santarabāhiraṁ;</div> </td> </tr> <tr> <td> <div class="G">Nirayā nādhigacchanti,</div> </td> </tr> <tr> <td> <div class="G">dvāraṁ nikkhamanesino.</div> </td> </tr> </table> </div>
</div>
<div class="q" id="p_23J_534"> <div class="divNumber">91.</div> <div class="p"> <table class="singleColumn"> <tr> <td> <div class="pN">534</div> <div class="G">Puratthimena dhāvanti,</div> </td> </tr> <tr> <td> <div class="G">tato dhāvanti pacchato;</div> </td> </tr> <tr> <td> <div class="G">Uttarenapi dhāvanti,</div> </td> </tr> <tr> <td> <div class="G">tato dhāvanti dakkhiṇaṁ;</div> </td> </tr> <tr> <td> <div class="G">Yaṁ yañhi dvāraṁ gacchanti,</div> </td> </tr> <tr> <td> <div class="G">taṁ tadeva pidhīyare.</div> </td> </tr> </table> </div>
</div>
<div class="q" id="p_23J_535"> <div class="divNumber">92.</div> <div class="p"> <table class="singleColumn"> <tr> <td> <div class="pN">535</div> <div class="G">Bahūni vassasahassāni,</div> </td> </tr> <tr> <td> <div class="G">janā nirayagāmino;</div> </td> </tr> <tr> <td> <div class="G">Bāhā paggayha kandanti,</div> </td> </tr> <tr> <td> <div class="G">patvā dukkhaṁ anappakaṁ.</div> </td> </tr> </table> </div>
</div>
<div class="q" id="p_23J_536"> <div class="divNumber">93.</div> <div class="p"> <table class="singleColumn"> <tr> <td> <div class="pN">536</div> <div class="G">Āsīvisaṁva kupitaṁ,</div> </td> </tr> <tr> <td> <div class="G">tejassiṁ duratikkamaṁ;</div> </td> </tr> <tr> <td> <div class="G">Na sādhurūpe āsīde,</div> </td> </tr> <tr> <td> <div class="G">saññatānaṁ tapassinaṁ.</div> </td> </tr> </table> </div>
</div>
<div class="q" id="p_23J_537"> <div class="divNumber">94.</div> <div class="p"> <table class="singleColumn"> <tr> <td> <div class="pN">537</div> <div class="G">Atikāyo mahissāso,</div> </td> </tr> <tr> <td> <div class="G">ajjuno kekakādhipo;</div> </td> </tr> <tr> <td> <div class="G">Sahassabāhu ucchinno,</div> </td> </tr> <tr> <td> <div class="G">isimāsajja gotamaṁ.</div> </td> </tr> </table> </div>
</div>
<div class="q" id="p_23J_538"> <div class="divNumber">95.</div> <div class="p"> <table class="singleColumn"> <tr> <td> <div class="pN">538</div> <div class="G">Arajaṁ rajasā vacchaṁ,</div> </td> </tr> <tr> <td> <div class="G">Kisaṁ avakiriya daṇḍakī;</div> </td> </tr> <tr> <td> <div class="G">Tālova mūlato chinno,</div> </td> </tr> <tr> <td> <div class="G">Sa rājā vibhavaṅgato.</div> </td> </tr> </table> </div>
</div>
<div class="q" id="p_23J_539"> <div class="divNumber">96.</div> <div class="p"> <table class="singleColumn"> <tr> <td> <div class="pN">539</div> <div class="G">Upahacca manaṁ majjho,</div> </td> </tr> <tr> <td> <div class="G">mātaṅgasmiṁ yasassine;</div> </td> </tr> <tr> <td> <div class="G">Sapārisajjo ucchinno,</div> </td> </tr> <tr> <td> <div class="G">majjhāraññaṁ tadā ahu.</div> </td> </tr> </table> </div>
</div>
<div class="q" id="p_23J_540"> <div class="divNumber">97.</div> <div class="p"> <table class="singleColumn"> <tr> <td> <div class="pN">540</div> <div class="G">Kaṇhadīpāyanāsajja,</div> </td> </tr> <tr> <td> <div class="G">Isiṁ andhakaveṇḍayo;</div> </td> </tr> <tr> <td> <div class="G">Aññoññaṁ musalā hantvā,</div> </td> </tr> <tr> <td> <div class="G">Sampattā yamasādhanaṁ.</div> </td> </tr> </table> </div>
</div>
<div class="q" id="p_23J_541"> <div class="divNumber">98.</div> <div class="p"> <table class="singleColumn"> <tr> <td> <div class="pN">541</div> <div class="G">Athāyaṁ isinā satto,</div> </td> </tr> <tr> <td> <div class="G">antalikkhacaro pure;</div> </td> </tr> <tr> <td> <div class="G">Pāvekkhi pathaviṁ cecco,</div> </td> </tr> <tr> <td> <div class="G">hīnatto pattapariyāyaṁ.</div> </td> </tr> </table> </div>
</div>
<div class="q" id="p_23J_542"> <div class="divNumber">99.</div> <div class="p"> <table class="singleColumn"> <tr> <td> <div class="pN">542</div> <div class="G">Tasmā hi chandāgamanaṁ,</div> </td> </tr> <tr> <td> <div class="G">nappasaṁsanti paṇḍitā;</div> </td> </tr> <tr> <td> <div class="G">Aduṭṭhacitto bhāseyya,</div> </td> </tr> <tr> <td> <div class="G">giraṁ saccūpasaṁhitaṁ.</div> </td> </tr> </table> </div>
</div>
<div class="q" id="p_23J_543"> <div class="divNumber">100.</div> <div class="p"> <table class="singleColumn"> <tr> <td> <div class="pN">543</div> <div class="G">Manasā ce paduṭṭhena,</div> </td> </tr> <tr> <td> <div class="G">yo naro pekkhate muniṁ;</div> </td> </tr> <tr> <td> <div class="G">Vijjācaraṇasampannaṁ,</div> </td> </tr> <tr> <td> <div class="G">gantā so nirayaṁ adho.</div> </td> </tr> </table> </div>
</div>
<div class="q" id="p_23J_544"> <div class="divNumber">101.</div> <div class="p"> <table class="singleColumn"> <tr> <td> <div class="pN">544</div> <div class="G">Ye vuḍḍhe paribhāsanti,</div> </td> </tr> <tr> <td> <div class="G">pharusūpakkamā janā;</div> </td> </tr> <tr> <td> <div class="G">Anapaccā adāyādā,</div> </td> </tr> <tr> <td> <div class="G">tālavatthu bhavanti te.</div> </td> </tr> </table> </div>
</div>
<div class="q" id="p_23J_545"> <div class="divNumber">102.</div> <div class="p"> <table class="singleColumn"> <tr> <td> <div class="pN">545</div> <div class="G">Yo ca pabbajitaṁ hanti,</div> </td> </tr> <tr> <td> <div class="G">katakiccaṁ mahesinaṁ;</div> </td> </tr> <tr> <td> <div class="G">Sa kāḷasutte niraye,</div> </td> </tr> <tr> <td> <div class="G">cirarattāya paccati.</div> </td> </tr> </table> </div>
</div>
<div class="q" id="p_23J_546"> <div class="divNumber">103.</div> <div class="p"> <table class="singleColumn"> <tr> <td> <div class="pN">546</div> <div class="G">Yo ca rājā adhammaṭṭho,</div> </td> </tr> <tr> <td> <div class="G">raṭṭhaviddhaṁsano mago;</div> </td> </tr> <tr> <td> <div class="G">Tāpayitvā janapadaṁ,</div> </td> </tr> <tr> <td> <div class="G">tāpane pecca paccati.</div> </td> </tr> </table> </div>
</div>
<div class="q" id="p_23J_547"> <div class="divNumber">104.</div> <div class="p"> <table class="singleColumn"> <tr> <td> <div class="pN">547</div> <div class="G">So ca vassasahassāni,</div> </td> </tr> <tr> <td> <div class="G">sataṁ dibbāni paccati;</div> </td> </tr> <tr> <td> <div class="G">Accisaṁghapareto so,</div> </td> </tr> <tr> <td> <div class="G">dukkhaṁ vedeti vedanaṁ.</div> </td> </tr> </table> </div>
</div>
<div class="q" id="p_23J_548"> <div class="divNumber">105.</div> <div class="p"> <table class="singleColumn"> <tr> <td> <div class="pN">548</div> <div class="G">Tassa aggisikhā kāyā,</div> </td> </tr> <tr> <td> <div class="G">niccharanti pabhassarā;</div> </td> </tr> <tr> <td> <div class="G">Tejobhakkhassa gattāni,</div> </td> </tr> <tr> <td> <div class="G">lomehi ca nakhehi ca.</div> </td> </tr> </table> </div>
</div>
<div class="q" id="p_23J_549"> <div class="divNumber">106.</div> <div class="p"> <table class="singleColumn"> <tr> <td> <div class="pN">549</div> <div class="G">Ḍayhamānena gattena,</div> </td> </tr> <tr> <td> <div class="G">niccaṁ santarabāhiraṁ;</div> </td> </tr> <tr> <td> <div class="G">Dukkhābhitunno nadati,</div> </td> </tr> <tr> <td> <div class="G">nāgo tuttaṭṭito yathā.</div> </td> </tr> </table> </div>
</div>
<div class="q" id="p_23J_550"> <div class="divNumber">107.</div> <div class="p"> <table class="singleColumn"> <tr> <td> <div class="pN">550</div> <div class="G">Yo lobhā pitaraṁ hanti,</div> </td> </tr> <tr> <td> <div class="G">dosā vā purisādhamo;</div> </td> </tr> <tr> <td> <div class="G">Sa kāḷasutte niraye,</div> </td> </tr> <tr> <td> <div class="G">cirarattāya paccati.</div> </td> </tr> </table> </div>
</div>
<div class="q" id="p_23J_551"> <div class="divNumber">108.</div> <div class="p"> <table class="singleColumn"> <tr> <td> <div class="pN">551</div> <div class="G">Sa tādiso paccati lohakumbhiyaṁ,</div> </td> </tr> <tr> <td> <div class="G">Pakkañca sattīhi hananti nittacaṁ;</div> </td> </tr> <tr> <td> <div class="G">Andhaṁ karitvā muttakarīsabhakkhaṁ,</div> </td> </tr> <tr> <td> <div class="G">Khāre nimujjanti tathāvidhaṁ naraṁ.</div> </td> </tr> </table> </div>
</div>
<div class="q" id="p_23J_552"> <div class="divNumber">109.</div> <div class="p"> <table class="singleColumn"> <tr> <td> <div class="pN">552</div> <div class="G">Tattaṁ pakkuthitamayoguḷañca,</div> </td> </tr> <tr> <td> <div class="G">Dīghe ca phāle cirarattatāpite;</div> </td> </tr> <tr> <td> <div class="G">Vikkhambhamādāya vibandharajjubhi,</div> </td> </tr> <tr> <td> <div class="G">Vivaṭe mukhe sampavisanti rakkhasā.</div> </td> </tr> </table> </div>
</div>
<div class="q" id="p_23J_553"> <div class="divNumber">110.</div> <div class="p"> <table class="singleColumn"> <tr> <td> <div class="pN">553</div> <div class="G">Sāmā ca soṇā sabalā ca gijjhā,</div> </td> </tr> <tr> <td> <div class="G">Kākoḷasaṅghā ca dijā ayomukhā;</div> </td> </tr> <tr> <td> <div class="G">Saṅgamma khādanti vipphandamānaṁ,</div> </td> </tr> <tr> <td> <div class="G">Jivhaṁ vibhajja vighāsaṁ salohitaṁ.</div> </td> </tr> </table> </div>
</div>
<div class="q" id="p_23J_554"> <div class="divNumber">111.</div> <div class="p"> <table class="singleColumn"> <tr> <td> <div class="pN">554</div> <div class="G">Taṁ daḍḍhatālaṁ paribhinnagattaṁ,</div> </td> </tr> <tr> <td> <div class="G">Nippothayantā anuvicaranti rakkhasā;</div> </td> </tr> <tr> <td> <div class="G">Ratī hi nesaṁ dukhino panītare,</div> </td> </tr> <tr> <td> <div class="G">Etādisasmiṁ niraye vasanti;</div> </td> </tr> <tr> <td> <div class="G">Ye keci loke idha pettighātino.</div> </td> </tr> </table> </div>
</div>
<div class="q" id="p_23J_555"> <div class="divNumber">112.</div> <div class="p"> <table class="singleColumn"> <tr> <td> <div class="pN">555</div> <div class="G">Putto ca mātaraṁ hantvā,</div> </td> </tr> <tr> <td> <div class="G">ito gantvā yamakkhayaṁ;</div> </td> </tr> <tr> <td> <div class="G">Bhusamāpajjate dukkhaṁ,</div> </td> </tr> <tr> <td> <div class="G">attakammaphalūpago.</div> </td> </tr> </table> </div>
</div>
<div class="q" id="p_23J_556"> <div class="divNumber">113.</div> <div class="p"> <table class="singleColumn"> <tr> <td> <div class="pN">556</div> <div class="G">Amanussā atibalā,</div> </td> </tr> <tr> <td> <div class="G">hantāraṁ janayantiyā;</div> </td> </tr> <tr> <td> <div class="G">Ayomayehi vālehi,</div> </td> </tr> <tr> <td> <div class="G">pīḷayanti punappunaṁ.</div> </td> </tr> </table> </div>
</div>
<div class="q" id="p_23J_557"> <div class="divNumber">114.</div> <div class="p"> <table class="singleColumn"> <tr> <td> <div class="pN">557</div> <div class="G">Tamassavaṁ sakā gattā,</div> </td> </tr> <tr> <td> <div class="G">rudhiraṁ attasambhavaṁ;</div> </td> </tr> <tr> <td> <div class="G">Tambalohavilīnaṁva,</div> </td> </tr> <tr> <td> <div class="G">tattaṁ pāyenti mattighaṁ.</div> </td> </tr> </table> </div>
</div>
<div class="q" id="p_23J_558"> <div class="divNumber">115.</div> <div class="p"> <table class="singleColumn"> <tr> <td> <div class="pN">558</div> <div class="G">Jigucchaṁ kuṇapaṁ pūtiṁ,</div> </td> </tr> <tr> <td> <div class="G">Duggandhaṁ gūthakaddamaṁ;</div> </td> </tr> <tr> <td> <div class="G">Pubbalohitasaṅkāsaṁ,</div> </td> </tr> <tr> <td> <div class="G">Rahadamogayha tiṭṭhati.</div> </td> </tr> </table> </div>
</div>
<div class="q" id="p_23J_559"> <div class="divNumber">116.</div> <div class="p"> <table class="singleColumn"> <tr> <td> <div class="pN">559</div> <div class="G">Tamenaṁ kimayo tattha,</div> </td> </tr> <tr> <td> <div class="G">atikāyā ayomukhā;</div> </td> </tr> <tr> <td> <div class="G">Chaviṁ bhetvāna khādanti,</div> </td> </tr> <tr> <td> <div class="G">saṅgiddhā maṁsalohite.</div> </td> </tr> </table> </div>
</div>
<div class="q" id="p_23J_560"> <div class="divNumber">117.</div> <div class="p"> <table class="singleColumn"> <tr> <td> <div class="pN">560</div> <div class="G">So ca taṁ nirayaṁ patto,</div> </td> </tr> <tr> <td> <div class="G">nimuggo sataporisaṁ;</div> </td> </tr> <tr> <td> <div class="G">Pūtikaṁ kuṇapaṁ vāti,</div> </td> </tr> <tr> <td> <div class="G">samantā satayojanaṁ.</div> </td> </tr> </table> </div>
</div>
<div class="q" id="p_23J_561"> <div class="divNumber">118.</div> <div class="p"> <table class="singleColumn"> <tr> <td> <div class="pN">561</div> <div class="G">Cakkhumāpi hi cakkhūhi,</div> </td> </tr> <tr> <td> <div class="G">tena gandhena jīyati;</div> </td> </tr> <tr> <td> <div class="G">Etādisaṁ brahmadatta,</div> </td> </tr> <tr> <td> <div class="G">mātugho labhate dukhaṁ.</div> </td> </tr> </table> </div>
</div>
<div class="q" id="p_23J_562"> <div class="divNumber">119.</div> <div class="p"> <table class="singleColumn"> <tr> <td> <div class="pN">562</div> <div class="G">Khuradhāramanukkamma,</div> </td> </tr> <tr> <td> <div class="G">tikkhaṁ durabhisambhavaṁ;</div> </td> </tr> <tr> <td> <div class="G">Patanti gabbhapātiyo,</div> </td> </tr> <tr> <td> <div class="G">duggaṁ vetaraṇiṁ nadiṁ.</div> </td> </tr> </table> </div>
</div>
<div class="q" id="p_23J_563"> <div class="divNumber">120.</div> <div class="p"> <table class="singleColumn"> <tr> <td> <div class="pN">563</div> <div class="G">Ayomayā simbaliyo,</div> </td> </tr> <tr> <td> <div class="G">soḷasaṅgulakaṇṭakā;</div> </td> </tr> <tr> <td> <div class="G">Ubhato abhilambanti,</div> </td> </tr> <tr> <td> <div class="G">duggaṁ vetaraṇiṁ nadiṁ.</div> </td> </tr> </table> </div>
</div>
<div class="q" id="p_23J_564"> <div class="divNumber">121.</div> <div class="p"> <table class="singleColumn"> <tr> <td> <div class="pN">564</div> <div class="G">Te accimanto tiṭṭhanti,</div> </td> </tr> <tr> <td> <div class="G">aggikkhandhāva ārakā;</div> </td> </tr> <tr> <td> <div class="G">Ādittā jātavedena,</div> </td> </tr> <tr> <td> <div class="G">uddhaṁ yojanamuggatā.</div> </td> </tr> </table> </div>
</div>
<div class="q" id="p_23J_565"> <div class="divNumber">122.</div> <div class="p"> <table class="singleColumn"> <tr> <td> <div class="pN">565</div> <div class="G">Ete vajanti niraye,</div> </td> </tr> <tr> <td> <div class="G">tatte tikhiṇakaṇṭake;</div> </td> </tr> <tr> <td> <div class="G">Nāriyo ca aticārā,</div> </td> </tr> <tr> <td> <div class="G">narā ca paradāragū.</div> </td> </tr> </table> </div>
</div>
<div class="q" id="p_23J_566"> <div class="divNumber">123.</div> <div class="p"> <table class="singleColumn"> <tr> <td> <div class="pN">566</div> <div class="G">Te patanti adhokkhandhā,</div> </td> </tr> <tr> <td> <div class="G">vivattā vihatā puthū;</div> </td> </tr> <tr> <td> <div class="G">Sayanti vinividdhaṅgā,</div> </td> </tr> <tr> <td> <div class="G">dīghaṁ jagganti sabbadā.</div> </td> </tr> </table> </div>
</div>
<div class="q" id="p_23J_567"> <div class="divNumber">124.</div> <div class="p"> <table class="singleColumn"> <tr> <td> <div class="pN">567</div> <div class="G">Tato ratyā vivasāne,</div> </td> </tr> <tr> <td> <div class="G">mahatiṁ pabbatūpamaṁ;</div> </td> </tr> <tr> <td> <div class="G">Lohakumbhiṁ pavajjanti,</div> </td> </tr> <tr> <td> <div class="G">tattaṁ aggisamūdakaṁ.</div> </td> </tr> </table> </div>
</div>
<div class="q" id="p_23J_568"> <div class="divNumber">125.</div> <div class="p"> <table class="singleColumn"> <tr> <td> <div class="pN">568</div> <div class="G">Evaṁ divā ca ratto ca,</div> </td> </tr> <tr> <td> <div class="G">dussīlā mohapārutā;</div> </td> </tr> <tr> <td> <div class="G">Anubhonti sakaṁ kammaṁ,</div> </td> </tr> <tr> <td> <div class="G">pubbe dukkaṭamattano.</div> </td> </tr> </table> </div>
</div>
<div class="q" id="p_23J_569"> <div class="divNumber">126.</div> <div class="p"> <table class="singleColumn"> <tr> <td> <div class="pN">569</div> <div class="G">Yā ca bhariyā dhanakkītā,</div> </td> </tr> <tr> <td> <div class="G">sāmikaṁ atimaññati;</div> </td> </tr> <tr> <td> <div class="G">Sassuṁ vā sasuraṁ vāpi,</div> </td> </tr> <tr> <td> <div class="G">jeṭṭhaṁ vāpi nanandaraṁ.</div> </td> </tr> </table> </div>
</div>
<div class="q" id="p_23J_570"> <div class="divNumber">127.</div> <div class="p"> <table class="singleColumn"> <tr> <td> <div class="pN">570</div> <div class="G">Tassā vaṅkena jivhaggaṁ,</div> </td> </tr> <tr> <td> <div class="G">nibbahanti sabandhanaṁ;</div> </td> </tr> <tr> <td> <div class="G">Sa byāmamattaṁ kiminaṁ,</div> </td> </tr> <tr> <td> <div class="G">jivhaṁ passati attani;</div> </td> </tr> <tr> <td> <div class="G">Viññāpetuṁ na sakkoti,</div> </td> </tr> <tr> <td> <div class="G">tāpane pecca paccati.</div> </td> </tr> </table> </div>
</div>
<div class="q" id="p_23J_571"> <div class="divNumber">128.</div> <div class="p"> <table class="singleColumn"> <tr> <td> <div class="pN">571</div> <div class="G">Orabbhikā sūkarikā,</div> </td> </tr> <tr> <td> <div class="G">macchikā migabandhakā;</div> </td> </tr> <tr> <td> <div class="G">Corā goghātakā luddā,</div> </td> </tr> <tr> <td> <div class="G">avaṇṇe vaṇṇakārakā.</div> </td> </tr> </table> </div>
</div>
<div class="q" id="p_23J_572"> <div class="divNumber">129.</div> <div class="p"> <table class="singleColumn"> <tr> <td> <div class="pN">572</div> <div class="G">Sattīhi lohakūṭehi,</div> </td> </tr> <tr> <td> <div class="G">nettiṁsehi usūhi ca;</div> </td> </tr> <tr> <td> <div class="G">Haññamānā khāranadiṁ,</div> </td> </tr> <tr> <td> <div class="G">papatanti avaṁsirā.</div> </td> </tr> </table> </div>
</div>
<div class="q" id="p_23J_573"> <div class="divNumber">130.</div> <div class="p"> <table class="singleColumn"> <tr> <td> <div class="pN">573</div> <div class="G">Sāyaṁ pāto kūṭakārī,</div> </td> </tr> <tr> <td> <div class="G">ayokūṭehi haññati;</div> </td> </tr> <tr> <td> <div class="G">Tato vantaṁ durattānaṁ,</div> </td> </tr> <tr> <td> <div class="G">paresaṁ bhuñjare sadā.</div> </td> </tr> </table> </div>
</div>
<div class="q" id="p_23J_574"> <div class="divNumber">131.</div> <div class="p"> <table class="singleColumn"> <tr> <td> <div class="pN">574</div> <div class="G">Dhaṅkā bheraṇḍakā gijjhā,</div> </td> </tr> <tr> <td> <div class="G">kākoḷā ca ayomukhā;</div> </td> </tr> <tr> <td> <div class="G">Vipphandamānaṁ khādanti,</div> </td> </tr> <tr> <td> <div class="G">naraṁ kibbisakārakaṁ.</div> </td> </tr> </table> </div>
</div>
<div class="q" id="p_23J_575"> <div class="divNumber">132.</div> <div class="p"> <table class="singleColumn"> <tr> <td> <div class="pN">575</div> <div class="G">Ye migena migaṁ hanti,</div> </td> </tr> <tr> <td> <div class="G">pakkhiṁ vā pana pakkhinā;</div> </td> </tr> <tr> <td> <div class="G">Asanto rajasā channā,</div> </td> </tr> <tr> <td> <div class="G">gantā te nirayussadaṁ.</div> </td> </tr> </table> </div>
</div>
<div class="q" id="p_23J_576"> <div class="divNumber">133.</div> <div class="p"> <table class="singleColumn"> <tr> <td> <div class="pN">576</div> <div class="G">Santo ca uddhaṁ gacchanti,</div> </td> </tr> <tr> <td> <div class="G">suciṇṇenidha kammunā;</div> </td> </tr> <tr> <td> <div class="G">Suciṇṇassa phalaṁ passa,</div> </td> </tr> <tr> <td> <div class="G">saindā devā sabrahmakā.</div> </td> </tr> </table> </div>
</div>
<div class="q" id="p_23J_577"> <div class="divNumber">134.</div> <div class="p"> <table class="singleColumn"> <tr> <td> <div class="pN">577</div> <div class="G">Taṁ taṁ brūmi mahārāja,</div> </td> </tr> <tr> <td> <div class="G">Dhammaṁ raṭṭhapatī cara;</div> </td> </tr> <tr> <td> <div class="G">Tathā rāja carāhi dhammaṁ,</div> </td> </tr> <tr> <td> <div class="G">Yathā taṁ suciṇṇaṁ nānutappeyya pacchā”ti. (3535)</div> </td> </tr> </table> </div>
</div>
<div class="CENTER" id="p_23J_578">
<span class="pN">578</span>Saṅkiccajātakaṁ dutiyaṁ.</div>
<div class="ENDH3" id="p_23J_579">
<span class="pN">579</span>Saṭṭhinipātaṁ niṭṭhitaṁ.</div>
<div class="SUMMARY" id="p_23J_580">
<span class="pN">580</span><span class="firstLetter">T</span>assuddānaṁ</div>
<div class="q" id="p_23J_581"> <div class="p"> <table class="singleColumn"> <tr> <td> <div class="pN">581</div> <div class="G">Atha saṭṭhinipātamhi,</div> </td> </tr> <tr> <td> <div class="G">Suṇātha mama bhāsitaṁ;</div> </td> </tr> <tr> <td> <div class="G">Jātakasavhayano pavaro,</div> </td> </tr> <tr> <td> <div class="G">Soṇakaarindamasavhayano;</div> </td> </tr> <tr> <td> <div class="G">Tathā vuttarathesabhakiccavaroti.</div> </td> </tr> </table> </div>
</div>
</html>
