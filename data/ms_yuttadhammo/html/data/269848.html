<html>
<div class="i">7.7.2 Kāḷāyasaṅgapañha</div>
<div class="h">Opammakathāpañha</div>
<div class="h">Kumbhavagga</div>
<div class="h">Kāḷāyasaṅgapañha</div>
<div class="q" id="p_28Mi_1989"> <div class="divNumber">286.</div> <div class="p">
<span class="pN">1989</span>“Bhante nāgasena, ‘kāḷāyasassa dve aṅgāni gahetabbānī’ti yaṁ vadesi, katamāni tāni dve aṅgāni gahetabbānī”ti? “Yathā, mahārāja, kāḷāyaso supīto vamati; evameva kho, mahārāja, yogino yogāvacarassa mānasaṁ yoniso manasikārena apītaṁ vamati. Idaṁ, mahārāja, kāḷāyasassa paṭhamaṁ aṅgaṁ gahetabbaṁ. </div>
</div>
<div class="q" id="p_28Mi_1990"> <div class="p">
<span class="pN">1990</span>Puna caparaṁ, mahārāja, kāḷāyaso sakiṁ pītaṁ udakaṁ na vamati; evameva kho, mahārāja, yoginā yogāvacarena yo sakiṁ uppanno pasādo, na puna so vamitabbo ‘uḷāro so bhagavā sammāsambuddho, svākkhāto dhammo, suppaṭipanno saṁgho’ti. ‘Rūpaṁ aniccaṁ, vedanā aniccā, saññā aniccā, saṅkhārā aniccā, viññāṇaṁ aniccan’ti yaṁ sakiṁ uppannaṁ ñāṇaṁ, na puna taṁ vamitabbaṁ. Idaṁ, mahārāja, kāḷāyasassa dutiyaṁ aṅgaṁ gahetabbaṁ. Bhāsitampetaṁ, mahārāja, bhagavatā devātidevena—  </div>
</div>
<div class="q" id="p_28Mi_1991"> <div class="p"> <table class="singleColumn"> <tr> <td> <div class="pN">1991</div> <div class="G">‘Dassanamhi parisodhito naro,</div> </td> </tr> <tr> <td> <div class="G">Ariyadhamme niyato visesagū;</div> </td> </tr> <tr> <td> <div class="G">Nappavedhati anekabhāgaso,</div> </td> </tr> <tr> <td> <div class="G">Sabbaso ca mukhabhāvameva so’”ti.</div> </td> </tr> </table> </div>
</div>
<div class="CENTER" id="p_28Mi_1992">
<span class="pN">1992</span>Kāḷāyasaṅgapañho dutiyo.</div>
</html>
