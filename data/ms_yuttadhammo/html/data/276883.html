<html>
<div class="i">1.1.2.1 Pārājikakaṇḍa</div>
<div class="h">Bhikkhuvibhaṅga</div>
<div class="h">Paṭhamabhāga</div>
<div class="h">Katāpattivāra</div>
<div class="h">Pārājikakaṇḍa</div>
<div class="q" id="p_5V_333"> <div class="divNumber">157.</div> <div class="p">
<span class="pN">333</span>Methunaṁ dhammaṁ paṭisevanto kati āpattiyo āpajjati? Methunaṁ dhammaṁ paṭisevanto tisso āpattiyo āpajjati. Akkhāyite sarīre methunaṁ dhammaṁ paṭisevati, āpatti pārājikassa; yebhuyyena khāyite sarīre methunaṁ dhammaṁ paṭisevati, āpatti thullaccayassa; vaṭṭakate mukhe acchupantaṁ aṅgajātaṁ paveseti, āpatti dukkaṭassa— methunaṁ dhammaṁ paṭisevanto imā tisso āpattiyo āpajjati. </div>
</div>
<div class="q" id="p_5V_334"> <div class="divNumber">158.</div> <div class="p">
<span class="pN">334</span>Adinnaṁ ādiyanto kati āpattiyo āpajjati? Adinnaṁ ādiyanto tisso āpattiyo āpajjati. Pañcamāsakaṁ vā atirekapañcamāsakaṁ vā agghanakaṁ adinnaṁ theyyasaṅkhātaṁ ādiyati, āpatti pārājikassa; atirekamāsakaṁ vā ūnapañcamāsakaṁ vā agghanakaṁ adinnaṁ theyyasaṅkhātaṁ ādiyati, āpatti thullaccayassa; māsakaṁ vā ūnamāsakaṁ vā agghanakaṁ adinnaṁ theyyasaṅkhātaṁ ādiyati, āpatti dukkaṭassa— adinnaṁ ādiyanto imā tisso āpattiyo āpajjati. </div>
</div>
<div class="q" id="p_5V_335"> <div class="divNumber">159.</div> <div class="p">
<span class="pN">335</span>Sañcicca manussaviggahaṁ jīvitā voropento kati āpattiyo āpajjati? Sañcicca manussaviggahaṁ jīvitā voropento tisso āpattiyo āpajjati. Manussaṁ odissa opātaṁ khaṇati “papatitvā marissatī”ti, āpatti dukkaṭassa; papatite dukkhā vedanā uppajjati, āpatti thullaccayassa; marati, āpatti pārājikassa— sañcicca manussaviggahaṁ jīvitā voropento imā tisso āpattiyo āpajjati. </div>
</div>
<div class="q" id="p_5V_336"> <div class="divNumber">160.</div> <div class="p">
<span class="pN">336</span>Asantaṁ abhūtaṁ uttarimanussadhammaṁ ullapanto kati āpattiyo āpajjati? Asantaṁ abhūtaṁ uttarimanussadhammaṁ ullapanto tisso āpattiyo āpajjati. Pāpiccho icchāpakato asantaṁ abhūtaṁ uttarimanussadhammaṁ ullapati, āpatti pārājikassa; “yo te vihāre vasati, so bhikkhu arahā”ti bhaṇati, paṭivijānantassa āpatti thullaccayassa; na paṭivijānantassa āpatti dukkaṭassa— asantaṁ abhūtaṁ uttarimanussadhammaṁ ullapanto imā tisso āpattiyo āpajjati. </div>
</div>
<div class="CENTER" id="p_5V_337">
<span class="pN">337</span>Cattāro pārājikā niṭṭhitā.</div>
</html>
