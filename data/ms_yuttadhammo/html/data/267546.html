<html>
<div class="i">42.2 Ekachattiyattheraapadāna</div>
<div class="h">Bhaddālivagga</div>
<div class="h">Ekachattiyattheraapadāna</div>
<div class="q" id="p_20Ap1_5282"> <div class="divNumber">32.</div> <div class="p"> <table class="singleColumn"> <tr> <td> <div class="pN">5282</div> <div class="G">“Candabhāgānadītīre,</div> </td> </tr> <tr> <td> <div class="G">assamo sukato mama;</div> </td> </tr> <tr> <td> <div class="G">Susuddhapulinākiṇṇo,</div> </td> </tr> <tr> <td> <div class="G">pannasālā sumāpitā.</div> </td> </tr> </table> </div>
</div>
<div class="q" id="p_20Ap1_5283"> <div class="divNumber">33.</div> <div class="p"> <table class="singleColumn"> <tr> <td> <div class="pN">5283</div> <div class="G">Uttānakūlā nadikā,</div> </td> </tr> <tr> <td> <div class="G">supatitthā manoramā;</div> </td> </tr> <tr> <td> <div class="G">Macchakacchapasampannā,</div> </td> </tr> <tr> <td> <div class="G">susumāranisevitā.</div> </td> </tr> </table> </div>
</div>
<div class="q" id="p_20Ap1_5284"> <div class="divNumber">34.</div> <div class="p"> <table class="singleColumn"> <tr> <td> <div class="pN">5284</div> <div class="G">Acchā dīpī ca mayūrā,</div> </td> </tr> <tr> <td> <div class="G">karavīkā ca sāḷikā;</div> </td> </tr> <tr> <td> <div class="G">Kūjanti sabbadā ete,</div> </td> </tr> <tr> <td> <div class="G">sobhayantā mamassamaṁ.</div> </td> </tr> </table> </div>
</div>
<div class="q" id="p_20Ap1_5285"> <div class="divNumber">35.</div> <div class="p"> <table class="singleColumn"> <tr> <td> <div class="pN">5285</div> <div class="G">Kokilā mañjubhāṇī ca,</div> </td> </tr> <tr> <td> <div class="G">haṁsā ca madhurassarā;</div> </td> </tr> <tr> <td> <div class="G">Abhikūjanti te tattha,</div> </td> </tr> <tr> <td> <div class="G">sobhayantā mamassamaṁ.</div> </td> </tr> </table> </div>
</div>
<div class="q" id="p_20Ap1_5286"> <div class="divNumber">36.</div> <div class="p"> <table class="singleColumn"> <tr> <td> <div class="pN">5286</div> <div class="G">Sīhā byagghā varāhā ca,</div> </td> </tr> <tr> <td> <div class="G">accha kokataracchakā;</div> </td> </tr> <tr> <td> <div class="G">Giriduggamhi nādenti,</div> </td> </tr> <tr> <td> <div class="G">sobhayantā mamassamaṁ.</div> </td> </tr> </table> </div>
</div>
<div class="q" id="p_20Ap1_5287"> <div class="divNumber">37.</div> <div class="p"> <table class="singleColumn"> <tr> <td> <div class="pN">5287</div> <div class="G">Eṇīmigā ca sarabhā,</div> </td> </tr> <tr> <td> <div class="G">bheraṇḍā sūkarā bahū;</div> </td> </tr> <tr> <td> <div class="G">Giriduggamhi nādenti,</div> </td> </tr> <tr> <td> <div class="G">sobhayantā mamassamaṁ.</div> </td> </tr> </table> </div>
</div>
<div class="q" id="p_20Ap1_5288"> <div class="divNumber">38.</div> <div class="p"> <table class="singleColumn"> <tr> <td> <div class="pN">5288</div> <div class="G">Uddālakā campakā ca,</div> </td> </tr> <tr> <td> <div class="G">pāṭalī sinduvārakā;</div> </td> </tr> <tr> <td> <div class="G">Atimuttā asokā ca,</div> </td> </tr> <tr> <td> <div class="G">sobhayanti mamassamaṁ.</div> </td> </tr> </table> </div>
</div>
<div class="q" id="p_20Ap1_5289"> <div class="divNumber">39.</div> <div class="p"> <table class="singleColumn"> <tr> <td> <div class="pN">5289</div> <div class="G">Aṅkolā yūthikā ceva,</div> </td> </tr> <tr> <td> <div class="G">sattalī bimbijālikā;</div> </td> </tr> <tr> <td> <div class="G">Kaṇikārā ca pupphanti,</div> </td> </tr> <tr> <td> <div class="G">sobhayantā mamassamaṁ.</div> </td> </tr> </table> </div>
</div>
<div class="q" id="p_20Ap1_5290"> <div class="divNumber">40.</div> <div class="p"> <table class="singleColumn"> <tr> <td> <div class="pN">5290</div> <div class="G">Nāgā sālā ca saḷalā,</div> </td> </tr> <tr> <td> <div class="G">puṇḍarīkettha pupphitā;</div> </td> </tr> <tr> <td> <div class="G">Dibbagandhaṁ sampavantā,</div> </td> </tr> <tr> <td> <div class="G">sobhayanti mamassamaṁ.</div> </td> </tr> </table> </div>
</div>
<div class="q" id="p_20Ap1_5291"> <div class="divNumber">41.</div> <div class="p"> <table class="singleColumn"> <tr> <td> <div class="pN">5291</div> <div class="G">Ajjunā asanā cettha,</div> </td> </tr> <tr> <td> <div class="G">mahānāmā ca pupphitā;</div> </td> </tr> <tr> <td> <div class="G">Sālā ca kaṅgupupphā ca,</div> </td> </tr> <tr> <td> <div class="G">sobhayanti mamassamaṁ.</div> </td> </tr> </table> </div>
</div>
<div class="q" id="p_20Ap1_5292"> <div class="divNumber">42.</div> <div class="p"> <table class="singleColumn"> <tr> <td> <div class="pN">5292</div> <div class="G">Ambā jambū ca tilakā,</div> </td> </tr> <tr> <td> <div class="G">nimbā ca sālakalyāṇī;</div> </td> </tr> <tr> <td> <div class="G">Dibbagandhaṁ sampavantā,</div> </td> </tr> <tr> <td> <div class="G">sobhayanti mamassamaṁ.</div> </td> </tr> </table> </div>
</div>
<div class="q" id="p_20Ap1_5293"> <div class="divNumber">43.</div> <div class="p"> <table class="singleColumn"> <tr> <td> <div class="pN">5293</div> <div class="G">Asokā ca kapiṭṭhā ca,</div> </td> </tr> <tr> <td> <div class="G">girimālettha pupphitā;</div> </td> </tr> <tr> <td> <div class="G">Dibbagandhaṁ sampavantā,</div> </td> </tr> <tr> <td> <div class="G">sobhayanti mamassamaṁ.</div> </td> </tr> </table> </div>
</div>
<div class="q" id="p_20Ap1_5294"> <div class="divNumber">44.</div> <div class="p"> <table class="singleColumn"> <tr> <td> <div class="pN">5294</div> <div class="G">Kadambā kadalī ceva,</div> </td> </tr> <tr> <td> <div class="G">isimuggā ca ropitā;</div> </td> </tr> <tr> <td> <div class="G">Dhuvaṁ phalāni dhārenti,</div> </td> </tr> <tr> <td> <div class="G">sobhayantā mamassamaṁ.</div> </td> </tr> </table> </div>
</div>
<div class="q" id="p_20Ap1_5295"> <div class="divNumber">45.</div> <div class="p"> <table class="singleColumn"> <tr> <td> <div class="pN">5295</div> <div class="G">Harītakā āmalakā,</div> </td> </tr> <tr> <td> <div class="G">ambajambuvibhītakā;</div> </td> </tr> <tr> <td> <div class="G">Kolā bhallātakā billā,</div> </td> </tr> <tr> <td> <div class="G">phalino mama assame.</div> </td> </tr> </table> </div>
</div>
<div class="q" id="p_20Ap1_5296"> <div class="divNumber">46.</div> <div class="p"> <table class="singleColumn"> <tr> <td> <div class="pN">5296</div> <div class="G">Avidūre pokkharaṇī,</div> </td> </tr> <tr> <td> <div class="G">supatitthā manoramā;</div> </td> </tr> <tr> <td> <div class="G">Mandālakehi sañchannā,</div> </td> </tr> <tr> <td> <div class="G">padumuppalakehi ca.</div> </td> </tr> </table> </div>
</div>
<div class="q" id="p_20Ap1_5297"> <div class="divNumber">47.</div> <div class="p"> <table class="singleColumn"> <tr> <td> <div class="pN">5297</div> <div class="G">Gabbhaṁ gaṇhanti padumā,</div> </td> </tr> <tr> <td> <div class="G">aññe pupphanti kesarī;</div> </td> </tr> <tr> <td> <div class="G">Opattakaṇṇikā ceva,</div> </td> </tr> <tr> <td> <div class="G">pupphanti mama assame.</div> </td> </tr> </table> </div>
</div>
<div class="q" id="p_20Ap1_5298"> <div class="divNumber">48.</div> <div class="p"> <table class="singleColumn"> <tr> <td> <div class="pN">5298</div> <div class="G">Pāṭhīnā pāvusā macchā,</div> </td> </tr> <tr> <td> <div class="G">balajā muñjarohitā;</div> </td> </tr> <tr> <td> <div class="G">Acchodakamhi vicaraṁ,</div> </td> </tr> <tr> <td> <div class="G">sobhayanti mamassamaṁ.</div> </td> </tr> </table> </div>
</div>
<div class="q" id="p_20Ap1_5299"> <div class="divNumber">49.</div> <div class="p"> <table class="singleColumn"> <tr> <td> <div class="pN">5299</div> <div class="G">Nayitā ambagandhī ca,</div> </td> </tr> <tr> <td> <div class="G">anukūle ca ketakā;</div> </td> </tr> <tr> <td> <div class="G">Dibbagandhaṁ sampavantā,</div> </td> </tr> <tr> <td> <div class="G">sobhayanti mamassamaṁ.</div> </td> </tr> </table> </div>
</div>
<div class="q" id="p_20Ap1_5300"> <div class="divNumber">50.</div> <div class="p"> <table class="singleColumn"> <tr> <td> <div class="pN">5300</div> <div class="G">Madhu bhisamhā savati,</div> </td> </tr> <tr> <td> <div class="G">khīrasappi muḷālibhi;</div> </td> </tr> <tr> <td> <div class="G">Dibbagandhaṁ sampavantā,</div> </td> </tr> <tr> <td> <div class="G">sobhayanti mamassamaṁ.</div> </td> </tr> </table> </div>
</div>
<div class="q" id="p_20Ap1_5301"> <div class="divNumber">51.</div> <div class="p"> <table class="singleColumn"> <tr> <td> <div class="pN">5301</div> <div class="G">Pulinā sobhanā tattha,</div> </td> </tr> <tr> <td> <div class="G">ākiṇṇā jalasevitā;</div> </td> </tr> <tr> <td> <div class="G">Opupphā pupphitā senti,</div> </td> </tr> <tr> <td> <div class="G">sobhayantā mamassamaṁ.</div> </td> </tr> </table> </div>
</div>
<div class="q" id="p_20Ap1_5302"> <div class="divNumber">52.</div> <div class="p"> <table class="singleColumn"> <tr> <td> <div class="pN">5302</div> <div class="G">Jaṭābhārena bharitā,</div> </td> </tr> <tr> <td> <div class="G">ajinuttaravāsanā;</div> </td> </tr> <tr> <td> <div class="G">Vākacīradharā sabbe,</div> </td> </tr> <tr> <td> <div class="G">sobhayanti mamassamaṁ.</div> </td> </tr> </table> </div>
</div>
<div class="q" id="p_20Ap1_5303"> <div class="divNumber">53.</div> <div class="p"> <table class="singleColumn"> <tr> <td> <div class="pN">5303</div> <div class="G">Yugamattamapekkhantā,</div> </td> </tr> <tr> <td> <div class="G">nipakā santavuttino;</div> </td> </tr> <tr> <td> <div class="G">Kāmabhoge anapekkhā,</div> </td> </tr> <tr> <td> <div class="G">vasanti mama assame.</div> </td> </tr> </table> </div>
</div>
<div class="q" id="p_20Ap1_5304"> <div class="divNumber">54.</div> <div class="p"> <table class="singleColumn"> <tr> <td> <div class="pN">5304</div> <div class="G">Parūḷhakacchanakhalomā,</div> </td> </tr> <tr> <td> <div class="G">paṅkadantā rajassirā;</div> </td> </tr> <tr> <td> <div class="G">Rajojalladharā sabbe,</div> </td> </tr> <tr> <td> <div class="G">vasanti mama assame.</div> </td> </tr> </table> </div>
</div>
<div class="q" id="p_20Ap1_5305"> <div class="divNumber">55.</div> <div class="p"> <table class="singleColumn"> <tr> <td> <div class="pN">5305</div> <div class="G">Abhiññāpāramippattā,</div> </td> </tr> <tr> <td> <div class="G">antalikkhacarā ca te;</div> </td> </tr> <tr> <td> <div class="G">Uggacchantā nabhaṁ ete,</div> </td> </tr> <tr> <td> <div class="G">sobhayanti mamassamaṁ.</div> </td> </tr> </table> </div>
</div>
<div class="q" id="p_20Ap1_5306"> <div class="divNumber">56.</div> <div class="p"> <table class="singleColumn"> <tr> <td> <div class="pN">5306</div> <div class="G">Tehi sissehi parivuto,</div> </td> </tr> <tr> <td> <div class="G">vasāmi vipine tadā;</div> </td> </tr> <tr> <td> <div class="G">Rattindivaṁ na jānāmi,</div> </td> </tr> <tr> <td> <div class="G">sadā jhānasamappito.</div> </td> </tr> </table> </div>
</div>
<div class="q" id="p_20Ap1_5307"> <div class="divNumber">57.</div> <div class="p"> <table class="singleColumn"> <tr> <td> <div class="pN">5307</div> <div class="G">Bhagavā tamhi samaye,</div> </td> </tr> <tr> <td> <div class="G">atthadassī mahāmuni;</div> </td> </tr> <tr> <td> <div class="G">Tamandhakāraṁ nāsento,</div> </td> </tr> <tr> <td> <div class="G">uppajji lokanāyako.</div> </td> </tr> </table> </div>
</div>
<div class="q" id="p_20Ap1_5308"> <div class="divNumber">58.</div> <div class="p"> <table class="singleColumn"> <tr> <td> <div class="pN">5308</div> <div class="G">Atha aññataro sisso,</div> </td> </tr> <tr> <td> <div class="G">āgacchi mama santikaṁ;</div> </td> </tr> <tr> <td> <div class="G">Mante ajjhetukāmo so,</div> </td> </tr> <tr> <td> <div class="G">chaḷaṅgaṁ nāma lakkhaṇaṁ.</div> </td> </tr> </table> </div>
</div>
<div class="q" id="p_20Ap1_5309"> <div class="divNumber">59.</div> <div class="p"> <table class="singleColumn"> <tr> <td> <div class="pN">5309</div> <div class="G">Buddho loke samuppanno,</div> </td> </tr> <tr> <td> <div class="G">atthadassī mahāmuni;</div> </td> </tr> <tr> <td> <div class="G">Catusaccaṁ pakāsento,</div> </td> </tr> <tr> <td> <div class="G">deseti amataṁ padaṁ.</div> </td> </tr> </table> </div>
</div>
<div class="q" id="p_20Ap1_5310"> <div class="divNumber">60.</div> <div class="p"> <table class="singleColumn"> <tr> <td> <div class="pN">5310</div> <div class="G">Tuṭṭhahaṭṭho pamudito,</div> </td> </tr> <tr> <td> <div class="G">dhammantaragatāsayo;</div> </td> </tr> <tr> <td> <div class="G">Assamā abhinikkhamma,</div> </td> </tr> <tr> <td> <div class="G">idaṁ vacanamabraviṁ.</div> </td> </tr> </table> </div>
</div>
<div class="q" id="p_20Ap1_5311"> <div class="divNumber">61.</div> <div class="p"> <table class="singleColumn"> <tr> <td> <div class="pN">5311</div> <div class="G">‘Buddho loke samuppanno,</div> </td> </tr> <tr> <td> <div class="G">dvattiṁsavaralakkhaṇo;</div> </td> </tr> <tr> <td> <div class="G">Etha sabbe gamissāma,</div> </td> </tr> <tr> <td> <div class="G">sammāsambuddhasantikaṁ’.</div> </td> </tr> </table> </div>
</div>
<div class="q" id="p_20Ap1_5312"> <div class="divNumber">62.</div> <div class="p"> <table class="singleColumn"> <tr> <td> <div class="pN">5312</div> <div class="G">Ovādapaṭikarā te,</div> </td> </tr> <tr> <td> <div class="G">sadhamme pāramiṁ gatā;</div> </td> </tr> <tr> <td> <div class="G">Sādhūti sampaṭicchiṁsu,</div> </td> </tr> <tr> <td> <div class="G">uttamatthagavesakā.</div> </td> </tr> </table> </div>
</div>
<div class="q" id="p_20Ap1_5313"> <div class="divNumber">63.</div> <div class="p"> <table class="singleColumn"> <tr> <td> <div class="pN">5313</div> <div class="G">Jaṭābhārabharitā te,</div> </td> </tr> <tr> <td> <div class="G">ajinuttaravāsanā;</div> </td> </tr> <tr> <td> <div class="G">Uttamatthaṁ gavesantā,</div> </td> </tr> <tr> <td> <div class="G">nikkhamiṁsu vanā tadā.</div> </td> </tr> </table> </div>
</div>
<div class="q" id="p_20Ap1_5314"> <div class="divNumber">64.</div> <div class="p"> <table class="singleColumn"> <tr> <td> <div class="pN">5314</div> <div class="G">Bhagavā tamhi samaye,</div> </td> </tr> <tr> <td> <div class="G">atthadassī mahāyaso;</div> </td> </tr> <tr> <td> <div class="G">Catusaccaṁ pakāsento,</div> </td> </tr> <tr> <td> <div class="G">deseti amataṁ padaṁ.</div> </td> </tr> </table> </div>
</div>
<div class="q" id="p_20Ap1_5315"> <div class="divNumber">65.</div> <div class="p"> <table class="singleColumn"> <tr> <td> <div class="pN">5315</div> <div class="G">Setacchattaṁ gahetvāna,</div> </td> </tr> <tr> <td> <div class="G">buddhaseṭṭhassa dhārayiṁ;</div> </td> </tr> <tr> <td> <div class="G">Ekāhaṁ dhārayitvāna,</div> </td> </tr> <tr> <td> <div class="G">buddhaseṭṭhaṁ avandahaṁ.</div> </td> </tr> </table> </div>
</div>
<div class="q" id="p_20Ap1_5316"> <div class="divNumber">66.</div> <div class="p"> <table class="singleColumn"> <tr> <td> <div class="pN">5316</div> <div class="G">Atthadassī tu bhagavā,</div> </td> </tr> <tr> <td> <div class="G">lokajeṭṭho narāsabho;</div> </td> </tr> <tr> <td> <div class="G">Bhikkhusaṁghe nisīditvā,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_20Ap1_5317"> <div class="divNumber">67.</div> <div class="p"> <table class="singleColumn"> <tr> <td> <div class="pN">5317</div> <div class="G">‘Yo me chattaṁ adhāresi,</div> </td> </tr> <tr> <td> <div class="G">pasanno sehi pāṇibhi;</div> </td> </tr> <tr> <td> <div class="G">Tamahaṁ kittayissāmi,</div> </td> </tr> <tr> <td> <div class="G">suṇātha mama bhāsato.</div> </td> </tr> </table> </div>
</div>
<div class="q" id="p_20Ap1_5318"> <div class="divNumber">68.</div> <div class="p"> <table class="singleColumn"> <tr> <td> <div class="pN">5318</div> <div class="G">Imassa jāyamānassa,</div> </td> </tr> <tr> <td> <div class="G">devatte atha mānuse;</div> </td> </tr> <tr> <td> <div class="G">Dhāressati sadā chattaṁ,</div> </td> </tr> <tr> <td> <div class="G">chattadānassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_5319"> <div class="divNumber">69.</div> <div class="p"> <table class="singleColumn"> <tr> <td> <div class="pN">5319</div> <div class="G">Sattasattatikappāni,</div> </td> </tr> <tr> <td> <div class="G">devaloke ramissati;</div> </td> </tr> <tr> <td> <div class="G">Sahassakkhattuṁ rājā ca,</div> </td> </tr> <tr> <td> <div class="G">cakkavattī bhavissati.</div> </td> </tr> </table> </div>
</div>
<div class="q" id="p_20Ap1_5320"> <div class="divNumber">70.</div> <div class="p"> <table class="singleColumn"> <tr> <td> <div class="pN">5320</div> <div class="G">Sattasattatikkhattuñca,</div> </td> </tr> <tr> <td> <div class="G">devarajjaṁ karissati;</div> </td> </tr> <tr> <td> <div class="G">Padesarajjaṁ vipulaṁ,</div> </td> </tr> <tr> <td> <div class="G">gaṇanāto asaṅkhiyaṁ.</div> </td> </tr> </table> </div>
</div>
<div class="q" id="p_20Ap1_5321"> <div class="divNumber">71.</div> <div class="p"> <table class="singleColumn"> <tr> <td> <div class="pN">5321</div> <div class="G">Aṭṭhārase kappasate,</div> </td> </tr> <tr> <td> <div class="G">gotamo sakyapuṅgavo;</div> </td> </tr> <tr> <td> <div class="G">Tamandhakāraṁ nāsento,</div> </td> </tr> <tr> <td> <div class="G">uppajjissati cakkhumā.</div> </td> </tr> </table> </div>
</div>
<div class="q" id="p_20Ap1_5322"> <div class="divNumber">72.</div> <div class="p"> <table class="singleColumn"> <tr> <td> <div class="pN">5322</div> <div class="G">Tassa dhammesu dāyādo,</div> </td> </tr> <tr> <td> <div class="G">oraso dhammanimmito;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">viharissatināsavo’.</div> </td> </tr> </table> </div>
</div>
<div class="q" id="p_20Ap1_5323"> <div class="divNumber">73.</div> <div class="p"> <table class="singleColumn"> <tr> <td> <div class="pN">5323</div> <div class="G">Yato ahaṁ kammamakaṁ,</div> </td> </tr> <tr> <td> <div class="G">chattaṁ buddhassa dhārayaṁ;</div> </td> </tr> <tr> <td> <div class="G">Etthantare na jānāmi,</div> </td> </tr> <tr> <td> <div class="G">setacchattaṁ adhāritaṁ.</div> </td> </tr> </table> </div>
</div>
<div class="q" id="p_20Ap1_5324"> <div class="divNumber">74.</div> <div class="p"> <table class="singleColumn"> <tr> <td> <div class="pN">5324</div> <div class="G">Idaṁ pacchimakaṁ mayhaṁ,</div> </td> </tr> <tr> <td> <div class="G">carimo vattate bhavo;</div> </td> </tr> <tr> <td> <div class="G">Chattadhāraṇamajjāpi,</div> </td> </tr> <tr> <td> <div class="G">vattate niccakālikaṁ.</div> </td> </tr> </table> </div>
</div>
<div class="q" id="p_20Ap1_5325"> <div class="divNumber">75.</div> <div class="p"> <table class="singleColumn"> <tr> <td> <div class="pN">5325</div> <div class="G">Aho me sukataṁ kammaṁ,</div> </td> </tr> <tr> <td> <div class="G">atthadassissa tādino;</div> </td> </tr> <tr> <td> <div class="G">Sabbāsavā parikkhīṇā,</div> </td> </tr> <tr> <td> <div class="G">natthi dāni punabbhavo.</div> </td> </tr> </table> </div>
</div>
<div class="q" id="p_20Ap1_5326"> <div class="divNumber">76.</div> <div class="p"> <table class="singleColumn"> <tr> <td> <div class="pN">5326</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_5327"> <div class="divNumber">77.</div> <div class="p"> <table class="singleColumn"> <tr> <td> <div class="pN">5327</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_5328"> <div class="divNumber">78.</div> <div class="p"> <table class="singleColumn"> <tr> <td> <div class="pN">5328</div> <div class="G">Paṭisambhidā catasso,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_5329"> <div class="p">
<span class="pN">5329</span>Itthaṁ sudaṁ āyasmā ekachattiyo thero imā gāthāyo abhāsitthāti; </div>
</div>
<div class="CENTER" id="p_20Ap1_5330">
<span class="pN">5330</span>Ekachattiyattherassāpadānaṁ dutiyaṁ.</div>
</html>
