<html>
<div class="i">3.5.8 Kammaphalaatthibhāvapañha</div>
<div class="h">Milindapañha</div>
<div class="h">Buddhavagga</div>
<div class="h">Kammaphalaatthibhāvapañha</div>
<div class="q" id="p_28Mi_383"> <div class="divNumber">80.</div> <div class="p">
<span class="pN">383</span>Rājā āha— “bhante nāgasena, iminā nāmarūpena kammaṁ kataṁ kusalaṁ vā akusalaṁ vā, kuhiṁ tāni kammāni tiṭṭhantī”ti? “Anubandheyyuṁ kho, mahārāja, tāni kammāni chāyāva anapāyinī”ti. “Sakkā pana, bhante, tāni kammāni dassetuṁ ‘idha vā idha vā tāni kammāni tiṭṭhantī’”ti? “Na sakkā, mahārāja, tāni kammāni dassetuṁ ‘idha vā idha vā tāni kammāni tiṭṭhantī’”ti. </div>
</div>
<div class="q" id="p_28Mi_384"> <div class="p">
<span class="pN">384</span>“Opammaṁ karohī”ti. “Taṁ kiṁ maññasi, mahārāja, yānimāni rukkhāni anibbattaphalāni, sakkā tesaṁ phalāni dassetuṁ ‘idha vā idha vā tāni phalāni tiṭṭhantī’”ti. “Na hi, bhante”ti. “Evameva kho, mahārāja, abbocchinnāya santatiyā na sakkā tāni kammāni dassetuṁ ‘idha vā idha vā tāni kammāni tiṭṭhantī’”ti. </div>
</div>
<div class="q" id="p_28Mi_385"> <div class="p">
<span class="pN">385</span>“Kallosi, bhante nāgasenā”ti. </div>
</div>
<div class="CENTER" id="p_28Mi_386">
<span class="pN">386</span>Kammaphalaatthibhāvapañho aṭṭhamo.</div>
</html>
