<html>
<div class="i">12.1.2 Sunītattheragāthā</div>
<div class="h">Dvādasakanipāta</div>
<div class="h">Paṭhamavagga</div>
<div class="h">Sunītattheragāthā</div>
<div class="q" id="p_19Th1_938"> <div class="divNumber">620.</div> <div class="p"> <table class="singleColumn"> <tr> <td> <div class="pN">938</div> <div class="G">“Nīce kulamhi jātohaṁ,</div> </td> </tr> <tr> <td> <div class="G">daliddo appabhojano;</div> </td> </tr> <tr> <td> <div class="G">Hīnakammaṁ mamaṁ āsi,</div> </td> </tr> <tr> <td> <div class="G">ahosiṁ pupphachaḍḍako.</div> </td> </tr> </table> </div>
</div>
<div class="q" id="p_19Th1_939"> <div class="divNumber">621.</div> <div class="p"> <table class="singleColumn"> <tr> <td> <div class="pN">939</div> <div class="G">Jigucchito manussānaṁ,</div> </td> </tr> <tr> <td> <div class="G">paribhūto ca vambhito;</div> </td> </tr> <tr> <td> <div class="G">Nīcaṁ manaṁ karitvāna,</div> </td> </tr> <tr> <td> <div class="G">vandissaṁ bahukaṁ janaṁ.</div> </td> </tr> </table> </div>
</div>
<div class="q" id="p_19Th1_940"> <div class="divNumber">622.</div> <div class="p"> <table class="singleColumn"> <tr> <td> <div class="pN">940</div> <div class="G">Athaddasāsiṁ sambuddhaṁ,</div> </td> </tr> <tr> <td> <div class="G">bhikkhusaṁghapurakkhataṁ;</div> </td> </tr> <tr> <td> <div class="G">Pavisantaṁ mahāvīraṁ,</div> </td> </tr> <tr> <td> <div class="G">magadhānaṁ puruttamaṁ.</div> </td> </tr> </table> </div>
</div>
<div class="q" id="p_19Th1_941"> <div class="divNumber">623.</div> <div class="p"> <table class="singleColumn"> <tr> <td> <div class="pN">941</div> <div class="G">Nikkhipitvāna byābhaṅgiṁ,</div> </td> </tr> <tr> <td> <div class="G">vandituṁ upasaṅkamiṁ;</div> </td> </tr> <tr> <td> <div class="G">Mameva anukampāya,</div> </td> </tr> <tr> <td> <div class="G">aṭṭhāsi purisuttamo.</div> </td> </tr> </table> </div>
</div>
<div class="q" id="p_19Th1_942"> <div class="divNumber">624.</div> <div class="p"> <table class="singleColumn"> <tr> <td> <div class="pN">942</div> <div class="G">Vanditvā satthuno pāde,</div> </td> </tr> <tr> <td> <div class="G">ekamantaṁ ṭhito tadā;</div> </td> </tr> <tr> <td> <div class="G">Pabbajjaṁ ahamāyāciṁ,</div> </td> </tr> <tr> <td> <div class="G">sabbasattānamuttamaṁ.</div> </td> </tr> </table> </div>
</div>
<div class="q" id="p_19Th1_943"> <div class="divNumber">625.</div> <div class="p"> <table class="singleColumn"> <tr> <td> <div class="pN">943</div> <div class="G">Tato kāruṇiko satthā,</div> </td> </tr> <tr> <td> <div class="G">sabbalokānukampako;</div> </td> </tr> <tr> <td> <div class="G">‘Ehi bhikkhū’ti maṁ āha,</div> </td> </tr> <tr> <td> <div class="G">sā me āsūpasampadā.</div> </td> </tr> </table> </div>
</div>
<div class="q" id="p_19Th1_944"> <div class="divNumber">626.</div> <div class="p"> <table class="singleColumn"> <tr> <td> <div class="pN">944</div> <div class="G">Sohaṁ eko araññasmiṁ,</div> </td> </tr> <tr> <td> <div class="G">viharanto atandito;</div> </td> </tr> <tr> <td> <div class="G">Akāsiṁ satthu vacanaṁ,</div> </td> </tr> <tr> <td> <div class="G">yathā maṁ ovadī jino.</div> </td> </tr> </table> </div>
</div>
<div class="q" id="p_19Th1_945"> <div class="divNumber">627.</div> <div class="p"> <table class="singleColumn"> <tr> <td> <div class="pN">945</div> <div class="G">Rattiyā paṭhamaṁ yāmaṁ,</div> </td> </tr> <tr> <td> <div class="G">Pubbajātimanussariṁ;</div> </td> </tr> <tr> <td> <div class="G">Rattiyā majjhimaṁ yāmaṁ,</div> </td> </tr> <tr> <td> <div class="G">Dibbacakkhuṁ visodhayiṁ;</div> </td> </tr> <tr> <td> <div class="G">Rattiyā pacchime yāme,</div> </td> </tr> <tr> <td> <div class="G">Tamokhandhaṁ padālayiṁ.</div> </td> </tr> </table> </div>
</div>
<div class="q" id="p_19Th1_946"> <div class="divNumber">628.</div> <div class="p"> <table class="singleColumn"> <tr> <td> <div class="pN">946</div> <div class="G">Tato ratyā vivasāne,</div> </td> </tr> <tr> <td> <div class="G">sūriyassuggamanaṁ pati;</div> </td> </tr> <tr> <td> <div class="G">Indo brahmā ca āgantvā,</div> </td> </tr> <tr> <td> <div class="G">maṁ namassiṁsu pañjalī.</div> </td> </tr> </table> </div>
</div>
<div class="q" id="p_19Th1_947"> <div class="divNumber">629.</div> <div class="p"> <table class="singleColumn"> <tr> <td> <div class="pN">947</div> <div class="G">‘Namo te purisājañña,</div> </td> </tr> <tr> <td> <div class="G">namo te purisuttama;</div> </td> </tr> <tr> <td> <div class="G">Yassa te āsavā khīṇā,</div> </td> </tr> <tr> <td> <div class="G">dakkhiṇeyyosi mārisa’.</div> </td> </tr> </table> </div>
</div>
<div class="q" id="p_19Th1_948"> <div class="divNumber">630.</div> <div class="p"> <table class="singleColumn"> <tr> <td> <div class="pN">948</div> <div class="G">Tato disvāna maṁ satthā,</div> </td> </tr> <tr> <td> <div class="G">devasaṅghapurakkhataṁ;</div> </td> </tr> <tr> <td> <div class="G">Sitaṁ pātukaritvāna,</div> </td> </tr> <tr> <td> <div class="G">imamatthaṁ abhāsatha.</div> </td> </tr> </table> </div>
</div>
<div class="q" id="p_19Th1_949"> <div class="divNumber">631.</div> <div class="p"> <table class="singleColumn"> <tr> <td> <div class="pN">949</div> <div class="G">‘Tapena brahmacariyena,</div> </td> </tr> <tr> <td> <div class="G">saṁyamena damena ca;</div> </td> </tr> <tr> <td> <div class="G">Etena brāhmaṇo hoti,</div> </td> </tr> <tr> <td> <div class="G">etaṁ brāhmaṇamuttaman’”ti.</div> </td> </tr> </table> </div>
</div>
<div class="CENTER" id="p_19Th1_950">
<span class="pN">950</span>…  Sunīto thero… .</div>
<div class="ENDH3" id="p_19Th1_951">
<span class="pN">951</span>Dvādasakanipāto niṭṭhito.</div>
<div class="SUMMARY" id="p_19Th1_952">
<span class="pN">952</span><span class="firstLetter">T</span>atruddānaṁ</div>
<div class="q" id="p_19Th1_953"> <div class="p"> <table class="singleColumn"> <tr> <td> <div class="pN">953</div> <div class="G">Sīlavā ca sunīto ca,</div> </td> </tr> <tr> <td> <div class="G">therā dve te mahiddhikā;</div> </td> </tr> <tr> <td> <div class="G">Dvādasamhi nipātamhi,</div> </td> </tr> <tr> <td> <div class="G">gāthāyo catuvīsatīti.</div> </td> </tr> </table> </div>
</div>
</html>
