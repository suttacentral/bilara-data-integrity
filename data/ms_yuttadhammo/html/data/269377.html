<html>
<div class="i">14.1.1 Sālikedārajātaka</div>
<div class="h">Pakiṇṇakanipāta</div>
<div class="h">Sālikedāravagga</div>
<div class="h">Sālikedārajātaka</div>
<div class="q" id="p_22J_2548"> <div class="divNumber">1.</div> <div class="p"> <table class="singleColumn"> <tr> <td> <div class="pN">2548</div> <div class="G">“Sampannaṁ sālikedāraṁ,</div> </td> </tr> <tr> <td> <div class="G">suvā bhuñjanti kosiya;</div> </td> </tr> <tr> <td> <div class="G">Paṭivedemi te brahme,</div> </td> </tr> <tr> <td> <div class="G">na ne vāretumussahe.</div> </td> </tr> </table> </div>
</div>
<div class="q" id="p_22J_2549"> <div class="divNumber">2.</div> <div class="p"> <table class="singleColumn"> <tr> <td> <div class="pN">2549</div> <div class="G">Eko ca tattha sakuṇo,</div> </td> </tr> <tr> <td> <div class="G">yo nesaṁ sabbasundaro;</div> </td> </tr> <tr> <td> <div class="G">Bhutvā sāliṁ yathākāmaṁ,</div> </td> </tr> <tr> <td> <div class="G">tuṇḍenādāya gacchati”.</div> </td> </tr> </table> </div>
</div>
<div class="q" id="p_22J_2550"> <div class="divNumber">3.</div> <div class="p"> <table class="singleColumn"> <tr> <td> <div class="pN">2550</div> <div class="G">“Oḍḍentu vāḷapāsāni,</div> </td> </tr> <tr> <td> <div class="G">yathā bajjhetha so dijo;</div> </td> </tr> <tr> <td> <div class="G">Jīvañca naṁ gahetvāna,</div> </td> </tr> <tr> <td> <div class="G">ānayehi mamantike”.</div> </td> </tr> </table> </div>
</div>
<div class="q" id="p_22J_2551"> <div class="divNumber">4.</div> <div class="p"> <table class="singleColumn"> <tr> <td> <div class="pN">2551</div> <div class="G">“Ete bhutvā pivitvā ca,</div> </td> </tr> <tr> <td> <div class="G">pakkamanti vihaṅgamā;</div> </td> </tr> <tr> <td> <div class="G">Eko baddhosmi pāsena,</div> </td> </tr> <tr> <td> <div class="G">kiṁ pāpaṁ pakataṁ mayā”.</div> </td> </tr> </table> </div>
</div>
<div class="q" id="p_22J_2552"> <div class="divNumber">5.</div> <div class="p"> <table class="singleColumn"> <tr> <td> <div class="pN">2552</div> <div class="G">“Udaraṁ nūna aññesaṁ,</div> </td> </tr> <tr> <td> <div class="G">suva accodaraṁ tava;</div> </td> </tr> <tr> <td> <div class="G">Bhutvā sāliṁ yathākāmaṁ,</div> </td> </tr> <tr> <td> <div class="G">tuṇḍenādāya gacchasi.</div> </td> </tr> </table> </div>
</div>
<div class="q" id="p_22J_2553"> <div class="divNumber">6.</div> <div class="p"> <table class="singleColumn"> <tr> <td> <div class="pN">2553</div> <div class="G">Koṭṭhaṁ nu tattha pūresi,</div> </td> </tr> <tr> <td> <div class="G">suva veraṁ nu te mayā;</div> </td> </tr> <tr> <td> <div class="G">Puṭṭho me samma akkhāhi,</div> </td> </tr> <tr> <td> <div class="G">kuhiṁ sāliṁ nidāhasi”.</div> </td> </tr> </table> </div>
</div>
<div class="q" id="p_22J_2554"> <div class="divNumber">7.</div> <div class="p"> <table class="singleColumn"> <tr> <td> <div class="pN">2554</div> <div class="G">“Na me veraṁ tayā saddhiṁ,</div> </td> </tr> <tr> <td> <div class="G">koṭṭho mayhaṁ na vijjati;</div> </td> </tr> <tr> <td> <div class="G">Iṇaṁ muñcāmiṇaṁ dammi,</div> </td> </tr> <tr> <td> <div class="G">sampatto koṭasimbaliṁ;</div> </td> </tr> <tr> <td> <div class="G">Nidhimpi tattha nidahāmi,</div> </td> </tr> <tr> <td> <div class="G">evaṁ jānāhi kosiya”.</div> </td> </tr> </table> </div>
</div>
<div class="q" id="p_22J_2555"> <div class="divNumber">8.</div> <div class="p"> <table class="singleColumn"> <tr> <td> <div class="pN">2555</div> <div class="G">“Kīdisaṁ te iṇadānaṁ,</div> </td> </tr> <tr> <td> <div class="G">iṇamokkho ca kīdiso;</div> </td> </tr> <tr> <td> <div class="G">Nidhinidhānamakkhāhi,</div> </td> </tr> <tr> <td> <div class="G">atha pāsā pamokkhasi”.</div> </td> </tr> </table> </div>
</div>
<div class="q" id="p_22J_2556"> <div class="divNumber">9.</div> <div class="p"> <table class="singleColumn"> <tr> <td> <div class="pN">2556</div> <div class="G">“Ajātapakkhā taruṇā,</div> </td> </tr> <tr> <td> <div class="G">puttakā mayha kosiya;</div> </td> </tr> <tr> <td> <div class="G">Te maṁ bhatā bharissanti,</div> </td> </tr> <tr> <td> <div class="G">tasmā tesaṁ iṇaṁ dade.</div> </td> </tr> </table> </div>
</div>
<div class="q" id="p_22J_2557"> <div class="divNumber">10.</div> <div class="p"> <table class="singleColumn"> <tr> <td> <div class="pN">2557</div> <div class="G">Mātā pitā ca me vuddhā,</div> </td> </tr> <tr> <td> <div class="G">jiṇṇakā gatayobbanā;</div> </td> </tr> <tr> <td> <div class="G">Tesaṁ tuṇḍena hātūna,</div> </td> </tr> <tr> <td> <div class="G">muñce pubbakataṁ iṇaṁ.</div> </td> </tr> </table> </div>
</div>
<div class="q" id="p_22J_2558"> <div class="divNumber">11.</div> <div class="p"> <table class="singleColumn"> <tr> <td> <div class="pN">2558</div> <div class="G">Aññepi tattha sakuṇā,</div> </td> </tr> <tr> <td> <div class="G">khīṇapakkhā sudubbalā;</div> </td> </tr> <tr> <td> <div class="G">Tesaṁ puññatthiko dammi,</div> </td> </tr> <tr> <td> <div class="G">taṁ nidhiṁ āhu paṇḍitā.</div> </td> </tr> </table> </div>
</div>
<div class="q" id="p_22J_2559"> <div class="divNumber">12.</div> <div class="p"> <table class="singleColumn"> <tr> <td> <div class="pN">2559</div> <div class="G">Īdisaṁ me iṇadānaṁ,</div> </td> </tr> <tr> <td> <div class="G">iṇamokkho ca īdiso;</div> </td> </tr> <tr> <td> <div class="G">Nidhinidhānamakkhāmi,</div> </td> </tr> <tr> <td> <div class="G">evaṁ jānāhi kosiya”.</div> </td> </tr> </table> </div>
</div>
<div class="q" id="p_22J_2560"> <div class="divNumber">13.</div> <div class="p"> <table class="singleColumn"> <tr> <td> <div class="pN">2560</div> <div class="G">“Bhaddako vatayaṁ pakkhī,</div> </td> </tr> <tr> <td> <div class="G">dijo paramadhammiko;</div> </td> </tr> <tr> <td> <div class="G">Ekaccesu manussesu,</div> </td> </tr> <tr> <td> <div class="G">ayaṁ dhammo na vijjati.</div> </td> </tr> </table> </div>
</div>
<div class="q" id="p_22J_2561"> <div class="divNumber">14.</div> <div class="p"> <table class="singleColumn"> <tr> <td> <div class="pN">2561</div> <div class="G">Bhuñja sāliṁ yathākāmaṁ,</div> </td> </tr> <tr> <td> <div class="G">saha sabbehi ñātibhi;</div> </td> </tr> <tr> <td> <div class="G">Punāpi suva passemu,</div> </td> </tr> <tr> <td> <div class="G">piyaṁ me tava dassanaṁ”.</div> </td> </tr> </table> </div>
</div>
<div class="q" id="p_22J_2562"> <div class="divNumber">15.</div> <div class="p"> <table class="singleColumn"> <tr> <td> <div class="pN">2562</div> <div class="G">“Bhuttañca pītañca tavassamamhi,</div> </td> </tr> <tr> <td> <div class="G">Ratī ca no kosiya te sakāse;</div> </td> </tr> <tr> <td> <div class="G">Nikkhittadaṇḍesu dadāhi dānaṁ,</div> </td> </tr> <tr> <td> <div class="G">Jiṇṇe ca mātāpitaro bharassu”.</div> </td> </tr> </table> </div>
</div>
<div class="q" id="p_22J_2563"> <div class="divNumber">16.</div> <div class="p"> <table class="singleColumn"> <tr> <td> <div class="pN">2563</div> <div class="G">“Lakkhī vata me udapādi ajja,</div> </td> </tr> <tr> <td> <div class="G">Yo addasāsiṁ pavaraṁ dijānaṁ;</div> </td> </tr> <tr> <td> <div class="G">Suvassa sutvāna subhāsitāni,</div> </td> </tr> <tr> <td> <div class="G">Kāhāmi puññāni anappakāni”.</div> </td> </tr> </table> </div>
</div>
<div class="q" id="p_22J_2564"> <div class="divNumber">17.</div> <div class="p"> <table class="singleColumn"> <tr> <td> <div class="pN">2564</div> <div class="G">So kosiyo attamano udaggo,</div> </td> </tr> <tr> <td> <div class="G">Annañca pānañcabhisaṅkharitvā;</div> </td> </tr> <tr> <td> <div class="G">Annena pānena pasannacitto,</div> </td> </tr> <tr> <td> <div class="G">Santappayi samaṇabrāhmaṇe cāti.</div> </td> </tr> </table> </div>
</div>
<div class="CENTER" id="p_22J_2565">
<span class="pN">2565</span>Sālikedārajātakaṁ paṭhamaṁ.</div>
</html>
