<html>
<div class="i">1.2.9 Dutiyaduṭṭhadosasikkhāpada</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Dutiyaduṭṭhadosasikkhāpada
</div>
<div class="q" id="p_1V_1626">
<div class="divNumber">
391.
</div>
<div class="p">
<span class="pN">1626</span>Tena samayena buddho bhagavā rājagahe viharati veḷuvane kalandakanivāpe. Tena kho pana samayena mettiyabhūmajakā bhikkhū gijjhakūṭā pabbatā orohantā addasaṁsu chagalakaṁ ajikāya vippaṭipajjantaṁ. Disvāna evamāhaṁsu— “handa mayaṁ, āvuso, imaṁ chagalakaṁ dabbaṁ mallaputtaṁ nāma karoma. Imaṁ ajikaṁ mettiyaṁ nāma bhikkhuniṁ karoma. Evaṁ mayaṁ voharissāma. Pubbe mayaṁ, āvuso, dabbaṁ mallaputtaṁ sutena avocumhā. Idāni pana amhehi sāmaṁ diṭṭho mettiyāya bhikkhuniyā vippaṭipajjanto”ti. Te taṁ chagalakaṁ dabbaṁ mallaputtaṁ nāma akaṁsu. Taṁ ajikaṁ mettiyaṁ nāma bhikkhuniṁ akaṁsu. Te bhikkhūnaṁ ārocesuṁ— “pubbe mayaṁ, āvuso, dabbaṁ mallaputtaṁ sutena avocumhā. Idāni pana amhehi sāmaṁ diṭṭho mettiyāya bhikkhuniyā vippaṭipajjanto”ti. Bhikkhū evamāhaṁsu— “māvuso, evaṁ avacuttha. Nāyasmā dabbo mallaputto evaṁ karissatī”ti.
</div>
</div>
<div class="q" id="p_1V_1627">
<div class="p">
<span class="pN">1627</span>Atha kho te bhikkhū bhagavato etamatthaṁ ārocesuṁ. Atha kho bhagavā etasmiṁ nidāne etasmiṁ pakaraṇe bhikkhusaṁghaṁ sannipātāpetvā āyasmantaṁ dabbaṁ mallaputtaṁ paṭipucchi— “sarasi tvaṁ, dabba, evarūpaṁ kattā yathayime bhikkhū āhaṁsū”ti? “Yathā maṁ, bhante, bhagavā jānātī”ti. Dutiyampi kho bhagavā…pe… tatiyampi kho bhagavā āyasmantaṁ dabbaṁ mallaputtaṁ etadavoca— “sarasi tvaṁ, dabba, evarūpaṁ kattā yathayime bhikkhū āhaṁsū”ti? “Yathā maṁ, bhante, bhagavā jānātī”ti. “Na kho, dabba, dabbā evaṁ nibbeṭhenti. Sace tayā kataṁ katanti vadehi, sace tayā akataṁ akatanti vadehī”ti. “Yato ahaṁ, bhante, jāto nābhijānāmi supinantenapi methunadhammaṁ paṭisevitā, pageva jāgaro”ti. Atha kho bhagavā bhikkhū āmantesi— “tena hi, bhikkhave, ime bhikkhū anuyuñjathā”ti. Idaṁ vatvā bhagavā uṭṭhāyāsanā vihāraṁ pāvisi.
</div>
</div>
<div class="q" id="p_1V_1628">
<div class="p">
<span class="pN">1628</span>Atha kho te bhikkhū mettiyabhūmajake bhikkhū anuyuñjiṁsu. Te bhikkhūhi anuyuñjīyamānā bhikkhūnaṁ etamatthaṁ ārocesuṁ— “kiṁ pana tumhe, āvuso, āyasmantaṁ dabbaṁ mallaputtaṁ aññabhāgiyassa adhikaraṇassa kiñci desaṁ lesamattaṁ upādāya pārājikena dhammena anuddhaṁsethā”ti? “Evamāvuso”ti. Ye te bhikkhū appicchā…pe… te ujjhāyanti khiyyanti vipācenti— “kathañhi nāma mettiyabhūmajakā bhikkhū āyasmantaṁ dabbaṁ mallaputtaṁ aññabhāgiyassa adhikaraṇassa kiñci desaṁ lesamattaṁ upādāya pārājikena dhammena anuddhaṁsessantī”ti.
</div>
</div>
<div class="q" id="p_1V_1629">
<div class="p">
<span class="pN">1629</span>Atha kho te bhikkhū mettiyabhūmajake bhikkhū anekapariyāyena vigarahitvā bhagavato etamatthaṁ ārocesuṁ…pe… “saccaṁ kira tumhe, bhikkhave, dabbaṁ mallaputtaṁ aññabhāgiyassa adhikaraṇassa kiñci desaṁ lesamattaṁ upādāya pārājikena dhammena anuddhaṁsethā”ti? “Saccaṁ, bhagavā”ti. Vigarahi buddho bhagavā…pe… “kathañhi nāma tumhe, moghapurisā, dabbaṁ mallaputtaṁ aññabhāgiyassa adhikaraṇassa kiñci desaṁ lesamattaṁ upādāya pārājikena dhammena anuddhaṁsessatha. Netaṁ, moghapurisā, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_1V_1630">
<div class="divNumber">
392.
</div>
<div class="p">
<span class="pN">1630</span><span class="bold">“Yo pana bhikkhu bhikkhuṁ duṭṭho doso appatīto aññabhāgiyassa adhikaraṇassa kiñci desaṁ lesamattaṁ upādāya pārājikena dhammena anuddhaṁseyya— ‘appeva nāma naṁ imamhā brahmacariyā cāveyyan’ti. Tato aparena samayena samanuggāhīyamāno vā asamanuggāhīyamāno vā aññabhāgiyañceva taṁ adhikaraṇaṁ hoti koci deso lesamatto upādinno, bhikkhu ca dosaṁ patiṭṭhāti, saṁghādiseso”</span>ti. (<span class="italic">9</span>:<span class="bold">13</span>)
</div>
</div>
<div class="q" id="p_1V_1631">
<div class="divNumber">
393.
</div>
<div class="p">
<span class="pN">1631</span><span class="bold">Yo panā</span>ti yo yādiso…pe… <span class="bold">bhikkhū</span>ti…pe… ayaṁ imasmiṁ atthe adhippeto bhikkhūti.
</div>
</div>
<div class="q" id="p_1V_1632">
<div class="p">
<span class="pN">1632</span><span class="bold">Bhikkhun</span>ti aññaṁ bhikkhuṁ.
</div>
</div>
<div class="q" id="p_1V_1633">
<div class="p">
<span class="pN">1633</span><span class="bold">Duṭṭho doso</span>ti kupito anattamano anabhiraddho āhatacitto khilajāto.
</div>
</div>
<div class="q" id="p_1V_1634">
<div class="p">
<span class="pN">1634</span><span class="bold">Appatīto</span>ti tena ca kopena, tena ca dosena, tāya ca anattamanatāya, tāya ca anabhiraddhiyā appatīto hoti.
</div>
</div>
<div class="q" id="p_1V_1635">
<div class="p">
<span class="pN">1635</span><span class="bold">Aññabhāgiyassa adhikaraṇassā</span>ti āpattaññabhāgiyaṁ vā hoti adhikaraṇaññabhāgiyaṁ vā. Kathaṁ adhikaraṇaṁ adhikaraṇassa aññabhāgiyaṁ? Vivādādhikaraṇaṁ anuvādādhikaraṇassa āpattādhikaraṇassa kiccādhikaraṇassa aññabhāgiyaṁ. Anuvādādhikaraṇaṁ āpattādhikaraṇassa kiccādhikaraṇassa vivādādhikaraṇassa aññabhāgiyaṁ. Āpattādhikaraṇaṁ kiccādhikaraṇassa vivādādhikaraṇassa anuvādādhikaraṇassa aññabhāgiyaṁ. Kiccādhikaraṇaṁ vivādādhikaraṇassa anuvādādhikaraṇassa āpattādhikaraṇassa aññabhāgiyaṁ. Evaṁ adhikaraṇaṁ adhikaraṇassa aññabhāgiyaṁ.
</div>
</div>
<div class="q" id="p_1V_1636">
<div class="p">
<span class="pN">1636</span>Kathaṁ adhikaraṇaṁ adhikaraṇassa tabbhāgiyaṁ? Vivādādhikaraṇaṁ vivādādhikaraṇassa tabbhāgiyaṁ. Anuvādādhikaraṇaṁ anuvādādhikaraṇassa tabbhāgiyaṁ. Āpattādhikaraṇaṁ āpattādhikaraṇassa siyā tabbhāgiyaṁ siyā aññabhāgiyaṁ.
</div>
</div>
<div class="q" id="p_1V_1637">
<div class="p">
<span class="pN">1637</span>Kathaṁ āpattādhikaraṇaṁ āpattādhikaraṇassa aññabhāgiyaṁ? Methunadhammapārājikāpatti adinnādānapārājikāpattiyā manussaviggahapārājikāpattiyā uttarimanussadhammapārājikāpattiyā aññabhāgiyā. Adinnādānapārājikāpatti manussaviggahapārājikāpattiyā uttarimanussadhammapārājikāpattiyā methunadhammapārājikāpattiyā aññabhāgiyā. Manussaviggahapārājikāpatti uttarimanussadhammapārājikāpattiyā methunadhammapārājikāpattiyā adinnādānapārājikāpattiyā aññabhāgiyā. Uttarimanussadhammapārājikāpatti methunadhammapārājikāpattiyā adinnādānapārājikāpattiyā manussaviggahapārājikāpattiyā aññabhāgiyā. Evaṁ āpattādhikaraṇaṁ āpattādhikaraṇassa aññabhāgiyaṁ.
</div>
</div>
<div class="q" id="p_1V_1638">
<div class="p">
<span class="pN">1638</span>Kathaṁ āpattādhikaraṇaṁ āpattādhikaraṇassa tabbhāgiyaṁ? Methunadhammapārājikāpatti methunadhammapārājikāpattiyā tabbhāgiyā. Adinnādānapārājikāpatti adinnādānapārājikāpattiyā tabbhāgiyā. Manussaviggahapārājikāpatti manussaviggahapārājikāpattiyā tabbhāgiyā. Uttarimanussadhammapārājikāpatti uttarimanussadhammapārājikāpattiyā tabbhāgiyā. Evaṁ āpattādhikaraṇaṁ āpattādhikaraṇassa tabbhāgiyaṁ.
</div>
</div>
<div class="q" id="p_1V_1639">
<div class="p">
<span class="pN">1639</span>Kiccādhikaraṇaṁ kiccādhikaraṇassa tabbhāgiyaṁ. Evaṁ adhikaraṇaṁ adhikaraṇassa tabbhāgiyaṁ.
</div>
</div>
<div class="q" id="p_1V_1640">
<div class="divNumber">
394.
</div>
<div class="p">
<span class="pN">1640</span><span class="bold">Kiñci desaṁ lesamattaṁ upādāyā</span>ti leso nāma dasa lesā— jātileso, nāmaleso, gottaleso, liṅgaleso, āpattileso, pattaleso, cīvaraleso, upajjhāyaleso, ācariyaleso, senāsanaleso.
</div>
</div>
<div class="q" id="p_1V_1641">
<div class="divNumber">
395.
</div>
<div class="p">
<span class="pN">1641</span><span class="bold">Jātileso</span> nāma khattiyo diṭṭho hoti pārājikaṁ dhammaṁ ajjhāpajjanto. Aññaṁ khattiyaṁ passitvā codeti— “khattiyo mayā diṭṭho. Pārājikaṁ dhammaṁ ajjhāpannosi, assamaṇosi, asakyaputtiyosi, natthi tayā saddhiṁ uposatho vā pavāraṇā vā saṁghakammaṁ vā”ti, āpatti vācāya, vācāya saṁghādisesassa.
</div>
</div>
<div class="q" id="p_1V_1642">
<div class="p">
<span class="pN">1642</span>Brāhmaṇo diṭṭho hoti…pe… vesso diṭṭho hoti…pe… suddo diṭṭho hoti pārājikaṁ dhammaṁ ajjhāpajjanto. Aññaṁ suddaṁ passitvā codeti— “suddo mayā diṭṭho. Pārājikaṁ dhammaṁ ajjhāpannosi, assamaṇosi, asakyaputtiyosi…pe… āpatti vācāya, vācāya saṁghādisesassa.
</div>
</div>
<div class="q" id="p_1V_1643">
<div class="divNumber">
396.
</div>
<div class="p">
<span class="pN">1643</span><span class="bold">Nāmaleso</span> nāma buddharakkhito diṭṭho hoti…pe… dhammarakkhito diṭṭho hoti…pe… saṁgharakkhito diṭṭho hoti pārājikaṁ dhammaṁ ajjhāpajjanto. Aññaṁ saṁgharakkhitaṁ passitvā codeti— “saṁgharakkhito mayā diṭṭho. Pārājikaṁ dhammaṁ ajjhāpannosi, assamaṇosi, asakyaputtiyosi…pe… āpatti vācāya, vācāya saṁghādisesassa.
</div>
</div>
<div class="q" id="p_1V_1644">
<div class="divNumber">
397.
</div>
<div class="p">
<span class="pN">1644</span><span class="bold">Gottaleso</span> nāma gotamo diṭṭho hoti…pe… moggallāno diṭṭho hoti…pe… kaccāyano diṭṭho hoti…pe… vāsiṭṭho diṭṭho hoti pārājikaṁ dhammaṁ ajjhāpajjanto. Aññaṁ vāsiṭṭhaṁ passitvā codeti— “vāsiṭṭho mayā diṭṭho. Pārājikaṁ dhammaṁ ajjhāpannosi, assamaṇosi, asakyaputtiyosi …pe… āpatti vācāya, vācāya saṁghādisesassa.
</div>
</div>
<div class="q" id="p_1V_1645">
<div class="divNumber">
398.
</div>
<div class="p">
<span class="pN">1645</span><span class="bold">Liṅgaleso</span> nāma dīgho diṭṭho hoti…pe… rasso diṭṭho hoti…pe… kaṇho diṭṭho hoti…pe… odāto diṭṭho hoti pārājikaṁ dhammaṁ ajjhāpajjanto. Aññaṁ odātaṁ passitvā codeti— “odāto mayā diṭṭho. Pārājikaṁ dhammaṁ ajjhāpannosi, assamaṇosi, asakyaputtiyosi…pe… āpatti vācāya, vācāya saṁghādisesassa.
</div>
</div>
<div class="q" id="p_1V_1646">
<div class="divNumber">
399.
</div>
<div class="p">
<span class="pN">1646</span><span class="bold">Āpattileso</span> nāma lahukaṁ āpattiṁ āpajjanto diṭṭho hoti. Tañce pārājikena codeti— “assamaṇosi, asakyaputtiyosi…pe… āpatti vācāya, vācāya saṁghādisesassa.
</div>
</div>
<div class="q" id="p_1V_1647">
<div class="divNumber">
400.
</div>
<div class="p">
<span class="pN">1647</span><span class="bold">Pattaleso</span> nāma lohapattadharo diṭṭho hoti…pe… sāṭakapattadharo diṭṭho hoti…pe… sumbhakapattadharo diṭṭho hoti pārājikaṁ dhammaṁ ajjhāpajjanto. Aññaṁ sumbhakapattadharaṁ passitvā codeti— “sumbhakapattadharo mayā diṭṭho. Pārājikaṁ dhammaṁ ajjhāpannosi, assamaṇosi, asakyaputtiyosi…pe… āpatti vācāya, vācāya saṁghādisesassa.
</div>
</div>
<div class="q" id="p_1V_1648">
<div class="divNumber">
401.
</div>
<div class="p">
<span class="pN">1648</span><span class="bold">Cīvaraleso</span> nāma paṁsukūliko diṭṭho hoti…pe… gahapaticīvaradharo diṭṭho hoti pārājikaṁ dhammaṁ ajjhāpajjanto. Aññaṁ gahapaticīvaradharaṁ passitvā codeti— “gahapaticīvaradharo mayā diṭṭho. Pārājikaṁ dhammaṁ ajjhāpannosi, assamaṇosi, asakyaputtiyosi…pe… āpatti vācāya, vācāya saṁghādisesassa.
</div>
</div>
<div class="q" id="p_1V_1649">
<div class="divNumber">
402.
</div>
<div class="p">
<span class="pN">1649</span><span class="bold">Upajjhāyaleso</span> nāma itthannāmassa saddhivihāriko diṭṭho hoti pārājikaṁ dhammaṁ ajjhāpajjanto. Aññaṁ itthannāmassa saddhivihārikaṁ passitvā codeti— “itthannāmassa saddhivihāriko mayā diṭṭho. Pārājikaṁ dhammaṁ ajjhāpannosi, assamaṇosi, asakyaputtiyosi…pe… āpatti vācāya, vācāya saṁghādisesassa.
</div>
</div>
<div class="q" id="p_1V_1650">
<div class="divNumber">
403.
</div>
<div class="p">
<span class="pN">1650</span><span class="bold">Ācariyaleso</span> nāma itthannāmassa antevāsiko diṭṭho hoti pārājikaṁ dhammaṁ ajjhāpajjanto. Aññaṁ itthannāmassa antevāsikaṁ passitvā codeti— “itthannāmassa antevāsiko mayā diṭṭho. Pārājikaṁ dhammaṁ ajjhāpannosi, assamaṇosi, asakyaputtiyosi…pe… āpatti vācāya, vācāya saṁghādisesassa.
</div>
</div>
<div class="q" id="p_1V_1651">
<div class="divNumber">
404.
</div>
<div class="p">
<span class="pN">1651</span><span class="bold">Senāsanaleso</span> nāma itthannāmasenāsanavāsiko diṭṭho hoti pārājikaṁ dhammaṁ ajjhāpajjanto. Aññaṁ itthannāmasenāsanavāsikaṁ passitvā codeti— “itthannāmasenāsanavāsiko mayā diṭṭho. Pārājikaṁ dhammaṁ ajjhāpannosi, assamaṇosi, asakyaputtiyosi, natthi tayā saddhiṁ uposatho vā pavāraṇā vā saṁghakammaṁ vā”ti, āpatti vācāya, vācāya saṁghādisesassa.
</div>
</div>
<div class="q" id="p_1V_1652">
<div class="divNumber">
405.
</div>
<div class="p">
<span class="pN">1652</span><span class="bold">Pārājikena dhammenā</span>ti catunnaṁ aññatarena.
</div>
</div>
<div class="q" id="p_1V_1653">
<div class="p">
<span class="pN">1653</span><span class="bold">Anuddhaṁseyyā</span>ti codeti vā codāpeti vā.
</div>
</div>
<div class="q" id="p_1V_1654">
<div class="p">
<span class="pN">1654</span><span class="bold">Appeva nāma naṁ imamhā brahmacariyā cāveyyan</span>ti bhikkhubhāvā cāveyyaṁ, samaṇadhammā cāveyyaṁ, sīlakkhandhā cāveyyaṁ, tapoguṇā cāveyyaṁ.
</div>
</div>
<div class="q" id="p_1V_1655">
<div class="p">
<span class="pN">1655</span><span class="bold">Tato aparena samayenā</span>ti yasmiṁ khaṇe anuddhaṁsito hoti, taṁ khaṇaṁ taṁ layaṁ taṁ muhuttaṁ vītivatte.
</div>
</div>
<div class="q" id="p_1V_1656">
<div class="p">
<span class="pN">1656</span><span class="bold">Samanuggāhīyamāno</span>ti yena vatthunā anuddhaṁsito hoti tasmiṁ vatthusmiṁ samanuggāhīyamāno.
</div>
</div>
<div class="q" id="p_1V_1657">
<div class="p">
<span class="pN">1657</span><span class="bold">Asamanuggāhīyamāno</span>ti na kenaci vuccamāno.
</div>
</div>
<div class="q" id="p_1V_1658">
<div class="p">
<span class="pN">1658</span><span class="bold">Adhikaraṇaṁ</span> nāma cattāri adhikaraṇāni— vivādādhikaraṇaṁ, anuvādādhikaraṇaṁ, āpattādhikaraṇaṁ, kiccādhikaraṇaṁ.
</div>
</div>
<div class="q" id="p_1V_1659">
<div class="p">
<span class="pN">1659</span><span class="bold">Koci deso lesamatto upādinno</span>ti tesaṁ lesānaṁ aññataro leso upādinno hoti.
</div>
</div>
<div class="q" id="p_1V_1660">
<div class="p">
<span class="pN">1660</span><span class="bold">Bhikkhu ca dosaṁ patiṭṭhātī</span>ti tucchakaṁ mayā bhaṇitaṁ, musā mayā bhaṇitaṁ, abhūtaṁ mayā bhaṇitaṁ, ajānantena mayā bhaṇitaṁ.
</div>
</div>
<div class="q" id="p_1V_1661">
<div class="p">
<span class="pN">1661</span><span class="bold">Saṁghādiseso</span>ti…pe… tenapi vuccati “saṁghādiseso”ti.
</div>
</div>
<div class="q" id="p_1V_1662">
<div class="divNumber">
406.
</div>
<div class="p">
<span class="pN">1662</span>Bhikkhu saṁghādisesaṁ ajjhāpajjanto diṭṭho hoti, saṁghādisese saṁghādisesadiṭṭhi hoti. Tañce pārājikena codeti— “assamaṇosi, asakyaputtiyosi, natthi tayā saddhiṁ uposatho vā pavāraṇā vā saṁghakammaṁ vā”ti, evampi āpattaññabhāgiyaṁ hoti leso ca upādinno, āpatti vācāya, vācāya saṁghādisesassa.
</div>
</div>
<div class="q" id="p_1V_1663">
<div class="p">
<span class="pN">1663</span>Bhikkhu saṁghādisesaṁ ajjhāpajjanto diṭṭho hoti, saṁghādisese thullaccayadiṭṭhi hoti…pe… pācittiyadiṭṭhi hoti… pāṭidesanīyadiṭṭhi hoti… dukkaṭadiṭṭhi hoti… dubbhāsitadiṭṭhi hoti. Tañce pārājikena codeti— “assamaṇosi…pe… evampi āpattaññabhāgiyaṁ hoti leso ca upādinno, āpatti vācāya, vācāya saṁghādisesassa.
</div>
</div>
<div class="q" id="p_1V_1664">
<div class="p">
<span class="pN">1664</span>Bhikkhu thullaccayaṁ ajjhāpajjanto diṭṭho hoti thullaccaye thullaccayadiṭṭhi hoti…pe… thullaccaye pācittiyadiṭṭhi hoti… pāṭidesanīyadiṭṭhi hoti… dukkaṭadiṭṭhi hoti… dubbhāsitadiṭṭhi hoti… saṁghādisesadiṭṭhi hoti. Tañce pārājikena codeti— “assamaṇosi…pe… evampi āpattaññabhāgiyaṁ hoti leso ca upādinno, āpatti vācāya, vācāya saṁghādisesassa.
</div>
</div>
<div class="q" id="p_1V_1665">
<div class="p">
<span class="pN">1665</span>Bhikkhu pācittiyaṁ…pe… pāṭidesanīyaṁ… dukkaṭaṁ… dubbhāsitaṁ ajjhāpajjanto diṭṭho hoti, dubbhāsite dubbhāsitadiṭṭhi hoti…pe… dubbhāsite saṁghādisesadiṭṭhi hoti… thullaccayadiṭṭhi hoti… pācittiyadiṭṭhi hoti… pāṭidesanīyadiṭṭhi hoti… dukkaṭadiṭṭhi hoti. Tañce pārājikena codeti— “assamaṇosi, asakyaputtiyosi, natthi tayā saddhiṁ uposatho vā pavāraṇā vā saṁghakammaṁ vā”ti, evampi āpattaññabhāgiyaṁ hoti leso ca upādinno, āpatti vācāya, vācāya saṁghādisesassa.
</div>
</div>
<div class="CENTER" id="p_1V_1666">
<span class="pN">1666</span>Ekekaṁ mūlaṁ kātuna cakkaṁ bandhitabbaṁ.
</div>
<div class="q" id="p_1V_1667">
<div class="divNumber">
407.
</div>
<div class="p">
<span class="pN">1667</span>Bhikkhu saṁghādisesaṁ ajjhāpajjanto diṭṭho hoti saṁghādisese saṁghādisesadiṭṭhi hoti. Tañce pārājikena codāpeti— “assamaṇosi…pe… evampi āpattaññabhāgiyaṁ hoti leso ca upādinno, āpatti vācāya, vācāya saṁghādisesassa.
</div>
</div>
<div class="q" id="p_1V_1668">
<div class="p">
<span class="pN">1668</span>Bhikkhu saṁghādisesaṁ ajjhāpajjanto diṭṭho hoti, saṁghādisese thullaccayadiṭṭhi hoti…pe… pācittiyadiṭṭhi hoti… pāṭidesanīyadiṭṭhi hoti… dukkaṭadiṭṭhi hoti… dubbhāsitadiṭṭhi hoti. Tañce pārājikena codāpeti— “assamaṇosi…pe… evampi āpattaññabhāgiyaṁ hoti leso ca upādinno, āpatti vācāya, vācāya saṁghādisesassa.
</div>
</div>
<div class="q" id="p_1V_1669">
<div class="p">
<span class="pN">1669</span>Bhikkhu thullaccayaṁ ajjhāpajjanto diṭṭho hoti thullaccaye thullaccayadiṭṭhi hoti…pe… thullaccaye pācittiyadiṭṭhi hoti… pāṭidesanīyadiṭṭhi hoti… dukkaṭadiṭṭhi hoti… dubbhāsitadiṭṭhi hoti… saṁghādisesadiṭṭhi hoti. Tañce pārājikena codāpeti— “assamaṇosi…pe… evampi āpattaññabhāgiyaṁ hoti leso ca upādinno, āpatti vācāya, vācāya saṁghādisesassa.
</div>
</div>
<div class="q" id="p_1V_1670">
<div class="p">
<span class="pN">1670</span>Bhikkhu pācittiyaṁ…pe… pāṭidesanīyaṁ… dukkaṭaṁ… dubbhāsitaṁ ajjhāpajjanto diṭṭho hoti dubbhāsite dubbhāsitadiṭṭhi hoti…pe… dubbhāsite saṁghādisesadiṭṭhi hoti… thullaccayadiṭṭhi hoti… pācittiyadiṭṭhi hoti… pāṭidesanīyadiṭṭhi hoti… dukkaṭadiṭṭhi hoti. Tañce pārājikena codāpeti— “assamaṇosi, asakyaputtiyosi, natthi tayā saddhiṁ uposatho vā pavāraṇā vā saṁghakammaṁ vā”ti, evampi āpattaññabhāgiyaṁ hoti leso ca upādinno, āpatti vācāya, vācāya saṁghādisesassa.
</div>
</div>
<div class="q" id="p_1V_1671">
<div class="divNumber">
408.
</div>
<div class="p">
<span class="pN">1671</span>Anāpatti— tathāsaññī codeti vā codāpeti vā, ummattakassa, ādikammikassāti.
</div>
</div>
<div class="CENTER" id="p_1V_1672">
<span class="pN">1672</span>(Aññabhāgiya) Kiñcilesasikkhāpadaṁ niṭṭhitaṁ navamaṁ.
</div>
</html>
