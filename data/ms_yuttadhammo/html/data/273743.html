<html>
<div class="i">3.2.8 Kalyāṇamittasutta</div>
<div class="h">Kosalasaṁyutta</div>
<div class="h">Dutiyavagga</div>
<div class="h">Kalyāṇamittasutta</div>
<div class="q" id="p_12S1_683"> <div class="divNumber">129.</div> <div class="p">
<span class="pN">683</span>Sāvatthinidānaṁ. Ekamantaṁ nisinno kho rājā pasenadi kosalo bhagavantaṁ etadavoca— “idha mayhaṁ, bhante, rahogatassa paṭisallīnassa evaṁ cetaso parivitakko udapādi— ‘svākkhāto bhagavatā dhammo, so ca kho kalyāṇamittassa kalyāṇasahāyassa kalyāṇasampavaṅkassa, no pāpamittassa no pāpasahāyassa no pāpasampavaṅkassā’”ti. </div>
</div>
<div class="q" id="p_12S1_684"> <div class="p">
<span class="pN">684</span>“Evametaṁ, mahārāja, evametaṁ, mahārāja. Svākkhāto, mahārāja, mayā dhammo. So ca kho kalyāṇamittassa kalyāṇasahāyassa kalyāṇasampavaṅkassa, no pāpamittassa no pāpasahāyassa no pāpasampavaṅkassāti. </div>
</div>
<div class="q" id="p_12S1_685"> <div class="p">
<span class="pN">685</span>Ekamidāhaṁ, mahārāja, samayaṁ sakkesu viharāmi nagarakaṁ nāma sakyānaṁ nigamo. Atha kho, mahārāja, ānando bhikkhu yenāhaṁ tenupasaṅkami; upasaṅkamitvā maṁ abhivādetvā ekamantaṁ nisīdi. Ekamantaṁ nisinno kho, mahārāja, ānando bhikkhu maṁ etadavoca— ‘upaḍḍhamidaṁ, bhante, brahmacariyassa— yadidaṁ kalyāṇamittatā kalyāṇasahāyatā kalyāṇasampavaṅkatā’ti. </div>
</div>
<div class="q" id="p_12S1_686"> <div class="p">
<span class="pN">686</span>Evaṁ vuttāhaṁ, mahārāja, ānandaṁ bhikkhuṁ etadavocaṁ— ‘mā hevaṁ, ānanda, mā hevaṁ, ānanda. Sakalameva hidaṁ, ānanda, brahmacariyaṁ— yadidaṁ kalyāṇamittatā kalyāṇasahāyatā kalyāṇasampavaṅkatā. Kalyāṇamittassetaṁ, ānanda, bhikkhuno pāṭikaṅkhaṁ kalyāṇasahāyassa kalyāṇasampavaṅkassa ariyaṁ aṭṭhaṅgikaṁ maggaṁ bhāvessati ariyaṁ aṭṭhaṅgikaṁ maggaṁ bahulīkarissati. </div>
</div>
<div class="q" id="p_12S1_687"> <div class="p">
<span class="pN">687</span>Kathañca, ānanda, bhikkhu kalyāṇamitto kalyāṇasahāyo kalyāṇasampavaṅko ariyaṁ aṭṭhaṅgikaṁ maggaṁ bhāveti, ariyaṁ aṭṭhaṅgikaṁ maggaṁ bahulīkaroti? Idhānanda, bhikkhu sammādiṭṭhiṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ, sammāsaṅkappaṁ bhāveti… sammāvācaṁ bhāveti… sammākammantaṁ bhāveti… sammāājīvaṁ bhāveti… sammāvāyāmaṁ bhāveti… sammāsatiṁ bhāveti… sammāsamādhiṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ. Evaṁ kho, ānanda, bhikkhu kalyāṇamitto kalyāṇasahāyo kalyāṇasampavaṅko ariyaṁ aṭṭhaṅgikaṁ maggaṁ bhāveti, ariyaṁ aṭṭhaṅgikaṁ maggaṁ bahulīkaroti. Tadamināpetaṁ, ānanda, pariyāyena veditabbaṁ yathā sakalamevidaṁ brahmacariyaṁ— yadidaṁ kalyāṇamittatā kalyāṇasahāyatā kalyāṇasampavaṅkatāti. </div>
</div>
<div class="q" id="p_12S1_688"> <div class="p">
<span class="pN">688</span>Mamañhi, ānanda, kalyāṇamittaṁ āgamma jātidhammā sattā jātiyā parimuccanti, jarādhammā sattā jarāya parimuccanti, byādhidhammā sattā byādhito parimuccanti, maraṇadhammā sattā maraṇena parimuccanti, sokaparidevadukkhadomanassupāyāsadhammā sattā sokaparidevadukkhadomanassupāyāsehi parimuccanti. Iminā kho etaṁ, ānanda, pariyāyena veditabbaṁ yathā sakalamevidaṁ brahmacariyaṁ— yadidaṁ kalyāṇamittatā kalyāṇasahāyatā kalyāṇasampavaṅkatā’ti. </div>
</div>
<div class="q" id="p_12S1_689"> <div class="p">
<span class="pN">689</span>Tasmātiha te, mahārāja, evaṁ sikkhitabbaṁ— ‘kalyāṇamitto bhavissāmi kalyāṇasahāyo kalyāṇasampavaṅko’ti. Evañhi te, mahārāja, sikkhitabbaṁ. </div>
</div>
<div class="q" id="p_12S1_690"> <div class="p">
<span class="pN">690</span>Kalyāṇamittassa te, mahārāja, kalyāṇasahāyassa kalyāṇasampavaṅkassa ayaṁ eko dhammo upanissāya vihātabbo— appamādo kusalesu dhammesu. </div>
</div>
<div class="q" id="p_12S1_691"> <div class="p">
<span class="pN">691</span>Appamattassa te, mahārāja, viharato appamādaṁ upanissāya, itthāgārassa anuyantassa evaṁ bhavissati— ‘rājā kho appamatto viharati, appamādaṁ upanissāya. Handa mayampi appamattā viharāma, appamādaṁ upanissāyā’ti. </div>
</div>
<div class="q" id="p_12S1_692"> <div class="p">
<span class="pN">692</span>Appamattassa te, mahārāja, viharato appamādaṁ upanissāya, khattiyānampi anuyantānaṁ evaṁ bhavissati— ‘rājā kho appamatto viharati appamādaṁ upanissāya. Handa mayampi appamattā viharāma, appamādaṁ upanissāyā’ti. </div>
</div>
<div class="q" id="p_12S1_693"> <div class="p">
<span class="pN">693</span>Appamattassa te, mahārāja, viharato appamādaṁ upanissāya, balakāyassapi evaṁ bhavissati— ‘rājā kho appamatto viharati appamādaṁ upanissāya. Handa mayampi appamattā viharāma, appamādaṁ upanissāyā’ti. </div>
</div>
<div class="q" id="p_12S1_694"> <div class="p">
<span class="pN">694</span>Appamattassa te, mahārāja, viharato appamādaṁ upanissāya, negamajānapadassapi evaṁ bhavissati— ‘rājā kho appamatto viharati, appamādaṁ upanissāya. Handa mayampi appamattā viharāma, appamādaṁ upanissāyā’ti? </div>
</div>
<div class="q" id="p_12S1_695"> <div class="p">
<span class="pN">695</span>Appamattassa te, mahārāja, viharato appamādaṁ upanissāya, attāpi gutto rakkhito bhavissati— itthāgārampi guttaṁ rakkhitaṁ bhavissati, kosakoṭṭhāgārampi guttaṁ rakkhitaṁ bhavissatī”ti. Idamavoca…pe… </div>
</div>
<div class="q" id="p_12S1_696"> <div class="p"> <table class="singleColumn"> <tr> <td> <div class="pN">696</div> <div class="G">“Bhoge patthayamānena,</div> </td> </tr> <tr> <td> <div class="G">uḷāre aparāpare;</div> </td> </tr> <tr> <td> <div class="G">Appamādaṁ pasaṁsanti,</div> </td> </tr> <tr> <td> <div class="G">puññakiriyāsu paṇḍitā;</div> </td> </tr> <tr> <td> <div class="G">Appamatto ubho atthe,</div> </td> </tr> <tr> <td> <div class="G">adhiggaṇhāti paṇḍito.</div> </td> </tr> </table> </div>
</div>
<div class="q" id="p_12S1_697"> <div class="p"> <table class="singleColumn"> <tr> <td> <div class="pN">697</div> <div class="G">Diṭṭhe dhamme ca yo attho,</div> </td> </tr> <tr> <td> <div class="G">yo cattho samparāyiko;</div> </td> </tr> <tr> <td> <div class="G">Atthābhisamayā dhīro,</div> </td> </tr> <tr> <td> <div class="G">paṇḍitoti pavuccatī”ti.</div> </td> </tr> </table> </div>
</div>
</html>
