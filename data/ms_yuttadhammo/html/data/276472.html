<html>
<div class="i">1.5.4.3 Paramparabhojanasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Bhojanavagga
</div>
<div class="h">
Paramparabhojanasikkhāpada
</div>
<div class="q" id="p_2V_716">
<div class="divNumber">
221.
</div>
<div class="p">
<span class="pN">716</span>Tena samayena buddho bhagavā vesāliyaṁ viharati mahāvane kūṭāgārasālāyaṁ. Tena kho pana samayena vesāliyaṁ paṇītānaṁ bhattānaṁ bhattapaṭipāṭi adhiṭṭhitā hoti. Atha kho aññatarassa daliddassa kammakārassa etadahosi—  “na kho idaṁ orakaṁ bhavissati yathayime manussā sakkaccaṁ bhattaṁ karonti; yannūnāhampi bhattaṁ kareyyan”ti. Atha kho so daliddo kammakāro yena kirapatiko tenupasaṅkami; upasaṅkamitvā taṁ kirapatikaṁ etadavoca—  “icchāmahaṁ, ayyaputta, buddhappamukhassa bhikkhusaṁghassa bhattaṁ kātuṁ. Dehi me vetanan”ti. Sopi kho kirapatiko saddho hoti pasanno. Atha kho so kirapatiko tassa daliddassa kammakārassa abbhātirekaṁ vetanaṁ adāsi. Atha kho so daliddo kammakāro yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho so daliddo kammakāro bhagavantaṁ etadavoca—  “adhivāsetu me, bhante, bhagavā svātanāya bhattaṁ saddhiṁ bhikkhusaṁghenā”ti. “Mahā kho, āvuso, bhikkhusaṁgho, jānāhī”ti. “Hotu, bhante, mahā bhikkhusaṁgho. Bahū me badarā paṭiyattā badaramissena peyyā paripūrissantī”ti. Adhivāsesi bhagavā tuṇhībhāvena.
</div>
</div>
<div class="q" id="p_2V_717">
<div class="p">
<span class="pN">717</span>Atha kho so daliddo kammakāro bhagavato adhivāsanaṁ viditvā uṭṭhāyāsanā bhagavantaṁ abhivādetvā padakkhiṇaṁ katvā pakkāmi. Assosuṁ kho bhikkhū—  “daliddena kira kammakārena svātanāya buddhappamukho bhikkhusaṁgho nimantito, badaramissena peyyā paripūrissantī”ti. Te kālasseva piṇḍāya caritvā bhuñjiṁsu. Assosuṁ kho manussā—  “daliddena kira kammakārena buddhappamukho bhikkhusaṁgho nimantito”ti. Te daliddassa kammakārassa pahūtaṁ khādanīyaṁ bhojanīyaṁ abhihariṁsu. Atha kho so daliddo kammakāro tassā rattiyā accayena paṇītaṁ khādanīyaṁ bhojanīyaṁ paṭiyādāpetvā bhagavato kālaṁ ārocāpesi—  “kālo, bhante, niṭṭhitaṁ bhattan”ti.
</div>
</div>
<div class="q" id="p_2V_718">
<div class="p">
<span class="pN">718</span>Atha kho bhagavā pubbaṇhasamayaṁ nivāsetvā pattacīvaramādāya yena tassa daliddassa kammakārassa nivesanaṁ tenupasaṅkami; upasaṅkamitvā paññatte āsane nisīdi saddhiṁ bhikkhusaṁghena. Atha kho so daliddo kammakāro bhattagge bhikkhū parivisati. Bhikkhū evamāhaṁsu—  “thokaṁ, āvuso, dehi. Thokaṁ, āvuso, dehī”ti. “Mā kho tumhe, bhante, ‘ayaṁ daliddo kammakāro’ti thokaṁ thokaṁ paṭiggaṇhittha. Pahūtaṁ me khādanīyaṁ bhojanīyaṁ paṭiyattaṁ. Paṭiggaṇhatha, bhante, yāvadatthan”ti. “Na kho mayaṁ, āvuso, etaṁkāraṇā thokaṁ thokaṁ paṭiggaṇhāma. Api ca, mayaṁ kālasseva piṇḍāya caritvā bhuñjimhā; tena mayaṁ thokaṁ thokaṁ paṭiggaṇhāmā”ti.
</div>
</div>
<div class="q" id="p_2V_719">
<div class="p">
<span class="pN">719</span>Atha kho so daliddo kammakāro ujjhāyati khiyyati vipāceti—  “kathañhi nāma bhadantā mayā nimantitā aññatra bhuñjissanti. Na cāhaṁ paṭibalo yāvadatthaṁ dātun”ti?
</div>
</div>
<div class="q" id="p_2V_720">
<div class="p">
<span class="pN">720</span>Assosuṁ kho bhikkhū tassa daliddassa kammakārassa ujjhāyantassa khiyyantassa vipācentassa. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma bhikkhū aññatra nimantitā aññatra bhuñjissantī”ti…pe…  “saccaṁ kira, bhikkhave, bhikkhū aññatra nimantitā aññatra bhuñjantī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma te, bhikkhave, moghapurisā aññatra nimantitā aññatra bhuñjissanti. Netaṁ, bhikkhave, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_721">
<div class="p">
<span class="pN">721</span><span class="bold">“Paramparabhojane pācittiyan”</span>ti.
</div>
</div>
<div class="q" id="p_2V_722">
<div class="p">
<span class="pN">722</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_723">
<div class="divNumber">
222.
</div>
<div class="p">
<span class="pN">723</span>Tena kho pana samayena aññataro bhikkhu gilāno hoti. Aññataro bhikkhu piṇḍapātaṁ ādāya yena so bhikkhu tenupasaṅkami; upasaṅkamitvā taṁ bhikkhuṁ etadavoca—  “bhuñjāhi, āvuso”ti. “Alaṁ, āvuso, atthi me bhattapaccāsā”ti. Tassa bhikkhuno piṇḍapāto ussūre āharīyittha. So bhikkhu na cittarūpaṁ bhuñji. Bhagavato etamatthaṁ ārocesuṁ. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—  “anujānāmi, bhikkhave, gilānena bhikkhunā paramparabhojanaṁ bhuñjituṁ. Evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_724">
<div class="p">
<span class="pN">724</span><span class="bold">“Paramparabhojane, aññatra samayā, pācittiyaṁ. Tatthāyaṁ samayo. Gilānasamayo—  ayaṁ tattha samayo”</span>ti.
</div>
</div>
<div class="q" id="p_2V_725">
<div class="p">
<span class="pN">725</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_726">
<div class="divNumber">
223.
</div>
<div class="p">
<span class="pN">726</span>Tena kho pana samayena manussā cīvaradānasamaye sacīvarabhattaṁ paṭiyādetvā bhikkhū nimantenti—  “bhojetvā cīvarena acchādessāmā”ti. Bhikkhū kukkuccāyantā nādhivāsenti—  “paṭikkhittaṁ bhagavatā paramparabhojanan”ti. Cīvaraṁ parittaṁ uppajjati. Bhagavato etamatthaṁ ārocesuṁ…pe…  anujānāmi, bhikkhave, cīvaradānasamaye paramparabhojanaṁ bhuñjituṁ. Evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_727">
<div class="p">
<span class="pN">727</span><span class="bold">“Paramparabhojane, aññatra samayā, pācittiyaṁ. Tatthāyaṁ samayo. Gilānasamayo, cīvaradānasamayo—  ayaṁ tattha samayo”</span>ti.
</div>
</div>
<div class="q" id="p_2V_728">
<div class="p">
<span class="pN">728</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_729">
<div class="divNumber">
224.
</div>
<div class="p">
<span class="pN">729</span>Tena kho pana samayena manussā cīvarakārake bhikkhū bhattena nimantenti. Bhikkhū kukkuccāyantā nādhivāsenti—  “paṭikkhittaṁ bhagavatā paramparabhojanan”ti. Bhagavato etamatthaṁ ārocesuṁ…pe…  anujānāmi, bhikkhave, cīvarakārasamaye paramparabhojanaṁ bhuñjituṁ. Evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_730">
<div class="divNumber">
225.
</div>
<div class="p">
<span class="pN">730</span><span class="bold">“Paramparabhojane, aññatra samayā, pācittiyaṁ. Tatthāyaṁ samayo. Gilānasamayo, cīvaradānasamayo, cīvarakārasamayo—  ayaṁ tattha samayo”</span>ti. (<span class="italic">33</span>:<span class="bold">82</span>)
</div>
</div>
<div class="q" id="p_2V_731">
<div class="p">
<span class="pN">731</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_732">
<div class="divNumber">
226.
</div>
<div class="p">
<span class="pN">732</span>Atha kho bhagavā pubbaṇhasamayaṁ nivāsetvā pattacīvaramādāya āyasmatā ānandena pacchāsamaṇena yena aññataraṁ kulaṁ tenupasaṅkami; upasaṅkamitvā paññatte āsane nisīdi. Atha kho te manussā bhagavato ca āyasmato ca ānandassa bhojanaṁ adaṁsu. Āyasmā ānando kukkuccāyanto na paṭiggaṇhāti. “Gaṇhāhi, ānandā”ti. “Alaṁ, bhagavā, atthi me bhattapaccāsā”ti. “Tenahānanda, vikappetvā gaṇhāhī”ti. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi—  “anujānāmi, bhikkhave, vikappetvā paramparabhojanaṁ bhuñjituṁ. Evañca pana, bhikkhave, vikappetabbaṁ—  ‘mayhaṁ bhattapaccāsaṁ itthannāmassa dammī’”ti.
</div>
</div>
<div class="q" id="p_2V_733">
<div class="divNumber">
227.
</div>
<div class="p">
<span class="pN">733</span><span class="bold">Paramparabhojanaṁ</span> nāma pañcannaṁ bhojanānaṁ aññatarena bhojanena nimantito, taṁ ṭhapetvā aññaṁ pañcannaṁ bhojanānaṁ aññataraṁ bhojanaṁ bhuñjati, etaṁ paramparabhojanaṁ nāma.
</div>
</div>
<div class="q" id="p_2V_734">
<div class="p">
<span class="pN">734</span><span class="bold">Aññatra samayā</span>ti ṭhapetvā samayaṁ.
</div>
</div>
<div class="q" id="p_2V_735">
<div class="p">
<span class="pN">735</span><span class="bold">Gilānasamayo</span> nāma na sakkoti ekāsane nisinno yāvadatthaṁ bhuñjituṁ. “Gilānasamayo”ti bhuñjitabbaṁ.
</div>
</div>
<div class="q" id="p_2V_736">
<div class="p">
<span class="pN">736</span><span class="bold">Cīvaradānasamayo</span> nāma anatthate kathine vassānassa pacchimo māso, atthate kathine pañca māsā. “Cīvaradānasamayo”ti bhuñjitabbaṁ.
</div>
</div>
<div class="q" id="p_2V_737">
<div class="p">
<span class="pN">737</span><span class="bold">Cīvarakārasamayo</span> nāma cīvare kayiramāne. “Cīvarakārasamayo”ti bhuñjitabbaṁ.
</div>
</div>
<div class="q" id="p_2V_738">
<div class="p">
<span class="pN">738</span>“Aññatra samayā bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti pācittiyassa.
</div>
</div>
<div class="q" id="p_2V_739">
<div class="divNumber">
228.
</div>
<div class="p">
<span class="pN">739</span>Paramparabhojane paramparabhojanasaññī, aññatra samayā, bhuñjati, āpatti pācittiyassa. Paramparabhojane vematiko, aññatra samayā, bhuñjati, āpatti pācittiyassa. Paramparabhojane naparamparabhojanasaññī, aññatra samayā, bhuñjati, āpatti pācittiyassa.
</div>
</div>
<div class="q" id="p_2V_740">
<div class="p">
<span class="pN">740</span>Naparamparabhojane paramparabhojanasaññī, āpatti dukkaṭassa. Naparamparabhojane vematiko, āpatti dukkaṭassa. Naparamparabhojane naparamparabhojanasaññī, anāpatti.
</div>
</div>
<div class="q" id="p_2V_741">
<div class="divNumber">
229.
</div>
<div class="p">
<span class="pN">741</span>Anāpatti—  samaye, vikappetvā bhuñjati, dve tayo nimantane ekato bhuñjati, nimantanapaṭipāṭiyā bhuñjati, sakalena gāmena nimantito tasmiṁ gāme yattha katthaci bhuñjati, sakalena pūgena nimantito tasmiṁ pūge yattha katthaci bhuñjati, nimantiyamāno bhikkhaṁ gahessāmīti bhaṇati, niccabhatte, salākabhatte, pakkhike, uposathike, pāṭipadike, pañca bhojanāni ṭhapetvā sabbattha anāpatti, ummattakassa, ādikammikassāti.
</div>
</div>
<div class="CENTER" id="p_2V_742">
<span class="pN">742</span>Paramparabhojanasikkhāpadaṁ niṭṭhitaṁ tatiyaṁ.
</div>
</html>
