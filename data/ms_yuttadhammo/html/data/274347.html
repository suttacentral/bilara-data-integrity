<html>
<div class="i">2.1.4 Pātālasutta</div>
<div class="h">Vedanāsaṁyutta</div>
<div class="h">Sagāthāvagga</div>
<div class="h">Pātālasutta</div>
<div class="q" id="p_13S4_1109"> <div class="divNumber">252.</div> <div class="p">
<span class="pN">1109</span>“Assutavā, bhikkhave, puthujjano yaṁ vācaṁ bhāsati—  ‘atthi mahāsamudde pātālo’ti. Taṁ kho panetaṁ, bhikkhave, assutavā puthujjano asantaṁ avijjamānaṁ evaṁ vācaṁ bhāsati—  ‘atthi mahāsamudde pātālo’ti. Sārīrikānaṁ kho etaṁ, bhikkhave, dukkhānaṁ vedanānaṁ adhivacanaṁ yadidaṁ ‘pātālo’ti. Assutavā, bhikkhave, puthujjano sārīrikāya dukkhāya vedanāya phuṭṭho samāno socati kilamati paridevati urattāḷiṁ kandati sammohaṁ āpajjati. Ayaṁ vuccati, bhikkhave, ‘assutavā puthujjano pātāle na paccuṭṭhāsi, gādhañca nājjhagā’. Sutavā ca kho, bhikkhave, ariyasāvako sārīrikāya dukkhāya vedanāya phuṭṭho samāno neva socati, na kilamati, na paridevati, na urattāḷiṁ kandati, na sammohaṁ āpajjati. Ayaṁ vuccati, bhikkhave, ‘sutavā ariyasāvako pātāle paccuṭṭhāsi, gādhañca ajjhagā’ti. </div>
</div>
<div class="q" id="p_13S4_1110"> <div class="p"> <table class="singleColumn"> <tr> <td> <div class="pN">1110</div> <div class="G">Yo etā nādhivāseti,</div> </td> </tr> <tr> <td> <div class="G">uppannā vedanā dukhā;</div> </td> </tr> <tr> <td> <div class="G">Sārīrikā pāṇaharā,</div> </td> </tr> <tr> <td> <div class="G">yāhi phuṭṭho pavedhati.</div> </td> </tr> </table> </div>
</div>
<div class="q" id="p_13S4_1111"> <div class="p"> <table class="singleColumn"> <tr> <td> <div class="pN">1111</div> <div class="G">Akkandati parodati,</div> </td> </tr> <tr> <td> <div class="G">dubbalo appathāmako;</div> </td> </tr> <tr> <td> <div class="G">Na so pātāle paccuṭṭhāsi,</div> </td> </tr> <tr> <td> <div class="G">atho gādhampi nājjhagā.</div> </td> </tr> </table> </div>
</div>
<div class="q" id="p_13S4_1112"> <div class="p"> <table class="singleColumn"> <tr> <td> <div class="pN">1112</div> <div class="G">Yo cetā adhivāseti,</div> </td> </tr> <tr> <td> <div class="G">uppannā vedanā dukhā;</div> </td> </tr> <tr> <td> <div class="G">Sārīrikā pāṇaharā,</div> </td> </tr> <tr> <td> <div class="G">yāhi phuṭṭho na vedhati;</div> </td> </tr> <tr> <td> <div class="G">Sa ve pātāle paccuṭṭhāsi,</div> </td> </tr> <tr> <td> <div class="G">atho gādhampi ajjhagā”ti.</div> </td> </tr> </table> </div>
</div>
<div class="CENTER" id="p_13S4_1113">
<span class="pN">1113</span>Catutthaṁ.</div>
</html>
