<html>
<div class="i">4.3.2.4 Saṁyojanagocchaka</div>
<div class="h">Saccavibhaṅga</div>
<div class="h">Pañhāpucchaka</div>
<div class="h">Duka</div>
<div class="h">Saṁyojanagocchaka</div>
<div class="q" id="p_30Vbh_847"> <div class="p">
<span class="pN">847</span>Samudayasaccaṁ saṁyojanaṁ. Dve saccā no saṁyojanā. Dukkhasaccaṁ siyā saṁyojanaṁ, siyā no saṁyojanaṁ. Dve saccā saṁyojaniyā. Dve saccā asaṁyojaniyā. Samudayasaccaṁ saṁyojanasampayuttaṁ. Dve saccā saṁyojanavippayuttā. Dukkhasaccaṁ siyā saṁyojanasampayuttaṁ, siyā saṁyojanavippayuttaṁ. Samudayasaccaṁ saṁyojanañceva saṁyojaniyañca. Dve saccā na vattabbā—  “saṁyojanā ceva saṁyojaniyā cā”tipi, “saṁyojaniyā ceva no ca saṁyojanā”tipi. Dukkhasaccaṁ siyā saṁyojanañceva saṁyojaniyañca, siyā saṁyojaniyañceva no ca saṁyojanaṁ. Samudayasaccaṁ saṁyojanañceva saṁyojanasampayuttañca. Dve saccā na vattabbā—  “saṁyojanā ceva saṁyojanasampayuttā cā”tipi, “saṁyojanasampayuttā ceva no ca saṁyojanā”tipi. Dukkhasaccaṁ siyā saṁyojanañceva saṁyojanasampayuttañca, siyā saṁyojanasampayuttañceva no ca saṁyojanaṁ, siyā na vattabbaṁ—  “saṁyojanañceva saṁyojanasampayuttañcā”tipi, “saṁyojanasampayuttañceva no ca saṁyojanan”tipi. Dve saccā saṁyojanavippayuttaasaṁyojaniyā. Samudayasaccaṁ na vattabbaṁ—  “saṁyojanavippayuttasaṁyojaniyan”tipi, “saṁyojanavippayuttaasaṁyojaniyan”tipi. Dukkhasaccaṁ siyā saṁyojanavippayuttasaṁyojaniyaṁ, siyā na vattabbaṁ—  “saṁyojanavippayuttasaṁyojaniyan”tipi, “saṁyojanavippayuttaasaṁyojaniyan”tipi. </div>
</div>
</html>
