<html>
<div class="i">1.5.4.5 Pavāraṇāsikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Bhojanavagga
</div>
<div class="h">
Pavāraṇāsikkhāpada
</div>
<div class="q" id="p_2V_765">
<div class="divNumber">
236.
</div>
<div class="p">
<span class="pN">765</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena aññataro brāhmaṇo bhikkhū nimantetvā bhojesi. Bhikkhū bhuttāvī pavāritā ñātikulāni gantvā ekacce bhuñjiṁsu ekacce piṇḍapātaṁ ādāya agamaṁsu. Atha kho so brāhmaṇo paṭivissake etadavoca— “bhikkhū mayā, ayyā, santappitā. Etha, tumhepi santappessāmī”ti. Te evamāhaṁsu— “kiṁ tvaṁ, ayyo, amhe santappessasi? Yepi tayā nimantitā tepi amhākaṁ gharāni āgantvā ekacce bhuñjiṁsu ekacce piṇḍapātaṁ ādāya agamaṁsū”ti.
</div>
</div>
<div class="q" id="p_2V_766">
<div class="p">
<span class="pN">766</span>Atha kho so brāhmaṇo ujjhāyati khiyyati vipāceti— “kathañhi nāma bhadantā amhākaṁ ghare bhuñjitvā aññatra bhuñjissanti. Na cāhaṁ paṭibalo yāvadatthaṁ dātun”ti.
</div>
</div>
<div class="q" id="p_2V_767">
<div class="p">
<span class="pN">767</span>Assosuṁ kho bhikkhū tassa brāhmaṇassa ujjhāyantassa khiyyantassa vipācentassa. Ye te bhikkhū appicchā…pe… te ujjhāyanti khiyyanti vipācenti— “kathañhi nāma bhikkhū bhuttāvī pavāritā aññatra bhuñjissantī”ti…pe… “saccaṁ kira, bhikkhave, bhikkhū bhuttāvī pavāritā aññatra bhuñjantī”ti? “Saccaṁ, bhagavā”ti. Vigarahi buddho bhagavā…pe… kathañhi nāma te, bhikkhave, moghapurisā bhuttāvī pavāritā aññatra bhuñjissanti. Netaṁ, bhikkhave, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_768">
<div class="p">
<span class="pN">768</span><span class="bold">“Yo pana bhikkhu bhuttāvī pavārito khādanīyaṁ vā bhojanīyaṁ vā khādeyya vā bhuñjeyya vā, pācittiyan”</span>ti.
</div>
</div>
<div class="q" id="p_2V_769">
<div class="p">
<span class="pN">769</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_770">
<div class="divNumber">
237.
</div>
<div class="p">
<span class="pN">770</span>Tena kho pana samayena bhikkhū gilānānaṁ bhikkhūnaṁ paṇīte piṇḍapāte nīharanti. Gilānā na cittarūpaṁ bhuñjanti. Tāni bhikkhū chaṭṭenti. Assosi kho bhagavā uccāsaddaṁ mahāsaddaṁ kākoravasaddaṁ. Sutvāna āyasmantaṁ ānandaṁ āmantesi— “kiṁ nu kho so, ānanda, uccāsaddo mahāsaddo kākoravasaddo”ti? Atha kho āyasmā ānando bhagavato etamatthaṁ ārocesi. “Bhuñjeyyuṁ panānanda, bhikkhū gilānātirittan”ti. “Na bhuñjeyyuṁ, bhagavā”ti. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi— “anujānāmi, bhikkhave, gilānassa ca agilānassa ca atirittaṁ bhuñjituṁ. Evañca pana, bhikkhave, atirittaṁ kātabbaṁ— ‘alametaṁ sabban’ti. Evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_771">
<div class="divNumber">
238.
</div>
<div class="p">
<span class="pN">771</span><span class="bold">“Yo pana bhikkhu bhuttāvī pavārito anatirittaṁ khādanīyaṁ vā bhojanīyaṁ vā khādeyya vā bhuñjeyya vā, pācittiyan”</span>ti. (<span class="italic">35</span>:<span class="bold">84</span>)
</div>
</div>
<div class="q" id="p_2V_772">
<div class="divNumber">
239.
</div>
<div class="p">
<span class="pN">772</span><span class="bold">Yo panā</span>ti yo yādiso…pe… <span class="bold">bhikkhū</span>ti…pe… ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_773">
<div class="p">
<span class="pN">773</span><span class="bold">Bhuttāvī</span> nāma pañcannaṁ bhojanānaṁ aññataraṁ bhojanaṁ antamaso kusaggenapi bhuttaṁ hoti.
</div>
</div>
<div class="q" id="p_2V_774">
<div class="p">
<span class="pN">774</span><span class="bold">Pavārito</span> nāma asanaṁ paññāyati, bhojanaṁ paññāyati, hatthapāse ṭhito abhiharati, paṭikkhepo paññāyati.
</div>
</div>
<div class="q" id="p_2V_775">
<div class="p">
<span class="pN">775</span><span class="bold">Anatirittaṁ</span> nāma akappiyakataṁ hoti, appaṭiggahitakataṁ hoti, anuccāritakataṁ hoti, ahatthapāse kataṁ hoti, abhuttāvinā kataṁ hoti, bhuttāvinā pavāritena āsanā vuṭṭhitena kataṁ hoti, “alametaṁ sabban”ti avuttaṁ hoti, na gilānātirittaṁ hoti— etaṁ anatirittaṁ nāma.
</div>
</div>
<div class="q" id="p_2V_776">
<div class="p">
<span class="pN">776</span><span class="bold">Atirittaṁ</span> nāma kappiyakataṁ hoti, paṭiggahitakataṁ hoti, uccāritakataṁ hoti, hatthapāse kataṁ hoti, bhuttāvinā kataṁ hoti, bhuttāvinā pavāritena āsanā avuṭṭhitena kataṁ hoti, “alametaṁ sabban”ti vuttaṁ hoti, gilānātirittaṁ hoti— etaṁ atirittaṁ nāma.
</div>
</div>
<div class="q" id="p_2V_777">
<div class="p">
<span class="pN">777</span><span class="bold">Khādanīyaṁ</span> nāma pañca bhojanāni— yāmakālikaṁ sattāhakālikaṁ yāvajīvikaṁ ṭhapetvā avasesaṁ khādanīyaṁ nāma.
</div>
</div>
<div class="q" id="p_2V_778">
<div class="p">
<span class="pN">778</span><span class="bold">Bhojanīyaṁ</span> nāma pañca bhojanāni— odano, kummāso, sattu, maccho, maṁsaṁ.
</div>
</div>
<div class="q" id="p_2V_779">
<div class="p">
<span class="pN">779</span>“Khādissāmi bhuñjissāmī”ti paṭiggaṇhāti, āpatti dukkaṭassa ajjhohāre ajjhohāre āpatti pācittiyassa.
</div>
</div>
<div class="q" id="p_2V_780">
<div class="divNumber">
240.
</div>
<div class="p">
<span class="pN">780</span>Anatiritte anatirittasaññī khādanīyaṁ vā bhojanīyaṁ vā khādati vā bhuñjati vā, āpatti pācittiyassa. Anatiritte vematiko khādanīyaṁ vā bhojanīyaṁ vā khādati vā bhuñjati vā, āpatti pācittiyassa. Anatiritte atirittasaññī khādanīyaṁ vā bhojanīyaṁ vā khādati vā bhuñjati vā, āpatti pācittiyassa.
</div>
</div>
<div class="q" id="p_2V_781">
<div class="p">
<span class="pN">781</span>Yāmakālikaṁ sattāhakālikaṁ yāvajīvikaṁ āhāratthāya paṭiggaṇhāti, āpatti dukkaṭassa. Ajjhohāre ajjhohāre āpatti dukkaṭassa. Atiritte anatirittasaññī, āpatti dukkaṭassa. Atiritte vematiko, āpatti dukkaṭassa. Atiritte atirittasaññī, anāpatti.
</div>
</div>
<div class="q" id="p_2V_782">
<div class="divNumber">
241.
</div>
<div class="p">
<span class="pN">782</span>Anāpatti— atirittaṁ kārāpetvā bhuñjati, “atirittaṁ kārāpetvā bhuñjissāmī”ti paṭiggaṇhāti, aññassatthāya haranto gacchati, gilānassa sesakaṁ bhuñjati, yāmakālikaṁ sattāhakālikaṁ yāvajīvikaṁ sati paccaye paribhuñjati, ummattakassa, ādikammikassāti.
</div>
</div>
<div class="CENTER" id="p_2V_783">
<span class="pN">783</span>Pavāraṇāsikkhāpadaṁ niṭṭhitaṁ pañcamaṁ.
</div>
</html>
