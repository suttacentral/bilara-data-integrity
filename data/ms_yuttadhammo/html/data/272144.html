<html>
<div class="i">9.10 Codakacuditakapaṭisaṁyuttakathā</div>
<div class="h">Pātimokkhaṭṭhapanakkhandhaka</div>
<div class="h">Codakacuditakapaṭisaṁyuttakathā</div>
<div class="q" id="p_4V_1936"> <div class="divNumber">401.</div> <div class="p">
<span class="pN">1936</span>“Adhammacodakassa, bhante, bhikkhuno katihākārehi vippaṭisāro upadahātabbo”ti? “Adhammacodakassa, upāli, bhikkhuno pañcahākārehi vippaṭisāro upadahātabbo—  akālenāyasmā codesi, no kālena, alaṁ te vippaṭisārāya; abhūtenāyasmā codesi, no bhūtena, alaṁ te vippaṭisārāya; pharusenāyasmā codesi, no saṇhena, alaṁ te vippaṭisārāya; anatthasaṁhitenāyasmā codesi, no atthasaṁhitena, alaṁ te vippaṭisārāya; dosantaro āyasmā codesi, no mettacitto, alaṁ te vippaṭisārāyāti. Adhammacodakassa, upāli, bhikkhuno imehi pañcahākārehi vippaṭisāro upadahātabbo. Taṁ kissa hetu? Yathā na aññopi bhikkhu abhūtena codetabbaṁ maññeyyā”ti. </div>
</div>
<div class="q" id="p_4V_1937"> <div class="p">
<span class="pN">1937</span>“Adhammacuditassa pana, bhante, bhikkhuno katihākārehi avippaṭisāro upadahātabbo”ti? “Adhammacuditassa, upāli, bhikkhuno pañcahākārehi avippaṭisāro upadahātabbo—  akālenāyasmā cudito, no kālena, alaṁ te avippaṭisārāya; abhūtenāyasmā cudito, no bhūtena, alaṁ te avippaṭisārāya; pharusenāyasmā cudito, no saṇhena, alaṁ te avippaṭisārāya; anatthasaṁhitenāyasmā cudito, no atthasaṁhitena, alaṁ te avippaṭisārāya; dosantarenāyasmā cudito, no mettacittena, alaṁ te avippaṭisārāyāti. Adhammacuditassa, upāli, bhikkhuno imehi pañcahākārehi avippaṭisāro upadahātabbo”ti. </div>
</div>
<div class="q" id="p_4V_1938"> <div class="p">
<span class="pN">1938</span>“Dhammacodakassa, bhante, bhikkhuno katihākārehi avippaṭisāro upadahātabbo”ti? “Dhammacodakassa, upāli, bhikkhuno pañcahākārehi avippaṭisāro upadahātabbo—  kālenāyasmā codesi, no akālena, alaṁ te avippaṭisārāya; bhūtenāyasmā codesi, no abhūtena, alaṁ te avippaṭisārāya; saṇhenāyasmā codesi, no pharusena, alaṁ te avippaṭisārāya; atthasaṁhitenāyasmā codesi, no anatthasaṁhitena, alaṁ te avippaṭisārāya; mettacitto āyasmā codesi, no dosantaro, alaṁ te avippaṭisārāyāti. Dhammacodakassa, upāli, bhikkhuno imehi pañcahākārehi avippaṭisāro upadahātabbo. Taṁ kissa hetu? Yathā aññopi bhikkhu bhūtena codetabbaṁ maññeyyā”ti. </div>
</div>
<div class="q" id="p_4V_1939"> <div class="p">
<span class="pN">1939</span>“Dhammacuditassa pana, bhante, bhikkhuno katihākārehi vippaṭisāro upadahātabbo”ti? “Dhammacuditassa, upāli, bhikkhuno pañcahākārehi vippaṭisāro upadahātabbo—  kālenāyasmā cudito, no akālena, alaṁ te vippaṭisārāya; bhūtenāyasmā cudito, no abhūtena, alaṁ te vippaṭisārāya; saṇhenāyasmā cudito, no pharusena, alaṁ te vippaṭisārāya; atthasaṁhitenāyasmā cudito, no anatthasaṁhitena, alaṁ te vippaṭisārāya; mettacittenāyasmā cudito, no dosantarena, alaṁ te vippaṭisārāyāti. Dhammacuditassa, upāli, bhikkhuno imehi pañcahākārehi vippaṭisāro upadahātabbo”ti. </div>
</div>
<div class="q" id="p_4V_1940"> <div class="p">
<span class="pN">1940</span>“Codakena, bhante, bhikkhunā paraṁ codetukāmena kati dhamme ajjhattaṁ manasi karitvā paro codetabbo”ti? “Codakenupāli, bhikkhunā paraṁ codetukāmena pañca dhamme ajjhattaṁ manasi karitvā paro codetabbo—  kāruññatā, hitesitā, anukampitā, āpattivuṭṭhānatā, vinayapurekkhāratāti. Codakenupāli, bhikkhunā paraṁ codetukāmena ime pañca dhamme ajjhattaṁ manasi karitvā paro codetabbo”ti. </div>
</div>
<div class="q" id="p_4V_1941"> <div class="p">
<span class="pN">1941</span>“Cuditena pana, bhante, bhikkhunā katisu dhammesu patiṭṭhātabban”ti? “Cuditenupāli, bhikkhunā dvīsu dhammesu patiṭṭhātabbaṁ—  sacce ca akuppe cā”ti. </div>
</div>
<div class="CENTER" id="p_4V_1942">
<span class="pN">1942</span>Dutiyabhāṇavāro niṭṭhito.<br> Pātimokkhaṭṭhapanakkhandhako navamo.<br> Imamhi khandhake vatthū tiṁsa.</div>
<div class="SUMMARY" id="p_4V_1943">
<span class="pN">1943</span><span class="firstLetter">T</span>assuddānaṁ</div>
<div class="q" id="p_4V_1944"> <div class="p"> <table class="singleColumn"> <tr> <td> <div class="pN">1944</div> <div class="G">Uposathe yāvatikaṁ,</div> </td> </tr> <tr> <td> <div class="G">pāpabhikkhu na nikkhami;</div> </td> </tr> <tr> <td> <div class="G">Moggallānena nicchuddho,</div> </td> </tr> <tr> <td> <div class="G">accherā jinasāsane.</div> </td> </tr> </table> </div>
</div>
<div class="q" id="p_4V_1945"> <div class="p"> <table class="singleColumn"> <tr> <td> <div class="pN">1945</div> <div class="G">Ninnonupubbasikkhā ca,</div> </td> </tr> <tr> <td> <div class="G">ṭhitadhammo nātikkamma;</div> </td> </tr> <tr> <td> <div class="G">Kuṇapukkhipati saṁgho,</div> </td> </tr> <tr> <td> <div class="G">savantiyo jahanti ca.</div> </td> </tr> </table> </div>
</div>
<div class="q" id="p_4V_1946"> <div class="p"> <table class="singleColumn"> <tr> <td> <div class="pN">1946</div> <div class="G">Savanti parinibbanti,</div> </td> </tr> <tr> <td> <div class="G">ekarasa vimutti ca;</div> </td> </tr> <tr> <td> <div class="G">Bahu dhammavinayopi,</div> </td> </tr> <tr> <td> <div class="G">bhūtaṭṭhāriyapuggalā.</div> </td> </tr> </table> </div>
</div>
<div class="q" id="p_4V_1947"> <div class="p"> <table class="singleColumn"> <tr> <td> <div class="pN">1947</div> <div class="G">Samuddaṁ upamaṁ katvā,</div> </td> </tr> <tr> <td> <div class="G">vācesi sāsane guṇaṁ;</div> </td> </tr> <tr> <td> <div class="G">Uposathe pātimokkhaṁ,</div> </td> </tr> <tr> <td> <div class="G">na amhe koci jānāti.</div> </td> </tr> </table> </div>
</div>
<div class="q" id="p_4V_1948"> <div class="p"> <table class="singleColumn"> <tr> <td> <div class="pN">1948</div> <div class="G">Paṭikacceva ujjhanti,</div> </td> </tr> <tr> <td> <div class="G">eko dve tīṇi cattāri;</div> </td> </tr> <tr> <td> <div class="G">Pañca cha satta aṭṭhāni,</div> </td> </tr> <tr> <td> <div class="G">navā ca dasamāni ca.</div> </td> </tr> </table> </div>
</div>
<div class="q" id="p_4V_1949"> <div class="p"> <table class="singleColumn"> <tr> <td> <div class="pN">1949</div> <div class="G">Sīlaācāradiṭṭhi ca,</div> </td> </tr> <tr> <td> <div class="G">ājīvaṁ catubhāgike;</div> </td> </tr> <tr> <td> <div class="G">Pārājikañca saṁghādi,</div> </td> </tr> <tr> <td> <div class="G">pācitti pāṭidesani.</div> </td> </tr> </table> </div>
</div>
<div class="q" id="p_4V_1950"> <div class="p"> <table class="singleColumn"> <tr> <td> <div class="pN">1950</div> <div class="G">Dukkaṭaṁ pañcabhāgesu,</div> </td> </tr> <tr> <td> <div class="G">sīlācāravipatti ca;</div> </td> </tr> <tr> <td> <div class="G">Akatāya katāya ca,</div> </td> </tr> <tr> <td> <div class="G">chabhāgesu yathāvidhi.</div> </td> </tr> </table> </div>
</div>
<div class="q" id="p_4V_1951"> <div class="p"> <table class="singleColumn"> <tr> <td> <div class="pN">1951</div> <div class="G">Pārājikañca saṁghādi,</div> </td> </tr> <tr> <td> <div class="G">thullaṁ pācittiyena ca;</div> </td> </tr> <tr> <td> <div class="G">Pāṭidesaniyañceva,</div> </td> </tr> <tr> <td> <div class="G">dukkaṭañca dubbhāsitaṁ.</div> </td> </tr> </table> </div>
</div>
<div class="q" id="p_4V_1952"> <div class="p"> <table class="singleColumn"> <tr> <td> <div class="pN">1952</div> <div class="G">Sīlācāravipatti ca,</div> </td> </tr> <tr> <td> <div class="G">Diṭṭhiājīvavipatti;</div> </td> </tr> <tr> <td> <div class="G">Yā ca aṭṭhā katākate,</div> </td> </tr> <tr> <td> <div class="G">Tenetā sīlācāradiṭṭhiyā.</div> </td> </tr> </table> </div>
</div>
<div class="q" id="p_4V_1953"> <div class="p"> <table class="singleColumn"> <tr> <td> <div class="pN">1953</div> <div class="G">Akatāya katāyāpi,</div> </td> </tr> <tr> <td> <div class="G">katākatāyameva ca;</div> </td> </tr> <tr> <td> <div class="G">Evaṁ navavidhā vuttā,</div> </td> </tr> <tr> <td> <div class="G">yathābhūtena ñāyato.</div> </td> </tr> </table> </div>
</div>
<div class="q" id="p_4V_1954"> <div class="p"> <table class="singleColumn"> <tr> <td> <div class="pN">1954</div> <div class="G">Pārājiko vippakatā,</div> </td> </tr> <tr> <td> <div class="G">paccakkhāto tatheva ca;</div> </td> </tr> <tr> <td> <div class="G">Upeti paccādiyati,</div> </td> </tr> <tr> <td> <div class="G">paccādānakathā ca yā.</div> </td> </tr> </table> </div>
</div>
<div class="q" id="p_4V_1955"> <div class="p"> <table class="singleColumn"> <tr> <td> <div class="pN">1955</div> <div class="G">Sīlācāravipatti ca,</div> </td> </tr> <tr> <td> <div class="G">tathā diṭṭhivipattiyā;</div> </td> </tr> <tr> <td> <div class="G">Diṭṭhasutaparisaṅkitaṁ,</div> </td> </tr> <tr> <td> <div class="G">dasadhā taṁ vijānātha.</div> </td> </tr> </table> </div>
</div>
<div class="q" id="p_4V_1956"> <div class="p"> <table class="singleColumn"> <tr> <td> <div class="pN">1956</div> <div class="G">Bhikkhu vipassati bhikkhuṁ,</div> </td> </tr> <tr> <td> <div class="G">añño cārocayāti taṁ;</div> </td> </tr> <tr> <td> <div class="G">Soyeva tassa akkhāti,</div> </td> </tr> <tr> <td> <div class="G">pātimokkhaṁ ṭhapeti so.</div> </td> </tr> </table> </div>
</div>
<div class="q" id="p_4V_1957"> <div class="p"> <table class="singleColumn"> <tr> <td> <div class="pN">1957</div> <div class="G">Vuṭṭhāti antarāyena,</div> </td> </tr> <tr> <td> <div class="G">Rājacoraggudakā ca;</div> </td> </tr> <tr> <td> <div class="G">Manussaamanussā ca,</div> </td> </tr> <tr> <td> <div class="G">Vāḷasarīsapā jīvibrahmaṁ.</div> </td> </tr> </table> </div>
</div>
<div class="q" id="p_4V_1958"> <div class="p"> <table class="singleColumn"> <tr> <td> <div class="pN">1958</div> <div class="G">Dasannamaññatarena,</div> </td> </tr> <tr> <td> <div class="G">tasmiṁ aññataresu vā;</div> </td> </tr> <tr> <td> <div class="G">Dhammikādhammikā ceva,</div> </td> </tr> <tr> <td> <div class="G">yathā maggena jānātha.</div> </td> </tr> </table> </div>
</div>
<div class="q" id="p_4V_1959"> <div class="p"> <table class="singleColumn"> <tr> <td> <div class="pN">1959</div> <div class="G">Kālabhūtatthasaṁhitaṁ,</div> </td> </tr> <tr> <td> <div class="G">labhissāmi bhavissati;</div> </td> </tr> <tr> <td> <div class="G">Kāyavācasikā mettā,</div> </td> </tr> <tr> <td> <div class="G">bāhusaccaṁ ubhayāni.</div> </td> </tr> </table> </div>
</div>
<div class="q" id="p_4V_1960"> <div class="p"> <table class="singleColumn"> <tr> <td> <div class="pN">1960</div> <div class="G">Kālabhūtena saṇhena,</div> </td> </tr> <tr> <td> <div class="G">atthamettena codaye;</div> </td> </tr> <tr> <td> <div class="G">Vippaṭisāradhammena,</div> </td> </tr> <tr> <td> <div class="G">tathā vācā vinodaye.</div> </td> </tr> </table> </div>
</div>
<div class="q" id="p_4V_1961"> <div class="p"> <table class="singleColumn"> <tr> <td> <div class="pN">1961</div> <div class="G">Dhammacodacuditassa,</div> </td> </tr> <tr> <td> <div class="G">vinodeti vippaṭisāro;</div> </td> </tr> <tr> <td> <div class="G">Karuṇā hitānukampi,</div> </td> </tr> <tr> <td> <div class="G">vuṭṭhānapurekkhārato.</div> </td> </tr> </table> </div>
</div>
<div class="q" id="p_4V_1962"> <div class="p"> <table class="singleColumn"> <tr> <td> <div class="pN">1962</div> <div class="G">Codakassa paṭipatti,</div> </td> </tr> <tr> <td> <div class="G">sambuddhena pakāsitā;</div> </td> </tr> <tr> <td> <div class="G">Sacce ceva akuppe ca,</div> </td> </tr> <tr> <td> <div class="G">cuditasseva dhammatāti.</div> </td> </tr> </table> </div>
</div>
<div class="ENDH3" id="p_4V_1963">
<span class="pN">1963</span>Pātimokkhaṭṭhapanakkhandhako niṭṭhito.</div>
</html>
