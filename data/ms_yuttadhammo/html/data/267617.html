<html>
<div class="i">49.3 Bhisadāyakattheraapadāna</div>
<div class="h">Paṁsukūlavagga</div>
<div class="h">Bhisadāyakattheraapadāna</div>
<div class="q" id="p_20Ap1_6215"> <div class="divNumber">27.</div> <div class="p"> <table class="singleColumn"> <tr> <td> <div class="pN">6215</div> <div class="G">“Ogayha yaṁ pokkharaṇiṁ,</div> </td> </tr> <tr> <td> <div class="G">nānākuñjarasevitaṁ;</div> </td> </tr> <tr> <td> <div class="G">Uddharāmi bhisaṁ tattha,</div> </td> </tr> <tr> <td> <div class="G">ghāsahetu ahaṁ tadā.</div> </td> </tr> </table> </div>
</div>
<div class="q" id="p_20Ap1_6216"> <div class="divNumber">28.</div> <div class="p"> <table class="singleColumn"> <tr> <td> <div class="pN">6216</div> <div class="G">Bhagavā tamhi samaye,</div> </td> </tr> <tr> <td> <div class="G">padumuttarasavhayo;</div> </td> </tr> <tr> <td> <div class="G">Rattambaradharo buddho,</div> </td> </tr> <tr> <td> <div class="G">gacchati anilañjase.</div> </td> </tr> </table> </div>
</div>
<div class="q" id="p_20Ap1_6217"> <div class="divNumber">29.</div> <div class="p"> <table class="singleColumn"> <tr> <td> <div class="pN">6217</div> <div class="G">Dhunanto paṁsukūlāni,</div> </td> </tr> <tr> <td> <div class="G">saddamassosahaṁ tadā;</div> </td> </tr> <tr> <td> <div class="G">Uddhaṁ nijjhāyamānohaṁ,</div> </td> </tr> <tr> <td> <div class="G">addasaṁ lokanāyakaṁ.</div> </td> </tr> </table> </div>
</div>
<div class="q" id="p_20Ap1_6218"> <div class="divNumber">30.</div> <div class="p"> <table class="singleColumn"> <tr> <td> <div class="pN">6218</div> <div class="G">Tattheva ṭhitako santo,</div> </td> </tr> <tr> <td> <div class="G">āyāciṁ lokanāyakaṁ;</div> </td> </tr> <tr> <td> <div class="G">‘Madhuṁ bhisehi savati,</div> </td> </tr> <tr> <td> <div class="G">khīraṁ sappiṁ muḷālibhi.</div> </td> </tr> </table> </div>
</div>
<div class="q" id="p_20Ap1_6219"> <div class="divNumber">31.</div> <div class="p"> <table class="singleColumn"> <tr> <td> <div class="pN">6219</div> <div class="G">Paṭiggaṇhātu me buddho,</div> </td> </tr> <tr> <td> <div class="G">anukampāya cakkhumā’;</div> </td> </tr> <tr> <td> <div class="G">Tato kāruṇiko satthā,</div> </td> </tr> <tr> <td> <div class="G">oruhitvā mahāyaso.</div> </td> </tr> </table> </div>
</div>
<div class="q" id="p_20Ap1_6220"> <div class="divNumber">32.</div> <div class="p"> <table class="singleColumn"> <tr> <td> <div class="pN">6220</div> <div class="G">Paṭiggaṇhi mamaṁ bhikkhaṁ,</div> </td> </tr> <tr> <td> <div class="G">anukampāya cakkhumā;</div> </td> </tr> <tr> <td> <div class="G">Paṭiggahetvā sambuddho,</div> </td> </tr> <tr> <td> <div class="G">akā me anumodanaṁ.</div> </td> </tr> </table> </div>
</div>
<div class="q" id="p_20Ap1_6221"> <div class="divNumber">33.</div> <div class="p"> <table class="singleColumn"> <tr> <td> <div class="pN">6221</div> <div class="G">‘Sukhī hotu mahāpuñña,</div> </td> </tr> <tr> <td> <div class="G">gati tuyhaṁ samijjhatu;</div> </td> </tr> <tr> <td> <div class="G">Iminā bhisadānena,</div> </td> </tr> <tr> <td> <div class="G">labhassu vipulaṁ sukhaṁ’.</div> </td> </tr> </table> </div>
</div>
<div class="q" id="p_20Ap1_6222"> <div class="divNumber">34.</div> <div class="p"> <table class="singleColumn"> <tr> <td> <div class="pN">6222</div> <div class="G">Idaṁ vatvāna sambuddho,</div> </td> </tr> <tr> <td> <div class="G">jalajuttamanāmako;</div> </td> </tr> <tr> <td> <div class="G">Bhikkhamādāya sambuddho,</div> </td> </tr> <tr> <td> <div class="G">ambarenāgamā jino.</div> </td> </tr> </table> </div>
</div>
<div class="q" id="p_20Ap1_6223"> <div class="divNumber">35.</div> <div class="p"> <table class="singleColumn"> <tr> <td> <div class="pN">6223</div> <div class="G">Tato bhisaṁ gahetvāna,</div> </td> </tr> <tr> <td> <div class="G">āgacchiṁ mama assamaṁ;</div> </td> </tr> <tr> <td> <div class="G">Bhisaṁ rukkhe lagetvāna,</div> </td> </tr> <tr> <td> <div class="G">mama dānamanussariṁ.</div> </td> </tr> </table> </div>
</div>
<div class="q" id="p_20Ap1_6224"> <div class="divNumber">36.</div> <div class="p"> <table class="singleColumn"> <tr> <td> <div class="pN">6224</div> <div class="G">Mahāvāto vuṭṭhahitvā,</div> </td> </tr> <tr> <td> <div class="G">sañcālesi vanaṁ tadā;</div> </td> </tr> <tr> <td> <div class="G">Ākāso abhinādittha,</div> </td> </tr> <tr> <td> <div class="G">asaniyā phalantiyā.</div> </td> </tr> </table> </div>
</div>
<div class="q" id="p_20Ap1_6225"> <div class="divNumber">37.</div> <div class="p"> <table class="singleColumn"> <tr> <td> <div class="pN">6225</div> <div class="G">Tato me asanīpāto,</div> </td> </tr> <tr> <td> <div class="G">matthake nipatī tadā;</div> </td> </tr> <tr> <td> <div class="G">Sohaṁ nisinnako santo,</div> </td> </tr> <tr> <td> <div class="G">tattha kālaṅkato ahuṁ.</div> </td> </tr> </table> </div>
</div>
<div class="q" id="p_20Ap1_6226"> <div class="divNumber">38.</div> <div class="p"> <table class="singleColumn"> <tr> <td> <div class="pN">6226</div> <div class="G">Puññakammena saṁyutto,</div> </td> </tr> <tr> <td> <div class="G">tusitaṁ upapajjahaṁ;</div> </td> </tr> <tr> <td> <div class="G">Kaḷevaraṁ me patitaṁ,</div> </td> </tr> <tr> <td> <div class="G">devaloke ramiṁ ahaṁ.</div> </td> </tr> </table> </div>
</div>
<div class="q" id="p_20Ap1_6227"> <div class="divNumber">39.</div> <div class="p"> <table class="singleColumn"> <tr> <td> <div class="pN">6227</div> <div class="G">Chaḷasītisahassāni,</div> </td> </tr> <tr> <td> <div class="G">nāriyo samalaṅkatā;</div> </td> </tr> <tr> <td> <div class="G">Sāyaṁ pātaṁ upaṭṭhanti,</div> </td> </tr> <tr> <td> <div class="G">bhisadānassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_6228"> <div class="divNumber">40.</div> <div class="p"> <table class="singleColumn"> <tr> <td> <div class="pN">6228</div> <div class="G">Manussayonimāgantvā,</div> </td> </tr> <tr> <td> <div class="G">sukhito homahaṁ sadā;</div> </td> </tr> <tr> <td> <div class="G">Bhoge me ūnatā natthi,</div> </td> </tr> <tr> <td> <div class="G">bhisadānassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_6229"> <div class="divNumber">41.</div> <div class="p"> <table class="singleColumn"> <tr> <td> <div class="pN">6229</div> <div class="G">Anukampitako tena,</div> </td> </tr> <tr> <td> <div class="G">devadevena tādinā;</div> </td> </tr> <tr> <td> <div class="G">Sabbāsavā parikkhīṇā,</div> </td> </tr> <tr> <td> <div class="G">natthi dāni punabbhavo.</div> </td> </tr> </table> </div>
</div>
<div class="q" id="p_20Ap1_6230"> <div class="divNumber">42.</div> <div class="p"> <table class="singleColumn"> <tr> <td> <div class="pN">6230</div> <div class="G">Satasahassito kappe,</div> </td> </tr> <tr> <td> <div class="G">yaṁ bhisaṁ adadiṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">bhisadānassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_6231"> <div class="divNumber">43.</div> <div class="p"> <table class="singleColumn"> <tr> <td> <div class="pN">6231</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_6232"> <div class="divNumber">44.</div> <div class="p"> <table class="singleColumn"> <tr> <td> <div class="pN">6232</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_6233"> <div class="divNumber">45.</div> <div class="p"> <table class="singleColumn"> <tr> <td> <div class="pN">6233</div> <div class="G">Paṭisambhidā catasso,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_6234"> <div class="p">
<span class="pN">6234</span>Itthaṁ sudaṁ āyasmā bhisadāyako thero imā gāthāyo abhāsitthāti. </div>
</div>
<div class="CENTER" id="p_20Ap1_6235">
<span class="pN">6235</span>Bhisadāyakattherassāpadānaṁ tatiyaṁ.</div>
</html>
