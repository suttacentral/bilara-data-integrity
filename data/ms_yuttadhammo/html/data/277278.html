<html>
<div class="i">1.4.3.2 Dutiyasamuddasutta</div>
<div class="h">Saḷāyatanasaṁyutta</div>
<div class="h">Catutthapaṇṇāsaka</div>
<div class="h">Samuddavagga</div>
<div class="h">Dutiyasamuddasutta</div>
<div class="q" id="p_13S4_928"> <div class="divNumber">229.</div> <div class="p">
<span class="pN">928</span>“‘Samuddo, samuddo’ti, bhikkhave, assutavā puthujjano bhāsati. Neso, bhikkhave, ariyassa vinaye samuddo. Mahā eso, bhikkhave, udakarāsi mahāudakaṇṇavo. Santi, bhikkhave, cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā. Ayaṁ vuccati, bhikkhave, ariyassa vinaye samuddo. Etthāyaṁ sadevako loko samārako sabrahmako sassamaṇabrāhmaṇī pajā sadevamanussā yebhuyyena samunnā tantākulakajātā kulagaṇṭhikajātā muñjapabbajabhūtā, apāyaṁ duggatiṁ vinipātaṁ saṁsāraṁ nātivattati…pe… . </div>
</div>
<div class="q" id="p_13S4_929"> <div class="p">
<span class="pN">929</span>Santi, bhikkhave, jivhāviññeyyā rasā…pe…  santi, bhikkhave, manoviññeyyā dhammā iṭṭhā kantā manāpā piyarūpā kāmūpasaṁhitā rajanīyā. Ayaṁ vuccati, bhikkhave, ariyassa vinaye samuddo. Etthāyaṁ sadevako loko samārako sabrahmako sassamaṇabrāhmaṇī pajā sadevamanussā yebhuyyena samunnā tantākulakajātā kulagaṇṭhikajātā muñjapabbajabhūtā apāyaṁ duggatiṁ vinipātaṁ saṁsāraṁ nātivattatīti. </div>
</div>
<div class="q" id="p_13S4_930"> <div class="p"> <table class="singleColumn"> <tr> <td> <div class="pN">930</div> <div class="G">Yassa rāgo ca doso ca,</div> </td> </tr> <tr> <td> <div class="G">Avijjā ca virājitā;</div> </td> </tr> <tr> <td> <div class="G">So imaṁ samuddaṁ sagāhaṁ sarakkhasaṁ,</div> </td> </tr> <tr> <td> <div class="G">Saūmibhayaṁ duttaraṁ accatari.</div> </td> </tr> </table> </div>
</div>
<div class="q" id="p_13S4_931"> <div class="p"> <table class="singleColumn"> <tr> <td> <div class="pN">931</div> <div class="G">Saṅgātigo maccujaho nirupadhi,</div> </td> </tr> <tr> <td> <div class="G">Pahāsi dukkhaṁ apunabbhavāya;</div> </td> </tr> <tr> <td> <div class="G">Atthaṅgato so na puneti,</div> </td> </tr> <tr> <td> <div class="G">Amohayī maccurājanti brūmī”ti.</div> </td> </tr> </table> </div>
</div>
<div class="CENTER" id="p_13S4_932">
<span class="pN">932</span>Dutiyaṁ.</div>
</html>
