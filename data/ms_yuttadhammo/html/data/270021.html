<html>
<div class="i">13.1.4 Upekkhā</div>
<div class="h">Appamaññāvibhaṅga</div>
<div class="h">Suttantabhājanīya</div>
<div class="h">Upekkhā</div>
<div class="q" id="p_30Vbh_1976"> <div class="divNumber">673.</div> <div class="p">
<span class="pN">1976</span>Kathañca bhikkhu upekkhāsahagatena cetasā ekaṁ disaṁ pharitvā viharati? Seyyathāpi nāma ekaṁ puggalaṁ neva manāpaṁ na amanāpaṁ disvā upekkhako assa; evameva sabbe satte upekkhāya pharati. </div>
</div>
<div class="q" id="p_30Vbh_1977"> <div class="p">
<span class="pN">1977</span>Tattha katamā upekkhā? Yā sattesu upekkhā upekkhāyanā upekkhāyitattaṁ upekkhācetovimutti—  ayaṁ vuccati “upekkhā”. </div>
</div>
<div class="q" id="p_30Vbh_1978"> <div class="p">
<span class="pN">1978</span>Tattha katamaṁ cittaṁ? Yaṁ cittaṁ mano mānasaṁ…pe…  tajjāmanoviññāṇadhātu—  idaṁ vuccati “cittaṁ”. Idaṁ cittaṁ imāya upekkhāya sahagataṁ hoti sahajātaṁ saṁsaṭṭhaṁ sampayuttaṁ. Tena vuccati “upekkhāsahagatena cetasā”ti. </div>
</div>
<div class="q" id="p_30Vbh_1979"> <div class="divNumber">674.</div> <div class="p">
<span class="pN">1979</span>“Ekaṁ disan”ti puratthimaṁ vā disaṁ pacchimaṁ vā disaṁ uttaraṁ vā disaṁ dakkhiṇaṁ vā disaṁ uddhaṁ vā adho vā tiriyaṁ vā vidisaṁ vā. </div>
</div>
<div class="q" id="p_30Vbh_1980"> <div class="divNumber">675.</div> <div class="p">
<span class="pN">1980</span>“Pharitvā”ti pharitvā adhimuccitvā. </div>
</div>
<div class="q" id="p_30Vbh_1981"> <div class="divNumber">676.</div> <div class="p">
<span class="pN">1981</span>“Viharatī”ti…pe…  tena vuccati “viharatī”ti. </div>
</div>
<div class="q" id="p_30Vbh_1982"> <div class="divNumber">677.</div> <div class="p">
<span class="pN">1982</span>“Tathā dutiyan”ti yatheva ekaṁ disaṁ tathā dutiyaṁ disaṁ tathā tatiyaṁ disaṁ tathā catutthaṁ disaṁ tathā uddhaṁ tathā adho tathā tiriyaṁ tathā vidisaṁ. </div>
</div>
<div class="q" id="p_30Vbh_1983"> <div class="divNumber">678.</div> <div class="p">
<span class="pN">1983</span>“Sabbadhi sabbattatāya sabbāvantaṁ lokan”ti sabbena sabbaṁ sabbathā sabbaṁ asesaṁ nissesaṁ. Pariyādāyavacanametaṁ—  “sabbadhi sabbattatāya sabbāvantaṁ lokan”ti. </div>
</div>
<div class="q" id="p_30Vbh_1984"> <div class="divNumber">679.</div> <div class="p">
<span class="pN">1984</span>“Upekkhāsahagatena cetasā”ti, tattha katamā upekkhā? Yā sattesu upekkhā upekkhāyanā upekkhāyitattaṁ upekkhācetovimutti—  ayaṁ vuccati “upekkhā”. </div>
</div>
<div class="q" id="p_30Vbh_1985"> <div class="p">
<span class="pN">1985</span>Tattha katamaṁ cittaṁ? Yaṁ cittaṁ mano mānasaṁ…pe…  tajjāmanoviññāṇadhātu—  idaṁ vuccati “cittaṁ”. Idaṁ cittaṁ imāya upekkhāya sahagataṁ hoti sahajātaṁ saṁsaṭṭhaṁ sampayuttaṁ. Tena vuccati “upekkhāsahagatena cetasā”ti. </div>
</div>
<div class="q" id="p_30Vbh_1986"> <div class="divNumber">680.</div> <div class="p">
<span class="pN">1986</span>“Vipulenā”ti yaṁ vipulaṁ taṁ mahaggataṁ, yaṁ mahaggataṁ taṁ appamāṇaṁ, yaṁ appamāṇaṁ so avero, yo avero so abyāpajjo. </div>
</div>
<div class="q" id="p_30Vbh_1987"> <div class="divNumber">681.</div> <div class="p">
<span class="pN">1987</span>“Pharitvā”ti pharitvā adhimuccitvā. </div>
</div>
<div class="q" id="p_30Vbh_1988"> <div class="divNumber">682.</div> <div class="p">
<span class="pN">1988</span>“Viharatī”ti…pe…  tena vuccati “viharatī”ti. </div>
</div>
<div class="CENTER" id="p_30Vbh_1989">
<span class="pN">1989</span>Suttantabhājanīyaṁ.</div>
</html>
