<html>
<div class="i">1.4.1.3 Tatiyakathinasikkhāpada</div>
<div class="h">
Mahāvibhaṅga
</div>
<div class="h">
Nissaggiyakaṇḍa
</div>
<div class="h">
Cīvaravagga
</div>
<div class="h">
Tatiyakathinasikkhāpada
</div>
<div class="q" id="p_1V_1921">
<div class="divNumber">
497.
</div>
<div class="p">
<span class="pN">1921</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena aññatarassa bhikkhuno akālacīvaraṁ uppannaṁ hoti. Tassa taṁ cīvaraṁ kayiramānaṁ nappahoti. Atha kho so bhikkhu taṁ cīvaraṁ ussāpetvā punappunaṁ vimajjati. Addasā kho bhagavā senāsanacārikaṁ āhiṇḍanto taṁ bhikkhuṁ taṁ cīvaraṁ ussāpetvā punappunaṁ vimajjantaṁ. Disvāna yena so bhikkhu tenupasaṅkami; upasaṅkamitvā taṁ bhikkhuṁ etadavoca—  “kissa tvaṁ, bhikkhu, imaṁ cīvaraṁ ussāpetvā punappunaṁ vimajjasī”ti? “Idaṁ me, bhante, akālacīvaraṁ uppannaṁ. Kayiramānaṁ nappahoti. Tenāhaṁ imaṁ cīvaraṁ ussāpetvā punappunaṁ vimajjāmī”ti. “Atthi pana te, bhikkhu, cīvarapaccāsā”ti? “Atthi, bhagavā”ti. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā, bhikkhū āmantesi—  “anujānāmi, bhikkhave, akālacīvaraṁ paṭiggahetvā cīvarapaccāsā nikkhipitun”ti.
</div>
</div>
<div class="q" id="p_1V_1922">
<div class="divNumber">
498.
</div>
<div class="p">
<span class="pN">1922</span>Tena kho pana samayena bhikkhū—  “bhagavatā anuññātaṁ akālacīvaraṁ paṭiggahetvā cīvarapaccāsā nikkhipitun”ti akālacīvarāni paṭiggahetvā atirekamāsaṁ nikkhipanti. Tāni cīvarāni cīvaravaṁse bhaṇḍikābaddhāni tiṭṭhanti. Addasā kho āyasmā ānando senāsanacārikaṁ āhiṇḍanto tāni cīvarāni cīvaravaṁse bhaṇḍikābaddhāni tiṭṭhante. Disvāna bhikkhū āmantesi—  “kassimāni, āvuso, cīvarāni cīvaravaṁse bhaṇḍikābaddhāni tiṭṭhantī”ti? “Amhākaṁ, āvuso, akālacīvarāni cīvarapaccāsā nikkhittānī”ti. “Kīvaciraṁ panāvuso, imāni cīvarāni nikkhittānī”ti? “Atirekamāsaṁ, āvuso”ti. Āyasmā ānando ujjhāyati khiyyati vipāceti—  “kathañhi nāma bhikkhū akālacīvaraṁ paṭiggahetvā atirekamāsaṁ nikkhipissantī”ti.
</div>
</div>
<div class="q" id="p_1V_1923">
<div class="p">
<span class="pN">1923</span>Atha kho āyasmā ānando te bhikkhū anekapariyāyena vigarahitvā bhagavato etamatthaṁ ārocesi…pe…  “saccaṁ kira, bhikkhave, bhikkhū akālacīvaraṁ paṭiggahetvā atirekamāsaṁ nikkhipantī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma te, bhikkhave, moghapurisā akālacīvaraṁ paṭiggahetvā atirekamāsaṁ nikkhipissanti. Netaṁ, bhikkhave, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_1V_1924">
<div class="divNumber">
499.
</div>
<div class="p">
<span class="pN">1924</span><span class="bold">“Niṭṭhitacīvarasmiṁ bhikkhunā ubbhatasmiṁ kathine bhikkhuno paneva akālacīvaraṁ uppajjeyya, ākaṅkhamānena bhikkhunā paṭiggahetabbaṁ. Paṭiggahetvā khippameva kāretabbaṁ. No cassa pāripūri, māsaparamaṁ tena bhikkhunā taṁ cīvaraṁ nikkhipitabbaṁ ūnassa pāripūriyā satiyā paccāsāya. Tato ce uttari nikkhipeyya, satiyāpi paccāsāya, nissaggiyaṁ pācittiyan”</span>ti. (<span class="italic">3</span>:<span class="bold">22</span>)
</div>
</div>
<div class="q" id="p_1V_1925">
<div class="divNumber">
500.
</div>
<div class="p">
<span class="pN">1925</span><span class="bold">Niṭṭhitacīvarasmin</span>ti bhikkhuno cīvaraṁ kataṁ vā hoti naṭṭhaṁ vā vinaṭṭhaṁ vā daḍḍhaṁ vā cīvarāsā vā upacchinnā.
</div>
</div>
<div class="q" id="p_1V_1926">
<div class="p">
<span class="pN">1926</span><span class="bold">Ubbhatasmiṁ kathine</span>ti aṭṭhannaṁ mātikānaṁ aññatarāya mātikāya ubbhataṁ hoti, saṁghena vā antarā ubbhataṁ hoti.
</div>
</div>
<div class="q" id="p_1V_1927">
<div class="p">
<span class="pN">1927</span><span class="bold">Akālacīvaraṁ</span> nāma anatthate kathine ekādasamāse uppannaṁ, atthate kathine sattamāse uppannaṁ, kālepi ādissa dinnaṁ, etaṁ akālacīvaraṁ nāma.
</div>
</div>
<div class="q" id="p_1V_1928">
<div class="p">
<span class="pN">1928</span><span class="bold">Uppajjeyyā</span>ti uppajjeyya saṁghato vā gaṇato vā ñātito vā mittato vā paṁsukūlaṁ vā attano vā dhanena.
</div>
</div>
<div class="q" id="p_1V_1929">
<div class="p">
<span class="pN">1929</span><span class="bold">Ākaṅkhamānenā</span>ti icchamānena paṭiggahetabbaṁ.
</div>
</div>
<div class="q" id="p_1V_1930">
<div class="p">
<span class="pN">1930</span><span class="bold">Paṭiggahetvā khippameva kāretabban</span>ti dasāhā kāretabbaṁ.
</div>
</div>
<div class="q" id="p_1V_1931">
<div class="p">
<span class="pN">1931</span><span class="bold">No cassa pāripūrī</span>ti kayiramānaṁ nappahoti.
</div>
</div>
<div class="q" id="p_1V_1932">
<div class="p">
<span class="pN">1932</span><span class="bold">Māsaparamaṁ tena bhikkhunā taṁ cīvaraṁ nikkhipitabban</span>ti māsaparamatā nikkhipitabbaṁ.
</div>
</div>
<div class="q" id="p_1V_1933">
<div class="p">
<span class="pN">1933</span><span class="bold">Ūnassa pāripūriyā</span>ti ūnassa pāripūratthāya.
</div>
</div>
<div class="q" id="p_1V_1934">
<div class="p">
<span class="pN">1934</span><span class="bold">Satiyā paccāsāyā</span>ti paccāsā hoti saṁghato vā gaṇato vā ñātito vā mittato vā paṁsukūlaṁ vā attano vā dhanena.
</div>
</div>
<div class="q" id="p_1V_1935">
<div class="p">
<span class="pN">1935</span><span class="bold">Tato ce uttari nikkhipeyya satiyāpi paccāsāyā</span>ti tadahuppanne mūlacīvare paccāsācīvaraṁ uppajjati, dasāhā kāretabbaṁ. Dvīhuppanne mūlacīvare paccāsācīvaraṁ uppajjati, dasāhā kāretabbaṁ. Tīhuppanne mūlacīvare…pe…  catūhuppanne…  pañcāhuppanne…  chāhuppanne…  sattāhuppanne…  aṭṭhāhuppanne…  navāhuppanne…  dasāhuppanne mūlacīvare paccāsācīvaraṁ uppajjati, dasāhā kāretabbaṁ. Ekādase uppanne…pe…  dvādase uppanne…  terase uppanne…  cuddase uppanne…  pannarase uppanne…  soḷase uppanne…  sattarase uppanne…  aṭṭhārase uppanne…  ekūnavīse uppanne…  vīse uppanne mūlacīvare paccāsācīvaraṁ uppajjati, dasāhā kāretabbaṁ. Ekavīse uppanne mūlacīvare paccāsācīvaraṁ uppajjati, navāhā kāretabbaṁ. Dvāvīse uppanne…pe…  tevīse uppanne…  catuvīse uppanne…  pañcavīse uppanne…  chabbīse uppanne…  sattavīse uppanne…  aṭṭhavīse uppanne…  ekūnatiṁse uppanne mūlacīvare paccāsācīvaraṁ uppajjati, ekāhaṁ kāretabbaṁ…  tiṁse uppanne mūlacīvare paccāsācīvaraṁ uppajjati, tadaheva adhiṭṭhātabbaṁ vikappetabbaṁ vissajjetabbaṁ. No ce adhiṭṭheyya vā vikappeyya vā vissajjeyya vā, ekatiṁse aruṇuggamane nissaggiyaṁ hoti. Nissajjitabbaṁ saṁghassa vā gaṇassa vā puggalassa vā. Evañca pana, bhikkhave, nissajjitabbaṁ…pe…  idaṁ me, bhante, akālacīvaraṁ māsātikkantaṁ nissaggiyaṁ, imāhaṁ saṁghassa nissajjāmīti…pe…  dadeyyāti…pe…  dadeyyunti…pe…  āyasmato dammīti.
</div>
</div>
<div class="q" id="p_1V_1936">
<div class="p">
<span class="pN">1936</span>Visabhāge uppanne mūlacīvare paccāsācīvaraṁ uppajjati, rattiyo ca sesā honti, na akāmā kāretabbaṁ.
</div>
</div>
<div class="q" id="p_1V_1937">
<div class="divNumber">
501.
</div>
<div class="p">
<span class="pN">1937</span>Māsātikkante atikkantasaññī, nissaggiyaṁ pācittiyaṁ. Māsātikkante vematiko nissaggiyaṁ pācittiyaṁ. Māsātikkante anatikkantasaññī nissaggiyaṁ pācittiyaṁ. Anadhiṭṭhite adhiṭṭhitasaññī…pe…  avikappite vikappitasaññī…  avissajjite vissajjitasaññī…  anaṭṭhe naṭṭhasaññī…  avinaṭṭhe vinaṭṭhasaññī…  adaḍḍhe daḍḍhasaññī…  avilutte viluttasaññī, nissaggiyaṁ pācittiyaṁ.
</div>
</div>
<div class="q" id="p_1V_1938">
<div class="p">
<span class="pN">1938</span>Nissaggiyaṁ cīvaraṁ anissajjitvā paribhuñjati, āpatti dukkaṭassa. Māsānatikkante atikkantasaññī, āpatti dukkaṭassa. Māsānatikkante vematiko, āpatti dukkaṭassa. Māsānatikkante anatikkantasaññī, anāpatti.
</div>
</div>
<div class="q" id="p_1V_1939">
<div class="divNumber">
502.
</div>
<div class="p">
<span class="pN">1939</span>Anāpatti—  antomāse adhiṭṭheti, vikappeti, vissajjeti, nassati, vinassati, ḍayhati, acchinditvā gaṇhanti, vissāsaṁ gaṇhanti, ummattakassa, ādikammikassāti.
</div>
</div>
<div class="CENTER" id="p_1V_1940">
<span class="pN">1940</span>Tatiyakathinasikkhāpadaṁ niṭṭhitaṁ tatiyaṁ.
</div>
</html>
