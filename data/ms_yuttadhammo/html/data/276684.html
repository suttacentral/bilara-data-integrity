<html>
<div class="i">2.4.5.8 Āvasathavihārasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Cittāgāravagga</div>
<div class="h">Āvasathavihārasikkhāpada</div>
<div class="q" id="p_2V_3061"> <div class="divNumber">1008.</div> <div class="p">
<span class="pN">3061</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena thullanandā bhikkhunī āvasathaṁ anissajjitvā cārikaṁ pakkāmi. Tena kho pana samayena thullanandāya bhikkhuniyā āvasatho ḍayhati. Bhikkhuniyo evamāhaṁsu—  “handāyye, bhaṇḍakaṁ nīharāmā”ti. Ekaccā evamāhaṁsu—  “na mayaṁ, ayye, nīharissāma. Yaṁ kiñci naṭṭhaṁ sabbaṁ amhe abhiyuñjissatī”ti. Thullanandā bhikkhunī punadeva taṁ āvasathaṁ paccāgantvā bhikkhuniyo pucchi—  “apāyye, bhaṇḍakaṁ nīharitthā”ti? “Na mayaṁ, ayye, nīharimhā”ti. Thullanandā bhikkhunī ujjhāyati khiyyati vipāceti—  “kathañhi nāma bhikkhuniyo āvasathe ḍayhamāne bhaṇḍakaṁ na nīharissantī”ti. </div>
</div>
<div class="q" id="p_2V_3062"> <div class="p">
<span class="pN">3062</span>Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā āvasathaṁ anissajjitvā cārikaṁ pakkamissatī”ti…pe…  “saccaṁ kira, bhikkhave, thullanandā bhikkhunī āvasathaṁ anissajjitvā cārikaṁ pakkamatī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī āvasathaṁ anissajjitvā cārikaṁ pakkamissati. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_3063"> <div class="divNumber">1009.</div> <div class="p">
<span class="pN">3063</span><span class="bold">“Yā pana bhikkhunī āvasathaṁ anissajjitvā cārikaṁ pakkameyya, pācittiyan”</span>ti. (<span class="italic">48</span>:<span class="bold">103</span>) </div>
</div>
<div class="q" id="p_2V_3064"> <div class="divNumber">1010.</div> <div class="p">
<span class="pN">3064</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_3065"> <div class="p">
<span class="pN">3065</span><span class="bold">Āvasatho</span> nāma kavāṭabaddho vuccati. </div>
</div>
<div class="q" id="p_2V_3066"> <div class="p">
<span class="pN">3066</span><span class="bold">Anissajjitvā cārikaṁ pakkameyyā</span>ti bhikkhuniyā vā sikkhamānāya vā sāmaṇeriyā vā anissajjitvā parikkhittassa āvasathassa parikkhepaṁ atikkāmentiyā āpatti pācittiyassa. Aparikkhittassa āvasathassa upacāraṁ atikkāmentiyā āpatti pācittiyassa. </div>
</div>
<div class="q" id="p_2V_3067"> <div class="divNumber">1011.</div> <div class="p">
<span class="pN">3067</span>Anissajjite anissajjitasaññā pakkamati, āpatti pācittiyassa. Anissajjite vematikā pakkamati, āpatti pācittiyassa. Anissajjite nissajjitasaññā pakkamati, āpatti pācittiyassa. </div>
</div>
<div class="q" id="p_2V_3068"> <div class="p">
<span class="pN">3068</span>Akavāṭabaddhaṁ anissajjitvā pakkamati, āpatti dukkaṭassa. Nissajjite anissajjitasaññā, āpatti dukkaṭassa. Nissajjite vematikā, āpatti dukkaṭassa. Nissajjite nissajjitasaññā, anāpatti. </div>
</div>
<div class="q" id="p_2V_3069"> <div class="divNumber">1012.</div> <div class="p">
<span class="pN">3069</span>Anāpatti—  nissajjitvā pakkamati, sati antarāye, pariyesitvā na labhati, gilānāya, āpadāsu, ummattikāya, ādikammikāyāti. </div>
</div>
<div class="CENTER" id="p_2V_3070">
<span class="pN">3070</span>Aṭṭhamasikkhāpadaṁ niṭṭhitaṁ.</div>
</html>
