<html>
<div class="i">1.5.2.5 Dutiyasenāsanasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Bhūtagāmavagga
</div>
<div class="h">
Dutiyasenāsanasikkhāpada
</div>
<div class="q" id="p_2V_400">
<div class="divNumber">
114.
</div>
<div class="p">
<span class="pN">400</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena sattarasavaggiyā bhikkhū sahāyakā honti. Te vasantāpi ekatova vasanti, pakkamantāpi ekatova pakkamanti. Te aññatarasmiṁ saṁghike vihāre seyyaṁ santharitvā taṁ pakkamantā neva uddhariṁsu na uddharāpesuṁ, anāpucchā pakkamiṁsu. Senāsanaṁ upacikāhi khāyitaṁ hoti. Ye te bhikkhū appicchā…pe… te ujjhāyanti khiyyanti vipācenti— “kathañhi nāma sattarasavaggiyā bhikkhū saṁghike vihāre seyyaṁ santharitvā taṁ pakkamantā neva uddharissanti na uddharāpessanti, anāpucchā pakkamissanti, senāsanaṁ upacikāhi khāyitan”ti.
</div>
</div>
<div class="q" id="p_2V_401">
<div class="p">
<span class="pN">401</span>Atha kho te bhikkhū sattarasavaggiye bhikkhū anekapariyāyena vigarahitvā bhagavato etamatthaṁ ārocesuṁ…pe… “saccaṁ kira, bhikkhave, sattarasavaggiyā bhikkhū saṁghike vihāre seyyaṁ santharitvā taṁ pakkamantā neva uddhariṁsu na uddharāpesuṁ, anāpucchā pakkamiṁsu, senāsanaṁ upacikāhi khāyitan”ti? “Saccaṁ, bhagavā”ti. Vigarahi buddho bhagavā…pe… kathañhi nāma te, bhikkhave, moghapurisā saṁghike vihāre seyyaṁ santharitvā taṁ pakkamantā neva uddharissanti na uddharāpessanti, anāpucchā pakkamissanti, senāsanaṁ upacikāhi khāyitaṁ. Netaṁ, bhikkhave, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_402">
<div class="divNumber">
115.
</div>
<div class="p">
<span class="pN">402</span><span class="bold">“Yo pana bhikkhu saṁghike vihāre seyyaṁ santharitvā vā santharāpetvā vā taṁ pakkamanto neva uddhareyya na uddharāpeyya, anāpucchaṁ vā gaccheyya, pācittiyan”</span>ti. (<span class="italic">15</span>:<span class="bold">64</span>)
</div>
</div>
<div class="q" id="p_2V_403">
<div class="divNumber">
116.
</div>
<div class="p">
<span class="pN">403</span><span class="bold">Yo panā</span>ti yo yādiso…pe… <span class="bold">bhikkhū</span>ti…pe… ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_404">
<div class="p">
<span class="pN">404</span><span class="bold">Saṁghiko</span> nāma vihāro saṁghassa dinno hoti pariccatto.
</div>
</div>
<div class="q" id="p_2V_405">
<div class="p">
<span class="pN">405</span><span class="bold">Seyyaṁ</span> nāma bhisi, cimilikā uttarattharaṇaṁ, bhūmattharaṇaṁ, taṭṭikā, cammakhaṇḍo, nisīdanaṁ, paccattharaṇaṁ, tiṇasanthāro, paṇṇasanthāro.
</div>
</div>
<div class="q" id="p_2V_406">
<div class="p">
<span class="pN">406</span><span class="bold">Santharitvā</span>ti sayaṁ santharitvā.
</div>
</div>
<div class="q" id="p_2V_407">
<div class="p">
<span class="pN">407</span><span class="bold">Santharāpetvā</span>ti aññaṁ santharāpetvā.
</div>
</div>
<div class="q" id="p_2V_408">
<div class="p">
<span class="pN">408</span><span class="bold">Taṁ pakkamanto neva uddhareyyā</span>ti na sayaṁ uddhareyya.
</div>
</div>
<div class="q" id="p_2V_409">
<div class="p">
<span class="pN">409</span><span class="bold">Na uddharāpeyyā</span>ti na aññaṁ uddharāpeyya.
</div>
</div>
<div class="q" id="p_2V_410">
<div class="p">
<span class="pN">410</span><span class="bold">Anāpucchaṁ vā gaccheyyā</span>ti bhikkhuṁ vā sāmaṇeraṁ vā ārāmikaṁ vā anāpucchā parikkhittassa ārāmassa parikkhepaṁ atikkamantassa āpatti pācittiyassa. Aparikkhittassa ārāmassa upacāraṁ atikkamantassa āpatti pācittiyassa. Saṁghike saṁghikasaññī seyyaṁ santharitvā vā santharāpetvā vā taṁ pakkamanto neva uddhareyya na uddharāpeyya, anāpucchaṁ vā gaccheyya, āpatti pācittiyassa. Saṁghike vematiko seyyaṁ santharitvā vā santharāpetvā vā taṁ pakkamanto neva uddhareyya na uddharāpeyya, anāpucchaṁ vā gaccheyya, āpatti pācittiyassa. Saṁghike puggalikasaññī seyyaṁ santharitvā vā santharāpetvā vā taṁ pakkamanto neva uddhareyya na uddharāpeyya, anāpucchaṁ vā gaccheyya, āpatti pācittiyassa.
</div>
</div>
<div class="q" id="p_2V_411">
<div class="divNumber">
117.
</div>
<div class="p">
<span class="pN">411</span>Vihārassa upacāre vā upaṭṭhānasālāyaṁ vā maṇḍape vā rukkhamūle vā seyyaṁ santharitvā vā santharāpetvā vā taṁ pakkamanto neva uddhareyya na uddharāpeyya, anāpucchaṁ vā gaccheyya, āpatti dukkaṭassa. Mañcaṁ vā pīṭhaṁ vā vihāre vā vihārassūpacāre vā upaṭṭhānasālāyaṁ vā maṇḍape vā rukkhamūle vā santharitvā vā santharāpetvā vā taṁ pakkamanto neva uddhareyya na uddharāpeyya, anāpucchaṁ vā gaccheyya, āpatti dukkaṭassa.
</div>
</div>
<div class="q" id="p_2V_412">
<div class="p">
<span class="pN">412</span>Puggalike saṁghikasaññī, āpatti dukkaṭassa. Puggalike vematiko, āpatti dukkaṭassa. Puggalike puggalikasaññī aññassa puggalike āpatti dukkaṭassa. Attano puggalike anāpatti.
</div>
</div>
<div class="q" id="p_2V_413">
<div class="divNumber">
118.
</div>
<div class="p">
<span class="pN">413</span>Anāpatti— uddharitvā gacchati, uddharāpetvā gacchati, āpucchaṁ gacchati, kenaci palibuddhaṁ hoti, sāpekkho gantvā tattha ṭhito āpucchati, kenaci palibuddho hoti, āpadāsu, ummattakassa, ādikammikassāti.
</div>
</div>
<div class="CENTER" id="p_2V_414">
<span class="pN">414</span>Dutiyasenāsanasikkhāpadaṁ niṭṭhitaṁ pañcamaṁ.
</div>
</html>
