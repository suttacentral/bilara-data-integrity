<html>
<div class="i">2.1.11 Tatiyapabbatasutta</div>
<div class="h">Abhisamayasaṁyutta</div>
<div class="h">Abhisamayavagga</div>
<div class="h">Tatiyapabbatasutta</div>
<div class="q" id="p_12S2_636"> <div class="divNumber">84.</div> <div class="p">
<span class="pN">636</span>Sāvatthiyaṁ viharati. “Seyyathāpi, bhikkhave, puriso sinerussa pabbatarājassa satta muggamattiyo pāsāṇasakkharā upanikkhipeyya. Taṁ kiṁ maññatha, bhikkhave, katamaṁ nu kho bahutaraṁ, yā vā satta muggamattiyo pāsāṇasakkharā upanikkhittā yo vā sineru pabbatarājā”ti? </div>
</div>
<div class="q" id="p_12S2_637"> <div class="p">
<span class="pN">637</span>“Etadeva, bhante, bahutaraṁ yadidaṁ sineru pabbatarājā; appamattikā satta muggamattiyo pāsāṇasakkharā upanikkhittā. Neva satimaṁ kalaṁ upenti na sahassimaṁ kalaṁ upenti na satasahassimaṁ kalaṁ upenti sineruṁ pabbatarājānaṁ upanidhāya satta muggamattiyo pāsāṇasakkharā upanikkhittā”ti. </div>
</div>
<div class="q" id="p_12S2_638"> <div class="p">
<span class="pN">638</span>“Evameva kho, bhikkhave, ariyasāvakassa diṭṭhisampannassa puggalassa adhigamaṁ upanidhāya aññatitthiyasamaṇabrāhmaṇaparibbājakānaṁ adhigamo neva satimaṁ kalaṁ upeti na sahassimaṁ kalaṁ upeti na satasahassimaṁ kalaṁ upeti. Evaṁ mahādhigamo, bhikkhave, diṭṭhisampanno puggalo, evaṁ mahābhiñño”ti. </div>
</div>
<div class="CENTER" id="p_12S2_639">
<span class="pN">639</span>Ekādasamaṁ.</div>
<div class="ENDH3" id="p_12S2_640">
<span class="pN">640</span>Abhisamayasaṁyuttaṁ samattaṁ.</div>
<div class="SUMMARY" id="p_12S2_641">
<span class="pN">641</span><span class="firstLetter">T</span>assuddānaṁ</div>
<div class="q" id="p_12S2_642"> <div class="p"> <table class="singleColumn"> <tr> <td> <div class="pN">642</div> <div class="G">Nakhasikhā pokkharaṇī,</div> </td> </tr> <tr> <td> <div class="G">sambhejjaudake ca dve;</div> </td> </tr> <tr> <td> <div class="G">Dve pathavī dve samuddā,</div> </td> </tr> <tr> <td> <div class="G">tayo ca pabbatūpamāti.</div> </td> </tr> </table> </div>
</div>
</html>
