<html>
<div class="i">2.1.1 Dukkhavihārasutta</div>
<div class="h">Dukanipāta</div>
<div class="h">Paṭhamavagga</div>
<div class="h">Dukkhavihārasutta</div>
<div class="q" id="p_18It_172"> <div class="divNumber">28.</div> <div class="p">
<span class="pN">172</span>( ) Vuttañhetaṁ bhagavatā vuttamarahatāti me sutaṁ— </div>
</div>
<div class="q" id="p_18It_173"> <div class="p">
<span class="pN">173</span>“Dvīhi, bhikkhave, dhammehi samannāgato bhikkhu diṭṭheva dhamme dukkhaṁ viharati savighātaṁ saupāyāsaṁ sapariḷāhaṁ; kāyassa bhedā paraṁ maraṇā duggati pāṭikaṅkhā. Katamehi dvīhi? Indriyesu aguttadvāratāya ca, bhojane amattaññutāya ca. Imehi kho, bhikkhave, dvīhi dhammehi samannāgato bhikkhu diṭṭheva dhamme dukkhaṁ viharati savighātaṁ saupāyāsaṁ sapariḷāhaṁ; kāyassa bhedā paraṁ maraṇā duggati pāṭikaṅkhā”ti. Etamatthaṁ bhagavā avoca. Tatthetaṁ iti vuccati— </div>
</div>
<div class="q" id="p_18It_174"> <div class="p"> <table class="singleColumn"> <tr> <td> <div class="pN">174</div> <div class="G">“Cakkhu sotañca ghānañca,</div> </td> </tr> <tr> <td> <div class="G">jivhā kāyo tathā mano;</div> </td> </tr> <tr> <td> <div class="G">Etāni yassa dvārāni,</div> </td> </tr> <tr> <td> <div class="G">aguttāni ca bhikkhuno.</div> </td> </tr> </table> </div>
</div>
<div class="q" id="p_18It_175"> <div class="p"> <table class="singleColumn"> <tr> <td> <div class="pN">175</div> <div class="G">Bhojanamhi amattaññū,</div> </td> </tr> <tr> <td> <div class="G">indriyesu asaṁvuto;</div> </td> </tr> <tr> <td> <div class="G">Kāyadukkhaṁ cetodukkhaṁ,</div> </td> </tr> <tr> <td> <div class="G">dukkhaṁ so adhigacchati.</div> </td> </tr> </table> </div>
</div>
<div class="q" id="p_18It_176"> <div class="p"> <table class="singleColumn"> <tr> <td> <div class="pN">176</div> <div class="G">Ḍayhamānena kāyena,</div> </td> </tr> <tr> <td> <div class="G">Ḍayhamānena cetasā;</div> </td> </tr> <tr> <td> <div class="G">Divā vā yadi vā rattiṁ,</div> </td> </tr> <tr> <td> <div class="G">Dukkhaṁ viharati tādiso”ti.</div> </td> </tr> </table> </div>
</div>
<div class="q" id="p_18It_177"> <div class="p">
<span class="pN">177</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_178">
<span class="pN">178</span>Paṭhamaṁ.</div>
</html>
