<html>
<div class="i">15.1 Isidāsītherīgāthā</div>
<div class="h">Cattālīsanipāta</div>
<div class="h">Isidāsītherīgāthā</div>
<div class="q" id="p_19Th2_488"> <div class="divNumber">402.</div> <div class="p"> <table class="singleColumn"> <tr> <td> <div class="pN">488</div> <div class="G">Nagaramhi kusumanāme,</div> </td> </tr> <tr> <td> <div class="G">Pāṭaliputtamhi pathaviyā maṇḍe;</div> </td> </tr> <tr> <td> <div class="G">Sakyakulakulīnāyo,</div> </td> </tr> <tr> <td> <div class="G">Dve bhikkhuniyo hi guṇavatiyo.</div> </td> </tr> </table> </div>
</div>
<div class="q" id="p_19Th2_489"> <div class="divNumber">403.</div> <div class="p"> <table class="singleColumn"> <tr> <td> <div class="pN">489</div> <div class="G">Isidāsī tattha ekā,</div> </td> </tr> <tr> <td> <div class="G">Dutiyā bodhīti sīlasampannā ca;</div> </td> </tr> <tr> <td> <div class="G">Jhānajjhāyanaratāyo,</div> </td> </tr> <tr> <td> <div class="G">Bahussutāyo dhutakilesāyo.</div> </td> </tr> </table> </div>
</div>
<div class="q" id="p_19Th2_490"> <div class="divNumber">404.</div> <div class="p"> <table class="singleColumn"> <tr> <td> <div class="pN">490</div> <div class="G">Tā piṇḍāya caritvā,</div> </td> </tr> <tr> <td> <div class="G">Bhattatthaṁ kariya dhotapattāyo;</div> </td> </tr> <tr> <td> <div class="G">Rahitamhi sukhanisinnā,</div> </td> </tr> <tr> <td> <div class="G">Imā girā abbhudīresuṁ.</div> </td> </tr> </table> </div>
</div>
<div class="q" id="p_19Th2_491"> <div class="divNumber">405.</div> <div class="p"> <table class="singleColumn"> <tr> <td> <div class="pN">491</div> <div class="G">“Pāsādikāsi ayye,</div> </td> </tr> <tr> <td> <div class="G">Isidāsi vayopi te aparihīno;</div> </td> </tr> <tr> <td> <div class="G">Kiṁ disvāna byālikaṁ,</div> </td> </tr> <tr> <td> <div class="G">Athāsi nekkhammamanuyuttā”.</div> </td> </tr> </table> </div>
</div>
<div class="q" id="p_19Th2_492"> <div class="divNumber">406.</div> <div class="p"> <table class="singleColumn"> <tr> <td> <div class="pN">492</div> <div class="G">Evamanuyuñjiyamānā sā,</div> </td> </tr> <tr> <td> <div class="G">Rahite dhammadesanākusalā;</div> </td> </tr> <tr> <td> <div class="G">Isidāsī vacanamabravi,</div> </td> </tr> <tr> <td> <div class="G">“Suṇa bodhi yathāmhi pabbajitā”.</div> </td> </tr> </table> </div>
</div>
<div class="q" id="p_19Th2_493"> <div class="divNumber">407.</div> <div class="p"> <table class="singleColumn"> <tr> <td> <div class="pN">493</div> <div class="G">“Ujjeniyā puravare,</div> </td> </tr> <tr> <td> <div class="G">Mayhaṁ pitā sīlasaṁvuto seṭṭhi;</div> </td> </tr> <tr> <td> <div class="G">Tassamhi ekadhītā,</div> </td> </tr> <tr> <td> <div class="G">Piyā manāpā ca dayitā ca.</div> </td> </tr> </table> </div>
</div>
<div class="q" id="p_19Th2_494"> <div class="divNumber">408.</div> <div class="p"> <table class="singleColumn"> <tr> <td> <div class="pN">494</div> <div class="G">Atha me sāketato varakā,</div> </td> </tr> <tr> <td> <div class="G">Āgacchumuttamakulīnā;</div> </td> </tr> <tr> <td> <div class="G">Seṭṭhī pahūtaratano,</div> </td> </tr> <tr> <td> <div class="G">Tassa mamaṁ suṇhamadāsi tāto.</div> </td> </tr> </table> </div>
</div>
<div class="q" id="p_19Th2_495"> <div class="divNumber">409.</div> <div class="p"> <table class="singleColumn"> <tr> <td> <div class="pN">495</div> <div class="G">Sassuyā sasurassa ca,</div> </td> </tr> <tr> <td> <div class="G">Sāyaṁ pātaṁ paṇāmamupagamma;</div> </td> </tr> <tr> <td> <div class="G">Sirasā karomi pāde,</div> </td> </tr> <tr> <td> <div class="G">Vandāmi yathāmhi anusiṭṭhā.</div> </td> </tr> </table> </div>
</div>
<div class="q" id="p_19Th2_496"> <div class="divNumber">410.</div> <div class="p"> <table class="singleColumn"> <tr> <td> <div class="pN">496</div> <div class="G">Yā mayhaṁ sāmikassa,</div> </td> </tr> <tr> <td> <div class="G">Bhaginiyo bhātuno parijano vā;</div> </td> </tr> <tr> <td> <div class="G">Tamekavarakampi disvā,</div> </td> </tr> <tr> <td> <div class="G">Ubbiggā āsanaṁ demi.</div> </td> </tr> </table> </div>
</div>
<div class="q" id="p_19Th2_497"> <div class="divNumber">411.</div> <div class="p"> <table class="singleColumn"> <tr> <td> <div class="pN">497</div> <div class="G">Annena ca pānena ca,</div> </td> </tr> <tr> <td> <div class="G">Khajjena ca yañca tattha sannihitaṁ;</div> </td> </tr> <tr> <td> <div class="G">Chādemi upanayāmi ca,</div> </td> </tr> <tr> <td> <div class="G">Demi ca yaṁ yassa patirūpaṁ.</div> </td> </tr> </table> </div>
</div>
<div class="q" id="p_19Th2_498"> <div class="divNumber">412.</div> <div class="p"> <table class="singleColumn"> <tr> <td> <div class="pN">498</div> <div class="G">Kālena upaṭṭhahitvā,</div> </td> </tr> <tr> <td> <div class="G">Gharaṁ samupagamāmi ummāre;</div> </td> </tr> <tr> <td> <div class="G">Dhovantī hatthapāde,</div> </td> </tr> <tr> <td> <div class="G">Pañjalikā sāmikamupemi.</div> </td> </tr> </table> </div>
</div>
<div class="q" id="p_19Th2_499"> <div class="divNumber">413.</div> <div class="p"> <table class="singleColumn"> <tr> <td> <div class="pN">499</div> <div class="G">Kocchaṁ pasādaṁ añjaniñca,</div> </td> </tr> <tr> <td> <div class="G">Ādāsakañca gaṇhitvā;</div> </td> </tr> <tr> <td> <div class="G">Parikammakārikā viya,</div> </td> </tr> <tr> <td> <div class="G">Sayameva patiṁ vibhūsemi.</div> </td> </tr> </table> </div>
</div>
<div class="q" id="p_19Th2_500"> <div class="divNumber">414.</div> <div class="p"> <table class="singleColumn"> <tr> <td> <div class="pN">500</div> <div class="G">Sayameva odanaṁ sādhayāmi,</div> </td> </tr> <tr> <td> <div class="G">Sayameva bhājanaṁ dhovantī;</div> </td> </tr> <tr> <td> <div class="G">Mātāva ekaputtakaṁ,</div> </td> </tr> <tr> <td> <div class="G">Tathā bhattāraṁ paricarāmi.</div> </td> </tr> </table> </div>
</div>
<div class="q" id="p_19Th2_501"> <div class="divNumber">415.</div> <div class="p"> <table class="singleColumn"> <tr> <td> <div class="pN">501</div> <div class="G">Evaṁ maṁ bhattikataṁ,</div> </td> </tr> <tr> <td> <div class="G">Anurattaṁ kārikaṁ nihatamānaṁ;</div> </td> </tr> <tr> <td> <div class="G">Uṭṭhāyikaṁ analasaṁ,</div> </td> </tr> <tr> <td> <div class="G">Sīlavatiṁ dussate bhattā.</div> </td> </tr> </table> </div>
</div>
<div class="q" id="p_19Th2_502"> <div class="divNumber">416.</div> <div class="p"> <table class="singleColumn"> <tr> <td> <div class="pN">502</div> <div class="G">So mātarañca pitarañca,</div> </td> </tr> <tr> <td> <div class="G">Bhaṇati ‘āpucchahaṁ gamissāmi;</div> </td> </tr> <tr> <td> <div class="G">Isidāsiyā na saha vacchaṁ,</div> </td> </tr> <tr> <td> <div class="G">Ekāgārehaṁ saha vatthuṁ’.</div> </td> </tr> </table> </div>
</div>
<div class="q" id="p_19Th2_503"> <div class="divNumber">417.</div> <div class="p"> <table class="singleColumn"> <tr> <td> <div class="pN">503</div> <div class="G">‘Mā evaṁ putta avaca,</div> </td> </tr> <tr> <td> <div class="G">Isidāsī paṇḍitā paribyattā;</div> </td> </tr> <tr> <td> <div class="G">Uṭṭhāyikā analasā,</div> </td> </tr> <tr> <td> <div class="G">Kiṁ tuyhaṁ na rocate putta’.</div> </td> </tr> </table> </div>
</div>
<div class="q" id="p_19Th2_504"> <div class="divNumber">418.</div> <div class="p"> <table class="singleColumn"> <tr> <td> <div class="pN">504</div> <div class="G">‘Na ca me hiṁsati kiñci,</div> </td> </tr> <tr> <td> <div class="G">Na cahaṁ isidāsiyā saha vacchaṁ;</div> </td> </tr> <tr> <td> <div class="G">Dessāva me alaṁ me,</div> </td> </tr> <tr> <td> <div class="G">Apucchāhaṁ gamissāmi’.</div> </td> </tr> </table> </div>
</div>
<div class="q" id="p_19Th2_505"> <div class="divNumber">419.</div> <div class="p"> <table class="singleColumn"> <tr> <td> <div class="pN">505</div> <div class="G">Tassa vacanaṁ suṇitvā,</div> </td> </tr> <tr> <td> <div class="G">Sassu sasuro ca maṁ apucchiṁsu;</div> </td> </tr> <tr> <td> <div class="G">‘Kissa tayā aparaddhaṁ,</div> </td> </tr> <tr> <td> <div class="G">Bhaṇa vissaṭṭhā yathābhūtaṁ’.</div> </td> </tr> </table> </div>
</div>
<div class="q" id="p_19Th2_506"> <div class="divNumber">420.</div> <div class="p"> <table class="singleColumn"> <tr> <td> <div class="pN">506</div> <div class="G">‘Napihaṁ aparajjhaṁ kiñci,</div> </td> </tr> <tr> <td> <div class="G">Napi hiṁsemi na bhaṇāmi dubbacanaṁ;</div> </td> </tr> <tr> <td> <div class="G">Kiṁ sakkā kātuyye,</div> </td> </tr> <tr> <td> <div class="G">Yaṁ maṁ viddessate bhattā’.</div> </td> </tr> </table> </div>
</div>
<div class="q" id="p_19Th2_507"> <div class="divNumber">421.</div> <div class="p"> <table class="singleColumn"> <tr> <td> <div class="pN">507</div> <div class="G">Te maṁ pitugharaṁ paṭinayiṁsu,</div> </td> </tr> <tr> <td> <div class="G">Vimanā dukhena adhibhūtā;</div> </td> </tr> <tr> <td> <div class="G">Puttamanurakkhamānā,</div> </td> </tr> <tr> <td> <div class="G">‘Jitāmhase rūpiniṁ lakkhiṁ’.</div> </td> </tr> </table> </div>
</div>
<div class="q" id="p_19Th2_508"> <div class="divNumber">422.</div> <div class="p"> <table class="singleColumn"> <tr> <td> <div class="pN">508</div> <div class="G">Atha maṁ adāsi tāto,</div> </td> </tr> <tr> <td> <div class="G">Aḍḍhassa gharamhi dutiyakulikassa;</div> </td> </tr> <tr> <td> <div class="G">Tato upaḍḍhasuṅkena,</div> </td> </tr> <tr> <td> <div class="G">Yena maṁ vindatha seṭṭhi.</div> </td> </tr> </table> </div>
</div>
<div class="q" id="p_19Th2_509"> <div class="divNumber">423.</div> <div class="p"> <table class="singleColumn"> <tr> <td> <div class="pN">509</div> <div class="G">Tassapi gharamhi māsaṁ,</div> </td> </tr> <tr> <td> <div class="G">Avasiṁ atha sopi maṁ paṭiccharayi;</div> </td> </tr> <tr> <td> <div class="G">Dāsīva upaṭṭhahantiṁ,</div> </td> </tr> <tr> <td> <div class="G">Adūsikaṁ sīlasampannaṁ.</div> </td> </tr> </table> </div>
</div>
<div class="q" id="p_19Th2_510"> <div class="divNumber">424.</div> <div class="p"> <table class="singleColumn"> <tr> <td> <div class="pN">510</div> <div class="G">Bhikkhāya ca vicarantaṁ,</div> </td> </tr> <tr> <td> <div class="G">Damakaṁ dantaṁ me pitā bhaṇati;</div> </td> </tr> <tr> <td> <div class="G">‘Hohisi me jāmātā,</div> </td> </tr> <tr> <td> <div class="G">Nikkhipa poṭṭhiñca ghaṭikañca’.</div> </td> </tr> </table> </div>
</div>
<div class="q" id="p_19Th2_511"> <div class="divNumber">425.</div> <div class="p"> <table class="singleColumn"> <tr> <td> <div class="pN">511</div> <div class="G">Sopi vasitvā pakkhaṁ,</div> </td> </tr> <tr> <td> <div class="G">Atha tātaṁ bhaṇati ‘dehi me poṭṭhiṁ;</div> </td> </tr> <tr> <td> <div class="G">Ghaṭikañca mallakañca,</div> </td> </tr> <tr> <td> <div class="G">Punapi bhikkhaṁ carissāmi’.</div> </td> </tr> </table> </div>
</div>
<div class="q" id="p_19Th2_512"> <div class="divNumber">426.</div> <div class="p"> <table class="singleColumn"> <tr> <td> <div class="pN">512</div> <div class="G">Atha naṁ bhaṇatī tāto,</div> </td> </tr> <tr> <td> <div class="G">Ammā sabbo ca me ñātigaṇavaggo;</div> </td> </tr> <tr> <td> <div class="G">‘Kiṁ te na kīrati idha,</div> </td> </tr> <tr> <td> <div class="G">Bhaṇa khippaṁ taṁ te karihi’ti.</div> </td> </tr> </table> </div>
</div>
<div class="q" id="p_19Th2_513"> <div class="divNumber">427.</div> <div class="p"> <table class="singleColumn"> <tr> <td> <div class="pN">513</div> <div class="G">Evaṁ bhaṇito bhaṇati,</div> </td> </tr> <tr> <td> <div class="G">‘Yadi me attā sakkoti alaṁ mayhaṁ;</div> </td> </tr> <tr> <td> <div class="G">Isidāsiyā na saha vacchaṁ,</div> </td> </tr> <tr> <td> <div class="G">Ekagharehaṁ saha vatthuṁ’.</div> </td> </tr> </table> </div>
</div>
<div class="q" id="p_19Th2_514"> <div class="divNumber">428.</div> <div class="p"> <table class="singleColumn"> <tr> <td> <div class="pN">514</div> <div class="G">Vissajjito gato so,</div> </td> </tr> <tr> <td> <div class="G">Ahampi ekākinī vicintemi;</div> </td> </tr> <tr> <td> <div class="G">‘Āpucchitūna gacchaṁ,</div> </td> </tr> <tr> <td> <div class="G">Marituye vā pabbajissaṁ vā’.</div> </td> </tr> </table> </div>
</div>
<div class="q" id="p_19Th2_515"> <div class="divNumber">429.</div> <div class="p"> <table class="singleColumn"> <tr> <td> <div class="pN">515</div> <div class="G">Atha ayyā jinadattā,</div> </td> </tr> <tr> <td> <div class="G">Āgacchī gocarāya caramānā;</div> </td> </tr> <tr> <td> <div class="G">Tātakulaṁ vinayadharī,</div> </td> </tr> <tr> <td> <div class="G">Bahussutā sīlasampannā.</div> </td> </tr> </table> </div>
</div>
<div class="q" id="p_19Th2_516"> <div class="divNumber">430.</div> <div class="p"> <table class="singleColumn"> <tr> <td> <div class="pN">516</div> <div class="G">Taṁ disvāna amhākaṁ,</div> </td> </tr> <tr> <td> <div class="G">Uṭṭhāyāsanaṁ tassā paññāpayiṁ;</div> </td> </tr> <tr> <td> <div class="G">Nisinnāya ca pāde,</div> </td> </tr> <tr> <td> <div class="G">Vanditvā bhojanamadāsiṁ.</div> </td> </tr> </table> </div>
</div>
<div class="q" id="p_19Th2_517"> <div class="divNumber">431.</div> <div class="p"> <table class="singleColumn"> <tr> <td> <div class="pN">517</div> <div class="G">Annena ca pānena ca,</div> </td> </tr> <tr> <td> <div class="G">Khajjena ca yañca tattha sannihitaṁ;</div> </td> </tr> <tr> <td> <div class="G">Santappayitvā avacaṁ,</div> </td> </tr> <tr> <td> <div class="G">‘Ayye icchāmi pabbajituṁ’.</div> </td> </tr> </table> </div>
</div>
<div class="q" id="p_19Th2_518"> <div class="divNumber">432.</div> <div class="p"> <table class="singleColumn"> <tr> <td> <div class="pN">518</div> <div class="G">Atha maṁ bhaṇatī tāto,</div> </td> </tr> <tr> <td> <div class="G">‘Idheva puttaka carāhi tvaṁ dhammaṁ;</div> </td> </tr> <tr> <td> <div class="G">Annena ca pānena ca,</div> </td> </tr> <tr> <td> <div class="G">Tappaya samaṇe dvijātī ca’.</div> </td> </tr> </table> </div>
</div>
<div class="q" id="p_19Th2_519"> <div class="divNumber">433.</div> <div class="p"> <table class="singleColumn"> <tr> <td> <div class="pN">519</div> <div class="G">Athahaṁ bhaṇāmi tātaṁ,</div> </td> </tr> <tr> <td> <div class="G">Rodantī añjaliṁ paṇāmetvā;</div> </td> </tr> <tr> <td> <div class="G">‘Pāpañhi mayā pakataṁ,</div> </td> </tr> <tr> <td> <div class="G">Kammaṁ taṁ nijjaressāmi’.</div> </td> </tr> </table> </div>
</div>
<div class="q" id="p_19Th2_520"> <div class="divNumber">434.</div> <div class="p"> <table class="singleColumn"> <tr> <td> <div class="pN">520</div> <div class="G">Atha maṁ bhaṇatī tāto,</div> </td> </tr> <tr> <td> <div class="G">‘Pāpuṇa bodhiñca aggadhammañca;</div> </td> </tr> <tr> <td> <div class="G">Nibbānañca labhassu,</div> </td> </tr> <tr> <td> <div class="G">Yaṁ sacchikarī dvipadaseṭṭho’.</div> </td> </tr> </table> </div>
</div>
<div class="q" id="p_19Th2_521"> <div class="divNumber">435.</div> <div class="p"> <table class="singleColumn"> <tr> <td> <div class="pN">521</div> <div class="G">Mātāpitū abhivādayitvā,</div> </td> </tr> <tr> <td> <div class="G">Sabbañca ñātigaṇavaggaṁ;</div> </td> </tr> <tr> <td> <div class="G">Sattāhaṁ pabbajitā,</div> </td> </tr> <tr> <td> <div class="G">Tisso vijjā aphassayiṁ.</div> </td> </tr> </table> </div>
</div>
<div class="q" id="p_19Th2_522"> <div class="divNumber">436.</div> <div class="p"> <table class="singleColumn"> <tr> <td> <div class="pN">522</div> <div class="G">Jānāmi attano satta,</div> </td> </tr> <tr> <td> <div class="G">Jātiyo yassayaṁ phalavipāko;</div> </td> </tr> <tr> <td> <div class="G">Taṁ tava ācikkhissaṁ,</div> </td> </tr> <tr> <td> <div class="G">Taṁ ekamanā nisāmehi.</div> </td> </tr> </table> </div>
</div>
<div class="q" id="p_19Th2_523"> <div class="divNumber">437.</div> <div class="p"> <table class="singleColumn"> <tr> <td> <div class="pN">523</div> <div class="G">Nagaramhi erakacche,</div> </td> </tr> <tr> <td> <div class="G">Suvaṇṇakāro ahaṁ pahūtadhano;</div> </td> </tr> <tr> <td> <div class="G">Yobbanamadena matto,</div> </td> </tr> <tr> <td> <div class="G">So paradāraṁ asevihaṁ.</div> </td> </tr> </table> </div>
</div>
<div class="q" id="p_19Th2_524"> <div class="divNumber">438.</div> <div class="p"> <table class="singleColumn"> <tr> <td> <div class="pN">524</div> <div class="G">Sohaṁ tato cavitvā,</div> </td> </tr> <tr> <td> <div class="G">Nirayamhi apaccisaṁ ciraṁ;</div> </td> </tr> <tr> <td> <div class="G">Pakko tato ca uṭṭhahitvā,</div> </td> </tr> <tr> <td> <div class="G">Makkaṭiyā kucchimokkamiṁ.</div> </td> </tr> </table> </div>
</div>
<div class="q" id="p_19Th2_525"> <div class="divNumber">439.</div> <div class="p"> <table class="singleColumn"> <tr> <td> <div class="pN">525</div> <div class="G">Sattāhajātakaṁ maṁ,</div> </td> </tr> <tr> <td> <div class="G">Mahākapi yūthapo nillacchesi;</div> </td> </tr> <tr> <td> <div class="G">Tassetaṁ kammaphalaṁ,</div> </td> </tr> <tr> <td> <div class="G">Yathāpi gantvāna paradāraṁ.</div> </td> </tr> </table> </div>
</div>
<div class="q" id="p_19Th2_526"> <div class="divNumber">440.</div> <div class="p"> <table class="singleColumn"> <tr> <td> <div class="pN">526</div> <div class="G">Sohaṁ tato cavitvā,</div> </td> </tr> <tr> <td> <div class="G">Kālaṁ karitvā sindhavāraññe;</div> </td> </tr> <tr> <td> <div class="G">Kāṇāya ca khañjāya ca,</div> </td> </tr> <tr> <td> <div class="G">Eḷakiyā kucchimokkamiṁ.</div> </td> </tr> </table> </div>
</div>
<div class="q" id="p_19Th2_527"> <div class="divNumber">441.</div> <div class="p"> <table class="singleColumn"> <tr> <td> <div class="pN">527</div> <div class="G">Dvādasa vassāni ahaṁ,</div> </td> </tr> <tr> <td> <div class="G">Nillacchito dārake parivahitvā;</div> </td> </tr> <tr> <td> <div class="G">Kimināvaṭṭo akallo,</div> </td> </tr> <tr> <td> <div class="G">Yathāpi gantvāna paradāraṁ.</div> </td> </tr> </table> </div>
</div>
<div class="q" id="p_19Th2_528"> <div class="divNumber">442.</div> <div class="p"> <table class="singleColumn"> <tr> <td> <div class="pN">528</div> <div class="G">Sohaṁ tato cavitvā,</div> </td> </tr> <tr> <td> <div class="G">Govāṇijakassa gāviyā jāto;</div> </td> </tr> <tr> <td> <div class="G">Vaccho lākhātambo,</div> </td> </tr> <tr> <td> <div class="G">Nillacchito dvādase māse.</div> </td> </tr> </table> </div>
</div>
<div class="q" id="p_19Th2_529"> <div class="divNumber">443.</div> <div class="p"> <table class="singleColumn"> <tr> <td> <div class="pN">529</div> <div class="G">Voḍhūna naṅgalamahaṁ,</div> </td> </tr> <tr> <td> <div class="G">Sakaṭañca dhārayāmi;</div> </td> </tr> <tr> <td> <div class="G">Andhovaṭṭo akallo,</div> </td> </tr> <tr> <td> <div class="G">Yathāpi gantvāna paradāraṁ.</div> </td> </tr> </table> </div>
</div>
<div class="q" id="p_19Th2_530"> <div class="divNumber">444.</div> <div class="p"> <table class="singleColumn"> <tr> <td> <div class="pN">530</div> <div class="G">Sohaṁ tato cavitvā,</div> </td> </tr> <tr> <td> <div class="G">Vīthiyā dāsiyā ghare jāto;</div> </td> </tr> <tr> <td> <div class="G">Neva mahilā na puriso,</div> </td> </tr> <tr> <td> <div class="G">Yathāpi gantvāna paradāraṁ.</div> </td> </tr> </table> </div>
</div>
<div class="q" id="p_19Th2_531"> <div class="divNumber">445.</div> <div class="p"> <table class="singleColumn"> <tr> <td> <div class="pN">531</div> <div class="G">Tiṁsativassamhi mato,</div> </td> </tr> <tr> <td> <div class="G">Sākaṭikakulamhi dārikā jātā;</div> </td> </tr> <tr> <td> <div class="G">Kapaṇamhi appabhoge,</div> </td> </tr> <tr> <td> <div class="G">Dhanika purisapātabahulamhi.</div> </td> </tr> </table> </div>
</div>
<div class="q" id="p_19Th2_532"> <div class="divNumber">446.</div> <div class="p"> <table class="singleColumn"> <tr> <td> <div class="pN">532</div> <div class="G">Taṁ maṁ tato satthavāho,</div> </td> </tr> <tr> <td> <div class="G">Ussannāya vipulāya vaḍḍhiyā;</div> </td> </tr> <tr> <td> <div class="G">Okaḍḍhati vilapantiṁ,</div> </td> </tr> <tr> <td> <div class="G">Acchinditvā kulagharasmā.</div> </td> </tr> </table> </div>
</div>
<div class="q" id="p_19Th2_533"> <div class="divNumber">447.</div> <div class="p"> <table class="singleColumn"> <tr> <td> <div class="pN">533</div> <div class="G">Atha soḷasame vasse,</div> </td> </tr> <tr> <td> <div class="G">Disvā maṁ pattayobbanaṁ kaññaṁ;</div> </td> </tr> <tr> <td> <div class="G">Orundhatassa putto,</div> </td> </tr> <tr> <td> <div class="G">Giridāso nāma nāmena.</div> </td> </tr> </table> </div>
</div>
<div class="q" id="p_19Th2_534"> <div class="divNumber">448.</div> <div class="p"> <table class="singleColumn"> <tr> <td> <div class="pN">534</div> <div class="G">Tassapi aññā bhariyā,</div> </td> </tr> <tr> <td> <div class="G">Sīlavatī guṇavatī yasavatī ca;</div> </td> </tr> <tr> <td> <div class="G">Anurattā bhattāraṁ,</div> </td> </tr> <tr> <td> <div class="G">Tassāhaṁ viddesanamakāsiṁ.</div> </td> </tr> </table> </div>
</div>
<div class="q" id="p_19Th2_535"> <div class="divNumber">449.</div> <div class="p"> <table class="singleColumn"> <tr> <td> <div class="pN">535</div> <div class="G">Tassetaṁ kammaphalaṁ,</div> </td> </tr> <tr> <td> <div class="G">Yaṁ maṁ apakīritūna gacchanti;</div> </td> </tr> <tr> <td> <div class="G">Dāsīva upaṭṭhahantiṁ,</div> </td> </tr> <tr> <td> <div class="G">Tassapi anto kato mayā”ti.</div> </td> </tr> </table> </div>
</div>
<div class="CENTER" id="p_19Th2_536">
<span class="pN">536</span>…  Isidāsī therī… .</div>
<div class="ENDH3" id="p_19Th2_537">
<span class="pN">537</span>Cattālīsanipāto niṭṭhito.</div>
</html>
