<html>
<div class="i">8.2.1 Gopakavatthu</div>
<div class="h">Sakkapañhasutta</div>
<div class="h">Sakkūpasaṅkama</div>
<div class="h">Gopakavatthu</div>
<div class="q" id="p_7D_851"> <div class="divNumber">353.</div> <div class="p">
<span class="pN">851</span>Idheva, bhante, kapilavatthusmiṁ gopikā nāma sakyadhītā ahosi buddhe pasannā dhamme pasannā saṁghe pasannā sīlesu paripūrakārinī. Sā itthittaṁ virājetvā purisattaṁ bhāvetvā kāyassa bhedā paraṁ maraṇā sugatiṁ saggaṁ lokaṁ upapannā. Devānaṁ tāvatiṁsānaṁ sahabyataṁ amhākaṁ puttattaṁ ajjhupagatā. Tatrapi naṁ evaṁ jānanti—  ‘gopako devaputto, gopako devaputto’ti. Aññepi, bhante, tayo bhikkhū bhagavati brahmacariyaṁ caritvā hīnaṁ gandhabbakāyaṁ upapannā. Te pañcahi kāmaguṇehi samappitā samaṅgībhūtā paricārayamānā amhākaṁ upaṭṭhānaṁ āgacchanti amhākaṁ pāricariyaṁ. Te amhākaṁ upaṭṭhānaṁ āgate amhākaṁ pāricariyaṁ gopako devaputto paṭicodesi—  ‘kutomukhā nāma tumhe, mārisā, tassa bhagavato dhammaṁ assuttha—  ahañhi nāma itthikā samānā buddhe pasannā dhamme pasannā saṁghe pasannā sīlesu paripūrakārinī itthittaṁ virājetvā purisattaṁ bhāvetvā kāyassa bhedā paraṁ maraṇā sugatiṁ saggaṁ lokaṁ upapannā, devānaṁ tāvatiṁsānaṁ sahabyataṁ sakkassa devānamindassa puttattaṁ ajjhupagatā. Idhāpi maṁ evaṁ jānanti—  <span class="smallFont">“</span>gopako devaputto gopako devaputto<span class="smallFont">”</span>ti. Tumhe pana, mārisā, bhagavati brahmacariyaṁ caritvā hīnaṁ gandhabbakāyaṁ upapannā. Duddiṭṭharūpaṁ vata bho addasāma, ye mayaṁ addasāma sahadhammike hīnaṁ gandhabbakāyaṁ upapanne’ti. Tesaṁ, bhante, gopakena devaputtena paṭicoditānaṁ dve devā diṭṭheva dhamme satiṁ paṭilabhiṁsu kāyaṁ brahmapurohitaṁ, eko pana devo kāme ajjhāvasi. </div>
</div>
<div class="q" id="p_7D_852"> <div class="divNumber">354.</div> <div class="p"> <table class="singleColumn"> <tr> <td> <div class="pN">852</div> <div class="G">‘Upāsikā cakkhumato ahosiṁ,</div> </td> </tr> <tr> <td> <div class="G">Nāmampi mayhaṁ ahu <span class="smallFont">“</span>gopikā<span class="smallFont">”</span>ti; </div> </td> </tr> <tr> <td> <div class="G">Buddhe ca dhamme ca abhippasannā,</div> </td> </tr> <tr> <td> <div class="G">Saṁghañcupaṭṭhāsiṁ pasannacittā.</div> </td> </tr> </table> </div>
</div>
<div class="q" id="p_7D_853"> <div class="p"> <table class="singleColumn"> <tr> <td> <div class="pN">853</div> <div class="G">Tasseva buddhassa sudhammatāya,</div> </td> </tr> <tr> <td> <div class="G">Sakkassa puttomhi mahānubhāvo;</div> </td> </tr> <tr> <td> <div class="G">Mahājutīko tidivūpapanno,</div> </td> </tr> <tr> <td> <div class="G">Jānanti maṁ idhāpi <span class="smallFont">“</span>gopako<span class="smallFont">”</span>ti. </div> </td> </tr> </table> </div>
</div>
<div class="q" id="p_7D_854"> <div class="p"> <table class="singleColumn"> <tr> <td> <div class="pN">854</div> <div class="G">Athaddasaṁ bhikkhavo diṭṭhapubbe,</div> </td> </tr> <tr> <td> <div class="G">Gandhabbakāyūpagate vasīne;</div> </td> </tr> <tr> <td> <div class="G">Imehi te gotamasāvakāse,</div> </td> </tr> <tr> <td> <div class="G">Ye ca mayaṁ pubbe manussabhūtā.</div> </td> </tr> </table> </div>
</div>
<div class="q" id="p_7D_855"> <div class="p"> <table class="singleColumn"> <tr> <td> <div class="pN">855</div> <div class="G">Annena pānena upaṭṭhahimhā,</div> </td> </tr> <tr> <td> <div class="G">Pādūpasaṅgayha sake nivesane;</div> </td> </tr> <tr> <td> <div class="G">Kutomukhā nāma ime bhavanto,</div> </td> </tr> <tr> <td> <div class="G">Buddhassa dhammāni paṭiggahesuṁ.</div> </td> </tr> </table> </div>
</div>
<div class="q" id="p_7D_856"> <div class="p"> <table class="singleColumn"> <tr> <td> <div class="pN">856</div> <div class="G">Paccattaṁ veditabbo hi dhammo,</div> </td> </tr> <tr> <td> <div class="G">Sudesito cakkhumatānubuddho;</div> </td> </tr> <tr> <td> <div class="G">Ahañhi tumheva upāsamāno,</div> </td> </tr> <tr> <td> <div class="G">Sutvāna ariyāna subhāsitāni.</div> </td> </tr> </table> </div>
</div>
<div class="q" id="p_7D_857"> <div class="p"> <table class="singleColumn"> <tr> <td> <div class="pN">857</div> <div class="G">Sakkassa puttomhi mahānubhāvo,</div> </td> </tr> <tr> <td> <div class="G">Mahājutīko tidivūpapanno;</div> </td> </tr> <tr> <td> <div class="G">Tumhe pana seṭṭhamupāsamānā,</div> </td> </tr> <tr> <td> <div class="G">Anuttaraṁ brahmacariyaṁ caritvā.</div> </td> </tr> </table> </div>
</div>
<div class="q" id="p_7D_858"> <div class="p"> <table class="singleColumn"> <tr> <td> <div class="pN">858</div> <div class="G">Hīnaṁ kāyaṁ upapannā bhavanto,</div> </td> </tr> <tr> <td> <div class="G">Anānulomā bhavatūpapatti;</div> </td> </tr> <tr> <td> <div class="G">Duddiṭṭharūpaṁ vata addasāma,</div> </td> </tr> <tr> <td> <div class="G">Sahadhammike hīnakāyūpapanne.</div> </td> </tr> </table> </div>
</div>
<div class="q" id="p_7D_859"> <div class="p"> <table class="singleColumn"> <tr> <td> <div class="pN">859</div> <div class="G">Gandhabbakāyūpagatā bhavanto,</div> </td> </tr> <tr> <td> <div class="G">Devānamāgacchatha pāricariyaṁ;</div> </td> </tr> <tr> <td> <div class="G">Agāre vasato mayhaṁ,</div> </td> </tr> <tr> <td> <div class="G">Imaṁ passa visesataṁ.</div> </td> </tr> </table> </div>
</div>
<div class="q" id="p_7D_860"> <div class="p"> <table class="singleColumn"> <tr> <td> <div class="pN">860</div> <div class="G">Itthī hutvā svajja pumomhi devo,</div> </td> </tr> <tr> <td> <div class="G">Dibbehi kāmehi samaṅgibhūto’;</div> </td> </tr> <tr> <td> <div class="G">Te coditā gotamasāvakena,</div> </td> </tr> <tr> <td> <div class="G">Saṁvegamāpādu samecca gopakaṁ.</div> </td> </tr> </table> </div>
</div>
<div class="q" id="p_7D_861"> <div class="p"> <table class="singleColumn"> <tr> <td> <div class="pN">861</div> <div class="G">‘Handa viyāyāma byāyāma,</div> </td> </tr> <tr> <td> <div class="G">Mā no mayaṁ parapessā ahumhā’;</div> </td> </tr> <tr> <td> <div class="G">Tesaṁ duve vīriyamārabhiṁsu,</div> </td> </tr> <tr> <td> <div class="G">Anussaraṁ gotamasāsanāni.</div> </td> </tr> </table> </div>
</div>
<div class="q" id="p_7D_862"> <div class="p"> <table class="singleColumn"> <tr> <td> <div class="pN">862</div> <div class="G">Idheva cittāni virājayitvā,</div> </td> </tr> <tr> <td> <div class="G">Kāmesu ādīnavamaddasaṁsu;</div> </td> </tr> <tr> <td> <div class="G">Te kāmasaṁyojanabandhanāni,</div> </td> </tr> <tr> <td> <div class="G">Pāpimayogāni duraccayāni.</div> </td> </tr> </table> </div>
</div>
<div class="q" id="p_7D_863"> <div class="p"> <table class="singleColumn"> <tr> <td> <div class="pN">863</div> <div class="G">Nāgova sannāni guṇāni chetvā,</div> </td> </tr> <tr> <td> <div class="G">Deve tāvatiṁse atikkamiṁsu;</div> </td> </tr> <tr> <td> <div class="G">Saindā devā sapajāpatikā,</div> </td> </tr> <tr> <td> <div class="G">Sabbe sudhammāya sabhāyupaviṭṭhā.</div> </td> </tr> </table> </div>
</div>
<div class="q" id="p_7D_864"> <div class="p"> <table class="singleColumn"> <tr> <td> <div class="pN">864</div> <div class="G">Tesaṁ nisinnānaṁ abhikkamiṁsu,</div> </td> </tr> <tr> <td> <div class="G">Vīrā virāgā virajaṁ karontā;</div> </td> </tr> <tr> <td> <div class="G">Te disvā saṁvegamakāsi vāsavo,</div> </td> </tr> <tr> <td> <div class="G">Devābhibhū devagaṇassa majjhe.</div> </td> </tr> </table> </div>
</div>
<div class="q" id="p_7D_865"> <div class="p"> <table class="singleColumn"> <tr> <td> <div class="pN">865</div> <div class="G">‘Imehi te hīnakāyūpapannā,</div> </td> </tr> <tr> <td> <div class="G">Deve tāvatiṁse abhikkamanti’;</div> </td> </tr> <tr> <td> <div class="G">Saṁvegajātassa vaco nisamma,</div> </td> </tr> <tr> <td> <div class="G">So gopako vāsavamajjhabhāsi.</div> </td> </tr> </table> </div>
</div>
<div class="q" id="p_7D_866"> <div class="p"> <table class="singleColumn"> <tr> <td> <div class="pN">866</div> <div class="G">‘Buddho janindatthi manussaloke,</div> </td> </tr> <tr> <td> <div class="G">Kāmābhibhū sakyamunīti ñāyati;</div> </td> </tr> <tr> <td> <div class="G">Tasseva te puttā satiyā vihīnā,</div> </td> </tr> <tr> <td> <div class="G">Coditā mayā te satimajjhalatthuṁ’.</div> </td> </tr> </table> </div>
</div>
<div class="q" id="p_7D_867"> <div class="p"> <table class="singleColumn"> <tr> <td> <div class="pN">867</div> <div class="G">Tiṇṇaṁ tesaṁ āvasinettha eko,</div> </td> </tr> <tr> <td> <div class="G">Gandhabbakāyūpagato vasīno;</div> </td> </tr> <tr> <td> <div class="G">Dve ca sambodhipathānusārino,</div> </td> </tr> <tr> <td> <div class="G">Devepi hīḷenti samāhitattā.</div> </td> </tr> </table> </div>
</div>
<div class="q" id="p_7D_868"> <div class="p"> <table class="singleColumn"> <tr> <td> <div class="pN">868</div> <div class="G">Etādisī dhammappakāsanettha,</div> </td> </tr> <tr> <td> <div class="G">Na tattha kiṁkaṅkhati koci sāvako;</div> </td> </tr> <tr> <td> <div class="G">Nitiṇṇaoghaṁ vicikicchachinnaṁ,</div> </td> </tr> <tr> <td> <div class="G">Buddhaṁ namassāma jinaṁ janindaṁ.</div> </td> </tr> </table> </div>
</div>
<div class="q" id="p_7D_869"> <div class="p"> <table class="singleColumn"> <tr> <td> <div class="pN">869</div> <div class="G">Yaṁ te dhammaṁ idhaññāya,</div> </td> </tr> <tr> <td> <div class="G">visesaṁ ajjhagaṁsu te;</div> </td> </tr> <tr> <td> <div class="G">Kāyaṁ brahmapurohitaṁ,</div> </td> </tr> <tr> <td> <div class="G">duve tesaṁ visesagū.</div> </td> </tr> </table> </div>
</div>
<div class="q" id="p_7D_870"> <div class="p"> <table class="singleColumn"> <tr> <td> <div class="pN">870</div> <div class="G">Tassa dhammassa pattiyā,</div> </td> </tr> <tr> <td> <div class="G">āgatamhāsi mārisa;</div> </td> </tr> <tr> <td> <div class="G">Katāvakāsā bhagavatā,</div> </td> </tr> <tr> <td> <div class="G">pañhaṁ pucchemu mārisā”ti.</div> </td> </tr> </table> </div>
</div>
<div class="q" id="p_7D_871"> <div class="divNumber">355.</div> <div class="p">
<span class="pN">871</span>Atha kho bhagavato etadahosi—  “dīgharattaṁ visuddho kho ayaṁ yakkho, yaṁ kiñci maṁ pañhaṁ pucchissati, sabbaṁ taṁ atthasañhitaṁyeva pucchissati, no anatthasañhitaṁ. Yañcassāhaṁ puṭṭho byākarissāmi, taṁ khippameva ājānissatī”ti. </div>
</div>
<div class="q" id="p_7D_872"> <div class="divNumber">356.</div> <div class="p">
<span class="pN">872</span>Atha kho bhagavā sakkaṁ devānamindaṁ gāthāya ajjhabhāsi—  </div>
</div>
<div class="q" id="p_7D_873"> <div class="p"> <table class="singleColumn"> <tr> <td> <div class="pN">873</div> <div class="G">“Puccha vāsava maṁ pañhaṁ,</div> </td> </tr> <tr> <td> <div class="G">yaṁ kiñci manasicchasi;</div> </td> </tr> <tr> <td> <div class="G">Tassa tasseva pañhassa,</div> </td> </tr> <tr> <td> <div class="G">ahaṁ antaṁ karomi te”ti.</div> </td> </tr> </table> </div>
</div>
<div class="CENTER" id="p_7D_874">
<span class="pN">874</span>Paṭhamabhāṇavāro niṭṭhito.</div>
<div class="q" id="p_7D_875"> <div class="divNumber">357.</div> <div class="p">
<span class="pN">875</span>Katāvakāso sakko devānamindo bhagavatā imaṁ bhagavantaṁ paṭhamaṁ pañhaṁ apucchi—  </div>
</div>
<div class="q" id="p_7D_876"> <div class="p">
<span class="pN">876</span>“Kiṁsaṁyojanā nu kho, mārisa, devā manussā asurā nāgā gandhabbā ye caññe santi puthukāyā, te—  ‘averā adaṇḍā asapattā abyāpajjā viharemu averino’ti iti ca nesaṁ hoti, atha ca pana saverā sadaṇḍā sasapattā sabyāpajjā viharanti saverino”ti? Itthaṁ sakko devānamindo bhagavantaṁ pañhaṁ apucchi. Tassa bhagavā pañhaṁ puṭṭho byākāsi—  </div>
</div>
<div class="q" id="p_7D_877"> <div class="p">
<span class="pN">877</span>“Issāmacchariyasaṁyojanā kho, devānaminda, devā manussā asurā nāgā gandhabbā ye caññe santi puthukāyā, te—  ‘averā adaṇḍā asapattā abyāpajjā viharemu averino’ti iti ca nesaṁ hoti, atha ca pana saverā sadaṇḍā sasapattā sabyāpajjā viharanti saverino”ti. Itthaṁ bhagavā sakkassa devānamindassa pañhaṁ puṭṭho byākāsi. Attamano sakko devānamindo bhagavato bhāsitaṁ abhinandi anumodi—  “evametaṁ, bhagavā, evametaṁ, sugata. Tiṇṇā mettha kaṅkhā vigatā kathaṁkathā bhagavato pañhaveyyākaraṇaṁ sutvā”ti. </div>
</div>
<div class="q" id="p_7D_878"> <div class="divNumber">358.</div> <div class="p">
<span class="pN">878</span>Itiha sakko devānamindo bhagavato bhāsitaṁ abhinanditvā anumoditvā bhagavantaṁ uttari pañhaṁ apucchi—  </div>
</div>
<div class="q" id="p_7D_879"> <div class="p">
<span class="pN">879</span>“Issāmacchariyaṁ pana, mārisa, kiṁnidānaṁ kiṁsamudayaṁ kiṁjātikaṁ kiṁpabhavaṁ; kismiṁ sati issāmacchariyaṁ hoti; kismiṁ asati issāmacchariyaṁ na hotī”ti? “Issāmacchariyaṁ kho, devānaminda, piyāppiyanidānaṁ piyāppiyasamudayaṁ piyāppiyajātikaṁ piyāppiyapabhavaṁ; piyāppiye sati issāmacchariyaṁ hoti, piyāppiye asati issāmacchariyaṁ na hotī”ti. </div>
</div>
<div class="q" id="p_7D_880"> <div class="p">
<span class="pN">880</span>“Piyāppiyaṁ pana, mārisa, kiṁnidānaṁ kiṁsamudayaṁ kiṁjātikaṁ kiṁpabhavaṁ; kismiṁ sati piyāppiyaṁ hoti; kismiṁ asati piyāppiyaṁ na hotī”ti? “Piyāppiyaṁ kho, devānaminda, chandanidānaṁ chandasamudayaṁ chandajātikaṁ chandapabhavaṁ; chande sati piyāppiyaṁ hoti; chande asati piyāppiyaṁ na hotī”ti. </div>
</div>
<div class="q" id="p_7D_881"> <div class="p">
<span class="pN">881</span>“Chando pana, mārisa, kiṁnidāno kiṁsamudayo kiṁjātiko kiṁpabhavo; kismiṁ sati chando hoti; kismiṁ asati chando na hotī”ti? “Chando kho, devānaminda, vitakkanidāno vitakkasamudayo vitakkajātiko vitakkapabhavo; vitakke sati chando hoti; vitakke asati chando na hotī”ti. </div>
</div>
<div class="q" id="p_7D_882"> <div class="p">
<span class="pN">882</span>“Vitakko pana, mārisa, kiṁnidāno kiṁsamudayo kiṁjātiko kiṁpabhavo; kismiṁ sati vitakko hoti; kismiṁ asati vitakko na hotī”ti? “Vitakko kho, devānaminda, papañcasaññāsaṅkhānidāno papañcasaññāsaṅkhāsamudayo papañcasaññāsaṅkhājātiko papañcasaññāsaṅkhāpabhavo; papañcasaññāsaṅkhāya sati vitakko hoti; papañcasaññāsaṅkhāya asati vitakko na hotī”ti. </div>
</div>
<div class="q" id="p_7D_883"> <div class="p">
<span class="pN">883</span>“Kathaṁ paṭipanno pana, mārisa, bhikkhu papañcasaññāsaṅkhānirodhasāruppagāminiṁ paṭipadaṁ paṭipanno hotī”ti? </div>
</div>
</html>
