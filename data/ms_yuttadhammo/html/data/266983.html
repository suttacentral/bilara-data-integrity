<html>
<div class="i">1.11 Nāgapetavatthu</div>
<div class="h">Uragavagga</div>
<div class="h">Nāgapetavatthu</div>
<div class="q" id="p_19Pv_84"> <div class="divNumber">73.</div> <div class="p"> <table class="singleColumn"> <tr> <td> <div class="pN">84</div> <div class="G">“Puratova setena paleti hatthinā,</div> </td> </tr> <tr> <td> <div class="G">Majjhe pana assatarīrathena;</div> </td> </tr> <tr> <td> <div class="G">Pacchā ca kaññā sivikāya nīyati,</div> </td> </tr> <tr> <td> <div class="G">Obhāsayantī dasa sabbaso disā.</div> </td> </tr> </table> </div>
</div>
<div class="q" id="p_19Pv_85"> <div class="divNumber">74.</div> <div class="p"> <table class="singleColumn"> <tr> <td> <div class="pN">85</div> <div class="G">Tumhe pana muggarahatthapāṇino,</div> </td> </tr> <tr> <td> <div class="G">Rudammukhā chinnapabhinnagattā;</div> </td> </tr> <tr> <td> <div class="G">Manussabhūtā kimakattha pāpaṁ,</div> </td> </tr> <tr> <td> <div class="G">Yenaññamaññassa pivātha lohitan”ti.</div> </td> </tr> </table> </div>
</div>
<div class="q" id="p_19Pv_86"> <div class="divNumber">75.</div> <div class="p"> <table class="singleColumn"> <tr> <td> <div class="pN">86</div> <div class="G">“Puratova yo gacchati kuñjarena,</div> </td> </tr> <tr> <td> <div class="G">Setena nāgena catukkamena;</div> </td> </tr> <tr> <td> <div class="G">Amhāka putto ahu jeṭṭhako so,</div> </td> </tr> <tr> <td> <div class="G">Dānāni datvāna sukhī pamodati.</div> </td> </tr> </table> </div>
</div>
<div class="q" id="p_19Pv_87"> <div class="divNumber">76.</div> <div class="p"> <table class="singleColumn"> <tr> <td> <div class="pN">87</div> <div class="G">Yo so majjhe assatarīrathena,</div> </td> </tr> <tr> <td> <div class="G">Catubbhi yuttena suvaggitena;</div> </td> </tr> <tr> <td> <div class="G">Amhāka putto ahu majjhimo so,</div> </td> </tr> <tr> <td> <div class="G">Amaccharī dānavatī virocati.</div> </td> </tr> </table> </div>
</div>
<div class="q" id="p_19Pv_88"> <div class="divNumber">77.</div> <div class="p"> <table class="singleColumn"> <tr> <td> <div class="pN">88</div> <div class="G">Yā sā ca pacchā sivikāya nīyati,</div> </td> </tr> <tr> <td> <div class="G">Nārī sapaññā migamandalocanā;</div> </td> </tr> <tr> <td> <div class="G">Amhāka dhītā ahu sā kaniṭṭhikā,</div> </td> </tr> <tr> <td> <div class="G">Bhāgaḍḍhabhāgena sukhī pamodati.</div> </td> </tr> </table> </div>
</div>
<div class="q" id="p_19Pv_89"> <div class="divNumber">78.</div> <div class="p"> <table class="singleColumn"> <tr> <td> <div class="pN">89</div> <div class="G">Ete ca dānāni adaṁsu pubbe,</div> </td> </tr> <tr> <td> <div class="G">Pasannacittā samaṇabrāhmaṇānaṁ;</div> </td> </tr> <tr> <td> <div class="G">Mayaṁ pana maccharino ahumha,</div> </td> </tr> <tr> <td> <div class="G">Paribhāsakā samaṇabrāhmaṇānaṁ;</div> </td> </tr> <tr> <td> <div class="G">Ete ca datvā paricārayanti,</div> </td> </tr> <tr> <td> <div class="G">Mayañca sussāma naḷova chinno”ti.</div> </td> </tr> </table> </div>
</div>
<div class="q" id="p_19Pv_90"> <div class="divNumber">79.</div> <div class="p"> <table class="singleColumn"> <tr> <td> <div class="pN">90</div> <div class="G">“Kiṁ tumhākaṁ bhojanaṁ kiṁ sayānaṁ,</div> </td> </tr> <tr> <td> <div class="G">Kathañca yāpetha supāpadhammino;</div> </td> </tr> <tr> <td> <div class="G">Pahūtabhogesu anappakesu,</div> </td> </tr> <tr> <td> <div class="G">Sukhaṁ virādhāya dukkhajja pattā”ti.</div> </td> </tr> </table> </div>
</div>
<div class="q" id="p_19Pv_91"> <div class="divNumber">80.</div> <div class="p"> <table class="singleColumn"> <tr> <td> <div class="pN">91</div> <div class="G">“Aññamaññaṁ vadhitvāna,</div> </td> </tr> <tr> <td> <div class="G">pivāma pubbalohitaṁ;</div> </td> </tr> <tr> <td> <div class="G">Bahuṁ pitvā na dhātā homa,</div> </td> </tr> <tr> <td> <div class="G">nacchādimhase mayaṁ.</div> </td> </tr> </table> </div>
</div>
<div class="q" id="p_19Pv_92"> <div class="divNumber">81.</div> <div class="p"> <table class="singleColumn"> <tr> <td> <div class="pN">92</div> <div class="G">Icceva maccā paridevayanti,</div> </td> </tr> <tr> <td> <div class="G">Adāyakā pecca yamassa ṭhāyino;</div> </td> </tr> <tr> <td> <div class="G">Ye te vidicca adhigamma bhoge,</div> </td> </tr> <tr> <td> <div class="G">Na bhuñjare nāpi karonti puññaṁ.</div> </td> </tr> </table> </div>
</div>
<div class="q" id="p_19Pv_93"> <div class="divNumber">82.</div> <div class="p"> <table class="singleColumn"> <tr> <td> <div class="pN">93</div> <div class="G">Te khuppipāsūpagatā parattha,</div> </td> </tr> <tr> <td> <div class="G">Pacchā ciraṁ jhāyare ḍayhamānā;</div> </td> </tr> <tr> <td> <div class="G">Kammāni katvāna dukhudrāni,</div> </td> </tr> <tr> <td> <div class="G">Anubhonti dukkhaṁ kaṭukapphalāni.</div> </td> </tr> </table> </div>
</div>
<div class="q" id="p_19Pv_94"> <div class="divNumber">83.</div> <div class="p"> <table class="singleColumn"> <tr> <td> <div class="pN">94</div> <div class="G">Ittaraṁ hi dhanaṁ dhaññaṁ,</div> </td> </tr> <tr> <td> <div class="G">ittaraṁ idha jīvitaṁ;</div> </td> </tr> <tr> <td> <div class="G">Ittaraṁ ittarato ñatvā,</div> </td> </tr> <tr> <td> <div class="G">dīpaṁ kayirātha paṇḍito.</div> </td> </tr> </table> </div>
</div>
<div class="q" id="p_19Pv_95"> <div class="divNumber">84.</div> <div class="p"> <table class="singleColumn"> <tr> <td> <div class="pN">95</div> <div class="G">Ye te evaṁ pajānanti,</div> </td> </tr> <tr> <td> <div class="G">narā dhammassa kovidā;</div> </td> </tr> <tr> <td> <div class="G">Te dāne nappamajjanti,</div> </td> </tr> <tr> <td> <div class="G">sutvā arahataṁ vaco”ti.</div> </td> </tr> </table> </div>
</div>
<div class="CENTER" id="p_19Pv_96">
<span class="pN">96</span>Nāgapetavatthu ekādasamaṁ.</div>
</html>
