<html>
<div class="i">2.5.9 Atammayasutta</div>
<div class="h">Dutiyapaṇṇāsaka</div>
<div class="h">Ānisaṁsavagga</div>
<div class="h">Atammayasutta</div>
<div class="q" id="p_16A6_732"> <div class="divNumber">104.</div> <div class="p">
<span class="pN">732</span>“Cha, bhikkhave, ānisaṁse sampassamānena alameva bhikkhunā sabbadhammesu anodhiṁ karitvā anattasaññaṁ upaṭṭhāpetuṁ. Katame cha? Sabbaloke ca atammayo bhavissāmi, ahaṅkārā ca me uparujjhissanti, mamaṅkārā ca me uparujjhissanti, asādhāraṇena ca ñāṇena samannāgato bhavissāmi, hetu ca me sudiṭṭho bhavissati, hetusamuppannā ca dhammā. Ime kho, bhikkhave, cha ānisaṁse sampassamānena alameva bhikkhunā sabbadhammesu anodhiṁ karitvā anattasaññaṁ upaṭṭhāpetun”ti. </div>
</div>
<div class="CENTER" id="p_16A6_733">
<span class="pN">733</span>Navamaṁ.</div>
</html>
