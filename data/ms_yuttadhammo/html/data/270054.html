<html>
<div class="i">16.2.4 Catukkaniddesa</div>
<div class="h">Ñāṇavibhaṅga</div>
<div class="h">Niddesa</div>
<div class="h">Catukkaniddesa</div>
<div class="q" id="p_30Vbh_2501"> <div class="divNumber">793.</div> <div class="p">
<span class="pN">2501</span>Tattha katamaṁ kammassakatañāṇaṁ? “Atthi dinnaṁ, atthi yiṭṭhaṁ, atthi hutaṁ, atthi sukatadukkaṭānaṁ kammānaṁ phalaṁ vipāko, atthi ayaṁ loko, atthi paro loko, atthi mātā, atthi pitā, atthi sattā opapātikā, atthi loke samaṇabrāhmaṇā sammaggatā sammāpaṭipannā ye imañca lokaṁ parañca lokaṁ sayaṁ abhiññā sacchikatvā pavedentī”ti—  yā evarūpā paññā pajānanā…pe…  amoho dhammavicayo sammādiṭṭhi—  idaṁ vuccati “kammassakatañāṇaṁ”. Ṭhapetvā saccānulomikaṁ ñāṇaṁ, sabbāpi sāsavā kusalā paññā kammassakatañāṇaṁ. </div>
</div>
<div class="q" id="p_30Vbh_2502"> <div class="p">
<span class="pN">2502</span>Tattha katamaṁ saccānulomikaṁ ñāṇaṁ? “Rūpaṁ aniccan”ti vā vedanā…pe…  saññā…  saṅkhārā…  “viññāṇaṁ aniccan”ti vā yā evarūpī anulomikā khanti diṭṭhi ruci mudi pekkhā dhammanijjhānakkhanti—  idaṁ vuccati “saccānulomikaṁ ñāṇaṁ”. </div>
</div>
<div class="q" id="p_30Vbh_2503"> <div class="p">
<span class="pN">2503</span>Catūsu maggesu paññā maggasamaṅgissa ñāṇaṁ. </div>
</div>
<div class="q" id="p_30Vbh_2504"> <div class="p">
<span class="pN">2504</span>Catūsu phalesu paññā phalasamaṅgissa ñāṇaṁ. (1) </div>
</div>
<div class="q" id="p_30Vbh_2505"> <div class="divNumber">794.</div> <div class="p">
<span class="pN">2505</span>Maggasamaṅgissa ñāṇaṁ dukkhepetaṁ ñāṇaṁ, dukkhasamudayepetaṁ ñāṇaṁ, dukkhanirodhepetaṁ ñāṇaṁ, dukkhanirodhagāminiyā paṭipadāyapetaṁ ñāṇaṁ. </div>
</div>
<div class="q" id="p_30Vbh_2506"> <div class="p">
<span class="pN">2506</span>Tattha katamaṁ dukkhe ñāṇaṁ? Dukkhaṁ ārabbha yā uppajjati paññā pajānanā…pe…  amoho dhammavicayo sammādiṭṭhi—  idaṁ vuccati “dukkhe ñāṇaṁ”. </div>
</div>
<div class="q" id="p_30Vbh_2507"> <div class="p">
<span class="pN">2507</span>Dukkhasamudayaṁ ārabbha…pe…  dukkhanirodhaṁ ārabbha…pe…  dukkhanirodhagāminiṁ paṭipadaṁ ārabbha yā uppajjati paññā pajānanā…pe…  amoho dhammavicayo sammādiṭṭhi—  idaṁ vuccati “dukkhanirodhagāminiyā paṭipadāya ñāṇaṁ”. (2) </div>
</div>
<div class="q" id="p_30Vbh_2508"> <div class="divNumber">795.</div> <div class="p">
<span class="pN">2508</span>Kāmāvacarakusalābyākate paññā kāmāvacarā paññā, rūpāvacarakusalābyākate paññā rūpāvacarā paññā, arūpāvacarakusalābyākate paññā arūpāvacarā paññā, catūsu maggesu catūsu phalesu paññā apariyāpannā paññā. (3) </div>
</div>
<div class="q" id="p_30Vbh_2509"> <div class="divNumber">796.</div> <div class="p">
<span class="pN">2509</span>Tattha katamaṁ dhamme ñāṇaṁ? Catūsu maggesu catūsu phalesu paññā dhamme ñāṇaṁ. </div>
</div>
<div class="q" id="p_30Vbh_2510"> <div class="p">
<span class="pN">2510</span>So iminā dhammena ñātena diṭṭhena pattena viditena pariyogāḷhena atītānāgatena nayaṁ neti. “Ye hi keci atītamaddhānaṁ samaṇā vā brāhmaṇā vā dukkhaṁ abbhaññaṁsu, dukkhasamudayaṁ abbhaññaṁsu, dukkhanirodhaṁ abbhaññaṁsu, dukkhanirodhagāminiṁ paṭipadaṁ abbhaññaṁsu, imaññeva te dukkhaṁ abbhaññaṁsu, imaññeva te dukkhasamudayaṁ abbhaññaṁsu, imaññeva te dukkhanirodhaṁ abbhaññaṁsu, imaññeva te dukkhanirodhagāminiṁ paṭipadaṁ abbhaññaṁsu. Ye hi keci anāgatamaddhānaṁ samaṇā vā brāhmaṇā vā dukkhaṁ abhijānissanti, dukkhasamudayaṁ abhijānissanti, dukkhanirodhaṁ abhijānissanti, dukkhanirodhagāminiṁ paṭipadaṁ abhijānissanti, imaññeva te dukkhaṁ abhijānissanti, imaññeva te dukkhasamudayaṁ abhijānissanti, imaññeva te dukkhanirodhaṁ abhijānissanti, imaññeva te dukkhanirodhagāminiṁ paṭipadaṁ abhijānissantī”ti—  yā tattha paññā pajānanā…pe…  amoho dhammavicayo sammādiṭṭhi—  idaṁ vuccati “anvaye ñāṇaṁ”. </div>
</div>
<div class="q" id="p_30Vbh_2511"> <div class="p">
<span class="pN">2511</span>Tattha katamaṁ pariye ñāṇaṁ? Idha bhikkhu parasattānaṁ parapuggalānaṁ cetasā ceto paricca pajānāti. Sarāgaṁ vā cittaṁ “sarāgaṁ cittan”ti pajānāti, vītarāgaṁ vā cittaṁ “vītarāgaṁ cittan”ti pajānāti, sadosaṁ vā cittaṁ “sadosaṁ cittan”ti pajānāti, vītadosaṁ vā cittaṁ “vītadosaṁ cittan”ti pajānāti, samohaṁ vā cittaṁ “samohaṁ cittan”ti pajānāti, vītamohaṁ vā cittaṁ “vītamohaṁ cittan”ti pajānāti, saṁkhittaṁ vā cittaṁ “saṁkhittaṁ cittan”ti pajānāti, vikkhittaṁ vā cittaṁ “vikkhittaṁ cittan”ti pajānāti, mahaggataṁ vā cittaṁ “mahaggataṁ cittan”ti pajānāti, amahaggataṁ vā cittaṁ “amahaggataṁ cittan”ti pajānāti, sauttaraṁ vā cittaṁ “sauttaraṁ cittan”ti pajānāti, anuttaraṁ vā cittaṁ “anuttaraṁ cittan”ti pajānāti, samāhitaṁ vā cittaṁ “samāhitaṁ cittan”ti pajānāti, asamāhitaṁ vā cittaṁ “asamāhitaṁ cittan”ti pajānāti, vimuttaṁ vā cittaṁ “vimuttaṁ cittan”ti pajānāti, avimuttaṁ vā cittaṁ “avimuttaṁ cittan”ti pajānātīti—  yā tattha paññā pajānanā…pe…  amoho dhammavicayo sammādiṭṭhi—  idaṁ vuccati “pariye ñāṇaṁ”. </div>
</div>
<div class="q" id="p_30Vbh_2512"> <div class="p">
<span class="pN">2512</span>Ṭhapetvā dhamme ñāṇaṁ anvaye ñāṇaṁ pariye ñāṇaṁ, avasesā paññā sammutiñāṇaṁ. (4) </div>
</div>
<div class="q" id="p_30Vbh_2513"> <div class="divNumber">797.</div> <div class="p">
<span class="pN">2513</span>Tattha katamā paññā ācayāya no apacayāya? Kāmāvacarakusale paññā ācayāya no apacayāya. </div>
</div>
<div class="q" id="p_30Vbh_2514"> <div class="p">
<span class="pN">2514</span>Catūsu maggesu paññā apacayāya no ācayāya. </div>
</div>
<div class="q" id="p_30Vbh_2515"> <div class="p">
<span class="pN">2515</span>Rūpāvacarārūpāvacarakusale paññā ācayāya ceva apacayāya ca. </div>
</div>
<div class="q" id="p_30Vbh_2516"> <div class="p">
<span class="pN">2516</span>Avasesā paññā neva ācayāya no apacayāya. (5) </div>
</div>
<div class="q" id="p_30Vbh_2517"> <div class="divNumber">798.</div> <div class="p">
<span class="pN">2517</span>Tattha katamā paññā nibbidāya no paṭivedhāya? Yāya paññāya kāmesu vītarāgo hoti, na ca abhiññāyo paṭivijjhati na ca saccāni—  ayaṁ vuccati “paññā nibbidāya no paṭivedhāya”. </div>
</div>
<div class="q" id="p_30Vbh_2518"> <div class="p">
<span class="pN">2518</span>Sveva paññāya kāmesu vītarāgo samāno abhiññāyo paṭivijjhati na ca saccāni—  ayaṁ vuccati “paññā paṭivedhāya no nibbidāya”. </div>
</div>
<div class="q" id="p_30Vbh_2519"> <div class="p">
<span class="pN">2519</span>Catūsu maggesu paññā nibbidāya ceva paṭivedhāya ca. </div>
</div>
<div class="q" id="p_30Vbh_2520"> <div class="p">
<span class="pN">2520</span>Avasesā paññā neva nibbidāya no paṭivedhāya. (6) </div>
</div>
<div class="q" id="p_30Vbh_2521"> <div class="divNumber">799.</div> <div class="p">
<span class="pN">2521</span>Tattha katamā hānabhāginī paññā? Paṭhamassa jhānassa lābhiṁ kāmasahagatā saññāmanasikārā samudācaranti hānabhāginī paññā. </div>
</div>
<div class="q" id="p_30Vbh_2522"> <div class="p">
<span class="pN">2522</span>Tadanudhammatā sati santiṭṭhati ṭhitibhāginī paññā. </div>
</div>
<div class="q" id="p_30Vbh_2523"> <div class="p">
<span class="pN">2523</span>Avitakkasahagatā saññāmanasikārā samudācaranti visesabhāginī paññā. </div>
</div>
<div class="q" id="p_30Vbh_2524"> <div class="p">
<span class="pN">2524</span>Nibbidāsahagatā saññāmanasikārā samudācaranti virāgūpasañhitā nibbedhabhāginī paññā. Dutiyassa jhānassa lābhiṁ vitakkasahagatā saññāmanasikārā samudācaranti hānabhāginī paññā. Tadanudhammatā sati santiṭṭhati ṭhitibhāginī paññā. Upekkhāsahagatā saññāmanasikārā samudācaranti visesabhāginī paññā. Nibbidāsahagatā saññāmanasikārā samudācaranti virāgūpasañhitā nibbedhabhāginī paññā. Tatiyassa jhānassa lābhiṁ pītisukhasahagatā saññāmanasikārā samudācaranti hānabhāginī paññā. Tadanudhammatā sati santiṭṭhati ṭhitibhāginī paññā. Adukkhamasukhasahagatā saññāmanasikārā samudācaranti visesabhāginī paññā. Nibbidāsahagatā saññāmanasikārā samudācaranti virāgūpasañhitā nibbedhabhāginī paññā. Catutthassa jhānassa lābhiṁ upekkhāsahagatā saññāmanasikārā samudācaranti hānabhāginī paññā. Tadanudhammatā sati santiṭṭhati ṭhitibhāginī paññā. Ākāsānañcāyatanasahagatā saññāmanasikārā samudācaranti visesabhāginī paññā. Nibbidāsahagatā saññāmanasikārā samudācaranti virāgūpasañhitā nibbedhabhāginī paññā. Ākāsānañcāyatanassa lābhiṁ rūpasahagatā saññāmanasikārā samudācaranti hānabhāginī paññā. Tadanudhammatā sati santiṭṭhati ṭhitibhāginī paññā. Viññāṇañcāyatanasahagatā saññāmanasikārā samudācaranti visesabhāginī paññā. Nibbidāsahagatā saññāmanasikārā samudācaranti virāgūpasañhitā nibbedhabhāginī paññā. Viññāṇañcāyatanassa lābhiṁ ākāsānañcāyatanasahagatā saññāmanasikārā samudācaranti hānabhāginī paññā. Tadanudhammatā sati santiṭṭhati ṭhitibhāginī paññā. Ākiñcaññāyatanasahagatā saññāmanasikārā samudācaranti visesabhāginī paññā. Nibbidāsahagatā saññāmanasikārā samudācaranti virāgūpasañhitā nibbedhabhāginī paññā. Ākiñcaññāyatanassa lābhiṁ viññāṇañcāyatanasahagatā saññāmanasikārā samudācaranti hānabhāginī paññā. Tadanudhammatā sati santiṭṭhati ṭhitibhāginī paññā. Nevasaññānāsaññāyatanasahagatā saññāmanasikārā samudācaranti visesabhāginī paññā. Nibbidāsahagatā saññāmanasikārā samudācaranti virāgūpasañhitā nibbedhabhāginī paññā. (7) </div>
</div>
<div class="q" id="p_30Vbh_2525"> <div class="divNumber">800.</div> <div class="p">
<span class="pN">2525</span>Tattha katamā catasso paṭisambhidā? Atthapaṭisambhidā, dhammapaṭisambhidā, niruttipaṭisambhidā, paṭibhānapaṭisambhidā. Atthe ñāṇaṁ atthapaṭisambhidā, dhamme ñāṇaṁ dhammapaṭisambhidā, tatra dhammaniruttābhilāpe ñāṇaṁ niruttipaṭisambhidā, ñāṇesu ñāṇaṁ paṭibhānapaṭisambhidā. Imā catasso paṭisambhidā. (8) </div>
</div>
<div class="q" id="p_30Vbh_2526"> <div class="divNumber">801.</div> <div class="p">
<span class="pN">2526</span>Tattha katamā catasso paṭipadā? Dukkhapaṭipadā dandhābhiññā paññā, dukkhapaṭipadā khippābhiññā paññā, sukhapaṭipadā dandhābhiññā paññā, sukhapaṭipadā khippābhiññā paññā. </div>
</div>
<div class="q" id="p_30Vbh_2527"> <div class="p">
<span class="pN">2527</span>Tattha katamā dukkhapaṭipadā dandhābhiññā paññā? Kicchena kasirena samādhiṁ uppādentassa dandhaṁ taṇṭhānaṁ abhijānantassa yā uppajjati paññā pajānanā…pe…  amoho dhammavicayo sammādiṭṭhi—  ayaṁ vuccati “dukkhapaṭipadā dandhābhiññā paññā”. </div>
</div>
<div class="q" id="p_30Vbh_2528"> <div class="p">
<span class="pN">2528</span>Tattha katamā dukkhapaṭipadā khippābhiññā paññā? Kicchena kasirena samādhiṁ uppādentassa khippaṁ taṇṭhānaṁ abhijānantassa yā uppajjati paññā pajānanā…pe…  amoho dhammavicayo sammādiṭṭhi—  ayaṁ vuccati “dukkhapaṭipadā khippābhiññā paññā”. </div>
</div>
<div class="q" id="p_30Vbh_2529"> <div class="p">
<span class="pN">2529</span>Tattha katamā sukhapaṭipadā dandhābhiññā paññā? Akicchena akasirena samādhiṁ uppādentassa dandhaṁ taṇṭhānaṁ abhijānantassa yā uppajjati paññā pajānanā…pe…  amoho dhammavicayo sammādiṭṭhi—  ayaṁ vuccati “sukhapaṭipadā dandhābhiññā paññā”. </div>
</div>
<div class="q" id="p_30Vbh_2530"> <div class="p">
<span class="pN">2530</span>Tattha katamā sukhapaṭipadā khippābhiññā paññā? Akicchena akasirena samādhiṁ uppādentassa khippaṁ taṇṭhānaṁ abhijānantassa yā uppajjati paññā pajānanā…pe…  amoho dhammavicayo sammādiṭṭhi—  ayaṁ vuccati “sukhapaṭipadā khippābhiññā paññā”. Imā catasso paṭipadā. (9) </div>
</div>
<div class="q" id="p_30Vbh_2531"> <div class="divNumber">802.</div> <div class="p">
<span class="pN">2531</span>Tattha katamāni cattāri ārammaṇāni? Parittā parittārammaṇā paññā, parittā appamāṇārammaṇā paññā, appamāṇā parittārammaṇā paññā, appamāṇā appamāṇārammaṇā paññā. </div>
</div>
<div class="q" id="p_30Vbh_2532"> <div class="p">
<span class="pN">2532</span>Tattha katamā parittā parittārammaṇā paññā? Samādhissa na nikāmalābhissa ārammaṇaṁ thokaṁ pharantassa yā uppajjati paññā pajānanā…pe…  amoho dhammavicayo sammādiṭṭhi—  ayaṁ vuccati “parittā parittārammaṇā paññā”. </div>
</div>
<div class="q" id="p_30Vbh_2533"> <div class="p">
<span class="pN">2533</span>Tattha katamā parittā appamāṇārammaṇā paññā? Samādhissa na nikāmalābhissa ārammaṇaṁ vipulaṁ pharantassa yā uppajjati paññā pajānanā…pe…  amoho dhammavicayo sammādiṭṭhi—  ayaṁ vuccati “parittā appamāṇārammaṇā paññā”. </div>
</div>
<div class="q" id="p_30Vbh_2534"> <div class="p">
<span class="pN">2534</span>Tattha katamā appamāṇā parittārammaṇā paññā? Samādhissa nikāmalābhissa ārammaṇaṁ thokaṁ pharantassa yā uppajjati paññā pajānanā…pe…  amoho dhammavicayo sammādiṭṭhi—  ayaṁ vuccati “appamāṇā parittārammaṇā paññā”. </div>
</div>
<div class="q" id="p_30Vbh_2535"> <div class="p">
<span class="pN">2535</span>Tattha katamā appamāṇā appamāṇārammaṇā paññā? Samādhissa nikāmalābhissa ārammaṇaṁ vipulaṁ pharantassa yā uppajjati paññā pajānanā…pe…  amoho dhammavicayo sammādiṭṭhi—  ayaṁ vuccati “appamāṇā appamāṇārammaṇā paññā”. Imāni cattāri ārammaṇāni. (10) </div>
</div>
<div class="q" id="p_30Vbh_2536"> <div class="p">
<span class="pN">2536</span>Maggasamaṅgissa ñāṇaṁ jarāmaraṇepetaṁ ñāṇaṁ, jarāmaraṇasamudayepetaṁ ñāṇaṁ, jarāmaraṇanirodhepetaṁ ñāṇaṁ, jarāmaraṇanirodhagāminiyā paṭipadāyapetaṁ ñāṇaṁ. </div>
</div>
<div class="q" id="p_30Vbh_2537"> <div class="p">
<span class="pN">2537</span>Tattha katamaṁ jarāmaraṇe ñāṇaṁ? Jarāmaraṇaṁ ārabbha yā uppajjati paññā pajānanā…pe…  amoho dhammavicayo sammādiṭṭhi—  idaṁ vuccati “jarāmaraṇe ñāṇaṁ”. </div>
</div>
<div class="q" id="p_30Vbh_2538"> <div class="p">
<span class="pN">2538</span>Jarāmaraṇasamudayaṁ ārabbha…pe…  jarāmaraṇanirodhaṁ ārabbha…pe…  jarāmaraṇanirodhagāminiṁ paṭipadaṁ ārabbha yā uppajjati paññā pajānanā…pe…  amoho dhammavicayo sammādiṭṭhi—  idaṁ vuccati “jarāmaraṇanirodhagāminiyā paṭipadāya ñāṇaṁ”. (11) </div>
</div>
<div class="q" id="p_30Vbh_2539"> <div class="divNumber">803.</div> <div class="p">
<span class="pN">2539</span>Dhammasamaṅgissa ñāṇaṁ jātiyāpetaṁ ñāṇaṁ…pe…  bhavepetaṁ ñāṇaṁ…pe…  upādānepetaṁ ñāṇaṁ…pe…  taṇhāyapetaṁ ñāṇaṁ…pe…  vedanāyapetaṁ ñāṇaṁ…pe…  phassepetaṁ ñāṇaṁ…pe…  saḷāyatanepetaṁ ñāṇaṁ…pe…  nāmarūpepetaṁ ñāṇaṁ…pe…  viññāṇepetaṁ ñāṇaṁ…pe…  saṅkhāresupetaṁ ñāṇaṁ, saṅkhārasamudayepetaṁ ñāṇaṁ, saṅkhāranirodhepetaṁ ñāṇaṁ, saṅkhāranirodhagāminiyā paṭipadāyapetaṁ ñāṇaṁ. (12--21) </div>
</div>
<div class="q" id="p_30Vbh_2540"> <div class="p">
<span class="pN">2540</span>Tattha katamaṁ saṅkhāresu ñāṇaṁ? Saṅkhāre ārabbha yā uppajjati paññā pajānanā…pe…  amoho dhammavicayo sammādiṭṭhi—  idaṁ vuccati “saṅkhāresu ñāṇaṁ”. </div>
</div>
<div class="q" id="p_30Vbh_2541"> <div class="p">
<span class="pN">2541</span>Saṅkhārasamudayaṁ ārabbha…pe…  saṅkhāranirodhaṁ ārabbha…pe…  saṅkhāranirodhagāminiṁ paṭipadaṁ ārabbha yā uppajjati paññā pajānanā…pe…  amoho dhammavicayo sammādiṭṭhi—  idaṁ vuccati “saṅkhāranirodhagāminiyā paṭipadāya ñāṇaṁ”. (22--24) </div>
</div>
<div class="q" id="p_30Vbh_2542"> <div class="p">
<span class="pN">2542</span>Evaṁ catubbidhena ñāṇavatthu. </div>
</div>
<div class="CENTER" id="p_30Vbh_2543">
<span class="pN">2543</span>Catukkaṁ.</div>
</html>
