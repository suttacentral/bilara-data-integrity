<html>
<div class="i">1.1.2 Cetanākaraṇīyasutta</div>
<div class="h">Paṭhamapaṇṇāsaka</div>
<div class="h">Nissayavagga</div>
<div class="h">Cetanākaraṇīyasutta</div>
<div class="q" id="p_17A11_14"> <div class="divNumber">2.</div> <div class="p">
<span class="pN">14</span>“Sīlavato, bhikkhave, sīlasampannassa na cetanāya karaṇīyaṁ—  ‘avippaṭisāro me uppajjatū’ti. Dhammatā esā, bhikkhave, yaṁ sīlavato sīlasampannassa avippaṭisāro uppajjati. </div>
</div>
<div class="q" id="p_17A11_15"> <div class="p">
<span class="pN">15</span>Avippaṭisārissa, bhikkhave, na cetanāya karaṇīyaṁ—  ‘pāmojjaṁ me uppajjatū’ti. Dhammatā esā, bhikkhave, yaṁ avippaṭisārissa pāmojjaṁ uppajjati. </div>
</div>
<div class="q" id="p_17A11_16"> <div class="p">
<span class="pN">16</span>Pamuditassa, bhikkhave, na cetanāya karaṇīyaṁ—  ‘pīti me uppajjatū’ti. Dhammatā esā, bhikkhave, yaṁ pamuditassa pīti uppajjati. </div>
</div>
<div class="q" id="p_17A11_17"> <div class="p">
<span class="pN">17</span>Pītimanassa, bhikkhave, na cetanāya karaṇīyaṁ—  ‘kāyo me passambhatū’ti. Dhammatā esā, bhikkhave, yaṁ pītimanassa kāyo passambhati. </div>
</div>
<div class="q" id="p_17A11_18"> <div class="p">
<span class="pN">18</span>Passaddhakāyassa, bhikkhave, na cetanāya karaṇīyaṁ—  ‘sukhaṁ vediyāmī’ti. Dhammatā esā, bhikkhave, yaṁ passaddhakāyo sukhaṁ vediyati. </div>
</div>
<div class="q" id="p_17A11_19"> <div class="p">
<span class="pN">19</span>Sukhino, bhikkhave, na cetanāya karaṇīyaṁ—  ‘cittaṁ me samādhiyatū’ti. Dhammatā esā, bhikkhave, yaṁ sukhino cittaṁ samādhiyati. </div>
</div>
<div class="q" id="p_17A11_20"> <div class="p">
<span class="pN">20</span>Samāhitassa, bhikkhave, na cetanāya karaṇīyaṁ—  ‘yathābhūtaṁ jānāmi passāmī’ti. Dhammatā esā, bhikkhave, yaṁ samāhito yathābhūtaṁ jānāti passati. </div>
</div>
<div class="q" id="p_17A11_21"> <div class="p">
<span class="pN">21</span>Yathābhūtaṁ, bhikkhave, jānato passato na cetanāya karaṇīyaṁ—  ‘nibbindāmī’ti. Dhammatā esā, bhikkhave, yaṁ yathābhūtaṁ jānaṁ passaṁ nibbindati. </div>
</div>
<div class="q" id="p_17A11_22"> <div class="p">
<span class="pN">22</span>Nibbinnassa, bhikkhave, na cetanāya karaṇīyaṁ—  ‘virajjāmī’ti. Dhammatā esā, bhikkhave, yaṁ nibbinno virajjati. </div>
</div>
<div class="q" id="p_17A11_23"> <div class="p">
<span class="pN">23</span>Virattassa, bhikkhave, na cetanāya karaṇīyaṁ—  ‘vimuttiñāṇadassanaṁ sacchikaromī’ti. Dhammatā esā, bhikkhave, yaṁ viratto vimuttiñāṇadassanaṁ sacchikaroti. </div>
</div>
<div class="q" id="p_17A11_24"> <div class="p">
<span class="pN">24</span>Iti kho, bhikkhave, virāgo vimuttiñāṇadassanattho vimuttiñāṇadassanānisaṁso, nibbidā virāgatthā virāgānisaṁsā, yathābhūtañāṇadassanaṁ nibbidatthaṁ nibbidānisaṁsaṁ, samādhi yathābhūtañāṇadassanattho yathābhūtañāṇadassanānisaṁso, sukhaṁ samādhatthaṁ samādhānisaṁsaṁ, passaddhi sukhatthā sukhānisaṁsā, pīti passaddhatthā passaddhānisaṁsā, pāmojjaṁ pītatthaṁ pītānisaṁsaṁ, avippaṭisāro pāmojjattho pāmojjānisaṁso, kusalāni sīlāni avippaṭisāratthāni avippaṭisārānisaṁsāni. Iti kho, bhikkhave, dhammā dhamme abhisandenti, dhammā dhamme paripūrenti apārā pāraṁ gamanāyā”ti. </div>
</div>
<div class="CENTER" id="p_17A11_25">
<span class="pN">25</span>Dutiyaṁ.</div>
</html>
