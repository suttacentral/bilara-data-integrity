<html>
<div class="i">3.1 Kuṇḍalakesātherīapadāna</div>
<div class="h">Kuṇḍalakesīvagga</div>
<div class="h">Kuṇḍalakesātherīapadāna</div>
<div class="q" id="p_20Ap2_694"> <div class="divNumber">1.</div> <div class="p"> <table class="singleColumn"> <tr> <td> <div class="pN">694</div> <div class="G">“Padumuttaro nāma jino,</div> </td> </tr> <tr> <td> <div class="G">sabbadhammāna pāragū;</div> </td> </tr> <tr> <td> <div class="G">Ito satasahassamhi,</div> </td> </tr> <tr> <td> <div class="G">kappe uppajji nāyako.</div> </td> </tr> </table> </div>
</div>
<div class="q" id="p_20Ap2_695"> <div class="divNumber">2.</div> <div class="p"> <table class="singleColumn"> <tr> <td> <div class="pN">695</div> <div class="G">Tadāhaṁ haṁsavatiyaṁ,</div> </td> </tr> <tr> <td> <div class="G">jātā seṭṭhikule ahuṁ;</div> </td> </tr> <tr> <td> <div class="G">Nānāratanapajjote,</div> </td> </tr> <tr> <td> <div class="G">mahāsukhasamappitā.</div> </td> </tr> </table> </div>
</div>
<div class="q" id="p_20Ap2_696"> <div class="divNumber">3.</div> <div class="p"> <table class="singleColumn"> <tr> <td> <div class="pN">696</div> <div class="G">Upetvā taṁ mahāvīraṁ,</div> </td> </tr> <tr> <td> <div class="G">assosiṁ dhammadesanaṁ;</div> </td> </tr> <tr> <td> <div class="G">Tato jātappasādāhaṁ,</div> </td> </tr> <tr> <td> <div class="G">upesiṁ saraṇaṁ jinaṁ.</div> </td> </tr> </table> </div>
</div>
<div class="q" id="p_20Ap2_697"> <div class="divNumber">4.</div> <div class="p"> <table class="singleColumn"> <tr> <td> <div class="pN">697</div> <div class="G">Tadā mahākāruṇiko,</div> </td> </tr> <tr> <td> <div class="G">padumuttaranāmako;</div> </td> </tr> <tr> <td> <div class="G">Khippābhiññānamagganti,</div> </td> </tr> <tr> <td> <div class="G">ṭhapesi bhikkhuniṁ subhaṁ.</div> </td> </tr> </table> </div>
</div>
<div class="q" id="p_20Ap2_698"> <div class="divNumber">5.</div> <div class="p"> <table class="singleColumn"> <tr> <td> <div class="pN">698</div> <div class="G">Taṁ sutvā muditā hutvā,</div> </td> </tr> <tr> <td> <div class="G">dānaṁ datvā mahesino;</div> </td> </tr> <tr> <td> <div class="G">Nipacca sirasā pāde,</div> </td> </tr> <tr> <td> <div class="G">taṁ ṭhānamabhipatthayiṁ.</div> </td> </tr> </table> </div>
</div>
<div class="q" id="p_20Ap2_699"> <div class="divNumber">6.</div> <div class="p"> <table class="singleColumn"> <tr> <td> <div class="pN">699</div> <div class="G">Anumodi mahāvīro,</div> </td> </tr> <tr> <td> <div class="G">‘bhadde yaṁ tebhipatthitaṁ;</div> </td> </tr> <tr> <td> <div class="G">Samijjhissati taṁ sabbaṁ,</div> </td> </tr> <tr> <td> <div class="G">sukhinī hohi nibbutā.</div> </td> </tr> </table> </div>
</div>
<div class="q" id="p_20Ap2_700"> <div class="divNumber">7.</div> <div class="p"> <table class="singleColumn"> <tr> <td> <div class="pN">700</div> <div class="G">Satasahassito kappe,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap2_701"> <div class="divNumber">8.</div> <div class="p"> <table class="singleColumn"> <tr> <td> <div class="pN">701</div> <div class="G">Tassa dhammesu dāyādā,</div> </td> </tr> <tr> <td> <div class="G">orasā dhammanimmitā;</div> </td> </tr> <tr> <td> <div class="G">Bhaddākuṇḍalakesāti,</div> </td> </tr> <tr> <td> <div class="G">hessati satthu sāvikā’.</div> </td> </tr> </table> </div>
</div>
<div class="q" id="p_20Ap2_702"> <div class="divNumber">9.</div> <div class="p"> <table class="singleColumn"> <tr> <td> <div class="pN">702</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṁ dehaṁ,</div> </td> </tr> <tr> <td> <div class="G">tāvatiṁsamagacchahaṁ.</div> </td> </tr> </table> </div>
</div>
<div class="q" id="p_20Ap2_703"> <div class="divNumber">10.</div> <div class="p"> <table class="singleColumn"> <tr> <td> <div class="pN">703</div> <div class="G">Tato cutā yāmamagaṁ,</div> </td> </tr> <tr> <td> <div class="G">tatohaṁ tusitaṁ gatā;</div> </td> </tr> <tr> <td> <div class="G">Tato ca nimmānaratiṁ,</div> </td> </tr> <tr> <td> <div class="G">vasavattipuraṁ tato.</div> </td> </tr> </table> </div>
</div>
<div class="q" id="p_20Ap2_704"> <div class="divNumber">11.</div> <div class="p"> <table class="singleColumn"> <tr> <td> <div class="pN">704</div> <div class="G">Yattha yatthūpapajjāmi,</div> </td> </tr> <tr> <td> <div class="G">tassa kammassa vāhasā;</div> </td> </tr> <tr> <td> <div class="G">Tattha tattheva rājūnaṁ,</div> </td> </tr> <tr> <td> <div class="G">mahesittamakārayiṁ.</div> </td> </tr> </table> </div>
</div>
<div class="q" id="p_20Ap2_705"> <div class="divNumber">12.</div> <div class="p"> <table class="singleColumn"> <tr> <td> <div class="pN">705</div> <div class="G">Tato cutā manussesu,</div> </td> </tr> <tr> <td> <div class="G">rājūnaṁ cakkavattinaṁ;</div> </td> </tr> <tr> <td> <div class="G">Maṇḍalīnañca rājūnaṁ,</div> </td> </tr> <tr> <td> <div class="G">mahesittamakārayiṁ.</div> </td> </tr> </table> </div>
</div>
<div class="q" id="p_20Ap2_706"> <div class="divNumber">13.</div> <div class="p"> <table class="singleColumn"> <tr> <td> <div class="pN">706</div> <div class="G">Sampattiṁ anubhotvāna,</div> </td> </tr> <tr> <td> <div class="G">devesu mānusesu ca;</div> </td> </tr> <tr> <td> <div class="G">Sabbattha sukhitā hutvā,</div> </td> </tr> <tr> <td> <div class="G">nekakappesu saṁsariṁ.</div> </td> </tr> </table> </div>
</div>
<div class="q" id="p_20Ap2_707"> <div class="divNumber">14.</div> <div class="p"> <table class="singleColumn"> <tr> <td> <div class="pN">707</div> <div class="G">Imamhi bhaddake kappe,</div> </td> </tr> <tr> <td> <div class="G">brahmabandhu mahāyaso;</div> </td> </tr> <tr> <td> <div class="G">Kassapo nāma gottena,</div> </td> </tr> <tr> <td> <div class="G">uppajji vadataṁ varo.</div> </td> </tr> </table> </div>
</div>
<div class="q" id="p_20Ap2_708"> <div class="divNumber">15.</div> <div class="p"> <table class="singleColumn"> <tr> <td> <div class="pN">708</div> <div class="G">Upaṭṭhāko mahesissa,</div> </td> </tr> <tr> <td> <div class="G">tadā āsi narissaro;</div> </td> </tr> <tr> <td> <div class="G">Kāsirājā kikī nāma,</div> </td> </tr> <tr> <td> <div class="G">bārāṇasipuruttame.</div> </td> </tr> </table> </div>
</div>
<div class="q" id="p_20Ap2_709"> <div class="divNumber">16.</div> <div class="p"> <table class="singleColumn"> <tr> <td> <div class="pN">709</div> <div class="G">Tassa dhītā catutthāsiṁ,</div> </td> </tr> <tr> <td> <div class="G">bhikkhudāyīti vissutā;</div> </td> </tr> <tr> <td> <div class="G">Dhammaṁ sutvā jinaggassa,</div> </td> </tr> <tr> <td> <div class="G">pabbajjaṁ samarocayiṁ.</div> </td> </tr> </table> </div>
</div>
<div class="q" id="p_20Ap2_710"> <div class="divNumber">17.</div> <div class="p"> <table class="singleColumn"> <tr> <td> <div class="pN">710</div> <div class="G">Anujāni na no tāto,</div> </td> </tr> <tr> <td> <div class="G">agāreva tadā mayaṁ;</div> </td> </tr> <tr> <td> <div class="G">Vīsavassasahassāni,</div> </td> </tr> <tr> <td> <div class="G">vicarimha atanditā.</div> </td> </tr> </table> </div>
</div>
<div class="q" id="p_20Ap2_711"> <div class="divNumber">18.</div> <div class="p"> <table class="singleColumn"> <tr> <td> <div class="pN">711</div> <div class="G">Komāribrahmacariyaṁ,</div> </td> </tr> <tr> <td> <div class="G">rājakaññā sukhedhitā;</div> </td> </tr> <tr> <td> <div class="G">Buddhopaṭṭhānaniratā,</div> </td> </tr> <tr> <td> <div class="G">muditā satta dhītaro.</div> </td> </tr> </table> </div>
</div>
<div class="q" id="p_20Ap2_712"> <div class="divNumber">19.</div> <div class="p"> <table class="singleColumn"> <tr> <td> <div class="pN">712</div> <div class="G">Samaṇī samaṇaguttā ca,</div> </td> </tr> <tr> <td> <div class="G">bhikkhunī bhikkhudāyikā;</div> </td> </tr> <tr> <td> <div class="G">Dhammā ceva sudhammā ca,</div> </td> </tr> <tr> <td> <div class="G">sattamī saṁghadāyikā.</div> </td> </tr> </table> </div>
</div>
<div class="q" id="p_20Ap2_713"> <div class="divNumber">20.</div> <div class="p"> <table class="singleColumn"> <tr> <td> <div class="pN">713</div> <div class="G">Khemā uppalavaṇṇā ca,</div> </td> </tr> <tr> <td> <div class="G">paṭācārā ahaṁ tadā;</div> </td> </tr> <tr> <td> <div class="G">Kisāgotamī dhammadinnā,</div> </td> </tr> <tr> <td> <div class="G">visākhā hoti sattamī.</div> </td> </tr> </table> </div>
</div>
<div class="q" id="p_20Ap2_714"> <div class="divNumber">21.</div> <div class="p"> <table class="singleColumn"> <tr> <td> <div class="pN">714</div> <div class="G">Tehi kammehi sukatehi,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṁ dehaṁ,</div> </td> </tr> <tr> <td> <div class="G">tāvatiṁsamagacchahaṁ.</div> </td> </tr> </table> </div>
</div>
<div class="q" id="p_20Ap2_715"> <div class="divNumber">22.</div> <div class="p"> <table class="singleColumn"> <tr> <td> <div class="pN">715</div> <div class="G">Pacchime ca bhave dāni,</div> </td> </tr> <tr> <td> <div class="G">giribbajapuruttame;</div> </td> </tr> <tr> <td> <div class="G">Jātā seṭṭhikule phīte,</div> </td> </tr> <tr> <td> <div class="G">yadāhaṁ yobbane ṭhitā.</div> </td> </tr> </table> </div>
</div>
<div class="q" id="p_20Ap2_716"> <div class="divNumber">23.</div> <div class="p"> <table class="singleColumn"> <tr> <td> <div class="pN">716</div> <div class="G">Coraṁ vadhatthaṁ nīyantaṁ,</div> </td> </tr> <tr> <td> <div class="G">disvā rattā tahiṁ ahaṁ;</div> </td> </tr> <tr> <td> <div class="G">Pitā me taṁ sahassena,</div> </td> </tr> <tr> <td> <div class="G">mocayitvā vadhā tato.</div> </td> </tr> </table> </div>
</div>
<div class="q" id="p_20Ap2_717"> <div class="divNumber">24.</div> <div class="p"> <table class="singleColumn"> <tr> <td> <div class="pN">717</div> <div class="G">Adāsi tassa maṁ tāto,</div> </td> </tr> <tr> <td> <div class="G">viditvāna manaṁ mama;</div> </td> </tr> <tr> <td> <div class="G">Tassāhamāsiṁ visaṭṭhā,</div> </td> </tr> <tr> <td> <div class="G">atīva dayitā hitā.</div> </td> </tr> </table> </div>
</div>
<div class="q" id="p_20Ap2_718"> <div class="divNumber">25.</div> <div class="p"> <table class="singleColumn"> <tr> <td> <div class="pN">718</div> <div class="G">So me bhūsanalobhena,</div> </td> </tr> <tr> <td> <div class="G">balimajjhāsayo diso;</div> </td> </tr> <tr> <td> <div class="G">Corappapātaṁ netvāna,</div> </td> </tr> <tr> <td> <div class="G">pabbataṁ cetayī vadhaṁ.</div> </td> </tr> </table> </div>
</div>
<div class="q" id="p_20Ap2_719"> <div class="divNumber">26.</div> <div class="p"> <table class="singleColumn"> <tr> <td> <div class="pN">719</div> <div class="G">Tadāhaṁ paṇamitvāna,</div> </td> </tr> <tr> <td> <div class="G">sattukaṁ sukatañjalī;</div> </td> </tr> <tr> <td> <div class="G">Rakkhantī attano pāṇaṁ,</div> </td> </tr> <tr> <td> <div class="G">idaṁ vacanamabraviṁ.</div> </td> </tr> </table> </div>
</div>
<div class="q" id="p_20Ap2_720"> <div class="divNumber">27.</div> <div class="p"> <table class="singleColumn"> <tr> <td> <div class="pN">720</div> <div class="G">‘Idaṁ suvaṇṇakeyūraṁ,</div> </td> </tr> <tr> <td> <div class="G">muttā veḷuriyā bahū;</div> </td> </tr> <tr> <td> <div class="G">Sabbaṁ harassu bhaddante,</div> </td> </tr> <tr> <td> <div class="G">mañca dāsīti sāvaya’.</div> </td> </tr> </table> </div>
</div>
<div class="q" id="p_20Ap2_721"> <div class="divNumber">28.</div> <div class="p"> <table class="singleColumn"> <tr> <td> <div class="pN">721</div> <div class="G">‘Oropayassu kalyāṇī,</div> </td> </tr> <tr> <td> <div class="G">mā bāḷhaṁ paridevasi;</div> </td> </tr> <tr> <td> <div class="G">Na cāhaṁ abhijānāmi,</div> </td> </tr> <tr> <td> <div class="G">ahantvā dhanamābhataṁ’.</div> </td> </tr> </table> </div>
</div>
<div class="q" id="p_20Ap2_722"> <div class="divNumber">29.</div> <div class="p"> <table class="singleColumn"> <tr> <td> <div class="pN">722</div> <div class="G">‘Yato sarāmi attānaṁ,</div> </td> </tr> <tr> <td> <div class="G">yato pattosmi viññutaṁ;</div> </td> </tr> <tr> <td> <div class="G">Na cāhaṁ abhijānāmi,</div> </td> </tr> <tr> <td> <div class="G">aññaṁ piyataraṁ tayā.</div> </td> </tr> </table> </div>
</div>
<div class="q" id="p_20Ap2_723"> <div class="divNumber">30.</div> <div class="p"> <table class="singleColumn"> <tr> <td> <div class="pN">723</div> <div class="G">Ehi taṁ upagūhissaṁ,</div> </td> </tr> <tr> <td> <div class="G">katvāna taṁ padakkhiṇaṁ;</div> </td> </tr> <tr> <td> <div class="G">Na ca dāni puno atthi,</div> </td> </tr> <tr> <td> <div class="G">mama tuyhañca saṅgamo’.</div> </td> </tr> </table> </div>
</div>
<div class="q" id="p_20Ap2_724"> <div class="divNumber">31.</div> <div class="p"> <table class="singleColumn"> <tr> <td> <div class="pN">724</div> <div class="G">‘Na hi sabbesu ṭhānesu,</div> </td> </tr> <tr> <td> <div class="G">puriso hoti paṇḍito;</div> </td> </tr> <tr> <td> <div class="G">Itthīpi paṇḍitā hoti,</div> </td> </tr> <tr> <td> <div class="G">tattha tattha vicakkhaṇā.</div> </td> </tr> </table> </div>
</div>
<div class="q" id="p_20Ap2_725"> <div class="divNumber">32.</div> <div class="p"> <table class="singleColumn"> <tr> <td> <div class="pN">725</div> <div class="G">Na hi sabbesu ṭhānesu,</div> </td> </tr> <tr> <td> <div class="G">puriso hoti paṇḍito;</div> </td> </tr> <tr> <td> <div class="G">Itthīpi paṇḍitā hoti,</div> </td> </tr> <tr> <td> <div class="G">lahuṁ atthavicintikā’.</div> </td> </tr> </table> </div>
</div>
<div class="q" id="p_20Ap2_726"> <div class="divNumber">33.</div> <div class="p"> <table class="singleColumn"> <tr> <td> <div class="pN">726</div> <div class="G">Lahuñca vata khippañca,</div> </td> </tr> <tr> <td> <div class="G">nikaṭṭhe samacetayiṁ;</div> </td> </tr> <tr> <td> <div class="G">Migaṁ uṇṇā yathā evaṁ,</div> </td> </tr> <tr> <td> <div class="G">tadāhaṁ sattukaṁ vadhiṁ.</div> </td> </tr> </table> </div>
</div>
<div class="q" id="p_20Ap2_727"> <div class="divNumber">34.</div> <div class="p"> <table class="singleColumn"> <tr> <td> <div class="pN">727</div> <div class="G">Yo ca uppatitaṁ atthaṁ,</div> </td> </tr> <tr> <td> <div class="G">na khippamanubujjhati;</div> </td> </tr> <tr> <td> <div class="G">So haññate mandamati,</div> </td> </tr> <tr> <td> <div class="G">corova girigabbhare.</div> </td> </tr> </table> </div>
</div>
<div class="q" id="p_20Ap2_728"> <div class="divNumber">35.</div> <div class="p"> <table class="singleColumn"> <tr> <td> <div class="pN">728</div> <div class="G">Yo ca uppatitaṁ atthaṁ,</div> </td> </tr> <tr> <td> <div class="G">khippameva nibodhati;</div> </td> </tr> <tr> <td> <div class="G">Muccate sattusambādhā,</div> </td> </tr> <tr> <td> <div class="G">tadāhaṁ sattukā yathā.</div> </td> </tr> </table> </div>
</div>
<div class="q" id="p_20Ap2_729"> <div class="divNumber">36.</div> <div class="p"> <table class="singleColumn"> <tr> <td> <div class="pN">729</div> <div class="G">Tadāhaṁ pātayitvāna,</div> </td> </tr> <tr> <td> <div class="G">giriduggamhi sattukaṁ;</div> </td> </tr> <tr> <td> <div class="G">Santikaṁ setavatthānaṁ,</div> </td> </tr> <tr> <td> <div class="G">upetvā pabbajiṁ ahaṁ.</div> </td> </tr> </table> </div>
</div>
<div class="q" id="p_20Ap2_730"> <div class="divNumber">37.</div> <div class="p"> <table class="singleColumn"> <tr> <td> <div class="pN">730</div> <div class="G">Saṇḍāsena ca kese me,</div> </td> </tr> <tr> <td> <div class="G">luñcitvā sabbaso tadā;</div> </td> </tr> <tr> <td> <div class="G">Pabbajitvāna samayaṁ,</div> </td> </tr> <tr> <td> <div class="G">ācikkhiṁsu nirantaraṁ.</div> </td> </tr> </table> </div>
</div>
<div class="q" id="p_20Ap2_731"> <div class="divNumber">38.</div> <div class="p"> <table class="singleColumn"> <tr> <td> <div class="pN">731</div> <div class="G">Tato taṁ uggahetvāhaṁ,</div> </td> </tr> <tr> <td> <div class="G">nisīditvāna ekikā;</div> </td> </tr> <tr> <td> <div class="G">Samayaṁ taṁ vicintesiṁ,</div> </td> </tr> <tr> <td> <div class="G">suvāno mānusaṁ karaṁ.</div> </td> </tr> </table> </div>
</div>
<div class="q" id="p_20Ap2_732"> <div class="divNumber">39.</div> <div class="p"> <table class="singleColumn"> <tr> <td> <div class="pN">732</div> <div class="G">Chinnaṁ gayha samīpe me,</div> </td> </tr> <tr> <td> <div class="G">pātayitvā apakkami;</div> </td> </tr> <tr> <td> <div class="G">Disvā nimittamalabhiṁ,</div> </td> </tr> <tr> <td> <div class="G">hatthaṁ taṁ puḷavākulaṁ.</div> </td> </tr> </table> </div>
</div>
<div class="q" id="p_20Ap2_733"> <div class="divNumber">40.</div> <div class="p"> <table class="singleColumn"> <tr> <td> <div class="pN">733</div> <div class="G">Tato uṭṭhāya saṁviggā,</div> </td> </tr> <tr> <td> <div class="G">apucchiṁ sahadhammike;</div> </td> </tr> <tr> <td> <div class="G">Te avocuṁ ‘vijānanti,</div> </td> </tr> <tr> <td> <div class="G">taṁ atthaṁ sakyabhikkhavo’.</div> </td> </tr> </table> </div>
</div>
<div class="q" id="p_20Ap2_734"> <div class="divNumber">41.</div> <div class="p"> <table class="singleColumn"> <tr> <td> <div class="pN">734</div> <div class="G">Sāhaṁ tamatthaṁ pucchissaṁ,</div> </td> </tr> <tr> <td> <div class="G">upetvā buddhasāvake;</div> </td> </tr> <tr> <td> <div class="G">Te mamādāya gacchiṁsu,</div> </td> </tr> <tr> <td> <div class="G">buddhaseṭṭhassa santikaṁ.</div> </td> </tr> </table> </div>
</div>
<div class="q" id="p_20Ap2_735"> <div class="divNumber">42.</div> <div class="p"> <table class="singleColumn"> <tr> <td> <div class="pN">735</div> <div class="G">So me dhammamadesesi,</div> </td> </tr> <tr> <td> <div class="G">khandhāyatanadhātuyo;</div> </td> </tr> <tr> <td> <div class="G">Asubhāniccadukkhāti,</div> </td> </tr> <tr> <td> <div class="G">anattāti ca nāyako.</div> </td> </tr> </table> </div>
</div>
<div class="q" id="p_20Ap2_736"> <div class="divNumber">43.</div> <div class="p"> <table class="singleColumn"> <tr> <td> <div class="pN">736</div> <div class="G">Tassa dhammaṁ suṇitvāhaṁ,</div> </td> </tr> <tr> <td> <div class="G">dhammacakkhuṁ visodhayiṁ;</div> </td> </tr> <tr> <td> <div class="G">Tato viññātasaddhammā,</div> </td> </tr> <tr> <td> <div class="G">pabbajjaṁ upasampadaṁ.</div> </td> </tr> </table> </div>
</div>
<div class="q" id="p_20Ap2_737"> <div class="divNumber">44.</div> <div class="p"> <table class="singleColumn"> <tr> <td> <div class="pN">737</div> <div class="G">Āyācito tadā āha,</div> </td> </tr> <tr> <td> <div class="G">‘ehi bhadde’ti nāyako;</div> </td> </tr> <tr> <td> <div class="G">Tadāhaṁ upasampannā,</div> </td> </tr> <tr> <td> <div class="G">parittaṁ toyamaddasaṁ.</div> </td> </tr> </table> </div>
</div>
<div class="q" id="p_20Ap2_738"> <div class="divNumber">45.</div> <div class="p"> <table class="singleColumn"> <tr> <td> <div class="pN">738</div> <div class="G">Pādapakkhālanenāhaṁ,</div> </td> </tr> <tr> <td> <div class="G">ñatvā saudayabbayaṁ;</div> </td> </tr> <tr> <td> <div class="G">Tathā sabbepi saṅkhāre,</div> </td> </tr> <tr> <td> <div class="G">īdisaṁ cintayiṁ tadā.</div> </td> </tr> </table> </div>
</div>
<div class="q" id="p_20Ap2_739"> <div class="divNumber">46.</div> <div class="p"> <table class="singleColumn"> <tr> <td> <div class="pN">739</div> <div class="G">Tato cittaṁ vimucci me,</div> </td> </tr> <tr> <td> <div class="G">anupādāya sabbaso;</div> </td> </tr> <tr> <td> <div class="G">Khippābhiññānamaggaṁ me,</div> </td> </tr> <tr> <td> <div class="G">tadā paññāpayī jino.</div> </td> </tr> </table> </div>
</div>
<div class="q" id="p_20Ap2_740"> <div class="divNumber">47.</div> <div class="p"> <table class="singleColumn"> <tr> <td> <div class="pN">740</div> <div class="G">Iddhīsu ca vasī homi,</div> </td> </tr> <tr> <td> <div class="G">dibbāya sotadhātuyā;</div> </td> </tr> <tr> <td> <div class="G">Paracittāni jānāmi,</div> </td> </tr> <tr> <td> <div class="G">satthusāsanakārikā.</div> </td> </tr> </table> </div>
</div>
<div class="q" id="p_20Ap2_741"> <div class="divNumber">48.</div> <div class="p"> <table class="singleColumn"> <tr> <td> <div class="pN">741</div> <div class="G">Pubbenivāsaṁ jānāmi,</div> </td> </tr> <tr> <td> <div class="G">dibbacakkhu visodhitaṁ;</div> </td> </tr> <tr> <td> <div class="G">Khepetvā āsave sabbe,</div> </td> </tr> <tr> <td> <div class="G">visuddhāsiṁ sunimmalā.</div> </td> </tr> </table> </div>
</div>
<div class="q" id="p_20Ap2_742"> <div class="divNumber">49.</div> <div class="p"> <table class="singleColumn"> <tr> <td> <div class="pN">742</div> <div class="G">Pariciṇṇo mayā satthā,</div> </td> </tr> <tr> <td> <div class="G">kataṁ buddhassa sāsanaṁ;</div> </td> </tr> <tr> <td> <div class="G">Ohito garuko bhāro,</div> </td> </tr> <tr> <td> <div class="G">bhavanetti samūhatā.</div> </td> </tr> </table> </div>
</div>
<div class="q" id="p_20Ap2_743"> <div class="divNumber">50.</div> <div class="p"> <table class="singleColumn"> <tr> <td> <div class="pN">743</div> <div class="G">Yassatthāya pabbajitā,</div> </td> </tr> <tr> <td> <div class="G">agārasmānagāriyaṁ;</div> </td> </tr> <tr> <td> <div class="G">So me attho anuppatto,</div> </td> </tr> <tr> <td> <div class="G">sabbasaṁyojanakkhayo.</div> </td> </tr> </table> </div>
</div>
<div class="q" id="p_20Ap2_744"> <div class="divNumber">51.</div> <div class="p"> <table class="singleColumn"> <tr> <td> <div class="pN">744</div> <div class="G">Atthadhammaniruttīsu,</div> </td> </tr> <tr> <td> <div class="G">paṭibhāne tatheva ca;</div> </td> </tr> <tr> <td> <div class="G">Ñāṇaṁ me vimalaṁ suddhaṁ,</div> </td> </tr> <tr> <td> <div class="G">buddhaseṭṭhassa sāsane.</div> </td> </tr> </table> </div>
</div>
<div class="q" id="p_20Ap2_745"> <div class="divNumber">52.</div> <div class="p"> <table class="singleColumn"> <tr> <td> <div class="pN">745</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">bhavā sabbe samūhatā;</div> </td> </tr> <tr> <td> <div class="G">Nāgīva bandhanaṁ chetvā,</div> </td> </tr> <tr> <td> <div class="G">viharāmi anāsavā.</div> </td> </tr> </table> </div>
</div>
<div class="q" id="p_20Ap2_746"> <div class="divNumber">53.</div> <div class="p"> <table class="singleColumn"> <tr> <td> <div class="pN">746</div> <div class="G">Svāgataṁ vata me āsi,</div> </td> </tr> <tr> <td> <div class="G">mama buddhassa santike;</div> </td> </tr> <tr> <td> <div class="G">Tisso vijjā anuppattā,</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap2_747"> <div class="divNumber">54.</div> <div class="p"> <table class="singleColumn"> <tr> <td> <div class="pN">747</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap2_748"> <div class="p">
<span class="pN">748</span>Itthaṁ sudaṁ bhaddākuṇḍalakesā bhikkhunī imā gāthāyo abhāsitthāti. </div>
</div>
<div class="CENTER" id="p_20Ap2_749">
<span class="pN">749</span>Kuṇḍalakesātheriyāpadānaṁ paṭhamaṁ.</div>
</html>
