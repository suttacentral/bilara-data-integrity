<html>
<div class="i">13.4 Sundarītherīgāthā</div>
<div class="h">Vīsatinipāta</div>
<div class="h">Sundarītherīgāthā</div>
<div class="q" id="p_19Th2_394"> <div class="divNumber">313.</div> <div class="p"> <table class="singleColumn"> <tr> <td> <div class="pN">394</div> <div class="G">“Petāni bhoti puttāni,</div> </td> </tr> <tr> <td> <div class="G">khādamānā tuvaṁ pure;</div> </td> </tr> <tr> <td> <div class="G">Tuvaṁ divā ca ratto ca,</div> </td> </tr> <tr> <td> <div class="G">atīva paritappasi.</div> </td> </tr> </table> </div>
</div>
<div class="q" id="p_19Th2_395"> <div class="divNumber">314.</div> <div class="p"> <table class="singleColumn"> <tr> <td> <div class="pN">395</div> <div class="G">Sājja sabbāni khāditvā,</div> </td> </tr> <tr> <td> <div class="G">sataputtāni brāhmaṇī;</div> </td> </tr> <tr> <td> <div class="G">Vāseṭṭhi kena vaṇṇena,</div> </td> </tr> <tr> <td> <div class="G">na bāḷhaṁ paritappasi”.</div> </td> </tr> </table> </div>
</div>
<div class="q" id="p_19Th2_396"> <div class="divNumber">315.</div> <div class="p"> <table class="singleColumn"> <tr> <td> <div class="pN">396</div> <div class="G">“Bahūni puttasatāni,</div> </td> </tr> <tr> <td> <div class="G">ñātisaṅghasatāni ca;</div> </td> </tr> <tr> <td> <div class="G">Khāditāni atītaṁse,</div> </td> </tr> <tr> <td> <div class="G">mama tuyhañca brāhmaṇa.</div> </td> </tr> </table> </div>
</div>
<div class="q" id="p_19Th2_397"> <div class="divNumber">316.</div> <div class="p"> <table class="singleColumn"> <tr> <td> <div class="pN">397</div> <div class="G">Sāhaṁ nissaraṇaṁ ñatvā,</div> </td> </tr> <tr> <td> <div class="G">jātiyā maraṇassa ca;</div> </td> </tr> <tr> <td> <div class="G">Na socāmi na rodāmi,</div> </td> </tr> <tr> <td> <div class="G">na cāpi paritappayiṁ”.</div> </td> </tr> </table> </div>
</div>
<div class="q" id="p_19Th2_398"> <div class="divNumber">317.</div> <div class="p"> <table class="singleColumn"> <tr> <td> <div class="pN">398</div> <div class="G">“Abbhutaṁ vata vāseṭṭhi,</div> </td> </tr> <tr> <td> <div class="G">vācaṁ bhāsasi edisiṁ;</div> </td> </tr> <tr> <td> <div class="G">Kassa tvaṁ dhammamaññāya,</div> </td> </tr> <tr> <td> <div class="G">giraṁ bhāsasi edisiṁ”.</div> </td> </tr> </table> </div>
</div>
<div class="q" id="p_19Th2_399"> <div class="divNumber">318.</div> <div class="p"> <table class="singleColumn"> <tr> <td> <div class="pN">399</div> <div class="G">“Esa brāhmaṇa sambuddho,</div> </td> </tr> <tr> <td> <div class="G">nagaraṁ mithilaṁ pati;</div> </td> </tr> <tr> <td> <div class="G">Sabbadukkhappahānāya,</div> </td> </tr> <tr> <td> <div class="G">dhammaṁ desesi pāṇinaṁ.</div> </td> </tr> </table> </div>
</div>
<div class="q" id="p_19Th2_400"> <div class="divNumber">319.</div> <div class="p"> <table class="singleColumn"> <tr> <td> <div class="pN">400</div> <div class="G">Tassa brahme arahato,</div> </td> </tr> <tr> <td> <div class="G">dhammaṁ sutvā nirūpadhiṁ;</div> </td> </tr> <tr> <td> <div class="G">Tattha viññātasaddhammā,</div> </td> </tr> <tr> <td> <div class="G">puttasokaṁ byapānudiṁ”.</div> </td> </tr> </table> </div>
</div>
<div class="q" id="p_19Th2_401"> <div class="divNumber">320.</div> <div class="p"> <table class="singleColumn"> <tr> <td> <div class="pN">401</div> <div class="G">“So ahampi gamissāmi,</div> </td> </tr> <tr> <td> <div class="G">nagaraṁ mithilaṁ pati;</div> </td> </tr> <tr> <td> <div class="G">Appeva maṁ so bhagavā,</div> </td> </tr> <tr> <td> <div class="G">sabbadukkhā pamocaye”.</div> </td> </tr> </table> </div>
</div>
<div class="q" id="p_19Th2_402"> <div class="divNumber">321.</div> <div class="p"> <table class="singleColumn"> <tr> <td> <div class="pN">402</div> <div class="G">Addasa brāhmaṇo buddhaṁ,</div> </td> </tr> <tr> <td> <div class="G">vippamuttaṁ nirūpadhiṁ;</div> </td> </tr> <tr> <td> <div class="G">Svassa dhammamadesesi,</div> </td> </tr> <tr> <td> <div class="G">muni dukkhassa pāragū.</div> </td> </tr> </table> </div>
</div>
<div class="q" id="p_19Th2_403"> <div class="divNumber">322.</div> <div class="p"> <table class="singleColumn"> <tr> <td> <div class="pN">403</div> <div class="G">Dukkhaṁ dukkhasamuppādaṁ,</div> </td> </tr> <tr> <td> <div class="G">dukkhassa ca atikkamaṁ;</div> </td> </tr> <tr> <td> <div class="G">Ariyaṁ caṭṭhaṅgikaṁ maggaṁ,</div> </td> </tr> <tr> <td> <div class="G">dukkhūpasamagāminaṁ.</div> </td> </tr> </table> </div>
</div>
<div class="q" id="p_19Th2_404"> <div class="divNumber">323.</div> <div class="p"> <table class="singleColumn"> <tr> <td> <div class="pN">404</div> <div class="G">Tattha viññātasaddhammo,</div> </td> </tr> <tr> <td> <div class="G">pabbajjaṁ samarocayi;</div> </td> </tr> <tr> <td> <div class="G">Sujāto tīhi rattīhi,</div> </td> </tr> <tr> <td> <div class="G">tisso vijjā aphassayi.</div> </td> </tr> </table> </div>
</div>
<div class="q" id="p_19Th2_405"> <div class="divNumber">324.</div> <div class="p"> <table class="singleColumn"> <tr> <td> <div class="pN">405</div> <div class="G">“Ehi sārathi gacchāhi,</div> </td> </tr> <tr> <td> <div class="G">rathaṁ niyyādayāhimaṁ;</div> </td> </tr> <tr> <td> <div class="G">Ārogyaṁ brāhmaṇiṁ vajja,</div> </td> </tr> <tr> <td> <div class="G">‘pabbaji dāni brāhmaṇo;</div> </td> </tr> <tr> <td> <div class="G">Sujāto tīhi rattīhi,</div> </td> </tr> <tr> <td> <div class="G">tisso vijjā aphassayi’”.</div> </td> </tr> </table> </div>
</div>
<div class="q" id="p_19Th2_406"> <div class="divNumber">325.</div> <div class="p"> <table class="singleColumn"> <tr> <td> <div class="pN">406</div> <div class="G">Tato ca rathamādāya,</div> </td> </tr> <tr> <td> <div class="G">sahassañcāpi sārathi;</div> </td> </tr> <tr> <td> <div class="G">Ārogyaṁ brāhmaṇiṁvoca,</div> </td> </tr> <tr> <td> <div class="G">“pabbaji dāni brāhmaṇo;</div> </td> </tr> <tr> <td> <div class="G">Sujāto tīhi rattīhi,</div> </td> </tr> <tr> <td> <div class="G">tisso vijjā aphassayi”.</div> </td> </tr> </table> </div>
</div>
<div class="q" id="p_19Th2_407"> <div class="divNumber">326.</div> <div class="p"> <table class="singleColumn"> <tr> <td> <div class="pN">407</div> <div class="G">“Etañcāhaṁ assarathaṁ,</div> </td> </tr> <tr> <td> <div class="G">sahassañcāpi sārathi;</div> </td> </tr> <tr> <td> <div class="G">Tevijjaṁ brāhmaṇaṁ sutvā,</div> </td> </tr> <tr> <td> <div class="G">puṇṇapattaṁ dadāmi te”.</div> </td> </tr> </table> </div>
</div>
<div class="q" id="p_19Th2_408"> <div class="divNumber">327.</div> <div class="p"> <table class="singleColumn"> <tr> <td> <div class="pN">408</div> <div class="G">“Tuyheva hotvassaratho,</div> </td> </tr> <tr> <td> <div class="G">sahassañcāpi brāhmaṇi;</div> </td> </tr> <tr> <td> <div class="G">Ahampi pabbajissāmi,</div> </td> </tr> <tr> <td> <div class="G">varapaññassa santike”.</div> </td> </tr> </table> </div>
</div>
<div class="q" id="p_19Th2_409"> <div class="divNumber">328.</div> <div class="p"> <table class="singleColumn"> <tr> <td> <div class="pN">409</div> <div class="G">“Hatthī gavassaṁ maṇikuṇḍalañca,</div> </td> </tr> <tr> <td> <div class="G">Phītañcimaṁ gahavibhavaṁ pahāya;</div> </td> </tr> <tr> <td> <div class="G">Pitā pabbajito tuyhaṁ,</div> </td> </tr> <tr> <td> <div class="G">Bhuñja bhogāni sundarī;</div> </td> </tr> <tr> <td> <div class="G">Tuvaṁ dāyādikā kule”.</div> </td> </tr> </table> </div>
</div>
<div class="q" id="p_19Th2_410"> <div class="divNumber">329.</div> <div class="p"> <table class="singleColumn"> <tr> <td> <div class="pN">410</div> <div class="G">“Hatthī gavassaṁ maṇikuṇḍalañca,</div> </td> </tr> <tr> <td> <div class="G">Rammaṁ cimaṁ gahavibhavaṁ pahāya;</div> </td> </tr> <tr> <td> <div class="G">Pitā pabbajito mayhaṁ,</div> </td> </tr> <tr> <td> <div class="G">Puttasokena aṭṭito;</div> </td> </tr> <tr> <td> <div class="G">Ahampi pabbajissāmi,</div> </td> </tr> <tr> <td> <div class="G">Bhātusokena aṭṭitā”.</div> </td> </tr> </table> </div>
</div>
<div class="q" id="p_19Th2_411"> <div class="divNumber">330.</div> <div class="p"> <table class="singleColumn"> <tr> <td> <div class="pN">411</div> <div class="G">“So te ijjhatu saṅkappo,</div> </td> </tr> <tr> <td> <div class="G">yaṁ tvaṁ patthesi sundarī;</div> </td> </tr> <tr> <td> <div class="G">Uttiṭṭhapiṇḍo uñcho ca,</div> </td> </tr> <tr> <td> <div class="G">paṁsukūlañca cīvaraṁ;</div> </td> </tr> <tr> <td> <div class="G">Etāni abhisambhontī,</div> </td> </tr> <tr> <td> <div class="G">paraloke anāsavā”.</div> </td> </tr> </table> </div>
</div>
<div class="q" id="p_19Th2_412"> <div class="divNumber">331.</div> <div class="p"> <table class="singleColumn"> <tr> <td> <div class="pN">412</div> <div class="G">“Sikkhamānāya me ayye,</div> </td> </tr> <tr> <td> <div class="G">dibbacakkhu visodhitaṁ;</div> </td> </tr> <tr> <td> <div class="G">Pubbenivāsaṁ jānāmi,</div> </td> </tr> <tr> <td> <div class="G">yattha me vusitaṁ pure.</div> </td> </tr> </table> </div>
</div>
<div class="q" id="p_19Th2_413"> <div class="divNumber">332.</div> <div class="p"> <table class="singleColumn"> <tr> <td> <div class="pN">413</div> <div class="G">Tuvaṁ nissāya kalyāṇi,</div> </td> </tr> <tr> <td> <div class="G">theri saṁghassa sobhane;</div> </td> </tr> <tr> <td> <div class="G">Tisso vijjā anuppattā,</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_19Th2_414"> <div class="divNumber">333.</div> <div class="p"> <table class="singleColumn"> <tr> <td> <div class="pN">414</div> <div class="G">Anujānāhi me ayye,</div> </td> </tr> <tr> <td> <div class="G">icche sāvatthi gantave;</div> </td> </tr> <tr> <td> <div class="G">Sīhanādaṁ nadissāmi,</div> </td> </tr> <tr> <td> <div class="G">buddhaseṭṭhassa santike”.</div> </td> </tr> </table> </div>
</div>
<div class="q" id="p_19Th2_415"> <div class="divNumber">334.</div> <div class="p"> <table class="singleColumn"> <tr> <td> <div class="pN">415</div> <div class="G">“Passa sundari satthāraṁ,</div> </td> </tr> <tr> <td> <div class="G">hemavaṇṇaṁ harittacaṁ;</div> </td> </tr> <tr> <td> <div class="G">Adantānaṁ dametāraṁ,</div> </td> </tr> <tr> <td> <div class="G">sambuddhamakutobhayaṁ”.</div> </td> </tr> </table> </div>
</div>
<div class="q" id="p_19Th2_416"> <div class="divNumber">335.</div> <div class="p"> <table class="singleColumn"> <tr> <td> <div class="pN">416</div> <div class="G">“Passa sundarimāyantiṁ,</div> </td> </tr> <tr> <td> <div class="G">vippamuttaṁ nirūpadhiṁ;</div> </td> </tr> <tr> <td> <div class="G">Vītarāgaṁ visaṁyuttaṁ,</div> </td> </tr> <tr> <td> <div class="G">katakiccamanāsavaṁ.</div> </td> </tr> </table> </div>
</div>
<div class="q" id="p_19Th2_417"> <div class="divNumber">336.</div> <div class="p"> <table class="singleColumn"> <tr> <td> <div class="pN">417</div> <div class="G">Bārāṇasito nikkhamma,</div> </td> </tr> <tr> <td> <div class="G">tava santikamāgatā;</div> </td> </tr> <tr> <td> <div class="G">Sāvikā te mahāvīra,</div> </td> </tr> <tr> <td> <div class="G">pāde vandati sundarī.</div> </td> </tr> </table> </div>
</div>
<div class="q" id="p_19Th2_418"> <div class="divNumber">337.</div> <div class="p"> <table class="singleColumn"> <tr> <td> <div class="pN">418</div> <div class="G">Tuvaṁ buddho tuvaṁ satthā,</div> </td> </tr> <tr> <td> <div class="G">tuyhaṁ dhītāmhi brāhmaṇa;</div> </td> </tr> <tr> <td> <div class="G">Orasā mukhato jātā,</div> </td> </tr> <tr> <td> <div class="G">katakiccā anāsavā”.</div> </td> </tr> </table> </div>
</div>
<div class="q" id="p_19Th2_419"> <div class="divNumber">338.</div> <div class="p"> <table class="singleColumn"> <tr> <td> <div class="pN">419</div> <div class="G">“Tassā te svāgataṁ bhadde,</div> </td> </tr> <tr> <td> <div class="G">tato te adurāgataṁ;</div> </td> </tr> <tr> <td> <div class="G">Evañhi dantā āyanti,</div> </td> </tr> <tr> <td> <div class="G">satthu pādāni vandikā;</div> </td> </tr> <tr> <td> <div class="G">Vītarāgā visaṁyuttā,</div> </td> </tr> <tr> <td> <div class="G">katakiccā anāsavā”.</div> </td> </tr> </table> </div>
</div>
<div class="CENTER" id="p_19Th2_420">
<span class="pN">420</span>…  Sundarī therī… .</div>
</html>
