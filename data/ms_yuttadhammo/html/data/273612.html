<html>
<div class="i">1.10.3 Cittānupassanā</div>
<div class="h">Mūlapariyāyavagga</div>
<div class="h">Mahāsatipaṭṭhānasutta</div>
<div class="h">Cittānupassanā</div>
<div class="q" id="p_9M_347"> <div class="divNumber">114.</div> <div class="p">
<span class="pN">347</span>Kathañca, bhikkhave, bhikkhu citte cittānupassī viharati? Idha, bhikkhave, bhikkhu sarāgaṁ vā cittaṁ ‘sarāgaṁ cittan’ti pajānāti. (1) </div>
</div>
<div class="q" id="p_9M_348"> <div class="p">
<span class="pN">348</span>Vītarāgaṁ vā cittaṁ ‘vītarāgaṁ cittan’ti pajānāti. (2) </div>
</div>
<div class="q" id="p_9M_349"> <div class="p">
<span class="pN">349</span>Sadosaṁ vā cittaṁ ‘sadosaṁ cittan’ti pajānāti. (3) </div>
</div>
<div class="q" id="p_9M_350"> <div class="p">
<span class="pN">350</span>Vītadosaṁ vā cittaṁ ‘vītadosaṁ cittan’ti pajānāti. (4) </div>
</div>
<div class="q" id="p_9M_351"> <div class="p">
<span class="pN">351</span>Samohaṁ vā cittaṁ ‘samohaṁ cittan’ti pajānāti. (5) </div>
</div>
<div class="q" id="p_9M_352"> <div class="p">
<span class="pN">352</span>Vītamohaṁ vā cittaṁ ‘vītamohaṁ cittan’ti pajānāti. (6) </div>
</div>
<div class="q" id="p_9M_353"> <div class="p">
<span class="pN">353</span>Saṁkhittaṁ vā cittaṁ ‘saṁkhittaṁ cittan’ti pajānāti. (7) </div>
</div>
<div class="q" id="p_9M_354"> <div class="p">
<span class="pN">354</span>Vikkhittaṁ vā cittaṁ ‘vikkhittaṁ cittan’ti pajānāti. (8) </div>
</div>
<div class="q" id="p_9M_355"> <div class="p">
<span class="pN">355</span>Mahaggataṁ vā cittaṁ ‘mahaggataṁ cittan’ti pajānāti. (9) </div>
</div>
<div class="q" id="p_9M_356"> <div class="p">
<span class="pN">356</span>Amahaggataṁ vā cittaṁ ‘amahaggataṁ cittan’ti pajānāti. (10) </div>
</div>
<div class="q" id="p_9M_357"> <div class="p">
<span class="pN">357</span>Sauttaraṁ vā cittaṁ ‘sauttaraṁ cittan’ti pajānāti. (11) </div>
</div>
<div class="q" id="p_9M_358"> <div class="p">
<span class="pN">358</span>Anuttaraṁ vā cittaṁ ‘anuttaraṁ cittan’ti pajānāti. (12) </div>
</div>
<div class="q" id="p_9M_359"> <div class="p">
<span class="pN">359</span>Samāhitaṁ vā cittaṁ ‘samāhitaṁ cittan’ti pajānāti. (13) </div>
</div>
<div class="q" id="p_9M_360"> <div class="p">
<span class="pN">360</span>Asamāhitaṁ vā cittaṁ ‘asamāhitaṁ cittan’ti pajānāti. (14) </div>
</div>
<div class="q" id="p_9M_361"> <div class="p">
<span class="pN">361</span>Vimuttaṁ vā cittaṁ ‘vimuttaṁ cittan’ti pajānāti. (15) </div>
</div>
<div class="q" id="p_9M_362"> <div class="p">
<span class="pN">362</span>Avimuttaṁ vā cittaṁ ‘avimuttaṁ cittan’ti pajānāti. (16) </div>
</div>
<div class="q" id="p_9M_363"> <div class="p">
<span class="pN">363</span>Iti ajjhattaṁ vā citte cittānupassī viharati, bahiddhā vā citte cittānupassī viharati, ajjhattabahiddhā vā citte cittānupassī viharati; samudayadhammānupassī vā cittasmiṁ viharati, vayadhammānupassī vā cittasmiṁ viharati, samudayavayadhammānupassī vā cittasmiṁ viharati. ‘Atthi cittan’ti vā panassa sati paccupaṭṭhitā hoti. Yāvadeva ñāṇamattāya paṭissatimattāya anissito ca viharati, na ca kiñci loke upādiyati. Evampi kho, bhikkhave, bhikkhu citte cittānupassī viharati. </div>
</div>
<div class="CENTER" id="p_9M_364">
<span class="pN">364</span>Cittānupassanā niṭṭhitā.</div>
</html>
