<html>
<div class="i">3.10 Kokālikasutta</div>
<div class="h">Mahāvagga</div>
<div class="h">Kokālikasutta</div>
<div class="q" id="p_18Sn_786"> <div class="p">
<span class="pN">786</span>Evaṁ me sutaṁ— ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Atha kho kokāliko bhikkhu yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho kokāliko bhikkhu bhagavantaṁ etadavoca— “pāpicchā, bhante, sāriputtamoggallānā, pāpikānaṁ icchānaṁ vasaṁ gatā”ti. </div>
</div>
<div class="q" id="p_18Sn_787"> <div class="p">
<span class="pN">787</span>Evaṁ vutte, bhagavā kokālikaṁ bhikkhuṁ etadavoca— “mā hevaṁ, kokālika, mā hevaṁ, kokālika. Pasādehi, kokālika, sāriputtamoggallānesu cittaṁ. Pesalā sāriputtamoggallānā”ti. </div>
</div>
<div class="q" id="p_18Sn_788"> <div class="p">
<span class="pN">788</span>Dutiyampi kho…pe… tatiyampi kho kokāliko bhikkhu bhagavantaṁ etadavoca— “kiñcāpi me, bhante, bhagavā saddhāyiko paccayiko, atha kho pāpicchāva sāriputtamoggallānā, pāpikānaṁ icchānaṁ vasaṁ gatā”ti. Tatiyampi kho bhagavā kokālikaṁ bhikkhuṁ etadavoca— “mā hevaṁ, kokālika, mā hevaṁ, kokālika. Pasādehi, kokālika, sāriputtamoggallānesu cittaṁ. Pesalā sāriputtamoggallānā”ti. </div>
</div>
<div class="q" id="p_18Sn_789"> <div class="p">
<span class="pN">789</span>Atha kho kokāliko bhikkhu uṭṭhāyāsanā bhagavantaṁ abhivādetvā padakkhiṇaṁ katvā pakkāmi. Acirappakkantassa ca kokālikassa bhikkhuno sāsapamattīhi piḷakāhi sabbo kāyo phuṭo ahosi; sāsapamattiyo hutvā muggamattiyo ahesuṁ; muggamattiyo hutvā kaḷāyamattiyo ahesuṁ; kaḷāyamattiyo hutvā kolaṭṭhimattiyo ahesuṁ; kolaṭṭhimattiyo hutvā kolamattiyo ahesuṁ; kolamattiyo hutvā āmalakamattiyo ahesuṁ; āmalakamattiyo hutvā beḷuvasalāṭukamattiyo ahesuṁ; beḷuvasalāṭukamattiyo hutvā billamattiyo ahesuṁ; billamattiyo hutvā pabhijjiṁsu; pubbañca lohitañca pagghariṁsu. Atha kho kokāliko bhikkhu tenevābādhena kālamakāsi. Kālaṅkato ca kokāliko bhikkhu padumaṁ nirayaṁ upapajji sāriputtamoggallānesu cittaṁ āghātetvā. </div>
</div>
<div class="q" id="p_18Sn_790"> <div class="p">
<span class="pN">790</span>Atha kho brahmā sahampati abhikkantāya rattiyā abhikkantavaṇṇo kevalakappaṁ jetavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. Ekamantaṁ ṭhito kho brahmā sahampati bhagavantaṁ etadavoca— “kokāliko, bhante, bhikkhu kālaṅkato; kālaṅkato ca, bhante, kokāliko bhikkhu padumaṁ nirayaṁ upapanno sāriputtamoggallānesu cittaṁ āghātetvā”ti. Idamavoca brahmā sahampati; idaṁ vatvā bhagavantaṁ abhivādetvā padakkhiṇaṁ katvā tatthevantaradhāyi. </div>
</div>
<div class="q" id="p_18Sn_791"> <div class="p">
<span class="pN">791</span>Atha kho bhagavā tassā rattiyā accayena bhikkhū āmantesi— “imaṁ, bhikkhave, rattiṁ brahmā sahampati abhikkantāya rattiyā…pe… idamavoca, bhikkhave, brahmā sahampati, idaṁ vatvā maṁ padakkhiṇaṁ katvā tatthevantaradhāyī”ti. </div>
</div>
<div class="q" id="p_18Sn_792"> <div class="p">
<span class="pN">792</span>Evaṁ vutte, aññataro bhikkhu bhagavantaṁ etadavoca— “kīvadīghaṁ nu kho, bhante, padume niraye āyuppamāṇan”ti? “Dīghaṁ kho, bhikkhu, padume niraye āyuppamāṇaṁ; taṁ na sukaraṁ saṅkhātuṁ ettakāni vassāni iti vā ettakāni vassasatāni iti vā ettakāni vassasahassāni iti vā ettakāni vassasatasahassāni iti vā”ti. “Sakkā pana, bhante, upamā kātun”ti? “Sakkā, bhikkhū”ti bhagavā avoca— </div>
</div>
<div class="q" id="p_18Sn_793"> <div class="p">
<span class="pN">793</span>“Seyyathāpi, bhikkhu, vīsatikhāriko kosalako tilavāho; tato puriso vassasatassa vassasatassa accayena ekamekaṁ tilaṁ uddhareyya. Khippataraṁ kho so bhikkhu vīsatikhāriko kosalako tilavāho iminā upakkamena parikkhayaṁ pariyādānaṁ gaccheyya, na tveva eko abbudo nirayo. Seyyathāpi, bhikkhu, vīsati abbudā nirayā evameko nirabbudo nirayo. Seyyathāpi, bhikkhu, vīsati nirabbudā nirayā evameko ababo nirayo. Seyyathāpi, bhikkhu, vīsati ababā nirayā evameko aṭaṭo nirayo. Seyyathāpi, bhikkhu, vīsati aṭaṭā nirayā evameko ahaho nirayo. Seyyathāpi, bhikkhu, vīsati ahahā nirayā evameko kumudo nirayo. Seyyathāpi, bhikkhu, vīsati kumudā nirayā evameko sogandhiko nirayo. Seyyathāpi, bhikkhu, vīsati sogandhikā nirayā evameko uppalako nirayo. Seyyathāpi, bhikkhu, vīsati uppalakā nirayā evameko puṇḍarīko nirayo. Seyyathāpi, bhikkhu, vīsati puṇḍarīkā nirayā evameko padumo nirayo. Padumaṁ kho pana bhikkhu nirayaṁ kokāliko bhikkhu upapanno sāriputtamoggallānesu cittaṁ āghātetvā”ti. Idamavoca bhagavā. Idaṁ vatvāna sugato athāparaṁ etadavoca satthā— </div>
</div>
<div class="q" id="p_18Sn_794"> <div class="divNumber">663.</div> <div class="p"> <table class="singleColumn"> <tr> <td> <div class="pN">794</div> <div class="G">“Purisassa hi jātassa,</div> </td> </tr> <tr> <td> <div class="G">kuṭhārī jāyate mukhe;</div> </td> </tr> <tr> <td> <div class="G">Yāya chindati attānaṁ,</div> </td> </tr> <tr> <td> <div class="G">bālo dubbhāsitaṁ bhaṇaṁ. (1)</div> </td> </tr> </table> </div>
</div>
<div class="q" id="p_18Sn_795"> <div class="divNumber">664.</div> <div class="p"> <table class="singleColumn"> <tr> <td> <div class="pN">795</div> <div class="G">Yo nindiyaṁ pasaṁsati,</div> </td> </tr> <tr> <td> <div class="G">Taṁ vā nindati yo pasaṁsiyo;</div> </td> </tr> <tr> <td> <div class="G">Vicināti mukhena so kaliṁ,</div> </td> </tr> <tr> <td> <div class="G">Kalinā tena sukhaṁ na vindati. (2)</div> </td> </tr> </table> </div>
</div>
<div class="q" id="p_18Sn_796"> <div class="divNumber">665.</div> <div class="p"> <table class="singleColumn"> <tr> <td> <div class="pN">796</div> <div class="G">Appamatto ayaṁ kali,</div> </td> </tr> <tr> <td> <div class="G">Yo akkhesu dhanaparājayo;</div> </td> </tr> <tr> <td> <div class="G">Sabbassāpi sahāpi attanā,</div> </td> </tr> <tr> <td> <div class="G">Ayameva mahattaro kali;</div> </td> </tr> <tr> <td> <div class="G">Yo sugatesu manaṁ padosaye. (3)</div> </td> </tr> </table> </div>
</div>
<div class="q" id="p_18Sn_797"> <div class="divNumber">666.</div> <div class="p"> <table class="singleColumn"> <tr> <td> <div class="pN">797</div> <div class="G">Sataṁ sahassānaṁ nirabbudānaṁ,</div> </td> </tr> <tr> <td> <div class="G">Chattiṁsati pañca ca abbudāni;</div> </td> </tr> <tr> <td> <div class="G">Yamariyagarahī nirayaṁ upeti,</div> </td> </tr> <tr> <td> <div class="G">Vācaṁ manañca paṇidhāya pāpakaṁ. (4)</div> </td> </tr> </table> </div>
</div>
<div class="q" id="p_18Sn_798"> <div class="divNumber">667.</div> <div class="p"> <table class="singleColumn"> <tr> <td> <div class="pN">798</div> <div class="G">Abhūtavādī nirayaṁ upeti,</div> </td> </tr> <tr> <td> <div class="G">Yo vāpi katvā na karomicāha;</div> </td> </tr> <tr> <td> <div class="G">Ubhopi te pecca samā bhavanti,</div> </td> </tr> <tr> <td> <div class="G">Nihīnakammā manujā parattha. (5)</div> </td> </tr> </table> </div>
</div>
<div class="q" id="p_18Sn_799"> <div class="divNumber">668.</div> <div class="p"> <table class="singleColumn"> <tr> <td> <div class="pN">799</div> <div class="G">Yo appaduṭṭhassa narassa dussati,</div> </td> </tr> <tr> <td> <div class="G">Suddhassa posassa anaṅgaṇassa;</div> </td> </tr> <tr> <td> <div class="G">Tameva bālaṁ pacceti pāpaṁ,</div> </td> </tr> <tr> <td> <div class="G">Sukhumo rajo paṭivātaṁva khitto. (6)</div> </td> </tr> </table> </div>
</div>
<div class="q" id="p_18Sn_800"> <div class="divNumber">669.</div> <div class="p"> <table class="singleColumn"> <tr> <td> <div class="pN">800</div> <div class="G">Yo lobhaguṇe anuyutto,</div> </td> </tr> <tr> <td> <div class="G">So vacasā paribhāsati aññe;</div> </td> </tr> <tr> <td> <div class="G">Asaddho kadariyo avadaññū,</div> </td> </tr> <tr> <td> <div class="G">Macchari pesuṇiyaṁ anuyutto. (7)</div> </td> </tr> </table> </div>
</div>
<div class="q" id="p_18Sn_801"> <div class="divNumber">670.</div> <div class="p"> <table class="singleColumn"> <tr> <td> <div class="pN">801</div> <div class="G">Mukhadugga vibhūta anariya,</div> </td> </tr> <tr> <td> <div class="G">Bhūnahu pāpaka dukkaṭakāri;</div> </td> </tr> <tr> <td> <div class="G">Purisanta kalī avajāta,</div> </td> </tr> <tr> <td> <div class="G">Mā bahubhāṇidha nerayikosi. (8)</div> </td> </tr> </table> </div>
</div>
<div class="q" id="p_18Sn_802"> <div class="divNumber">671.</div> <div class="p"> <table class="singleColumn"> <tr> <td> <div class="pN">802</div> <div class="G">Rajamākirasī ahitāya,</div> </td> </tr> <tr> <td> <div class="G">Sante garahasi kibbisakārī;</div> </td> </tr> <tr> <td> <div class="G">Bahūni duccaritāni caritvā,</div> </td> </tr> <tr> <td> <div class="G">Gacchasi kho papataṁ cirarattaṁ. (9)</div> </td> </tr> </table> </div>
</div>
<div class="q" id="p_18Sn_803"> <div class="divNumber">672.</div> <div class="p"> <table class="singleColumn"> <tr> <td> <div class="pN">803</div> <div class="G">Na hi nassati kassaci kammaṁ,</div> </td> </tr> <tr> <td> <div class="G">Eti hataṁ labhateva suvāmi;</div> </td> </tr> <tr> <td> <div class="G">Dukkhaṁ mando paraloke,</div> </td> </tr> <tr> <td> <div class="G">Attani passati kibbisakārī. (10)</div> </td> </tr> </table> </div>
</div>
<div class="q" id="p_18Sn_804"> <div class="divNumber">673.</div> <div class="p"> <table class="singleColumn"> <tr> <td> <div class="pN">804</div> <div class="G">Ayosaṅkusamāhataṭṭhānaṁ,</div> </td> </tr> <tr> <td> <div class="G">Tiṇhadhāramayasūlamupeti;</div> </td> </tr> <tr> <td> <div class="G">Atha tattaayoguḷasannibhaṁ,</div> </td> </tr> <tr> <td> <div class="G">Bhojanamatthi tathā patirūpaṁ. (11)</div> </td> </tr> </table> </div>
</div>
<div class="q" id="p_18Sn_805"> <div class="divNumber">674.</div> <div class="p"> <table class="singleColumn"> <tr> <td> <div class="pN">805</div> <div class="G">Na hi vaggu vadanti vadantā,</div> </td> </tr> <tr> <td> <div class="G">Nābhijavanti na tāṇamupenti;</div> </td> </tr> <tr> <td> <div class="G">Aṅgāre santhate sayanti,</div> </td> </tr> <tr> <td> <div class="G">Ginisampajjalitaṁ pavisanti. (12)</div> </td> </tr> </table> </div>
</div>
<div class="q" id="p_18Sn_806"> <div class="divNumber">675.</div> <div class="p"> <table class="singleColumn"> <tr> <td> <div class="pN">806</div> <div class="G">Jālena ca onahiyāna,</div> </td> </tr> <tr> <td> <div class="G">Tattha hananti ayomayakuṭebhi;</div> </td> </tr> <tr> <td> <div class="G">Andhaṁva timisamāyanti,</div> </td> </tr> <tr> <td> <div class="G">Taṁ vitatañhi yathā mahikāyo. (13)</div> </td> </tr> </table> </div>
</div>
<div class="q" id="p_18Sn_807"> <div class="divNumber">676.</div> <div class="p"> <table class="singleColumn"> <tr> <td> <div class="pN">807</div> <div class="G">Atha lohamayaṁ pana kumbhiṁ,</div> </td> </tr> <tr> <td> <div class="G">Ginisampajjalitaṁ pavisanti;</div> </td> </tr> <tr> <td> <div class="G">Paccanti hi tāsu cirarattaṁ,</div> </td> </tr> <tr> <td> <div class="G">Agginisamāsu samuppilavāte. (14)</div> </td> </tr> </table> </div>
</div>
<div class="q" id="p_18Sn_808"> <div class="divNumber">677.</div> <div class="p"> <table class="singleColumn"> <tr> <td> <div class="pN">808</div> <div class="G">Atha pubbalohitamisse,</div> </td> </tr> <tr> <td> <div class="G">Tattha kiṁ paccati kibbisakārī;</div> </td> </tr> <tr> <td> <div class="G">Yaṁ yaṁ disakaṁ adhiseti,</div> </td> </tr> <tr> <td> <div class="G">Tattha kilissati samphusamāno. (15)</div> </td> </tr> </table> </div>
</div>
<div class="q" id="p_18Sn_809"> <div class="divNumber">678.</div> <div class="p"> <table class="singleColumn"> <tr> <td> <div class="pN">809</div> <div class="G">Puḷavāvasathe salilasmiṁ,</div> </td> </tr> <tr> <td> <div class="G">Tattha kiṁ paccati kibbisakārī;</div> </td> </tr> <tr> <td> <div class="G">Gantuṁ na hi tīramapatthi,</div> </td> </tr> <tr> <td> <div class="G">Sabbasamā hi samantakapallā. (16)</div> </td> </tr> </table> </div>
</div>
<div class="q" id="p_18Sn_810"> <div class="divNumber">679.</div> <div class="p"> <table class="singleColumn"> <tr> <td> <div class="pN">810</div> <div class="G">Asipattavanaṁ pana tiṇhaṁ,</div> </td> </tr> <tr> <td> <div class="G">Taṁ pavisanti samucchidagattā;</div> </td> </tr> <tr> <td> <div class="G">Jivhaṁ balisena gahetvā,</div> </td> </tr> <tr> <td> <div class="G">Ārajayārajayā vihananti. (17)</div> </td> </tr> </table> </div>
</div>
<div class="q" id="p_18Sn_811"> <div class="divNumber">680.</div> <div class="p"> <table class="singleColumn"> <tr> <td> <div class="pN">811</div> <div class="G">Atha vetaraṇiṁ pana duggaṁ,</div> </td> </tr> <tr> <td> <div class="G">Tiṇhadhārakhuradhāramupenti;</div> </td> </tr> <tr> <td> <div class="G">Tattha mandā papatanti,</div> </td> </tr> <tr> <td> <div class="G">Pāpakarā pāpāni karitvā. (18)</div> </td> </tr> </table> </div>
</div>
<div class="q" id="p_18Sn_812"> <div class="divNumber">681.</div> <div class="p"> <table class="singleColumn"> <tr> <td> <div class="pN">812</div> <div class="G">Khādanti hi tattha rudante,</div> </td> </tr> <tr> <td> <div class="G">Sāmā sabalā kākolagaṇā ca;</div> </td> </tr> <tr> <td> <div class="G">Soṇā siṅgālā paṭigiddhā,</div> </td> </tr> <tr> <td> <div class="G">Kulalā vāyasā ca vitudanti. (19)</div> </td> </tr> </table> </div>
</div>
<div class="q" id="p_18Sn_813"> <div class="divNumber">682.</div> <div class="p"> <table class="singleColumn"> <tr> <td> <div class="pN">813</div> <div class="G">Kicchā vatayaṁ idha vutti,</div> </td> </tr> <tr> <td> <div class="G">Yaṁ jano phusati kibbisakārī;</div> </td> </tr> <tr> <td> <div class="G">Tasmā idha jīvitasese,</div> </td> </tr> <tr> <td> <div class="G">Kiccakaro siyā naro na cappamajje. (20)</div> </td> </tr> </table> </div>
</div>
<div class="q" id="p_18Sn_814"> <div class="divNumber">683.</div> <div class="p"> <table class="singleColumn"> <tr> <td> <div class="pN">814</div> <div class="G">Te gaṇitā vidūhi tilavāhā,</div> </td> </tr> <tr> <td> <div class="G">Ye padume niraye upanītā;</div> </td> </tr> <tr> <td> <div class="G">Nahutāni hi koṭiyo pañca bhavanti,</div> </td> </tr> <tr> <td> <div class="G">Dvādasa koṭisatāni punaññā. (21)</div> </td> </tr> </table> </div>
</div>
<div class="q" id="p_18Sn_815"> <div class="divNumber">684.</div> <div class="p"> <table class="singleColumn"> <tr> <td> <div class="pN">815</div> <div class="G">Yāva dukhā nirayā idha vuttā,</div> </td> </tr> <tr> <td> <div class="G">Tatthapi tāva ciraṁ vasitabbaṁ;</div> </td> </tr> <tr> <td> <div class="G">Tasmā sucipesalasādhuguṇesu,</div> </td> </tr> <tr> <td> <div class="G">Vācaṁ manaṁ satataṁ parirakkhe”ti. (22)</div> </td> </tr> </table> </div>
</div>
<div class="CENTER" id="p_18Sn_816">
<span class="pN">816</span>Kokālikasuttaṁ dasamaṁ.</div>
</html>
