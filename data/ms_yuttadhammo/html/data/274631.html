<html>
<div class="i">2.3.10 Udāyisutta</div>
<div class="h">Bojjhaṅgasaṁyutta</div>
<div class="h">Udāyivagga</div>
<div class="h">Udāyisutta</div>
<div class="q" id="p_14S5_489"> <div class="divNumber">211.</div> <div class="p">
<span class="pN">489</span>Ekaṁ samayaṁ bhagavā sumbhesu viharati setakaṁ nāma sumbhānaṁ nigamo. Atha kho āyasmā udāyī yena bhagavā tenupasaṅkami…pe…  ekamantaṁ nisinno kho āyasmā udāyī bhagavantaṁ etadavoca—  </div>
</div>
<div class="q" id="p_14S5_490"> <div class="p">
<span class="pN">490</span>“Acchariyaṁ, bhante, abbhutaṁ, bhante. Yāva bahukatañca me, bhante, bhagavati pemañca gāravo ca hirī ca ottappañca. Ahañhi, bhante, pubbe agārikabhūto samāno abahukato ahosiṁ dhammena abahukato saṁghena. So khvāhaṁ bhagavati pemañca gāravañca hiriñca ottappañca sampassamāno agārasmā anagāriyaṁ pabbajito. Tassa me bhagavā dhammaṁ desesi—  ‘iti rūpaṁ, iti rūpassa samudayo, iti rūpassa atthaṅgamo; iti vedanā…pe…  iti saññā…  iti saṅkhārā…  iti viññāṇaṁ, iti viññāṇassa samudayo, iti viññāṇassa atthaṅgamo’ti. </div>
</div>
<div class="q" id="p_14S5_491"> <div class="p">
<span class="pN">491</span>So khvāhaṁ, bhante, suññāgāragato imesaṁ pañcupādānakkhandhānaṁ ukkujjāvakujjaṁ samparivattento ‘idaṁ dukkhan’ti yathābhūtaṁ abbhaññāsiṁ, ‘ayaṁ dukkhasamudayo’ti yathābhūtaṁ abbhaññāsiṁ, ‘ayaṁ dukkhanirodho’ti yathābhūtaṁ abbhaññāsiṁ, ‘ayaṁ dukkhanirodhagāminī paṭipadā’ti yathābhūtaṁ abbhaññāsiṁ. Dhammo ca me, bhante, abhisamito, maggo ca me paṭiladdho; yo me bhāvito bahulīkato tathā tathā viharantaṁ tathattāya upanessati yathāhaṁ—  ‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānissāmi. </div>
</div>
<div class="q" id="p_14S5_492"> <div class="p">
<span class="pN">492</span>Satisambojjhaṅgo me, bhante, paṭiladdho, yo me bhāvito bahulīkato tathā tathā viharantaṁ tathattāya upanessati yathāhaṁ—  ‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānissāmi…pe…  upekkhāsambojjhaṅgo me, bhante, paṭiladdho, yo me bhāvito bahulīkato tathā tathā viharantaṁ tathattāya upanessati yathāhaṁ—  ‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānissāmi. Ayaṁ kho me, bhante, maggo paṭiladdho, yo me bhāvito bahulīkato tathā tathā viharantaṁ tathattāya upanessati yathāhaṁ—  ‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānissāmī”ti. </div>
</div>
<div class="q" id="p_14S5_493"> <div class="p">
<span class="pN">493</span>“Sādhu sādhu, udāyi. Eso hi te, udāyi, maggo paṭiladdho, yo te bhāvito bahulīkato tathā tathā viharantaṁ tathattāya upanessati yathā tvaṁ—  ‘khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānissasī”ti. </div>
</div>
<div class="CENTER" id="p_14S5_494">
<span class="pN">494</span>Dasamaṁ.</div>
<div class="CENTER" id="p_14S5_495">
<span class="pN">495</span>Udāyivaggo tatiyo.</div>
<div class="SUMMARY" id="p_14S5_496">
<span class="pN">496</span><span class="firstLetter">T</span>assuddānaṁ</div>
<div class="q" id="p_14S5_497"> <div class="p"> <table class="singleColumn"> <tr> <td> <div class="pN">497</div> <div class="G">Bodhāya desanā ṭhānā,</div> </td> </tr> <tr> <td> <div class="G">ayoniso cāparihānī;</div> </td> </tr> <tr> <td> <div class="G">Khayo nirodho nibbedho,</div> </td> </tr> <tr> <td> <div class="G">ekadhammo udāyināti.</div> </td> </tr> </table> </div>
</div>
</html>
