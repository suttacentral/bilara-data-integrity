<html>
<div class="i">7.2.5 Nāḷāgiripesana</div>
<div class="h">Saṁghabhedakakkhandhaka</div>
<div class="h">Dutiyabhāṇavāra</div>
<div class="h">Nāḷāgiripesana</div>
<div class="q" id="p_4V_1550"> <div class="divNumber">342.</div> <div class="p">
<span class="pN">1550</span>Tena kho pana samayena rājagahe nāḷāgiri nāma hatthī caṇḍo hoti, manussaghātako. Atha kho devadatto rājagahaṁ pavisitvā hatthisālaṁ gantvā hatthibhaṇḍe etadavoca—  “mayaṁ kho, bhaṇe, rājañātakā nāma paṭibalā nīcaṭṭhāniyaṁ uccaṭṭhāne ṭhapetuṁ, bhattampi vetanampi vaḍḍhāpetuṁ. Tena hi, bhaṇe, yadā samaṇo gotamo imaṁ racchaṁ paṭipanno hoti, tadā imaṁ nāḷāgiriṁ hatthiṁ muñcetvā imaṁ racchaṁ paṭipādethā”ti. “Evaṁ, bhante”ti kho te hatthibhaṇḍā devadattassa paccassosuṁ. Atha kho bhagavā pubbaṇhasamayaṁ nivāsetvā pattacīvaramādāya sambahulehi bhikkhūhi saddhiṁ rājagahaṁ piṇḍāya pāvisi. Atha kho bhagavā taṁ racchaṁ paṭipajji. Addasāsuṁ kho te hatthibhaṇḍā bhagavantaṁ taṁ racchaṁ paṭipannaṁ. Disvāna nāḷāgiriṁ hatthiṁ muñcitvā taṁ racchaṁ paṭipādesuṁ. Addasā kho nāḷāgiri hatthī bhagavantaṁ dūratova āgacchantaṁ. Disvāna soṇḍaṁ ussāpetvā pahaṭṭhakaṇṇavālo yena bhagavā tena abhidhāvi. Addasāsuṁ kho te bhikkhū nāḷāgiriṁ hatthiṁ dūratova āgacchantaṁ. Disvāna bhagavantaṁ etadavocuṁ—  “ayaṁ, bhante, nāḷāgiri hatthī caṇḍo manussaghātako imaṁ racchaṁ paṭipanno. Paṭikkamatu, bhante, bhagavā; paṭikkamatu sugato”ti. “Āgacchatha, bhikkhave, mā bhāyittha. Aṭṭhānametaṁ, bhikkhave, anavakāso, yaṁ parūpakkamena tathāgataṁ jīvitā voropeyya. Anupakkamena, bhikkhave, tathāgatā parinibbāyantī”ti. </div>
</div>
<div class="q" id="p_4V_1551"> <div class="p">
<span class="pN">1551</span>Dutiyampi kho te bhikkhū…pe…  tatiyampi kho te bhikkhū bhagavantaṁ etadavocuṁ—  “ayaṁ, bhante, nāḷāgiri hatthī caṇḍo manussaghātako imaṁ racchaṁ paṭipanno. Paṭikkamatu, bhante, bhagavā; paṭikkamatu sugato”ti. “Āgacchatha, bhikkhave, mā bhāyittha. Aṭṭhānametaṁ, bhikkhave, anavakāso, yaṁ parūpakkamena tathāgataṁ jīvitā voropeyya. Anupakkamena, bhikkhave, tathāgatā parinibbāyantī”ti. </div>
</div>
<div class="q" id="p_4V_1552"> <div class="p">
<span class="pN">1552</span>Tena kho pana samayena manussā pāsādesupi hammiyesupi chadanesupi āruḷhā acchanti. Tattha ye te manussā assaddhā appasannā dubbuddhino, te evamāhaṁsu—  “abhirūpo vata, bho, mahāsamaṇo nāgena viheṭhīyissatī”ti. Ye pana te manussā saddhā pasannā paṇḍitā byattā buddhimanto, te evamāhaṁsu—  “nacirassaṁ vata, bho, nāgo nāgena saṅgāmessatī”ti. Atha kho bhagavā nāḷāgiriṁ hatthiṁ mettena cittena phari. Atha kho nāḷāgiri hatthī bhagavato mettena cittena phuṭṭho soṇḍaṁ oropetvā yena bhagavā tenupasaṅkami, upasaṅkamitvā bhagavato purato aṭṭhāsi. Atha kho bhagavā dakkhiṇena hatthena nāḷāgirissa hatthissa kumbhaṁ parāmasanto nāḷāgiriṁ hatthiṁ imāhi gāthāhi ajjhabhāsi—  </div>
</div>
<div class="q" id="p_4V_1553"> <div class="p"> <table class="singleColumn"> <tr> <td> <div class="pN">1553</div> <div class="G">“Mā kuñjara nāgamāsado,</div> </td> </tr> <tr> <td> <div class="G">Dukkhañhi kuñjara nāgamāsado;</div> </td> </tr> <tr> <td> <div class="G">Na hi nāgahatassa kuñjara,</div> </td> </tr> <tr> <td> <div class="G">Sugati hoti ito paraṁ yato.</div> </td> </tr> </table> </div>
</div>
<div class="q" id="p_4V_1554"> <div class="p"> <table class="singleColumn"> <tr> <td> <div class="pN">1554</div> <div class="G">Mā ca mado mā ca pamādo,</div> </td> </tr> <tr> <td> <div class="G">Na hi pamattā sugatiṁ vajanti te;</div> </td> </tr> <tr> <td> <div class="G">Tvaññeva tathā karissasi,</div> </td> </tr> <tr> <td> <div class="G">Yena tvaṁ sugatiṁ gamissasī”ti.</div> </td> </tr> </table> </div>
</div>
<div class="q" id="p_4V_1555"> <div class="p">
<span class="pN">1555</span>Atha kho nāḷāgiri hatthī soṇḍāya bhagavato pādapaṁsūni gahetvā uparimuddhani ākiritvā paṭikuṭiyova osakki, yāva bhagavantaṁ addakkhi. Atha kho nāḷāgiri hatthī hatthisālaṁ gantvā sake ṭhāne aṭṭhāsi. Tathā danto ca pana nāḷāgiri hatthī ahosi. Tena kho pana samayena manussā imaṁ gāthaṁ gāyanti—  </div>
</div>
<div class="q" id="p_4V_1556"> <div class="p"> <table class="singleColumn"> <tr> <td> <div class="pN">1556</div> <div class="G">“Daṇḍeneke damayanti,</div> </td> </tr> <tr> <td> <div class="G">aṅkusehi kasāhi ca;</div> </td> </tr> <tr> <td> <div class="G">Adaṇḍena asatthena,</div> </td> </tr> <tr> <td> <div class="G">nāgo danto mahesinā”ti.</div> </td> </tr> </table> </div>
</div>
<div class="q" id="p_4V_1557"> <div class="p">
<span class="pN">1557</span>Manussā ujjhāyanti khiyyanti vipācenti—  “yāva pāpo ayaṁ devadatto, alakkhiko, yatra hi nāma samaṇassa gotamassa evaṁmahiddhikassa evaṁmahānubhāvassa vadhāya parakkamissatī”ti. Devadattassa lābhasakkāro parihāyi. Bhagavato ca lābhasakkāro abhivaḍḍhi. </div>
</div>
</html>
