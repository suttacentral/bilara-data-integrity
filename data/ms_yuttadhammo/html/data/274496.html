<html>
<div class="i">1.1.10 Nandiyasutta</div>
<div class="h">Maggasaṁyutta</div>
<div class="h">Avijjāvagga</div>
<div class="h">Nandiyasutta</div>
<div class="q" id="p_14S5_55"> <div class="divNumber">10.</div> <div class="p">
<span class="pN">55</span>Sāvatthinidānaṁ. Atha kho nandiyo paribbājako yena bhagavā tenupasaṅkami; upasaṅkamitvā bhagavatā saddhiṁ sammodi. Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho nandiyo paribbājako bhagavantaṁ etadavoca—  “kati nu kho, bho gotama, dhammā bhāvitā bahulīkatā nibbānaṅgamā honti nibbānaparāyanā nibbānapariyosānā”ti? </div>
</div>
<div class="q" id="p_14S5_56"> <div class="p">
<span class="pN">56</span>“Aṭṭhime kho, nandiya, dhammā bhāvitā bahulīkatā nibbānaṅgamā honti nibbānaparāyanā nibbānapariyosānā. Katame aṭṭha? Seyyathidaṁ—  sammādiṭṭhi…pe…  sammāsamādhi. Ime kho, nandiya, aṭṭha dhammā bhāvitā bahulīkatā nibbānaṅgamā honti nibbānaparāyanā nibbānapariyosānā”ti. Evaṁ vutte, nandiyo paribbājako bhagavantaṁ etadavoca—  “abhikkantaṁ, bho gotama, abhikkantaṁ, bho gotama…pe…  upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti. </div>
</div>
<div class="CENTER" id="p_14S5_57">
<span class="pN">57</span>Dasamaṁ.</div>
<div class="CENTER" id="p_14S5_58">
<span class="pN">58</span>Avijjāvaggo paṭhamo.</div>
<div class="SUMMARY" id="p_14S5_59">
<span class="pN">59</span><span class="firstLetter">T</span>assuddānaṁ</div>
<div class="q" id="p_14S5_60"> <div class="p"> <table class="singleColumn"> <tr> <td> <div class="pN">60</div> <div class="G">Avijjañca upaḍḍhañca,</div> </td> </tr> <tr> <td> <div class="G">sāriputto ca brāhmaṇo;</div> </td> </tr> <tr> <td> <div class="G">Kimatthiyo ca dve bhikkhū,</div> </td> </tr> <tr> <td> <div class="G">vibhaṅgo sūkanandiyāti.</div> </td> </tr> </table> </div>
</div>
</html>
