<html>
<div class="i"> Ārammaṇa</div>
<div class="h">Piṭṭhiduka</div>
<div class="h">Arūpāvacaraduka</div>
<div class="h">Pañhāvāra</div>
<div class="h">Paccayānuloma</div>
<div class="h">Vibhaṅgavāra</div>
<div class="h">Ārammaṇa</div>
<div class="q" id="p_38P2_4681"> <div class="divNumber">280.</div> <div class="p">
<span class="pN">4681</span>Arūpāvacaro dhammo arūpāvacarassa dhammassa ārammaṇapaccayena paccayo—  ākāsānañcāyatanaṁ viññāṇañcāyatanassa ārammaṇapaccayena paccayo; ākiñcaññāyatanaṁ nevasaññānāsaññāyatanassa ārammaṇapaccayena paccayo. Arūpāvacaro dhammo naarūpāvacarassa dhammassa ārammaṇapaccayena paccayo—  ākāsānañcāyatanaṁ paccavekkhati, viññāṇañcāyatanaṁ…pe…  ākiñcaññāyatanaṁ…pe…  nevasaññānāsaññāyatanaṁ paccavekkhati, arūpāvacare khandhe aniccato…pe…  domanassaṁ uppajjati; cetopariyañāṇena arūpāvacaracittasamaṅgissa cittaṁ jānāti, arūpāvacarā khandhā cetopariyañāṇassa, pubbenivāsānussatiñāṇassa, yathākammūpagañāṇassa, anāgataṁsañāṇassa, āvajjanāya ārammaṇapaccayena paccayo. (2) </div>
</div>
<div class="q" id="p_38P2_4682"> <div class="p">
<span class="pN">4682</span>Naarūpāvacaro dhammo naarūpāvacarassa dhammassa ārammaṇapaccayena paccayo—  dānaṁ…pe…  sīlaṁ…pe…  uposathakammaṁ katvā taṁ paccavekkhati assādeti abhinandati, taṁ ārabbha rāgo…pe…  domanassaṁ uppajjati; pubbe suciṇṇāni…pe…  jhānā…pe…  ariyā maggā vuṭṭhahitvā maggaṁ paccavekkhanti, phalaṁ paccavekkhanti, nibbānaṁ paccavekkhanti, nibbānaṁ gotrabhussa, vodānassa, maggassa, phalassa, āvajjanāya ārammaṇapaccayena paccayo; ariyā pahīne kilese paccavekkhanti, vikkhambhite kilese…pe…  pubbe…pe…  cakkhuṁ…pe…  vatthuṁ naarūpāvacare khandhe aniccato…pe…  domanassaṁ uppajjati, dibbena cakkhunā rūpaṁ passati, dibbāya sotadhātuyā saddaṁ suṇāti, cetopariyañāṇena naarūpāvacaracittasamaṅgissa cittaṁ jānāti, rūpāyatanaṁ cakkhuviññāṇassa…pe…  phoṭṭhabbāyatanaṁ kāyaviññāṇassa…pe…  naarūpāvacarā khandhā iddhividhañāṇassa, cetopariyañāṇassa, pubbenivāsānussatiñāṇassa, yathākammūpagañāṇassa, anāgataṁsañāṇassa, āvajjanāya ārammaṇapaccayena paccayo. (1) </div>
</div>
</html>
