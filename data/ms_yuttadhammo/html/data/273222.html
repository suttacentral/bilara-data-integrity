<html>
<div class="i">1.2.11 Bhedānuvattakasikkhāpada</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Bhedānuvattakasikkhāpada
</div>
<div class="q" id="p_1V_1704">
<div class="divNumber">
417.
</div>
<div class="p">
<span class="pN">1704</span>Tena samayena buddho bhagavā rājagahe viharati veḷuvane kalandakanivāpe. Tena kho pana samayena devadatto saṁghabhedāya parakkamati cakkabhedāya. Bhikkhū evamāhaṁsu—  “adhammavādī devadatto, avinayavādī devadatto. Kathañhi nāma devadatto saṁghabhedāya parakkamissati cakkabhedāyā”ti. Evaṁ vutte, kokāliko kaṭamodakatissako khaṇḍadeviyā putto samuddadatto te bhikkhū etadavocuṁ—  “māyasmanto evaṁ avacuttha. Dhammavādī devadatto, vinayavādī devadatto. Amhākañca devadatto chandañca ruciñca ādāya voharati jānāti no bhāsati amhākampetaṁ khamatī”ti. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma bhikkhū devadattassa saṁghabhedāya parakkamantassa anuvattakā bhavissanti vaggavādakā”ti.
</div>
</div>
<div class="q" id="p_1V_1705">
<div class="p">
<span class="pN">1705</span>Atha kho te bhikkhū te anuvattake bhikkhū anekapariyāyena vigarahitvā bhagavato etamatthaṁ ārocesuṁ…pe…  “saccaṁ kira, bhikkhave, bhikkhū devadattassa saṁghabhedāya parakkamantassa anuvattakā honti vaggavādakā”ti? “Saccaṁ, bhagavā”ti. Vigarahi buddho bhagavā…pe…  kathañhi nāma te, bhikkhave, moghapurisā devadattassa saṁghabhedāya parakkamantassa anuvattakā bhavissanti vaggavādakā. Netaṁ, bhikkhave, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_1V_1706">
<div class="divNumber">
418.
</div>
<div class="p">
<span class="pN">1706</span><span class="bold">“Tasseva kho pana bhikkhussa bhikkhū honti anuvattakā vaggavādakā eko vā dve vā tayo vā. Te evaṁ vadeyyuṁ—  ‘māyasmanto etaṁ bhikkhuṁ kiñci avacuttha. Dhammavādī ceso bhikkhu, vinayavādī ceso bhikkhu. Amhākañceso bhikkhu chandañca ruciñca ādāya voharati jānāti no bhāsati amhākampetaṁ khamatī’ti, te bhikkhū bhikkhūhi evamassu vacanīyā—  ‘māyasmanto evaṁ avacuttha, na ceso bhikkhu dhammavādī, na ceso bhikkhu vinayavādī, māyasmantānampi saṁghabhedo ruccittha, sametāyasmantānaṁ saṁghena, samaggo hi saṁgho sammodamāno avivadamāno ekuddeso phāsu viharatī’ti. Evañca te bhikkhū bhikkhūhi vuccamānā tatheva paggaṇheyyuṁ, te bhikkhū bhikkhūhi yāvatatiyaṁ samanubhāsitabbā tassa paṭinissaggāya. Yāvatatiyañce samanubhāsiyamānā taṁ paṭinissajjeyyuṁ, iccetaṁ kusalaṁ, no ce paṭinissajjeyyuṁ, saṁghādiseso”</span>ti. (<span class="italic">11</span>:<span class="bold">15</span>)
</div>
</div>
<div class="q" id="p_1V_1707">
<div class="divNumber">
419.
</div>
<div class="p">
<span class="pN">1707</span><span class="bold">Tasseva kho panā</span>ti tassa saṁghabhedakassa bhikkhuno.
</div>
</div>
<div class="q" id="p_1V_1708">
<div class="p">
<span class="pN">1708</span><span class="bold">Bhikkhū hontī</span>ti aññe bhikkhū honti.
</div>
</div>
<div class="q" id="p_1V_1709">
<div class="p">
<span class="pN">1709</span><span class="bold">Anuvattakā</span>ti yaṁdiṭṭhiko so hoti yaṁkhantiko yaṁruciko tepi taṁdiṭṭhikā honti taṁkhantikā taṁrucikā.
</div>
</div>
<div class="q" id="p_1V_1710">
<div class="p">
<span class="pN">1710</span><span class="bold">Vaggavādakā</span>ti tassa vaṇṇāya pakkhāya ṭhitā honti.
</div>
</div>
<div class="q" id="p_1V_1711">
<div class="p">
<span class="pN">1711</span><span class="bold">Eko vā dve vā tayo vā</span>ti eko vā hoti dve vā tayo vā. Te evaṁ vadeyyuṁ—  “māyasmanto etaṁ bhikkhuṁ kiñci avacuttha, dhammavādī ceso bhikkhu, vinayavādī ceso bhikkhu, amhākañceso bhikkhu chandañca ruciñca ādāya voharati jānāti no bhāsati amhākampetaṁ khamatī”ti.
</div>
</div>
<div class="q" id="p_1V_1712">
<div class="p">
<span class="pN">1712</span><span class="bold">Te bhikkhū</span>ti ye te anuvattakā bhikkhū.
</div>
</div>
<div class="q" id="p_1V_1713">
<div class="p">
<span class="pN">1713</span><span class="bold">Bhikkhūhī</span>ti aññehi bhikkhūhi.
</div>
</div>
<div class="q" id="p_1V_1714">
<div class="p">
<span class="pN">1714</span>Ye passanti ye suṇanti tehi vattabbā—  “māyasmanto evaṁ avacuttha. Na ceso bhikkhu dhammavādī, na ceso bhikkhu vinayavādī. Māyasmantānampi saṁghabhedo ruccittha. Sametāyasmantānaṁ saṁghena. Samaggo hi saṁgho sammodamāno avivadamāno ekuddeso phāsu viharatī”ti. Dutiyampi vattabbā. Tatiyampi vattabbā. Sace paṭinissajjanti, iccetaṁ kusalaṁ; no ce paṭinissajjanti, āpatti dukkaṭassa. Sutvā na vadanti, āpatti dukkaṭassa. Te bhikkhū saṁghamajjhampi ākaḍḍhitvā vattabbā—  “māyasmanto evaṁ avacuttha. Na ceso bhikkhu dhammavādī, na ceso bhikkhu vinayavādī. Māyasmantānampi saṁghabhedo ruccittha. Sametāyasmantānaṁ saṁghena. Samaggo hi saṁgho sammodamāno avivadamāno ekuddeso phāsu viharatī”ti. Dutiyampi vattabbā. Tatiyampi vattabbā. Sace paṭinissajjanti, iccetaṁ kusalaṁ; no ce paṭinissajjanti, āpatti dukkaṭassa. Te bhikkhū samanubhāsitabbā. “Evañca pana, bhikkhave, samanubhāsitabbā. Byattena bhikkhunā paṭibalena saṁgho ñāpetabbo— 
</div>
</div>
<div class="q" id="p_1V_1715">
<div class="divNumber">
420.
</div>
<div class="p">
<span class="pN">1715</span>‘Suṇātu me, bhante, saṁgho. Itthannāmo ca itthanāmo ca bhikkhū itthannāmassa bhikkhuno saṁghabhedāya parakkamantassa anuvattakā vaggavādakā. Te taṁ vatthuṁ na paṭinissajjanti. Yadi saṁghassa pattakallaṁ, saṁgho itthannāmañca itthannāmañca bhikkhū samanubhāseyya tassa vatthussa paṭinissaggāya. Esā ñatti.
</div>
</div>
<div class="q" id="p_1V_1716">
<div class="p">
<span class="pN">1716</span>Suṇātu me, bhante, saṁgho. Itthannāmo ca itthannāmo ca bhikkhū itthannāmassa bhikkhuno saṁghabhedāya parakkamantassa anuvattakā vaggavādakā. Te taṁ vatthuṁ na paṭinissajjanti. Saṁgho itthannāmañca itthannāmañca bhikkhū samanubhāsati tassa vatthussa paṭinissaggāya. Yassāyasmato khamati itthannāmassa ca itthannāmassa ca bhikkhūnaṁ samanubhāsanā tassa vatthussa paṭinissaggāya, so tuṇhassa; yassa nakkhamati, so bhāseyya.
</div>
</div>
<div class="q" id="p_1V_1717">
<div class="p">
<span class="pN">1717</span>Dutiyampi etamatthaṁ vadāmi…pe…  tatiyampi etamatthaṁ vadāmi—  suṇātu me, bhante, saṁgho. Itthannāmo ca itthannāmo ca bhikkhū itthannāmassa bhikkhuno saṁghabhedāya parakkamantassa anuvattakā vaggavādakā. Te taṁ vatthuṁ na paṭinissajjanti. Saṁgho itthannāmañca itthannāmañca bhikkhū samanubhāsati tassa vatthussa paṭinissaggāya. Yassāyasmato khamati itthannāmassa ca itthannāmassa ca bhikkhūnaṁ samanubhāsanā tassa vatthussa paṭinissaggāya, so tuṇhassa; yassa nakkhamati, so bhāseyya.
</div>
</div>
<div class="q" id="p_1V_1718">
<div class="p">
<span class="pN">1718</span>Samanubhaṭṭhā saṁghena itthannāmo ca itthannāmo ca bhikkhū tassa vatthussa paṭinissaggāya. Khamati saṁghassa, tasmā tuṇhī, evametaṁ dhārayāmī’”ti.
</div>
</div>
<div class="q" id="p_1V_1719">
<div class="divNumber">
421.
</div>
<div class="p">
<span class="pN">1719</span>Ñattiyā dukkaṭaṁ, dvīhi kammavācāhi thullaccayā, kammavācāpariyosāne āpatti saṁghādisesassa. Saṁghādisesaṁ ajjhāpajjantānaṁ ñattiyā dukkaṭaṁ, dvīhi kammavācāhi thullaccayā paṭippassambhanti. Dve tayo ekato samanubhāsitabbā, taduttari na samanubhāsitabbā.
</div>
</div>
<div class="q" id="p_1V_1720">
<div class="p">
<span class="pN">1720</span><span class="bold">Saṁghādiseso</span>ti…pe…  tenapi vuccati “saṁghādiseso”ti.
</div>
</div>
<div class="q" id="p_1V_1721">
<div class="divNumber">
422.
</div>
<div class="p">
<span class="pN">1721</span>Dhammakamme dhammakammasaññī na paṭinissajjanti, āpatti saṁghādisesassa.
</div>
</div>
<div class="q" id="p_1V_1722">
<div class="p">
<span class="pN">1722</span>Dhammakamme vematikā na paṭinissajjanti, āpatti saṁghādisesassa.
</div>
</div>
<div class="q" id="p_1V_1723">
<div class="p">
<span class="pN">1723</span>Dhammakamme adhammakammasaññī na paṭinissajjanti, āpatti saṁghādisesassa.
</div>
</div>
<div class="q" id="p_1V_1724">
<div class="p">
<span class="pN">1724</span>Adhammakamme dhammakammasaññī, āpatti dukkaṭassa.
</div>
</div>
<div class="q" id="p_1V_1725">
<div class="p">
<span class="pN">1725</span>Adhammakamme vematikā, āpatti dukkaṭassa.
</div>
</div>
<div class="q" id="p_1V_1726">
<div class="p">
<span class="pN">1726</span>Adhammakamme adhammakammasaññī, āpatti dukkaṭassa.
</div>
</div>
<div class="q" id="p_1V_1727">
<div class="divNumber">
423.
</div>
<div class="p">
<span class="pN">1727</span>Anāpatti—  asamanubhāsantānaṁ, paṭinissajjantānaṁ, ummattakānaṁ, khittacittānaṁ, vedanāṭṭānaṁ, ādikammikānanti.
</div>
</div>
<div class="CENTER" id="p_1V_1728">
<span class="pN">1728</span>Bhedānuvattakasikkhāpadaṁ niṭṭhitaṁ ekādasamaṁ.
</div>
</html>
