<html>
<div class="i">7.2.4 Mahāsālasutta</div>
<div class="h">Brāhmaṇasaṁyutta</div>
<div class="h">Upāsakavagga</div>
<div class="h">Mahāsālasutta</div>
<div class="q" id="p_12S1_1247"> <div class="divNumber">200.</div> <div class="p">
<span class="pN">1247</span>Sāvatthinidānaṁ. Atha kho aññataro brāhmaṇamahāsālo lūkho lūkhapāvuraṇo yena bhagavā tenupasaṅkami; upasaṅkamitvā bhagavatā saddhiṁ sammodi. Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinnaṁ kho taṁ brāhmaṇamahāsālaṁ bhagavā etadavoca—  “kiṁ nu tvaṁ, brāhmaṇa, lūkho lūkhapāvuraṇo”ti? “Idha me, bho gotama, cattāro puttā. Te maṁ dārehi sampuccha gharā nikkhāmentī”ti. “Tena hi tvaṁ, brāhmaṇa, imā gāthāyo pariyāpuṇitvā sabhāyaṁ mahājanakāye sannipatite puttesu ca sannisinnesu bhāsassu—  </div>
</div>
<div class="q" id="p_12S1_1248"> <div class="p"> <table class="singleColumn"> <tr> <td> <div class="pN">1248</div> <div class="G">‘Yehi jātehi nandissaṁ,</div> </td> </tr> <tr> <td> <div class="G">yesañca bhavamicchisaṁ;</div> </td> </tr> <tr> <td> <div class="G">Te maṁ dārehi sampuccha,</div> </td> </tr> <tr> <td> <div class="G">sāva vārenti sūkaraṁ.</div> </td> </tr> </table> </div>
</div>
<div class="q" id="p_12S1_1249"> <div class="p"> <table class="singleColumn"> <tr> <td> <div class="pN">1249</div> <div class="G">Asantā kira maṁ jammā,</div> </td> </tr> <tr> <td> <div class="G">tāta tātāti bhāsare;</div> </td> </tr> <tr> <td> <div class="G">Rakkhasā puttarūpena,</div> </td> </tr> <tr> <td> <div class="G">te jahanti vayogataṁ.</div> </td> </tr> </table> </div>
</div>
<div class="q" id="p_12S1_1250"> <div class="p"> <table class="singleColumn"> <tr> <td> <div class="pN">1250</div> <div class="G">Assova jiṇṇo nibbhogo,</div> </td> </tr> <tr> <td> <div class="G">khādanā apanīyati;</div> </td> </tr> <tr> <td> <div class="G">Bālakānaṁ pitā thero,</div> </td> </tr> <tr> <td> <div class="G">parāgāresu bhikkhati.</div> </td> </tr> </table> </div>
</div>
<div class="q" id="p_12S1_1251"> <div class="p"> <table class="singleColumn"> <tr> <td> <div class="pN">1251</div> <div class="G">Daṇḍova kira me seyyo,</div> </td> </tr> <tr> <td> <div class="G">yañce puttā anassavā;</div> </td> </tr> <tr> <td> <div class="G">Caṇḍampi goṇaṁ vāreti,</div> </td> </tr> <tr> <td> <div class="G">atho caṇḍampi kukkuraṁ.</div> </td> </tr> </table> </div>
</div>
<div class="q" id="p_12S1_1252"> <div class="p"> <table class="singleColumn"> <tr> <td> <div class="pN">1252</div> <div class="G">Andhakāre pure hoti,</div> </td> </tr> <tr> <td> <div class="G">gambhīre gādhamedhati;</div> </td> </tr> <tr> <td> <div class="G">Daṇḍassa ānubhāvena,</div> </td> </tr> <tr> <td> <div class="G">khalitvā patitiṭṭhatī’”ti.</div> </td> </tr> </table> </div>
</div>
<div class="q" id="p_12S1_1253"> <div class="p">
<span class="pN">1253</span>Atha kho so brāhmaṇamahāsālo bhagavato santike imā gāthāyo pariyāpuṇitvā sabhāyaṁ mahājanakāye sannipatite puttesu ca sannisinnesu abhāsi—  </div>
</div>
<div class="q" id="p_12S1_1254"> <div class="p"> <table class="singleColumn"> <tr> <td> <div class="pN">1254</div> <div class="G">“Yehi jātehi nandissaṁ,</div> </td> </tr> <tr> <td> <div class="G">yesañca bhavamicchisaṁ;</div> </td> </tr> <tr> <td> <div class="G">Te maṁ dārehi sampuccha,</div> </td> </tr> <tr> <td> <div class="G">sāva vārenti sūkaraṁ.</div> </td> </tr> </table> </div>
</div>
<div class="q" id="p_12S1_1255"> <div class="p"> <table class="singleColumn"> <tr> <td> <div class="pN">1255</div> <div class="G">Asantā kira maṁ jammā,</div> </td> </tr> <tr> <td> <div class="G">tāta tātāti bhāsare;</div> </td> </tr> <tr> <td> <div class="G">Rakkhasā puttarūpena,</div> </td> </tr> <tr> <td> <div class="G">te jahanti vayogataṁ.</div> </td> </tr> </table> </div>
</div>
<div class="q" id="p_12S1_1256"> <div class="p"> <table class="singleColumn"> <tr> <td> <div class="pN">1256</div> <div class="G">Assova jiṇṇo nibbhogo,</div> </td> </tr> <tr> <td> <div class="G">khādanā apanīyati;</div> </td> </tr> <tr> <td> <div class="G">Bālakānaṁ pitā thero,</div> </td> </tr> <tr> <td> <div class="G">parāgāresu bhikkhati.</div> </td> </tr> </table> </div>
</div>
<div class="q" id="p_12S1_1257"> <div class="p"> <table class="singleColumn"> <tr> <td> <div class="pN">1257</div> <div class="G">Daṇḍova kira me seyyo,</div> </td> </tr> <tr> <td> <div class="G">yañce puttā anassavā;</div> </td> </tr> <tr> <td> <div class="G">Caṇḍampi goṇaṁ vāreti,</div> </td> </tr> <tr> <td> <div class="G">atho caṇḍampi kukkuraṁ.</div> </td> </tr> </table> </div>
</div>
<div class="q" id="p_12S1_1258"> <div class="p"> <table class="singleColumn"> <tr> <td> <div class="pN">1258</div> <div class="G">Andhakāre pure hoti,</div> </td> </tr> <tr> <td> <div class="G">gambhīre gādhamedhati;</div> </td> </tr> <tr> <td> <div class="G">Daṇḍassa ānubhāvena,</div> </td> </tr> <tr> <td> <div class="G">khalitvā patitiṭṭhatī”ti.</div> </td> </tr> </table> </div>
</div>
<div class="q" id="p_12S1_1259"> <div class="p">
<span class="pN">1259</span>Atha kho naṁ brāhmaṇamahāsālaṁ puttā gharaṁ netvā nhāpetvā paccekaṁ dussayugena acchādesuṁ. Atha kho so brāhmaṇamahāsālo ekaṁ dussayugaṁ ādāya yena bhagavā tenupasaṅkami; upasaṅkamitvā bhagavatā saddhiṁ sammodi. Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho brāhmaṇamahāsālo bhagavantaṁ etadavoca—  “mayaṁ, bho gotama, brāhmaṇā nāma ācariyassa ācariyadhanaṁ pariyesāma. Paṭiggaṇhatu me bhavaṁ gotamo ācariyadhanan”ti. Paṭiggahesi bhagavā anukampaṁ upādāya. Atha kho so brāhmaṇamahāsālo bhagavantaṁ etadavoca—  “abhikkantaṁ, bho gotama…pe…  upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti. </div>
</div>
</html>
