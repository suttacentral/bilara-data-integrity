<html>
<div class="i">1.5.8.10 Chandaṁadatvāgamanasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Sahadhammikavagga
</div>
<div class="h">
Chandaṁadatvāgamanasikkhāpada
</div>
<div class="q" id="p_2V_1411">
<div class="divNumber">
479.
</div>
<div class="p">
<span class="pN">1411</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena saṁgho sannipatito hoti kenacideva karaṇīyena. Chabbaggiyā bhikkhū cīvarakammaṁ karontā ekassa chandaṁ adaṁsu. Atha kho saṁgho “yassatthāya sannipatito taṁ kammaṁ karissāmī”ti ñattiṁ ṭhapesi. Atha kho so bhikkhu— “evamevime ekamekassa kammaṁ karonti, kassa tumhe kammaṁ karissathā”ti chandaṁ adatvā uṭṭhāyāsanā pakkāmi.
</div>
</div>
<div class="q" id="p_2V_1412">
<div class="p">
<span class="pN">1412</span>Ye te bhikkhū appicchā…pe… te ujjhāyanti khiyyanti vipācenti— “kathañhi nāma bhikkhu saṁghe vinicchayakathāya vattamānāya chandaṁ adatvā uṭṭhāyāsanā pakkamissatī”ti…pe… “saccaṁ kira tvaṁ, bhikkhu, saṁghe vinicchayakathāya vattamānāya chandaṁ adatvā uṭṭhāyāsanā pakkamasī”ti? “Saccaṁ, bhagavā”ti. Vigarahi buddho bhagavā…pe… kathañhi nāma tvaṁ, moghapurisa, saṁghe vinicchayakathāya vattamānāya chandaṁ adatvā uṭṭhāyāsanā pakkamissasi. Netaṁ, moghapurisa, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_1413">
<div class="divNumber">
480.
</div>
<div class="p">
<span class="pN">1413</span><span class="bold">“Yo pana bhikkhu saṁghe vinicchayakathāya vattamānāya chandaṁ adatvā uṭṭhāyāsanā pakkameyya, pācittiyan”</span>ti. (<span class="italic">80</span>:<span class="bold">129</span>)
</div>
</div>
<div class="q" id="p_2V_1414">
<div class="divNumber">
481.
</div>
<div class="p">
<span class="pN">1414</span><span class="bold">Yo panā</span>ti yo yādiso…pe… <span class="bold">bhikkhū</span>ti…pe… ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_1415">
<div class="p">
<span class="pN">1415</span><span class="bold">Saṁghe vinicchayakathā</span> nāma vatthu vā ārocitaṁ hoti avinicchitaṁ, ñatti vā ṭhapitā hoti, kammavācā vā vippakatā hoti.
</div>
</div>
<div class="q" id="p_2V_1416">
<div class="p">
<span class="pN">1416</span><span class="bold">Chandaṁ adatvā uṭṭhāyāsanā pakkameyyā</span>ti— “kathaṁ idaṁ kammaṁ kuppaṁ assa vaggaṁ assa na kareyyā”ti gacchati, āpatti dukkaṭassa. Parisāya hatthapāsaṁ vijahantassa āpatti dukkaṭassa. Vijahite āpatti pācittiyassa.
</div>
</div>
<div class="q" id="p_2V_1417">
<div class="divNumber">
482.
</div>
<div class="p">
<span class="pN">1417</span>Dhammakamme dhammakammasaññī chandaṁ adatvā uṭṭhāyāsanā pakkamati, āpatti pācittiyassa. Dhammakamme vematiko chandaṁ adatvā uṭṭhāyāsanā pakkamati, āpatti dukkaṭassa. Dhammakamme adhammakammasaññī chandaṁ adatvā uṭṭhāyāsanā pakkamati, anāpatti. Adhammakamme dhammakammasaññī, āpatti dukkaṭassa. Adhammakamme vematiko, āpatti dukkaṭassa. Adhammakamme adhammakammasaññī, anāpatti.
</div>
</div>
<div class="q" id="p_2V_1418">
<div class="divNumber">
483.
</div>
<div class="p">
<span class="pN">1418</span>Anāpatti— “saṁghassa bhaṇḍanaṁ vā kalaho vā viggaho vā vivādo vā bhavissatī”ti gacchati, “saṁghabhedo vā saṁgharāji vā bhavissatī”ti gacchati, “adhammena vā vaggena vā na kammārahassa vā kammaṁ karissatī”ti gacchati, gilāno gacchati, gilānassa karaṇīyena gacchati, uccārena vā passāvena vā pīḷito gacchati, “na kammaṁ kopetukāmo puna paccāgamissāmī”ti gacchati, ummattakassa, ādikammikassāti.
</div>
</div>
<div class="CENTER" id="p_2V_1419">
<span class="pN">1419</span>Chandaṁ adatvā gamanasikkhāpadaṁ niṭṭhitaṁ dasamaṁ.
</div>
</html>
