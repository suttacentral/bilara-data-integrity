<html>
<div class="i">2.7 Avippavāsasīmānujānana</div>
<div class="h">Uposathakkhandhaka</div>
<div class="h">Avippavāsasīmānujānana</div>
<div class="q" id="p_3V_607"> <div class="divNumber">143.</div> <div class="p">
<span class="pN">607</span>Tena kho pana samayena āyasmā mahākassapo andhakavindā rājagahaṁ uposathaṁ āgacchanto antarāmagge nadiṁ taranto manaṁ vūḷho ahosi, cīvarānissa allāni. Bhikkhū āyasmantaṁ mahākassapaṁ etadavocuṁ— “kissa te, āvuso, cīvarāni allānī”ti? “Idhāhaṁ, āvuso, andhakavindā rājagahaṁ uposathaṁ āgacchanto antarāmagge nadiṁ taranto manamhi vūḷho. Tena me cīvarāni allānī”ti. Bhagavato etamatthaṁ ārocesuṁ. “Yā sā, bhikkhave, saṁghena sīmā sammatā samānasaṁvāsā ekuposathā, saṁgho taṁ sīmaṁ ticīvarena avippavāsaṁ sammannatu. Evañca pana, bhikkhave, sammannitabbā. Byattena bhikkhunā paṭibalena saṁgho ñāpetabbo— </div>
</div>
<div class="q" id="p_3V_608"> <div class="p">
<span class="pN">608</span>‘Suṇātu me, bhante, saṁgho. Yā sā saṁghena sīmā sammatā samānasaṁvāsā ekuposathā, yadi saṁghassa pattakallaṁ saṁgho taṁ sīmaṁ ticīvarena avippavāsaṁ sammanneyya. Esā ñatti. </div>
</div>
<div class="q" id="p_3V_609"> <div class="p">
<span class="pN">609</span>Suṇātu me, bhante, saṁgho. Yā sā saṁghena sīmā sammatā samānasaṁvāsā ekuposathā, saṁgho taṁ sīmaṁ ticīvarena avippavāsaṁ sammannati. Yassāyasmato khamati etissā sīmāya ticīvarena avippavāsāya sammuti, so tuṇhassa; yassa nakkhamati, so bhāseyya. Sammatā sā sīmā saṁghena ticīvarena avippavāsā. Khamati saṁghassa, tasmā tuṇhī, evametaṁ dhārayāmī’”ti. </div>
</div>
<div class="q" id="p_3V_610"> <div class="p">
<span class="pN">610</span>Tena kho pana samayena bhikkhū bhagavatā ticīvarena avippavāsasammuti anuññātāti antaraghare cīvarāni nikkhipanti. Tāni cīvarāni nassantipi ḍayhantipi undūrehipi khajjanti. Bhikkhū duccoḷā honti lūkhacīvarā. Bhikkhū evamāhaṁsu— “kissa tumhe, āvuso, duccoḷā lūkhacīvarā”ti? “Idha mayaṁ, āvuso, bhagavatā ticīvarena avippavāsasammuti anuññātāti antaraghare cīvarāni nikkhipimhā. Tāni cīvarāni naṭṭhānipi daḍḍhānipi, undūrehipi khāyitāni, tena mayaṁ duccoḷā lūkhacīvarā”ti. Bhagavato etamatthaṁ ārocesuṁ. “Yā sā, bhikkhave, saṁghena sīmā sammatā samānasaṁvāsā ekuposathā, saṁgho taṁ sīmaṁ ticīvarena avippavāsaṁ sammannatu, ṭhapetvā gāmañca gāmūpacārañca. Evañca pana, bhikkhave, sammannitabbā. Byattena bhikkhunā paṭibalena saṁgho ñāpetabbo— </div>
</div>
<div class="q" id="p_3V_611"> <div class="divNumber">144.</div> <div class="p">
<span class="pN">611</span>‘Suṇātu me, bhante, saṁgho. Yā sā saṁghena sīmā sammatā samānasaṁvāsā ekuposathā yadi saṁghassa pattakallaṁ, saṁgho taṁ sīmaṁ ticīvarena avippavāsaṁ sammanneyya, ṭhapetvā gāmañca gāmūpacārañca. Esā ñatti. </div>
</div>
<div class="q" id="p_3V_612"> <div class="p">
<span class="pN">612</span>Suṇātu me, bhante, saṁgho. Yā sā saṁghena sīmā sammatā samānasaṁvāsā ekuposathā, saṁgho taṁ sīmaṁ ticīvarena avippavāsaṁ sammannati, ṭhapetvā gāmañca gāmūpacārañca. Yassāyasmato khamati etissā sīmāya ticīvarena avippavāsāya sammuti, ṭhapetvā gāmañca gāmūpacārañca, so tuṇhassa; yassa nakkhamati, so bhāseyya. Sammatā sā sīmā saṁghena ticīvarena avippavāsā, ṭhapetvā gāmañca gāmūpacārañca. Khamati saṁghassa, tasmā tuṇhī, evametaṁ dhārayāmī’”ti. </div>
</div>
</html>
