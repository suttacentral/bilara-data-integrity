<html>
<div class="i">3.4.2 Nāgasenapañha</div>
<div class="h">Milindapañha</div>
<div class="h">Nibbānavagga</div>
<div class="h">Nāgasenapañha</div>
<div class="q" id="p_28Mi_319"> <div class="divNumber">64.</div> <div class="p">
<span class="pN">319</span>Thero āha—  “loṇaṁ, mahārāja, cakkhuviññeyyan”ti. “Āma, bhante, cakkhuviññeyyan”ti. “Suṭṭhu kho, mahārāja, jānāhī”ti. “Kiṁ pana, bhante, jivhāviññeyyan”ti? “Āma, mahārāja, jivhāviññeyyan”ti. “Kiṁ pana, bhante, sabbaṁ loṇaṁ jivhāya vijānātī”ti? “Āma, mahārāja, sabbaṁ loṇaṁ jivhāya vijānāti”. </div>
</div>
<div class="q" id="p_28Mi_320"> <div class="p">
<span class="pN">320</span>“Yadi, bhante, sabbaṁ loṇaṁ jivhāya vijānāti, kissa pana taṁ sakaṭehi balībaddā āharanti, nanu loṇameva āharitabban”ti? “Na sakkā, mahārāja, loṇameva āharituṁ ekatobhāvagatā ete dhammā gocaranānattagatā loṇaṁ garubhāvo cāti. Sakkā pana, mahārāja, loṇaṁ tulāya tulayitun”ti? “Āma, bhante, sakkā”ti. “Na sakkā, mahārāja, loṇaṁ tulāya tulayituṁ, garubhāvo tulāya tuliyatī”ti. </div>
</div>
<div class="q" id="p_28Mi_321"> <div class="p">
<span class="pN">321</span>“Kallosi, bhante nāgasenā”ti. </div>
</div>
<div class="CENTER" id="p_28Mi_322">
<span class="pN">322</span>Nāgasenapañho dutiyo.</div>
</html>
