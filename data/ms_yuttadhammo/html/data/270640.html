<html>
<div class="i">2.1.1.2 Koṭṭhāsavāra</div>
<div class="h">Niddesa</div>
<div class="h">Cittuppādakaṇḍa</div>
<div class="h">Kāmāvacarakusala</div>
<div class="h">Koṭṭhāsavāra</div>
<div class="q" id="p_29Dhs_439"> <div class="divNumber">58.</div> <div class="p">
<span class="pN">439</span>Tasmiṁ kho pana samaye cattāro khandhā honti, dvāyatanāni honti, dve dhātuyo honti, tayo āhārā honti, aṭṭhindriyāni honti, pañcaṅgikaṁ jhānaṁ hoti, pañcaṅgiko maggo hoti, satta balāni honti, tayo hetū honti, eko phasso hoti, ekā vedanā hoti, ekā saññā hoti, ekā cetanā hoti, ekaṁ cittaṁ hoti, eko vedanākkhandho hoti, eko saññākkhandho hoti, eko saṅkhārakkhandho hoti, eko viññāṇakkhandho hoti, ekaṁ manāyatanaṁ hoti, ekaṁ manindriyaṁ hoti, ekā manoviññāṇadhātu hoti, ekaṁ dhammāyatanaṁ hoti, ekā dhammadhātu hoti; ye vā pana tasmiṁ samaye aññepi atthi paṭiccasamuppannā arūpino dhammā—  ime dhammā kusalā. </div>
</div>
<div class="q" id="p_29Dhs_440"> <div class="divNumber">59.</div> <div class="p">
<span class="pN">440</span>Katame tasmiṁ samaye cattāro khandhā honti? Vedanākkhandho, saññākkhandho, saṅkhārakkhandho, viññāṇakkhandho. </div>
</div>
<div class="q" id="p_29Dhs_441"> <div class="divNumber">60.</div> <div class="p">
<span class="pN">441</span>Katamo tasmiṁ samaye vedanākkhandho hoti? Yaṁ tasmiṁ samaye cetasikaṁ sātaṁ cetasikaṁ sukhaṁ cetosamphassajaṁ sātaṁ sukhaṁ vedayitaṁ cetosamphassajā sātā sukhā vedanā—  ayaṁ tasmiṁ samaye vedanākkhandho hoti. </div>
</div>
<div class="q" id="p_29Dhs_442"> <div class="divNumber">61.</div> <div class="p">
<span class="pN">442</span>Katamo tasmiṁ samaye saññākkhandho hoti? Yā tasmiṁ samaye saññā sañjānanā sañjānitattaṁ—  ayaṁ tasmiṁ samaye saññākkhandho hoti. </div>
</div>
<div class="q" id="p_29Dhs_443"> <div class="divNumber">62.</div> <div class="p">
<span class="pN">443</span>Katamo tasmiṁ samaye saṅkhārakkhandho hoti? Phasso cetanā vitakko vicāro pīti cittassekaggatā saddhindriyaṁ vīriyindriyaṁ satindriyaṁ samādhindriyaṁ paññindriyaṁ jīvitindriyaṁ sammādiṭṭhi sammāsaṅkappo sammāvāyāmo sammāsati sammāsamādhi saddhābalaṁ vīriyabalaṁ satibalaṁ samādhibalaṁ paññābalaṁ hiribalaṁ ottappabalaṁ alobho adoso amoho anabhijjhā abyāpādo sammādiṭṭhi hirī ottappaṁ kāyapassaddhi cittapassaddhi kāyalahutā cittalahutā kāyamudutā cittamudutā kāyakammaññatā cittakammaññatā kāyapāguññatā cittapāguññatā kāyujukatā cittujukatā sati sampajaññaṁ samatho vipassanā paggāho avikkhepo; ye vā pana tasmiṁ samaye aññepi atthi paṭiccasamuppannā arūpino dhammā ṭhapetvā vedanākkhandhaṁ ṭhapetvā saññākkhandhaṁ ṭhapetvā viññāṇakkhandhaṁ—  ayaṁ tasmiṁ samaye saṅkhārakkhandho hoti. </div>
</div>
<div class="q" id="p_29Dhs_444"> <div class="divNumber">63.</div> <div class="p">
<span class="pN">444</span>Katamo tasmiṁ samaye viññāṇakkhandho hoti? Yaṁ tasmiṁ samaye cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjāmanoviññāṇadhātu—  ayaṁ tasmiṁ samaye viññāṇakkhandho hoti. </div>
</div>
<div class="CENTER" id="p_29Dhs_445">
<span class="pN">445</span>Ime tasmiṁ samaye cattāro khandhā honti.</div>
<div class="q" id="p_29Dhs_446"> <div class="divNumber">64.</div> <div class="p">
<span class="pN">446</span>Katamāni tasmiṁ samaye dvāyatanāni honti? Manāyatanaṁ dhammāyatanaṁ. </div>
</div>
<div class="q" id="p_29Dhs_447"> <div class="divNumber">65.</div> <div class="p">
<span class="pN">447</span>Katamaṁ tasmiṁ samaye manāyatanaṁ hoti? Yaṁ tasmiṁ samaye cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjāmanoviññāṇadhātu—  idaṁ tasmiṁ samaye manāyatanaṁ hoti. </div>
</div>
<div class="q" id="p_29Dhs_448"> <div class="divNumber">66.</div> <div class="p">
<span class="pN">448</span>Katamaṁ tasmiṁ samaye dhammāyatanaṁ hoti? Vedanākkhandho, saññākkhandho, saṅkhārakkhandho—  idaṁ tasmiṁ samaye dhammāyatanaṁ hoti. </div>
</div>
<div class="CENTER" id="p_29Dhs_449">
<span class="pN">449</span>Imāni tasmiṁ samaye dvāyatanāni honti.</div>
<div class="q" id="p_29Dhs_450"> <div class="divNumber">67.</div> <div class="p">
<span class="pN">450</span>Katamā tasmiṁ samaye dve dhātuyo honti? Manoviññāṇadhātu, dhammadhātu. </div>
</div>
<div class="q" id="p_29Dhs_451"> <div class="divNumber">68.</div> <div class="p">
<span class="pN">451</span>Katamā tasmiṁ samaye manoviññāṇadhātu hoti? Yaṁ tasmiṁ samaye cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjāmanoviññāṇadhātu—  ayaṁ tasmiṁ samaye manoviññāṇadhātu hoti. </div>
</div>
<div class="q" id="p_29Dhs_452"> <div class="divNumber">69.</div> <div class="p">
<span class="pN">452</span>Katamā tasmiṁ samaye dhammadhātu hoti? Vedanākkhandho, saññākkhandho, saṅkhārakkhandho—  ayaṁ tasmiṁ samaye dhammadhātu hoti. </div>
</div>
<div class="CENTER" id="p_29Dhs_453">
<span class="pN">453</span>Imā tasmiṁ samaye dve dhātuyo honti.</div>
<div class="q" id="p_29Dhs_454"> <div class="divNumber">70.</div> <div class="p">
<span class="pN">454</span>Katame tasmiṁ samaye tayo āhārā honti? Phassāhāro, manosañcetanāhāro, viññāṇāhāro. </div>
</div>
<div class="q" id="p_29Dhs_455"> <div class="divNumber">71.</div> <div class="p">
<span class="pN">455</span>Katamo tasmiṁ samaye phassāhāro hoti? Yo tasmiṁ samaye phasso phusanā samphusanā samphusitattaṁ—  ayaṁ tasmiṁ samaye phassāhāro hoti. </div>
</div>
<div class="q" id="p_29Dhs_456"> <div class="divNumber">72.</div> <div class="p">
<span class="pN">456</span>Katamo tasmiṁ samaye manosañcetanāhāro hoti? Yā tasmiṁ samaye cetanā sañcetanā cetayitattaṁ—  ayaṁ tasmiṁ samaye manosañcetanāhāro hoti. </div>
</div>
<div class="q" id="p_29Dhs_457"> <div class="divNumber">73.</div> <div class="p">
<span class="pN">457</span>Katamo tasmiṁ samaye viññāṇāhāro hoti? Yaṁ tasmiṁ samaye cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjāmanoviññāṇadhātu—  ayaṁ tasmiṁ samaye viññāṇāhāro hoti. </div>
</div>
<div class="CENTER" id="p_29Dhs_458">
<span class="pN">458</span>Ime tasmiṁ samaye tayo āhārā honti.</div>
<div class="q" id="p_29Dhs_459"> <div class="divNumber">74.</div> <div class="p">
<span class="pN">459</span>Katamāni tasmiṁ samaye aṭṭhindriyāni honti? Saddhindriyaṁ, vīriyindriyaṁ, satindriyaṁ, samādhindriyaṁ, paññindriyaṁ, manindriyaṁ, somanassindriyaṁ, jīvitindriyaṁ. </div>
</div>
<div class="q" id="p_29Dhs_460"> <div class="divNumber">75.</div> <div class="p">
<span class="pN">460</span>Katamaṁ tasmiṁ samaye saddhindriyaṁ hoti? Yā tasmiṁ samaye saddhā saddahanā okappanā abhippasādo saddhā saddhindriyaṁ saddhābalaṁ—  idaṁ tasmiṁ samaye saddhindriyaṁ hoti. </div>
</div>
<div class="q" id="p_29Dhs_461"> <div class="divNumber">76.</div> <div class="p">
<span class="pN">461</span>Katamaṁ tasmiṁ samaye vīriyindriyaṁ hoti? Yo tasmiṁ samaye cetasiko vīriyārambho nikkamo parakkamo uyyāmo vāyāmo ussāho ussoḷhī thāmo dhiti asithilaparakkamatā anikkhittachandatā anikkhittadhuratā dhurasampaggāho vīriyaṁ vīriyindriyaṁ vīriyabalaṁ sammāvāyāmo—  idaṁ tasmiṁ samaye vīriyindriyaṁ hoti. </div>
</div>
<div class="q" id="p_29Dhs_462"> <div class="divNumber">77.</div> <div class="p">
<span class="pN">462</span>Katamaṁ tasmiṁ samaye satindriyaṁ hoti? Yā tasmiṁ samaye sati anussati paṭissati sati saraṇatā dhāraṇatā apilāpanatā asammussanatā sati satindriyaṁ satibalaṁ sammāsati—  idaṁ tasmiṁ samaye satindriyaṁ hoti. </div>
</div>
<div class="q" id="p_29Dhs_463"> <div class="divNumber">78.</div> <div class="p">
<span class="pN">463</span>Katamaṁ tasmiṁ samaye samādhindriyaṁ hoti? Yā tasmiṁ samaye cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṁ samādhibalaṁ sammāsamādhi—  idaṁ tasmiṁ samaye samādhindriyaṁ hoti. </div>
</div>
<div class="q" id="p_29Dhs_464"> <div class="divNumber">79.</div> <div class="p">
<span class="pN">464</span>Katamaṁ tasmiṁ samaye paññindriyaṁ hoti? Yā tasmiṁ samaye paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṁ kosallaṁ nepuññaṁ vebhabyā cintā upaparikkhā bhūrī medhā pariṇāyikā vipassanā sampajaññaṁ patodo paññā paññindriyaṁ paññābalaṁ paññāsatthaṁ paññāpāsādo paññāāloko paññāobhāso paññāpajjoto paññāratanaṁ amoho dhammavicayo sammādiṭṭhi—  idaṁ tasmiṁ samaye paññindriyaṁ hoti. </div>
</div>
<div class="q" id="p_29Dhs_465"> <div class="divNumber">80.</div> <div class="p">
<span class="pN">465</span>Katamaṁ tasmiṁ samaye manindriyaṁ hoti? Yaṁ tasmiṁ samaye cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjāmanoviññāṇadhātu—  idaṁ tasmiṁ samaye manindriyaṁ hoti. </div>
</div>
<div class="q" id="p_29Dhs_466"> <div class="divNumber">81.</div> <div class="p">
<span class="pN">466</span>Katamaṁ tasmiṁ samaye somanassindriyaṁ hoti? Yaṁ tasmiṁ samaye cetasikaṁ sātaṁ cetasikaṁ sukhaṁ cetosamphassajaṁ sātaṁ sukhaṁ vedayitaṁ cetosamphassajā sātā sukhā vedanā—  idaṁ tasmiṁ samaye somanassindriyaṁ hoti. </div>
</div>
<div class="q" id="p_29Dhs_467"> <div class="divNumber">82.</div> <div class="p">
<span class="pN">467</span>Katamaṁ tasmiṁ samaye jīvitindriyaṁ hoti? Yo tesaṁ arūpīnaṁ dhammānaṁ āyu ṭhiti yapanā yāpanā iriyanā vattanā pālanā jīvitaṁ jīvitindriyaṁ—  idaṁ tasmiṁ samaye jīvitindriyaṁ hoti. </div>
</div>
<div class="CENTER" id="p_29Dhs_468">
<span class="pN">468</span>Imāni tasmiṁ samaye aṭṭhindriyāni honti.</div>
<div class="q" id="p_29Dhs_469"> <div class="divNumber">83.</div> <div class="p">
<span class="pN">469</span>Katamaṁ tasmiṁ samaye pañcaṅgikaṁ jhānaṁ hoti? Vitakko, vicāro, pīti, sukhaṁ, cittassekaggatā. </div>
</div>
<div class="q" id="p_29Dhs_470"> <div class="divNumber">84.</div> <div class="p">
<span class="pN">470</span>Katamo tasmiṁ samaye vitakko hoti? Yo tasmiṁ samaye takko vitakko saṅkappo appanā byappanā cetaso abhiniropanā sammāsaṅkappo—  ayaṁ tasmiṁ samaye vitakko hoti. </div>
</div>
<div class="q" id="p_29Dhs_471"> <div class="divNumber">85.</div> <div class="p">
<span class="pN">471</span>Katamo tasmiṁ samaye vicāro hoti? Yo tasmiṁ samaye cāro vicāro anuvicāro upavicāro cittassa anusandhānatā anupekkhanatā—  ayaṁ tasmiṁ samaye vicāro hoti. </div>
</div>
<div class="q" id="p_29Dhs_472"> <div class="divNumber">86.</div> <div class="p">
<span class="pN">472</span>Katamā tasmiṁ samaye pīti hoti? Yā tasmiṁ samaye pīti pāmojjaṁ āmodanā pamodanā hāso pahāso vitti odagyaṁ attamanatā cittassa—  ayaṁ tasmiṁ samaye pīti hoti. </div>
</div>
<div class="q" id="p_29Dhs_473"> <div class="divNumber">87.</div> <div class="p">
<span class="pN">473</span>Katamaṁ tasmiṁ samaye sukhaṁ hoti? Yaṁ tasmiṁ samaye cetasikaṁ sātaṁ cetasikaṁ sukhaṁ cetosamphassajaṁ sātaṁ sukhaṁ vedayitaṁ cetosamphassajā sātā sukhā vedanā—  idaṁ tasmiṁ samaye sukhaṁ hoti. </div>
</div>
<div class="q" id="p_29Dhs_474"> <div class="divNumber">88.</div> <div class="p">
<span class="pN">474</span>Katamā tasmiṁ samaye cittassekaggatā hoti? Yā tasmiṁ samaye cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṁ samādhibalaṁ sammāsamādhi—  ayaṁ tasmiṁ samaye cittassekaggatā hoti. </div>
</div>
<div class="CENTER" id="p_29Dhs_475">
<span class="pN">475</span>Idaṁ tasmiṁ samaye pañcaṅgikaṁ jhānaṁ hoti.</div>
<div class="q" id="p_29Dhs_476"> <div class="divNumber">89.</div> <div class="p">
<span class="pN">476</span>Katamo tasmiṁ samaye pañcaṅgiko maggo hoti? Sammādiṭṭhi, sammāsaṅkappo, sammāvāyāmo, sammāsati, sammāsamādhi. </div>
</div>
<div class="q" id="p_29Dhs_477"> <div class="divNumber">90.</div> <div class="p">
<span class="pN">477</span>Katamā tasmiṁ samaye sammādiṭṭhi hoti? Yā tasmiṁ samaye paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṁ kosallaṁ nepuññaṁ vebhabyā cintā upaparikkhā bhūrī medhā pariṇāyikā vipassanā sampajaññaṁ patodo paññā paññindriyaṁ paññābalaṁ paññāsatthaṁ paññāpāsādo paññāāloko paññāobhāso paññāpajjoto paññāratanaṁ amoho dhammavicayo sammādiṭṭhi—  ayaṁ tasmiṁ samaye sammādiṭṭhi hoti. </div>
</div>
<div class="q" id="p_29Dhs_478"> <div class="divNumber">91.</div> <div class="p">
<span class="pN">478</span>Katamo tasmiṁ samaye sammāsaṅkappo hoti? Yo tasmiṁ samaye takko vitakko saṅkappo appanā byappanā cetaso abhiniropanā sammāsaṅkappo—  ayaṁ tasmiṁ samaye sammāsaṅkappo hoti. </div>
</div>
<div class="q" id="p_29Dhs_479"> <div class="divNumber">92.</div> <div class="p">
<span class="pN">479</span>Katamo tasmiṁ samaye sammāvāyāmo hoti? Yo tasmiṁ samaye cetasiko vīriyārambho nikkamo parakkamo uyyāmo vāyāmo ussāho ussoḷhī thāmo dhiti asithilaparakkamatā anikkhittachandatā anikkhittadhuratā dhurasampaggāho vīriyaṁ vīriyindriyaṁ vīriyabalaṁ sammāvāyāmo—  ayaṁ tasmiṁ samaye sammāvāyāmo hoti. </div>
</div>
<div class="q" id="p_29Dhs_480"> <div class="divNumber">93.</div> <div class="p">
<span class="pN">480</span>Katamā tasmiṁ samaye sammāsati hoti? Yā tasmiṁ samaye sati anussati paṭissati sati saraṇatā dhāraṇatā apilāpanatā asammussanatā sati satindriyaṁ satibalaṁ sammāsati—  ayaṁ tasmiṁ samaye sammāsati hoti. </div>
</div>
<div class="q" id="p_29Dhs_481"> <div class="divNumber">94.</div> <div class="p">
<span class="pN">481</span>Katamo tasmiṁ samaye sammāsamādhi hoti? Yā tasmiṁ samaye cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṁ samādhibalaṁ sammāsamādhi—  ayaṁ tasmiṁ samaye sammāsamādhi hoti. </div>
</div>
<div class="CENTER" id="p_29Dhs_482">
<span class="pN">482</span>Ayaṁ tasmiṁ samaye pañcaṅgiko maggo hoti.</div>
<div class="q" id="p_29Dhs_483"> <div class="divNumber">95.</div> <div class="p">
<span class="pN">483</span>Katamāni tasmiṁ samaye satta balāni honti? Saddhābalaṁ, vīriyabalaṁ, satibalaṁ, samādhibalaṁ, paññābalaṁ, hiribalaṁ, ottappabalaṁ. </div>
</div>
<div class="q" id="p_29Dhs_484"> <div class="divNumber">96.</div> <div class="p">
<span class="pN">484</span>Katamaṁ tasmiṁ samaye saddhābalaṁ hoti? Yā tasmiṁ samaye saddhā saddahanā okappanā abhippasādo saddhā saddhindriyaṁ saddhābalaṁ—  idaṁ tasmiṁ samaye saddhābalaṁ hoti. </div>
</div>
<div class="q" id="p_29Dhs_485"> <div class="divNumber">97.</div> <div class="p">
<span class="pN">485</span>Katamaṁ tasmiṁ samaye vīriyabalaṁ hoti? Yo tasmiṁ samaye cetasiko vīriyārambho nikkamo parakkamo uyyāmo vāyāmo ussāho ussoḷhī thāmo dhiti asithilaparakkamatā anikkhittachandatā anikkhittadhuratā dhurasampaggāho vīriyaṁ vīriyindriyaṁ vīriyabalaṁ sammāvāyāmo—  idaṁ tasmiṁ samaye vīriyabalaṁ hoti. </div>
</div>
<div class="q" id="p_29Dhs_486"> <div class="divNumber">98.</div> <div class="p">
<span class="pN">486</span>Katamaṁ tasmiṁ samaye satibalaṁ hoti? Yā tasmiṁ samaye sati anussati paṭissati sati saraṇatā dhāraṇatā apilāpanatā asammussanatā sati satindriyaṁ satibalaṁ sammāsati—  idaṁ tasmiṁ samaye satibalaṁ hoti. </div>
</div>
<div class="q" id="p_29Dhs_487"> <div class="divNumber">99.</div> <div class="p">
<span class="pN">487</span>Katamaṁ tasmiṁ samaye samādhibalaṁ hoti? Yā tasmiṁ samaye cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṁ samādhibalaṁ sammāsamādhi—  idaṁ tasmiṁ samaye samādhibalaṁ hoti. </div>
</div>
<div class="q" id="p_29Dhs_488"> <div class="divNumber">100.</div> <div class="p">
<span class="pN">488</span>Katamaṁ tasmiṁ samaye paññābalaṁ hoti? Yā tasmiṁ samaye paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṁ kosallaṁ nepuññaṁ vebhabyā cintā upaparikkhā bhūrī medhā pariṇāyikā vipassanā sampajaññaṁ patodo paññā paññindriyaṁ paññābalaṁ paññāsatthaṁ paññāpāsādo paññāāloko paññāobhāso paññāpajjoto paññāratanaṁ amoho dhammavicayo sammādiṭṭhi—  idaṁ tasmiṁ samaye paññābalaṁ hoti. </div>
</div>
<div class="q" id="p_29Dhs_489"> <div class="divNumber">101.</div> <div class="p">
<span class="pN">489</span>Katamaṁ tasmiṁ samaye hiribalaṁ hoti? Yaṁ tasmiṁ samaye hirīyati hiriyitabbena hirīyati pāpakānaṁ akusalānaṁ dhammānaṁ samāpattiyā—  idaṁ tasmiṁ samaye hiribalaṁ hoti. </div>
</div>
<div class="q" id="p_29Dhs_490"> <div class="divNumber">102.</div> <div class="p">
<span class="pN">490</span>Katamaṁ tasmiṁ samaye ottappabalaṁ hoti? Yaṁ tasmiṁ samaye ottappati ottappitabbena ottappati pāpakānaṁ akusalānaṁ dhammānaṁ samāpattiyā—  idaṁ tasmiṁ samaye ottappabalaṁ hoti. </div>
</div>
<div class="CENTER" id="p_29Dhs_491">
<span class="pN">491</span>Imāni tasmiṁ samaye satta balāni honti.</div>
<div class="q" id="p_29Dhs_492"> <div class="divNumber">103.</div> <div class="p">
<span class="pN">492</span>Katame tasmiṁ samaye tayo hetū honti? Alobho, adoso, amoho. </div>
</div>
<div class="q" id="p_29Dhs_493"> <div class="divNumber">104.</div> <div class="p">
<span class="pN">493</span>Katamo tasmiṁ samaye alobho hoti? Yo tasmiṁ samaye alobho alubbhanā alubbhitattaṁ asārāgo asārajjanā asārajjitattaṁ anabhijjhā alobho kusalamūlaṁ—  ayaṁ tasmiṁ samaye alobho hoti. </div>
</div>
<div class="q" id="p_29Dhs_494"> <div class="divNumber">105.</div> <div class="p">
<span class="pN">494</span>Katamo tasmiṁ samaye adoso hoti? Yo tasmiṁ samaye adoso adussanā adussitattaṁ abyāpādo abyāpajjo adoso kusalamūlaṁ—  ayaṁ tasmiṁ samaye adoso hoti. </div>
</div>
<div class="q" id="p_29Dhs_495"> <div class="divNumber">106.</div> <div class="p">
<span class="pN">495</span>Katamo tasmiṁ samaye amoho hoti? Yā tasmiṁ samaye paññā pajānanā…pe…  amoho dhammavicayo sammādiṭṭhi—  ayaṁ tasmiṁ samaye amoho hoti. </div>
</div>
<div class="CENTER" id="p_29Dhs_496">
<span class="pN">496</span>Ime tasmiṁ samaye tayo hetū honti.</div>
<div class="q" id="p_29Dhs_497"> <div class="divNumber">107.</div> <div class="p">
<span class="pN">497</span>Katamo tasmiṁ samaye eko phasso hoti? Yo tasmiṁ samaye phasso phusanā samphusanā samphusitattaṁ—  ayaṁ tasmiṁ samaye eko phasso hoti. </div>
</div>
<div class="q" id="p_29Dhs_498"> <div class="divNumber">108.</div> <div class="p">
<span class="pN">498</span>Katamā tasmiṁ samaye ekā vedanā hoti? Yaṁ tasmiṁ samaye cetasikaṁ sātaṁ cetasikaṁ sukhaṁ cetosamphassajaṁ sātaṁ sukhaṁ vedayitaṁ cetosamphassajā sātā sukhā vedanā—  ayaṁ tasmiṁ samaye ekā vedanā hoti. </div>
</div>
<div class="q" id="p_29Dhs_499"> <div class="divNumber">109.</div> <div class="p">
<span class="pN">499</span>Katamā tasmiṁ samaye ekā saññā hoti? Yā tasmiṁ samaye saññā sañjānanā sañjānitattaṁ—  ayaṁ tasmiṁ samaye ekā saññā hoti. </div>
</div>
<div class="q" id="p_29Dhs_500"> <div class="divNumber">110.</div> <div class="p">
<span class="pN">500</span>Katamā tasmiṁ samaye ekā cetanā hoti? Yā tasmiṁ samaye cetanā sañcetanā cetayitattaṁ—  ayaṁ tasmiṁ samaye ekā cetanā hoti. </div>
</div>
<div class="q" id="p_29Dhs_501"> <div class="divNumber">111.</div> <div class="p">
<span class="pN">501</span>Katamaṁ tasmiṁ samaye ekaṁ cittaṁ hoti? Yaṁ tasmiṁ samaye cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjāmanoviññāṇadhātu—  idaṁ tasmiṁ samaye ekaṁ cittaṁ hoti. </div>
</div>
<div class="q" id="p_29Dhs_502"> <div class="divNumber">112.</div> <div class="p">
<span class="pN">502</span>Katamo tasmiṁ samaye eko vedanākkhandho hoti? Yaṁ tasmiṁ samaye cetasikaṁ sātaṁ cetasikaṁ sukhaṁ cetosamphassajaṁ sātaṁ sukhaṁ vedayitaṁ cetosamphassajā sātā sukhā vedanā—  ayaṁ tasmiṁ samaye eko vedanākkhandho hoti. </div>
</div>
<div class="q" id="p_29Dhs_503"> <div class="divNumber">113.</div> <div class="p">
<span class="pN">503</span>Katamo tasmiṁ samaye eko saññākkhandho hoti? Yā tasmiṁ samaye saññā sañjānanā sañjānitattaṁ—  ayaṁ tasmiṁ samaye eko saññākkhandho hoti. </div>
</div>
<div class="q" id="p_29Dhs_504"> <div class="divNumber">114.</div> <div class="p">
<span class="pN">504</span>Katamo tasmiṁ samaye eko saṅkhārakkhandho hoti? Phasso cetanā vitakko vicāro pīti cittassekaggatā saddhindriyaṁ vīriyindriyaṁ satindriyaṁ samādhindriyaṁ paññindriyaṁ jīvitindriyaṁ sammādiṭṭhi sammāsaṅkappo sammāvāyāmo sammāsati sammāsamādhi saddhābalaṁ vīriyabalaṁ satibalaṁ samādhibalaṁ paññābalaṁ hiribalaṁ ottappabalaṁ alobho adoso amoho anabhijjhā abyāpādo sammādiṭṭhi hirī ottappaṁ kāyapassaddhi cittapassaddhi kāyalahutā cittalahutā kāyamudutā cittamudutā kāyakammaññatā cittakammaññatā kāyapāguññatā cittapāguññatā kāyujukatā cittujukatā sati sampajaññaṁ samatho vipassanā paggāho avikkhepo; ye vā pana tasmiṁ samaye aññepi atthi paṭiccasamuppannā arūpino dhammā ṭhapetvā vedanākkhandhaṁ ṭhapetvā saññākkhandhaṁ ṭhapetvā viññāṇakkhandhaṁ—  ayaṁ tasmiṁ samaye eko saṅkhārakkhandho hoti. </div>
</div>
<div class="q" id="p_29Dhs_505"> <div class="divNumber">115.</div> <div class="p">
<span class="pN">505</span>Katamo tasmiṁ samaye eko viññāṇakkhandho hoti? Yaṁ tasmiṁ samaye cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjāmanoviññāṇadhātu—  ayaṁ tasmiṁ samaye eko viññāṇakkhandho hoti. </div>
</div>
<div class="q" id="p_29Dhs_506"> <div class="divNumber">116.</div> <div class="p">
<span class="pN">506</span>Katamaṁ tasmiṁ samaye ekaṁ manāyatanaṁ hoti? Yaṁ tasmiṁ samaye cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjāmanoviññāṇadhātu—  idaṁ tasmiṁ samaye ekaṁ manāyatanaṁ hoti. </div>
</div>
<div class="q" id="p_29Dhs_507"> <div class="divNumber">117.</div> <div class="p">
<span class="pN">507</span>Katamaṁ tasmiṁ samaye ekaṁ manindriyaṁ hoti? Yaṁ tasmiṁ samaye cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjāmanoviññāṇadhātu—  idaṁ tasmiṁ samaye ekaṁ manindriyaṁ hoti. </div>
</div>
<div class="q" id="p_29Dhs_508"> <div class="divNumber">118.</div> <div class="p">
<span class="pN">508</span>Katamā tasmiṁ samaye ekā manoviññāṇadhātu hoti? Yaṁ tasmiṁ samaye cittaṁ mano mānasaṁ hadayaṁ paṇḍaraṁ mano manāyatanaṁ manindriyaṁ viññāṇaṁ viññāṇakkhandho tajjāmanoviññāṇadhātu—  ayaṁ tasmiṁ samaye ekā manoviññāṇadhātu hoti. </div>
</div>
<div class="q" id="p_29Dhs_509"> <div class="divNumber">119.</div> <div class="p">
<span class="pN">509</span>Katamaṁ tasmiṁ samaye ekaṁ dhammāyatanaṁ hoti? Vedanākkhandho, saññākkhandho, saṅkhārakkhandho—  idaṁ tasmiṁ samaye ekaṁ dhammāyatanaṁ hoti. </div>
</div>
<div class="q" id="p_29Dhs_510"> <div class="divNumber">120.</div> <div class="p">
<span class="pN">510</span>Katamā tasmiṁ samaye ekā dhammadhātu hoti? Vedanākkhandho, saññākkhandho, saṅkhārakkhandho—  ayaṁ tasmiṁ samaye ekā dhammadhātu hoti. </div>
</div>
<div class="q" id="p_29Dhs_511"> <div class="p">
<span class="pN">511</span>Ye vā pana tasmiṁ samaye aññepi atthi paṭiccasamuppannā arūpino dhammā—  ime dhammā kusalā. </div>
</div>
<div class="CENTER" id="p_29Dhs_512">
<span class="pN">512</span>Koṭṭhāsavāro.</div>
</html>
