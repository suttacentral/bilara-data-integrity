<html>
<div class="i"> Adhipati</div>
<div class="h">Atītārammaṇattika</div>
<div class="h">Pañhāvāra</div>
<div class="h">Paccayānuloma</div>
<div class="h">Vibhaṅgavāra</div>
<div class="h">Adhipati</div>
<div class="q" id="p_37P1_2704"> <div class="divNumber">23.</div> <div class="p">
<span class="pN">2704</span>Atītārammaṇo dhammo atītārammaṇassa dhammassa adhipatipaccayena paccayo—  ārammaṇādhipati, sahajātādhipati. <span class="bold">Ārammaṇādhipati</span>—  atītaṁ viññāṇañcāyatanaṁ garuṁ katvā paccavekkhati, nevasaññānāsaññāyatanaṁ garuṁ katvā paccavekkhati. Atītārammaṇaṁ atītaṁ iddhividhañāṇaṁ garuṁ katvā paccavekkhati, cetopariyañāṇaṁ…pe…  pubbenivāsānussatiñāṇaṁ…pe…  yathākammūpagañāṇaṁ garuṁ katvā paccavekkhati. Atītārammaṇe atīte khandhe garuṁ katvā assādeti abhinandati, taṁ garuṁ katvā atītārammaṇo rāgo uppajjati, diṭṭhi uppajjati. <span class="bold">Sahajātādhipati</span>—  atītārammaṇādhipati sampayuttakānaṁ khandhānaṁ adhipatipaccayena paccayo. (1) </div>
</div>
<div class="q" id="p_37P1_2705"> <div class="p">
<span class="pN">2705</span>Atītārammaṇo dhammo anāgatārammaṇassa dhammassa adhipatipaccayena paccayo. <span class="bold">Ārammaṇādhipati</span>—  anāgataṁ viññāṇañcāyatanaṁ garuṁ katvā…pe…  nevasaññānāsaññāyatanaṁ …pe…  atītārammaṇaṁ anāgataṁ iddhividhañāṇaṁ garuṁ katvā…pe…  cetopariyañāṇaṁ…pe…  pubbenivāsānussatiñāṇaṁ…pe…  yathākammūpagañāṇaṁ…pe…  atītārammaṇe anāgate khandhe garuṁ katvā assādeti abhinandati; taṁ garuṁ katvā anāgatārammaṇo rāgo uppajjati, diṭṭhi uppajjati. (2) </div>
</div>
<div class="q" id="p_37P1_2706"> <div class="divNumber">24.</div> <div class="p">
<span class="pN">2706</span>Anāgatārammaṇo dhammo anāgatārammaṇassa dhammassa adhipatipaccayena paccayo—  ārammaṇādhipati, sahajātādhipati. <span class="bold">Ārammaṇādhipati</span>—  anāgatārammaṇaṁ anāgataṁ iddhividhañāṇaṁ garuṁ katvā…pe…  cetopariyañāṇaṁ…pe…  anāgataṁsañāṇaṁ garuṁ katvā paccavekkhati. Anāgatārammaṇe anāgate khandhe garuṁ katvā assādeti abhinandati; taṁ garuṁ katvā anāgatārammaṇo rāgo uppajjati, diṭṭhi uppajjati. <span class="bold">Sahajātādhipati</span>—  anāgatārammaṇādhipati sampayuttakānaṁ khandhānaṁ adhipatipaccayena paccayo. (1) </div>
</div>
<div class="q" id="p_37P1_2707"> <div class="p">
<span class="pN">2707</span>Anāgatārammaṇo dhammo atītārammaṇassa dhammassa adhipatipaccayena paccayo. <span class="bold">Ārammaṇādhipati</span>—  anāgatārammaṇaṁ atītaṁ iddhividhañāṇaṁ garuṁ katvā…pe…  cetopariyañāṇaṁ…pe…  anāgataṁsañāṇaṁ garuṁ katvā…pe…  anāgatārammaṇe atīte khandhe garuṁ katvā assādeti abhinandati; taṁ garuṁ katvā atītārammaṇo rāgo uppajjati, diṭṭhi uppajjati. (2) </div>
</div>
<div class="q" id="p_37P1_2708"> <div class="divNumber">25.</div> <div class="p">
<span class="pN">2708</span>Paccuppannārammaṇo dhammo paccuppannārammaṇassa dhammassa adhipatipaccayena paccayo. <span class="bold">Sahajātādhipati</span>—  paccuppannārammaṇādhipati sampayuttakānaṁ khandhānaṁ adhipatipaccayena paccayo. (1) </div>
</div>
<div class="q" id="p_37P1_2709"> <div class="p">
<span class="pN">2709</span>Paccuppannārammaṇo dhammo atītārammaṇassa dhammassa adhipatipaccayena paccayo. <span class="bold">Ārammaṇādhipati</span>—  atītaṁ dibbaṁ cakkhuṁ garuṁ katvā paccavekkhati, dibbaṁ sotadhātuṁ garuṁ katvā paccavekkhati, paccuppannārammaṇaṁ atītaṁ iddhividhañāṇaṁ garuṁ katvā…pe…  cetopariyañāṇaṁ garuṁ katvā…pe…  paccuppannārammaṇe atīte khandhe garuṁ katvā assādeti abhinandati; taṁ garuṁ katvā atītārammaṇo rāgo uppajjati, diṭṭhi uppajjati. (2) </div>
</div>
<div class="q" id="p_37P1_2710"> <div class="p">
<span class="pN">2710</span>Paccuppannārammaṇo dhammo anāgatārammaṇassa dhammassa adhipatipaccayena paccayo. <span class="bold">Ārammaṇādhipati</span>—  anāgataṁ dibbaṁ cakkhuṁ garuṁ katvā paccavekkhati, dibbaṁ sotadhātuṁ garuṁ katvā…pe…  paccuppannārammaṇaṁ anāgataṁ iddhividhañāṇaṁ garuṁ katvā…pe…  cetopariyañāṇaṁ garuṁ katvā…pe…  paccuppannārammaṇe anāgate khandhe garuṁ katvā assādeti abhinandati; taṁ garuṁ katvā anāgatārammaṇo rāgo uppajjati, diṭṭhi uppajjati. (3) </div>
</div>
</html>
