<html>
<div class="i">3.8 Uttiyattheraapadāna</div>
<div class="h">Subhūtivagga</div>
<div class="h">Uttiyattheraapadāna</div>
<div class="q" id="p_20Ap1_1042"> <div class="divNumber">169.</div> <div class="p"> <table class="singleColumn"> <tr> <td> <div class="pN">1042</div> <div class="G">“Candabhāgānadītīre,</div> </td> </tr> <tr> <td> <div class="G">susumāro ahaṁ tadā;</div> </td> </tr> <tr> <td> <div class="G">Sagocarappasutohaṁ,</div> </td> </tr> <tr> <td> <div class="G">nadītitthaṁ agacchahaṁ.</div> </td> </tr> </table> </div>
</div>
<div class="q" id="p_20Ap1_1043"> <div class="divNumber">170.</div> <div class="p"> <table class="singleColumn"> <tr> <td> <div class="pN">1043</div> <div class="G">Siddhattho tamhi samaye,</div> </td> </tr> <tr> <td> <div class="G">sayambhū aggapuggalo;</div> </td> </tr> <tr> <td> <div class="G">Nadiṁ taritukāmo so,</div> </td> </tr> <tr> <td> <div class="G">nadītitthaṁ upāgami.</div> </td> </tr> </table> </div>
</div>
<div class="q" id="p_20Ap1_1044"> <div class="divNumber">171.</div> <div class="p"> <table class="singleColumn"> <tr> <td> <div class="pN">1044</div> <div class="G">Upāgate ca sambuddhe,</div> </td> </tr> <tr> <td> <div class="G">ahampi tatthupāgamiṁ;</div> </td> </tr> <tr> <td> <div class="G">Upagantvāna sambuddhaṁ,</div> </td> </tr> <tr> <td> <div class="G">imaṁ vācaṁ udīrayiṁ.</div> </td> </tr> </table> </div>
</div>
<div class="q" id="p_20Ap1_1045"> <div class="divNumber">172.</div> <div class="p"> <table class="singleColumn"> <tr> <td> <div class="pN">1045</div> <div class="G">‘Abhirūha mahāvīra,</div> </td> </tr> <tr> <td> <div class="G">tāressāmi ahaṁ tuvaṁ;</div> </td> </tr> <tr> <td> <div class="G">Pettikaṁ visayaṁ mayhaṁ,</div> </td> </tr> <tr> <td> <div class="G">anukampa mahāmuni’.</div> </td> </tr> </table> </div>
</div>
<div class="q" id="p_20Ap1_1046"> <div class="divNumber">173.</div> <div class="p"> <table class="singleColumn"> <tr> <td> <div class="pN">1046</div> <div class="G">Mama uggajjanaṁ sutvā,</div> </td> </tr> <tr> <td> <div class="G">abhirūhi mahāmuni;</div> </td> </tr> <tr> <td> <div class="G">Haṭṭho haṭṭhena cittena,</div> </td> </tr> <tr> <td> <div class="G">tāresiṁ lokanāyakaṁ.</div> </td> </tr> </table> </div>
</div>
<div class="q" id="p_20Ap1_1047"> <div class="divNumber">174.</div> <div class="p"> <table class="singleColumn"> <tr> <td> <div class="pN">1047</div> <div class="G">Nadiyā pārime tīre,</div> </td> </tr> <tr> <td> <div class="G">siddhattho lokanāyako;</div> </td> </tr> <tr> <td> <div class="G">Assāsesi mamaṁ tattha,</div> </td> </tr> <tr> <td> <div class="G">amataṁ pāpuṇissasi.</div> </td> </tr> </table> </div>
</div>
<div class="q" id="p_20Ap1_1048"> <div class="divNumber">175.</div> <div class="p"> <table class="singleColumn"> <tr> <td> <div class="pN">1048</div> <div class="G">Tamhā kāyā cavitvāna,</div> </td> </tr> <tr> <td> <div class="G">devalokaṁ āgacchahaṁ;</div> </td> </tr> <tr> <td> <div class="G">Dibbasukhaṁ anubhaviṁ,</div> </td> </tr> <tr> <td> <div class="G">accharāhi purakkhato.</div> </td> </tr> </table> </div>
</div>
<div class="q" id="p_20Ap1_1049"> <div class="divNumber">176.</div> <div class="p"> <table class="singleColumn"> <tr> <td> <div class="pN">1049</div> <div class="G">Sattakkhattuñca devindo,</div> </td> </tr> <tr> <td> <div class="G">devarajjamakāsahaṁ;</div> </td> </tr> <tr> <td> <div class="G">Tīṇikkhattuṁ cakkavattī,</div> </td> </tr> <tr> <td> <div class="G">mahiyā issaro ahuṁ.</div> </td> </tr> </table> </div>
</div>
<div class="q" id="p_20Ap1_1050"> <div class="divNumber">177.</div> <div class="p"> <table class="singleColumn"> <tr> <td> <div class="pN">1050</div> <div class="G">Vivekamanuyuttohaṁ,</div> </td> </tr> <tr> <td> <div class="G">nipako ca susaṁvuto;</div> </td> </tr> <tr> <td> <div class="G">Dhāremi antimaṁ dehaṁ,</div> </td> </tr> <tr> <td> <div class="G">sammāsambuddhasāsane.</div> </td> </tr> </table> </div>
</div>
<div class="q" id="p_20Ap1_1051"> <div class="divNumber">178.</div> <div class="p"> <table class="singleColumn"> <tr> <td> <div class="pN">1051</div> <div class="G">Catunnavutito kappe,</div> </td> </tr> <tr> <td> <div class="G">tāresiṁ yaṁ narāsabhaṁ;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">taraṇāya idaṁ phalaṁ.</div> </td> </tr> </table> </div>
</div>
<div class="q" id="p_20Ap1_1052"> <div class="divNumber">179.</div> <div class="p"> <table class="singleColumn"> <tr> <td> <div class="pN">1052</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_1053"> <div class="p">
<span class="pN">1053</span>Itthaṁ sudaṁ āyasmā uttiyo thero imā gāthāyo abhāsitthāti. </div>
</div>
<div class="CENTER" id="p_20Ap1_1054">
<span class="pN">1054</span>Uttiyattherassāpadānaṁ aṭṭhamaṁ.</div>
</html>
