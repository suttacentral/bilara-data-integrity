<html>
<div class="i">1.5.8.12 Pariṇāmanasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Sahadhammikavagga
</div>
<div class="h">
Pariṇāmanasikkhāpada
</div>
<div class="q" id="p_2V_1435">
<div class="divNumber">
489.
</div>
<div class="p">
<span class="pN">1435</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena sāvatthiyaṁ aññatarassa pūgassa saṁghassa sacīvarabhattaṁ paṭiyattaṁ hoti—  “bhojetvā cīvarena acchādessāmā”ti. Atha kho chabbaggiyā bhikkhū yena so pūgo tenupasaṅkamiṁsu; upasaṅkamitvā taṁ pūgaṁ etadavocuṁ—  “dethāvuso, imāni cīvarāni imesaṁ bhikkhūnan”ti. “Na mayaṁ, bhante, dassāma. Amhākaṁ saṁghassa anuvassaṁ sacīvarabhikkhā paññattā”ti. “Bahū, āvuso, saṁghassa dāyakā, bahū saṁghassa bhattā. Ime tumhe nissāya tumhe sampassantā idha viharanti. Tumhe ce imesaṁ na dassatha, atha ko carahi imesaṁ dassati? Dethāvuso, imāni cīvarāni imesaṁ bhikkhūnan”ti. Atha kho so pūgo chabbaggiyehi bhikkhūhi nippīḷiyamāno yathāpaṭiyattaṁ cīvaraṁ chabbaggiyānaṁ bhikkhūnaṁ datvā saṁghaṁ bhattena parivisi. Ye te bhikkhū jānanti saṁghassa sacīvarabhattaṁ paṭiyattaṁ “na ca jānanti chabbaggiyānaṁ bhikkhūnaṁ dinnan”ti te evamāhaṁsu—  “oṇojethāvuso, saṁghassa cīvaran”ti. “Natthi, bhante. Yathāpaṭiyattaṁ cīvaraṁ ayyā chabbaggiyā ayyānaṁ chabbaggiyānaṁ pariṇāmesun”ti.
</div>
</div>
<div class="q" id="p_2V_1436">
<div class="p">
<span class="pN">1436</span>Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū jānaṁ saṁghikaṁ lābhaṁ pariṇataṁ puggalassa pariṇāmessantī”ti…pe…  “saccaṁ kira tumhe, bhikkhave, jānaṁ saṁghikaṁ lābhaṁ pariṇataṁ puggalassa pariṇāmethā”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, jānaṁ saṁghikaṁ lābhaṁ pariṇataṁ puggalassa pariṇāmessatha. Netaṁ, moghapurisā, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_1437">
<div class="divNumber">
490.
</div>
<div class="p">
<span class="pN">1437</span><span class="bold">“Yo pana bhikkhu jānaṁ saṁghikaṁ lābhaṁ pariṇataṁ puggalassa pariṇāmeyya, pācittiyan”</span>ti. (<span class="italic">82</span>:<span class="bold">131</span>)
</div>
</div>
<div class="q" id="p_2V_1438">
<div class="divNumber">
491.
</div>
<div class="p">
<span class="pN">1438</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_1439">
<div class="p">
<span class="pN">1439</span><span class="bold">Jānāti</span> nāma sāmaṁ vā jānāti, aññe vā tassa ārocenti, so vā āroceti.
</div>
</div>
<div class="q" id="p_2V_1440">
<div class="p">
<span class="pN">1440</span><span class="bold">Saṁghikaṁ</span> nāma saṁghassa dinnaṁ hoti pariccattaṁ.
</div>
</div>
<div class="q" id="p_2V_1441">
<div class="p">
<span class="pN">1441</span><span class="bold">Lābho</span> nāma cīvarapiṇḍapātasenāsanagilānappaccayabhesajjaparikkhārā, antamaso cuṇṇapiṇḍopi, dantakaṭṭhampi, dasikasuttampi.
</div>
</div>
<div class="q" id="p_2V_1442">
<div class="p">
<span class="pN">1442</span><span class="bold">Pariṇataṁ</span> nāma “dassāma karissāmā”ti vācā bhinnā hoti, taṁ puggalassa pariṇāmeti, āpatti pācittiyassa.
</div>
</div>
<div class="q" id="p_2V_1443">
<div class="divNumber">
492.
</div>
<div class="p">
<span class="pN">1443</span>Pariṇate pariṇatasaññī puggalassa pariṇāmeti, āpatti pācittiyassa. Pariṇate vematiko puggalassa pariṇāmeti, āpatti dukkaṭassa. Pariṇate apariṇatasaññī puggalassa pariṇāmeti, anāpatti. Saṁghassa pariṇataṁ aññasaṁghassa vā cetiyassa vā pariṇāmeti, āpatti dukkaṭassa. Cetiyassa pariṇataṁ aññacetiyassa vā saṁghassa vā puggalassa vā pariṇāmeti, āpatti dukkaṭassa. Puggalassa pariṇataṁ aññapuggalassa vā saṁghassa vā cetiyassa vā pariṇāmeti, āpatti dukkaṭassa. Apariṇate pariṇatasaññī, āpatti dukkaṭassa. Apariṇate vematiko, āpatti dukkaṭassa. Apariṇate apariṇatasaññī, anāpatti.
</div>
</div>
<div class="q" id="p_2V_1444">
<div class="divNumber">
493.
</div>
<div class="p">
<span class="pN">1444</span>Anāpatti—  “kattha demā”ti pucchīyamāno—  “yattha tumhākaṁ deyyadhammo paribhogaṁ vā labheyya paṭisaṅkhāraṁ vā labheyya ciraṭṭhitiko vā assa yattha vā pana tumhākaṁ cittaṁ pasīdati tattha dethā”ti bhaṇati, ummattakassa, ādikammikassāti.
</div>
</div>
<div class="CENTER" id="p_2V_1445">
<span class="pN">1445</span>Pariṇāmanasikkhāpadaṁ niṭṭhitaṁ dvādasamaṁ.<br>
Sahadhammikavaggo aṭṭhamo.
</div>
<div class="SUMMARY" id="p_2V_1446">
<span class="pN">1446</span><span class="firstLetter">T</span>assuddānaṁ
</div>
<div class="q" id="p_2V_1447">
<div class="p">
<table class="singleColumn">
	<tbody>
		<tr>
			<td>
			<div class="pN">
			1447
			</div>
			<div class="G">
			Sahadhamma vivaṇṇañca,
			</div>
			</td>
		</tr>
		<tr>
			<td>
			<div class="G">
			mohāpanaṁ pahārakaṁ;
			</div>
			</td>
		</tr>
		<tr>
			<td>
			<div class="G">
			Talasatti amūlañca,
			</div>
			</td>
		</tr>
		<tr>
			<td>
			<div class="G">
			sañcicca ca upassuti;
			</div>
			</td>
		</tr>
		<tr>
			<td>
			<div class="G">
			Paṭibāhana chandañca,
			</div>
			</td>
		</tr>
		<tr>
			<td>
			<div class="G">
			dabbañca pariṇāmananti.
			</div>
			</td>
		</tr>
	</tbody>
</table>
</div>
</div>
</html>
