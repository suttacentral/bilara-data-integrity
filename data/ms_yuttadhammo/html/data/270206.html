<html>
<div class="i">2.3.4 Kāmakathā</div>
<div class="h">Niyāmapaṇṇāsaka</div>
<div class="h">Aṭṭhamavagga</div>
<div class="h">Kāmakathā</div>
<div class="q" id="p_32Kv_1748"> <div class="divNumber">513.</div> <div class="p">
<span class="pN">1748</span>๐ Pañcevāyatanā kāmāti? Āmantā. Nanu atthi tappaṭisaṁyutto chandoti? Āmantā. Hañci atthi tappaṭisaṁyutto chando, no ca vata re vattabbe—  “pañcevāyatanā kāmā”ti. Nanu atthi tappaṭisaṁyutto rāgo tappaṭisaṁyutto chando tappaṭisaṁyutto chandarāgo tappaṭisaṁyutto saṅkappo tappaṭisaṁyutto rāgo tappaṭisaṁyutto saṅkapparāgo tappaṭisaṁyuttā pīti tappaṭisaṁyuttaṁ somanassaṁ tappaṭisaṁyuttaṁ pītisomanassanti? Āmantā. Hañci atthi tappaṭisaṁyuttaṁ pītisomanassaṁ, no ca vata re vattabbe—  “pañcevāyatanā kāmā”ti. </div>
</div>
<div class="q" id="p_32Kv_1749"> <div class="divNumber">514.</div> <div class="p">
<span class="pN">1749</span>× Na vattabbaṁ—  “pañcevāyatanā kāmā”ti? Āmantā. Nanu vuttaṁ bhagavatā—  “pañcime, bhikkhave, kāmaguṇā. Katame pañca? Cakkhuviññeyyā rūpā…pe…  kāyaviññeyyā phoṭṭhabbā iṭṭhā kantā manāpā piyarūpā kāmūpasaṁhitā rajanīyā—  ime kho, bhikkhave, pañca kāmaguṇā”ti. Attheva suttantoti? Āmantā. Tena hi pañcevāyatanā kāmāti. </div>
</div>
<div class="q" id="p_32Kv_1750"> <div class="p">
<span class="pN">1750</span>๐ Pañcevāyatanā kāmāti? Āmantā. Nanu vuttaṁ bhagavatā—  “pañcime, bhikkhave, kāmaguṇā. Katame pañca? Cakkhuviññeyyā rūpā…pe…  kāyaviññeyyā phoṭṭhabbā iṭṭhā kantā manāpā piyarūpā kāmūpasaṁhitā rajanīyā—  ime kho, bhikkhave, pañca kāmaguṇā. Api ca, bhikkhave, nete kāmā kāmaguṇā nāmete ariyassa vinaye vuccan”ti—  </div>
</div>
<div class="q" id="p_32Kv_1751"> <div class="p"> <table class="singleColumn"> <tr> <td> <div class="pN">1751</div> <div class="G">“Saṅkapparāgo purisassa kāmo,</div> </td> </tr> <tr> <td> <div class="G">Na te kāmā yāni citrāni loke;</div> </td> </tr> <tr> <td> <div class="G">Saṅkapparāgo purisassa kāmo,</div> </td> </tr> <tr> <td> <div class="G">Tiṭṭhanti citrāni tatheva loke;</div> </td> </tr> <tr> <td> <div class="G">Athettha dhīrā vinayanti chandan”ti.</div> </td> </tr> </table> </div>
</div>
<div class="q" id="p_32Kv_1752"> <div class="p">
<span class="pN">1752</span>Attheva suttantoti? Āmantā. Tena hi na vattabbaṁ—  “pañcevāyatanā kāmā”ti. </div>
</div>
<div class="CENTER" id="p_32Kv_1753">
<span class="pN">1753</span>Kāmakathā niṭṭhitā.</div>
</html>
