<html>
<div class="i">7.7.6 Bhojanaṅgapañha</div>
<div class="h">Opammakathāpañha</div>
<div class="h">Kumbhavagga</div>
<div class="h">Bhojanaṅgapañha</div>
<div class="q" id="p_28Mi_2008"> <div class="divNumber">290.</div> <div class="p">
<span class="pN">2008</span>“Bhante nāgasena, ‘bhojanassa tīṇi aṅgāni gahetabbānī’ti yaṁ vadesi, katamāni tāni tīṇi aṅgāni gahetabbānī”ti? “Yathā, mahārāja, bhojanaṁ sabbasattānaṁ upatthambho; evameva kho, mahārāja, yoginā yogāvacarena sabbasattānaṁ maggupatthambhena bhavitabbaṁ. Idaṁ, mahārāja, bhojanassa paṭhamaṁ aṅgaṁ gahetabbaṁ. </div>
</div>
<div class="q" id="p_28Mi_2009"> <div class="p">
<span class="pN">2009</span>Puna caparaṁ, mahārāja, bhojanaṁ sabbasattānaṁ balaṁ vaḍḍheti; evameva kho, mahārāja, yoginā yogāvacarena puññavaḍḍhiyā vaḍḍhitabbaṁ. Idaṁ, mahārāja, bhojanassa dutiyaṁ aṅgaṁ gahetabbaṁ. </div>
</div>
<div class="q" id="p_28Mi_2010"> <div class="p">
<span class="pN">2010</span>Puna caparaṁ, mahārāja, bhojanaṁ sabbasattānaṁ abhipatthitaṁ; evameva kho, mahārāja, yoginā yogāvacarena sabbalokābhipatthitena bhavitabbaṁ. Idaṁ, mahārāja, bhojanassa tatiyaṁ aṅgaṁ gahetabbaṁ. Bhāsitampetaṁ, mahārāja, therena mahāmoggallānena— </div>
</div>
<div class="q" id="p_28Mi_2011"> <div class="p"> <table class="singleColumn"> <tr> <td> <div class="pN">2011</div> <div class="G">‘Saṁyamena niyamena,</div> </td> </tr> <tr> <td> <div class="G">sīlena paṭipattiyā;</div> </td> </tr> <tr> <td> <div class="G">Patthitena bhavitabbaṁ,</div> </td> </tr> <tr> <td> <div class="G">sabbalokassa yoginā’”ti.</div> </td> </tr> </table> </div>
</div>
<div class="CENTER" id="p_28Mi_2012">
<span class="pN">2012</span>Bhojanaṅgapañho chaṭṭho.</div>
</html>
