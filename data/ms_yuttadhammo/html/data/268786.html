<html>
<div class="i">6.1.5 Mālukyaputtattheragāthā</div>
<div class="h">Chakkanipāta</div>
<div class="h">Paṭhamavagga</div>
<div class="h">Mālukyaputtattheragāthā</div>
<div class="q" id="p_19Th1_671"> <div class="divNumber">399.</div> <div class="p"> <table class="singleColumn"> <tr> <td> <div class="pN">671</div> <div class="G">“Manujassa pamattacārino,</div> </td> </tr> <tr> <td> <div class="G">Taṇhā vaḍḍhati māluvā viya;</div> </td> </tr> <tr> <td> <div class="G">So plavatī hurā huraṁ,</div> </td> </tr> <tr> <td> <div class="G">Phalamicchaṁva vanasmi vānaro.</div> </td> </tr> </table> </div>
</div>
<div class="q" id="p_19Th1_672"> <div class="divNumber">400.</div> <div class="p"> <table class="singleColumn"> <tr> <td> <div class="pN">672</div> <div class="G">Yaṁ esā sahate jammī,</div> </td> </tr> <tr> <td> <div class="G">taṇhā loke visattikā;</div> </td> </tr> <tr> <td> <div class="G">Sokā tassa pavaḍḍhanti,</div> </td> </tr> <tr> <td> <div class="G">abhivaṭṭhaṁva bīraṇaṁ.</div> </td> </tr> </table> </div>
</div>
<div class="q" id="p_19Th1_673"> <div class="divNumber">401.</div> <div class="p"> <table class="singleColumn"> <tr> <td> <div class="pN">673</div> <div class="G">Yo cetaṁ sahate jammiṁ,</div> </td> </tr> <tr> <td> <div class="G">taṇhaṁ loke duraccayaṁ;</div> </td> </tr> <tr> <td> <div class="G">Sokā tamhā papatanti,</div> </td> </tr> <tr> <td> <div class="G">udabindūva pokkharā.</div> </td> </tr> </table> </div>
</div>
<div class="q" id="p_19Th1_674"> <div class="divNumber">402.</div> <div class="p"> <table class="singleColumn"> <tr> <td> <div class="pN">674</div> <div class="G">Taṁ vo vadāmi bhaddaṁ vo,</div> </td> </tr> <tr> <td> <div class="G">yāvantettha samāgatā;</div> </td> </tr> <tr> <td> <div class="G">Taṇhāya mūlaṁ khaṇatha,</div> </td> </tr> <tr> <td> <div class="G">usīratthova bīraṇaṁ;</div> </td> </tr> <tr> <td> <div class="G">Mā vo naḷaṁva sotova,</div> </td> </tr> <tr> <td> <div class="G">māro bhañji punappunaṁ.</div> </td> </tr> </table> </div>
</div>
<div class="q" id="p_19Th1_675"> <div class="divNumber">403.</div> <div class="p"> <table class="singleColumn"> <tr> <td> <div class="pN">675</div> <div class="G">Karotha buddhavacanaṁ,</div> </td> </tr> <tr> <td> <div class="G">khaṇo vo mā upaccagā;</div> </td> </tr> <tr> <td> <div class="G">Khaṇātītā hi socanti,</div> </td> </tr> <tr> <td> <div class="G">nirayamhi samappitā.</div> </td> </tr> </table> </div>
</div>
<div class="q" id="p_19Th1_676"> <div class="divNumber">404.</div> <div class="p"> <table class="singleColumn"> <tr> <td> <div class="pN">676</div> <div class="G">Pamādo rajo pamādo,</div> </td> </tr> <tr> <td> <div class="G">pamādānupatito rajo;</div> </td> </tr> <tr> <td> <div class="G">Appamādena vijjāya,</div> </td> </tr> <tr> <td> <div class="G">abbahe sallamattano”ti.</div> </td> </tr> </table> </div>
</div>
<div class="CENTER" id="p_19Th1_677">
<span class="pN">677</span>…  Mālukyaputto thero… .</div>
</html>
