<html>
<div class="i">3.3.6 Kaṭuviyasutta</div>
<div class="h">Tatiyapaṇṇāsaka</div>
<div class="h">Kusināravagga</div>
<div class="h">Kaṭuviyasutta</div>
<div class="q" id="p_15A3_988"> <div class="divNumber">129.</div> <div class="p">
<span class="pN">988</span>Ekaṁ samayaṁ bhagavā bārāṇasiyaṁ viharati isipatane migadāye. Atha kho bhagavā pubbaṇhasamayaṁ nivāsetvā pattacīvaramādāya bārāṇasiṁ piṇḍāya pāvisi. Addasā kho bhagavā goyogapilakkhasmiṁ piṇḍāya caramāno aññataraṁ bhikkhuṁ rittassādaṁ bāhirassādaṁ muṭṭhassatiṁ asampajānaṁ asamāhitaṁ vibbhantacittaṁ pākatindriyaṁ. Disvā taṁ bhikkhuṁ etadavoca— </div>
</div>
<div class="q" id="p_15A3_989"> <div class="p">
<span class="pN">989</span>“Mā kho tvaṁ, bhikkhu, attānaṁ kaṭuviyamakāsi. Taṁ vata, bhikkhu, kaṭuviyakataṁ attānaṁ āmagandhena avassutaṁ makkhikā nānupatissanti nānvāssavissantīti, netaṁ ṭhānaṁ vijjatī”ti. Atha kho so bhikkhu bhagavatā iminā ovādena ovadito saṁvegamāpādi. Atha kho bhagavā bārāṇasiyaṁ piṇḍāya caritvā pacchābhattaṁ piṇḍapātapaṭikkanto bhikkhū āmantesi— </div>
</div>
<div class="q" id="p_15A3_990"> <div class="p">
<span class="pN">990</span>“Idhāhaṁ, bhikkhave, pubbaṇhasamayaṁ nivāsetvā pattacīvaramādāya bārāṇasiṁ piṇḍāya pāvisiṁ. Addasaṁ kho ahaṁ, bhikkhave, goyogapilakkhasmiṁ piṇḍāya caramāno aññataraṁ bhikkhuṁ rittassādaṁ bāhirassādaṁ muṭṭhassatiṁ asampajānaṁ asamāhitaṁ vibbhantacittaṁ pākatindriyaṁ. Disvā taṁ bhikkhuṁ etadavocaṁ— </div>
</div>
<div class="q" id="p_15A3_991"> <div class="p">
<span class="pN">991</span>‘Mā kho tvaṁ, bhikkhu, attānaṁ kaṭuviyamakāsi. Taṁ vata bhikkhu kaṭuviyakataṁ attānaṁ āmagandhena avassutaṁ makkhikā nānupatissanti nānvāssavissantīti, netaṁ ṭhānaṁ vijjatī’ti. Atha kho, bhikkhave, so bhikkhu mayā iminā ovādena ovadito saṁvegamāpādī”ti. Evaṁ vutte, aññataro bhikkhu bhagavantaṁ etadavoca— “kiṁ nu kho, bhante, kaṭuviyaṁ? Ko āmagandho? Kā makkhikā”ti? </div>
</div>
<div class="q" id="p_15A3_992"> <div class="p">
<span class="pN">992</span>“Abhijjhā kho, bhikkhu, kaṭuviyaṁ; byāpādo āmagandho; pāpakā akusalā vitakkā makkhikā. Taṁ vata, bhikkhu, kaṭuviyakataṁ attānaṁ āmagandhena avassutaṁ makkhikā nānupatissanti nānvāssavissantīti, netaṁ ṭhānaṁ vijjatīti. </div>
</div>
<div class="q" id="p_15A3_993"> <div class="p"> <table class="singleColumn"> <tr> <td> <div class="pN">993</div> <div class="G">Aguttaṁ cakkhusotasmiṁ,</div> </td> </tr> <tr> <td> <div class="G">indriyesu asaṁvutaṁ;</div> </td> </tr> <tr> <td> <div class="G">Makkhikānupatissanti,</div> </td> </tr> <tr> <td> <div class="G">saṅkappā rāganissitā.</div> </td> </tr> </table> </div>
</div>
<div class="q" id="p_15A3_994"> <div class="p"> <table class="singleColumn"> <tr> <td> <div class="pN">994</div> <div class="G">Kaṭuviyakato bhikkhu,</div> </td> </tr> <tr> <td> <div class="G">āmagandhe avassuto;</div> </td> </tr> <tr> <td> <div class="G">Ārakā hoti nibbānā,</div> </td> </tr> <tr> <td> <div class="G">vighātasseva bhāgavā.</div> </td> </tr> </table> </div>
</div>
<div class="q" id="p_15A3_995"> <div class="p"> <table class="singleColumn"> <tr> <td> <div class="pN">995</div> <div class="G">Gāme vā yadi vāraññe,</div> </td> </tr> <tr> <td> <div class="G">aladdhā samathamattano;</div> </td> </tr> <tr> <td> <div class="G">Pareti bālo dummedho,</div> </td> </tr> <tr> <td> <div class="G">makkhikāhi purakkhato.</div> </td> </tr> </table> </div>
</div>
<div class="q" id="p_15A3_996"> <div class="p"> <table class="singleColumn"> <tr> <td> <div class="pN">996</div> <div class="G">Ye ca sīlena sampannā,</div> </td> </tr> <tr> <td> <div class="G">paññāyūpasameratā;</div> </td> </tr> <tr> <td> <div class="G">Upasantā sukhaṁ senti,</div> </td> </tr> <tr> <td> <div class="G">nāsayitvāna makkhikā”ti.</div> </td> </tr> </table> </div>
</div>
<div class="CENTER" id="p_15A3_997">
<span class="pN">997</span>Chaṭṭhaṁ.</div>
</html>
