<html>
<div class="i">14.1.1 Khadiravaniyarevatattheragāthā</div>
<div class="h">Cuddasakanipāta</div>
<div class="h">Paṭhamavagga</div>
<div class="h">Khadiravaniyarevatattheragāthā</div>
<div class="q" id="p_19Th1_971"> <div class="divNumber">645.</div> <div class="p"> <table class="singleColumn"> <tr> <td> <div class="pN">971</div> <div class="G">“Yadā ahaṁ pabbajito,</div> </td> </tr> <tr> <td> <div class="G">agārasmānagāriyaṁ;</div> </td> </tr> <tr> <td> <div class="G">Nābhijānāmi saṅkappaṁ,</div> </td> </tr> <tr> <td> <div class="G">anariyaṁ dosasaṁhitaṁ.</div> </td> </tr> </table> </div>
</div>
<div class="q" id="p_19Th1_972"> <div class="divNumber">646.</div> <div class="p"> <table class="singleColumn"> <tr> <td> <div class="pN">972</div> <div class="G">‘Ime haññantu vajjhantu,</div> </td> </tr> <tr> <td> <div class="G">dukkhaṁ pappontu pāṇino’;</div> </td> </tr> <tr> <td> <div class="G">Saṅkappaṁ nābhijānāmi,</div> </td> </tr> <tr> <td> <div class="G">imasmiṁ dīghamantare.</div> </td> </tr> </table> </div>
</div>
<div class="q" id="p_19Th1_973"> <div class="divNumber">647.</div> <div class="p"> <table class="singleColumn"> <tr> <td> <div class="pN">973</div> <div class="G">Mettañca abhijānāmi,</div> </td> </tr> <tr> <td> <div class="G">appamāṇaṁ subhāvitaṁ;</div> </td> </tr> <tr> <td> <div class="G">Anupubbaṁ paricitaṁ,</div> </td> </tr> <tr> <td> <div class="G">yathā buddhena desitaṁ.</div> </td> </tr> </table> </div>
</div>
<div class="q" id="p_19Th1_974"> <div class="divNumber">648.</div> <div class="p"> <table class="singleColumn"> <tr> <td> <div class="pN">974</div> <div class="G">Sabbamitto sabbasakho,</div> </td> </tr> <tr> <td> <div class="G">sabbabhūtānukampako;</div> </td> </tr> <tr> <td> <div class="G">Mettacittañca bhāvemi,</div> </td> </tr> <tr> <td> <div class="G">abyāpajjarato sadā.</div> </td> </tr> </table> </div>
</div>
<div class="q" id="p_19Th1_975"> <div class="divNumber">649.</div> <div class="p"> <table class="singleColumn"> <tr> <td> <div class="pN">975</div> <div class="G">Asaṁhīraṁ asaṁkuppaṁ,</div> </td> </tr> <tr> <td> <div class="G">cittaṁ āmodayāmahaṁ;</div> </td> </tr> <tr> <td> <div class="G">Brahmavihāraṁ bhāvemi,</div> </td> </tr> <tr> <td> <div class="G">akāpurisasevitaṁ.</div> </td> </tr> </table> </div>
</div>
<div class="q" id="p_19Th1_976"> <div class="divNumber">650.</div> <div class="p"> <table class="singleColumn"> <tr> <td> <div class="pN">976</div> <div class="G">Avitakkaṁ samāpanno,</div> </td> </tr> <tr> <td> <div class="G">sammāsambuddhasāvako;</div> </td> </tr> <tr> <td> <div class="G">Ariyena tuṇhībhāvena,</div> </td> </tr> <tr> <td> <div class="G">upeto hoti tāvade.</div> </td> </tr> </table> </div>
</div>
<div class="q" id="p_19Th1_977"> <div class="divNumber">651.</div> <div class="p"> <table class="singleColumn"> <tr> <td> <div class="pN">977</div> <div class="G">Yathāpi pabbato selo,</div> </td> </tr> <tr> <td> <div class="G">acalo suppatiṭṭhito;</div> </td> </tr> <tr> <td> <div class="G">Evaṁ mohakkhayā bhikkhu,</div> </td> </tr> <tr> <td> <div class="G">pabbatova na vedhati.</div> </td> </tr> </table> </div>
</div>
<div class="q" id="p_19Th1_978"> <div class="divNumber">652.</div> <div class="p"> <table class="singleColumn"> <tr> <td> <div class="pN">978</div> <div class="G">Anaṅgaṇassa posassa,</div> </td> </tr> <tr> <td> <div class="G">niccaṁ sucigavesino;</div> </td> </tr> <tr> <td> <div class="G">Vālaggamattaṁ pāpassa,</div> </td> </tr> <tr> <td> <div class="G">abbhamattaṁva khāyati.</div> </td> </tr> </table> </div>
</div>
<div class="q" id="p_19Th1_979"> <div class="divNumber">653.</div> <div class="p"> <table class="singleColumn"> <tr> <td> <div class="pN">979</div> <div class="G">Nagaraṁ yathā paccantaṁ,</div> </td> </tr> <tr> <td> <div class="G">guttaṁ santarabāhiraṁ;</div> </td> </tr> <tr> <td> <div class="G">Evaṁ gopetha attānaṁ,</div> </td> </tr> <tr> <td> <div class="G">khaṇo vo mā upaccagā.</div> </td> </tr> </table> </div>
</div>
<div class="q" id="p_19Th1_980"> <div class="divNumber">654.</div> <div class="p"> <table class="singleColumn"> <tr> <td> <div class="pN">980</div> <div class="G">Nābhinandāmi maraṇaṁ,</div> </td> </tr> <tr> <td> <div class="G">nābhinandāmi jīvitaṁ;</div> </td> </tr> <tr> <td> <div class="G">Kālañca paṭikaṅkhāmi,</div> </td> </tr> <tr> <td> <div class="G">nibbisaṁ bhatako yathā.</div> </td> </tr> </table> </div>
</div>
<div class="q" id="p_19Th1_981"> <div class="divNumber">655.</div> <div class="p"> <table class="singleColumn"> <tr> <td> <div class="pN">981</div> <div class="G">Nābhinandāmi maraṇaṁ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">sampajāno patissato.</div> </td> </tr> </table> </div>
</div>
<div class="q" id="p_19Th1_982"> <div class="divNumber">656.</div> <div class="p"> <table class="singleColumn"> <tr> <td> <div class="pN">982</div> <div class="G">Pariciṇṇo mayā satthā,</div> </td> </tr> <tr> <td> <div class="G">kataṁ buddhassa sāsanaṁ;</div> </td> </tr> <tr> <td> <div class="G">Ohito garuko bhāro,</div> </td> </tr> <tr> <td> <div class="G">bhavanetti samūhatā.</div> </td> </tr> </table> </div>
</div>
<div class="q" id="p_19Th1_983"> <div class="divNumber">657.</div> <div class="p"> <table class="singleColumn"> <tr> <td> <div class="pN">983</div> <div class="G">Yassa catthāya pabbajito,</div> </td> </tr> <tr> <td> <div class="G">agārasmānagāriyaṁ;</div> </td> </tr> <tr> <td> <div class="G">So me attho anuppatto,</div> </td> </tr> <tr> <td> <div class="G">sabbasaṁyojanakkhayo.</div> </td> </tr> </table> </div>
</div>
<div class="q" id="p_19Th1_984"> <div class="divNumber">658.</div> <div class="p"> <table class="singleColumn"> <tr> <td> <div class="pN">984</div> <div class="G">Sampādethappamādena,</div> </td> </tr> <tr> <td> <div class="G">esā me anusāsanī;</div> </td> </tr> <tr> <td> <div class="G">Handāhaṁ parinibbissaṁ,</div> </td> </tr> <tr> <td> <div class="G">vippamuttomhi sabbadhī”ti.</div> </td> </tr> </table> </div>
</div>
<div class="CENTER" id="p_19Th1_985">
<span class="pN">985</span>…  Khadiravaniyarevato thero… .</div>
</html>
