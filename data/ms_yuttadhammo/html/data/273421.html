<html>
<div class="i">6.3.4 Aññatraparibhogapaṭikkhepādi</div>
<div class="h">Senāsanakkhandhaka</div>
<div class="h">Tatiyabhāṇavāra</div>
<div class="h">Aññatraparibhogapaṭikkhepādi</div>
<div class="q" id="p_4V_1415"> <div class="divNumber">324.</div> <div class="p">
<span class="pN">1415</span>Tena kho pana samayena bhikkhū aññatarassa upāsakassa vihāraparibhogaṁ senāsanaṁ aññatra paribhuñjanti. Atha kho so upāsako ujjhāyati khiyyati vipāceti—  “kathañhi nāma bhadantā aññatra paribhogaṁ aññatra paribhuñjissantī”ti. Bhagavato etamatthaṁ ārocesuṁ. “Na, bhikkhave, aññatra paribhogo aññatra paribhuñjitabbo. Yo paribhuñjeyya, āpatti dukkaṭassā”ti. </div>
</div>
<div class="q" id="p_4V_1416"> <div class="p">
<span class="pN">1416</span>Tena kho pana samayena bhikkhū uposathaggampi sannisajjampi harituṁ kukkuccāyantā chamāya nisīdanti. Gattānipi cīvarānipi paṁsukitāni honti. Bhagavato etamatthaṁ ārocesuṁ. “Anujānāmi, bhikkhave, tāvakālikaṁ haritun”ti. </div>
</div>
<div class="q" id="p_4V_1417"> <div class="p">
<span class="pN">1417</span>Tena kho pana samayena saṁghassa mahāvihāro undriyati. Bhikkhū kukkuccāyantā senāsanaṁ nātiharanti. Bhagavato etamatthaṁ ārocesuṁ. “Anujānāmi, bhikkhave, guttatthāya haritun”ti. </div>
</div>
<div class="q" id="p_4V_1418"> <div class="p">
<span class="pN">1418</span>Tena kho pana samayena saṁghassa senāsanaparikkhāriko mahaggho kambalo uppanno hoti. Bhagavato etamatthaṁ ārocesuṁ. “Anujānāmi, bhikkhave, phātikammatthāya parivattetun”ti. </div>
</div>
<div class="q" id="p_4V_1419"> <div class="p">
<span class="pN">1419</span>Tena kho pana samayena saṁghassa senāsanaparikkhārikaṁ mahagghaṁ dussaṁ uppannaṁ hoti. Bhagavato etamatthaṁ ārocesuṁ. “Anujānāmi, bhikkhave, phātikammatthāya parivattetun”ti. </div>
</div>
<div class="q" id="p_4V_1420"> <div class="p">
<span class="pN">1420</span>Tena kho pana samayena saṁghassa acchacammaṁ uppannaṁ hoti. Bhagavato etamatthaṁ ārocesuṁ. “Anujānāmi, bhikkhave, pādapuñchaniṁ kātun”ti. </div>
</div>
<div class="q" id="p_4V_1421"> <div class="p">
<span class="pN">1421</span>Tena kho pana samayena saṁghassa cakkalikaṁ uppannaṁ hoti. Bhagavato etamatthaṁ ārocesuṁ. “Anujānāmi, bhikkhave, pādapuñchaniṁ kātun”ti. </div>
</div>
<div class="q" id="p_4V_1422"> <div class="p">
<span class="pN">1422</span>Tena kho pana samayena saṁghassa coḷakaṁ uppannaṁ hoti. Bhagavato etamatthaṁ ārocesuṁ. “Anujānāmi, bhikkhave, pādapuñchaniṁ kātun”ti. </div>
</div>
<div class="q" id="p_4V_1423"> <div class="p">
<span class="pN">1423</span>Tena kho pana samayena bhikkhū adhotehi pādehi senāsanaṁ akkamanti. Senāsanaṁ dussati. Bhagavato etamatthaṁ ārocesuṁ. “Na, bhikkhave, adhotehi pādehi senāsanaṁ akkamitabbaṁ. Yo akkameyya, āpatti dukkaṭassā”ti. </div>
</div>
<div class="q" id="p_4V_1424"> <div class="p">
<span class="pN">1424</span>Tena kho pana samayena bhikkhū allehi pādehi senāsanaṁ akkamanti. Senāsanaṁ dussati. Bhagavato etamatthaṁ ārocesuṁ. “Na, bhikkhave, allehi pādehi senāsanaṁ akkamitabbaṁ. Yo akkameyya, āpatti dukkaṭassā”ti. </div>
</div>
<div class="q" id="p_4V_1425"> <div class="p">
<span class="pN">1425</span>Tena kho pana samayena bhikkhū saupāhanā senāsanaṁ akkamanti. Senāsanaṁ dussati. Bhagavato etamatthaṁ ārocesuṁ. “Na, bhikkhave, saupāhanena senāsanaṁ akkamitabbaṁ. Yo akkameyya, āpatti dukkaṭassā”ti. </div>
</div>
<div class="q" id="p_4V_1426"> <div class="p">
<span class="pN">1426</span>Tena kho pana samayena bhikkhū parikammakatāya bhūmiyā niṭṭhubhanti. Vaṇṇo dussati. Bhagavato etamatthaṁ ārocesuṁ. “Na, bhikkhave, parikammakatāya bhūmiyā niṭṭhubhitabbaṁ. Yo niṭṭhubheyya, āpatti dukkaṭassa. Anujānāmi, bhikkhave, kheḷamallakan”ti. </div>
</div>
<div class="q" id="p_4V_1427"> <div class="p">
<span class="pN">1427</span>Tena kho pana samayena mañcapādāpi pīṭhapādāpi parikammakataṁ bhūmiṁ vilikhanti. Bhagavato etamatthaṁ ārocesuṁ. “Anujānāmi, bhikkhave, coḷakena paliveṭhetun”ti. </div>
</div>
<div class="q" id="p_4V_1428"> <div class="p">
<span class="pN">1428</span>Tena kho pana samayena bhikkhū parikammakataṁ bhittiṁ apassenti. Vaṇṇo dussati. Bhagavato etamatthaṁ ārocesuṁ. “Na, bhikkhave, parikammakatā bhitti apassetabbā. Yo apasseyya, āpatti dukkaṭassa. Anujānāmi, bhikkhave, apassenaphalakan”ti. Apassenaphalakaṁ heṭṭhato bhūmiṁ vilikhati, uparito bhittiñca. Bhagavato etamatthaṁ ārocesuṁ. “Anujānāmi, bhikkhave, heṭṭhato ca uparito ca coḷakena paliveṭhetun”ti. </div>
</div>
<div class="q" id="p_4V_1429"> <div class="p">
<span class="pN">1429</span>Tena kho pana samayena bhikkhū dhotapādakā nipajjituṁ kukkuccāyanti. Bhagavato etamatthaṁ ārocesuṁ. “Anujānāmi, bhikkhave, paccattharitvā nipajjitun”ti. </div>
</div>
</html>
