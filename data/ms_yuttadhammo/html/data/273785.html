<html>
<div class="i">5.1.10 Vajirāsutta</div>
<div class="h">Bhikkhunīsaṁyutta</div>
<div class="h">Bhikkhunīvagga</div>
<div class="h">Vajirāsutta</div>
<div class="q" id="p_12S1_997"> <div class="divNumber">171.</div> <div class="p">
<span class="pN">997</span>Sāvatthinidānaṁ. Atha kho vajirā bhikkhunī pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi. Sāvatthiyaṁ piṇḍāya caritvā pacchābhattaṁ piṇḍapātapaṭikkantā yena andhavanaṁ tenupasaṅkami divāvihārāya. Andhavanaṁ ajjhogāhetvā aññatarasmiṁ rukkhamūle divāvihāraṁ nisīdi. Atha kho māro pāpimā vajirāya bhikkhuniyā bhayaṁ chambhitattaṁ lomahaṁsaṁ uppādetukāmo samādhimhā cāvetukāmo yena vajirā bhikkhunī tenupasaṅkami; upasaṅkamitvā vajiraṁ bhikkhuniṁ gāthāya ajjhabhāsi— </div>
</div>
<div class="q" id="p_12S1_998"> <div class="p"> <table class="singleColumn"> <tr> <td> <div class="pN">998</div> <div class="G">“Kenāyaṁ pakato satto,</div> </td> </tr> <tr> <td> <div class="G">kuvaṁ sattassa kārako;</div> </td> </tr> <tr> <td> <div class="G">Kuvaṁ satto samuppanno,</div> </td> </tr> <tr> <td> <div class="G">kuvaṁ satto nirujjhatī”ti.</div> </td> </tr> </table> </div>
</div>
<div class="q" id="p_12S1_999"> <div class="p">
<span class="pN">999</span>Atha kho vajirāya bhikkhuniyā etadahosi— “ko nu khvāyaṁ manusso vā amanusso vā gāthaṁ bhāsatī”ti? Atha kho vajirāya bhikkhuniyā etadahosi— “māro kho ayaṁ pāpimā mama bhayaṁ chambhitattaṁ lomahaṁsaṁ uppādetukāmo samādhimhā cāvetukāmo gāthaṁ bhāsatī”ti. Atha kho vajirā bhikkhunī “māro ayaṁ pāpimā” iti viditvā, māraṁ pāpimantaṁ gāthāhi paccabhāsi— </div>
</div>
<div class="q" id="p_12S1_1000"> <div class="p"> <table class="singleColumn"> <tr> <td> <div class="pN">1000</div> <div class="G">“Kiṁ nu sattoti paccesi,</div> </td> </tr> <tr> <td> <div class="G">māra diṭṭhigataṁ nu te;</div> </td> </tr> <tr> <td> <div class="G">Suddhasaṅkhārapuñjoyaṁ,</div> </td> </tr> <tr> <td> <div class="G">nayidha sattupalabbhati.</div> </td> </tr> </table> </div>
</div>
<div class="q" id="p_12S1_1001"> <div class="p"> <table class="singleColumn"> <tr> <td> <div class="pN">1001</div> <div class="G">Yathā hi aṅgasambhārā,</div> </td> </tr> <tr> <td> <div class="G">hoti saddo ratho iti;</div> </td> </tr> <tr> <td> <div class="G">Evaṁ khandhesu santesu,</div> </td> </tr> <tr> <td> <div class="G">hoti sattoti sammuti.</div> </td> </tr> </table> </div>
</div>
<div class="q" id="p_12S1_1002"> <div class="p"> <table class="singleColumn"> <tr> <td> <div class="pN">1002</div> <div class="G">Dukkhameva hi sambhoti,</div> </td> </tr> <tr> <td> <div class="G">dukkhaṁ tiṭṭhati veti ca;</div> </td> </tr> <tr> <td> <div class="G">Nāññatra dukkhā sambhoti,</div> </td> </tr> <tr> <td> <div class="G">nāññaṁ dukkhā nirujjhatī”ti.</div> </td> </tr> </table> </div>
</div>
<div class="q" id="p_12S1_1003"> <div class="p">
<span class="pN">1003</span>Atha kho māro pāpimā “jānāti maṁ vajirā bhikkhunī”ti dukkhī dummano tatthevantaradhāyīti. </div>
</div>
<div class="CENTER" id="p_12S1_1004">
<span class="pN">1004</span>Bhikkhunīvaggo paṭhamo.</div>
<div class="SUMMARY" id="p_12S1_1005">
<span class="pN">1005</span><span class="firstLetter">T</span>assuddānaṁ</div>
<div class="q" id="p_12S1_1006"> <div class="p"> <table class="singleColumn"> <tr> <td> <div class="pN">1006</div> <div class="G">Āḷavikā ca somā ca,</div> </td> </tr> <tr> <td> <div class="G">Gotamī vijayā saha;</div> </td> </tr> <tr> <td> <div class="G">Uppalavaṇṇā ca cālā,</div> </td> </tr> <tr> <td> <div class="G">Upacālā sīsupacālā ca;</div> </td> </tr> <tr> <td> <div class="G">Selā vajirāya te dasāti.</div> </td> </tr> </table> </div>
</div>
<div class="ENDH3" id="p_12S1_1007">
<span class="pN">1007</span>Bhikkhunīsaṁyuttaṁ samattaṁ.</div>
</html>
