<html>
<div class="i">8.10 Ālasyassa cha ādīnavā</div>
<div class="h">Siṅgālasutta</div>
<div class="h">Ālasyassa cha ādīnavā</div>
<div class="q" id="p_8D_591"> <div class="divNumber">253.</div> <div class="p">
<span class="pN">591</span>Cha khome, gahapatiputta, ādīnavā ālasyānuyoge. Atisītanti kammaṁ na karoti, atiuṇhanti kammaṁ na karoti, atisāyanti kammaṁ na karoti, atipātoti kammaṁ na karoti, atichātosmīti kammaṁ na karoti, atidhātosmīti kammaṁ na karoti. Tassa evaṁ kiccāpadesabahulassa viharato anuppannā ceva bhogā nuppajjanti, uppannā ca bhogā parikkhayaṁ gacchanti. Ime kho, gahapatiputta, cha ādīnavā ālasyānuyoge”ti. </div>
</div>
<div class="q" id="p_8D_592"> <div class="p">
<span class="pN">592</span>Idamavoca bhagavā. Idaṁ vatvāna sugato athāparaṁ etadavoca satthā— </div>
</div>
<div class="q" id="p_8D_593"> <div class="p"> <table class="singleColumn"> <tr> <td> <div class="pN">593</div> <div class="G">“Hoti pānasakhā nāma,</div> </td> </tr> <tr> <td> <div class="G">hoti sammiyasammiyo;</div> </td> </tr> <tr> <td> <div class="G">Yo ca atthesu jātesu,</div> </td> </tr> <tr> <td> <div class="G">sahāyo hoti so sakhā.</div> </td> </tr> </table> </div>
</div>
<div class="q" id="p_8D_594"> <div class="p"> <table class="singleColumn"> <tr> <td> <div class="pN">594</div> <div class="G">Ussūraseyyā paradārasevanā,</div> </td> </tr> <tr> <td> <div class="G">Verappasavo ca anatthatā ca;</div> </td> </tr> <tr> <td> <div class="G">Pāpā ca mittā sukadariyatā ca,</div> </td> </tr> <tr> <td> <div class="G">Ete cha ṭhānā purisaṁ dhaṁsayanti.</div> </td> </tr> </table> </div>
</div>
<div class="q" id="p_8D_595"> <div class="p"> <table class="singleColumn"> <tr> <td> <div class="pN">595</div> <div class="G">Pāpamitto pāpasakho,</div> </td> </tr> <tr> <td> <div class="G">pāpaācāragocaro;</div> </td> </tr> <tr> <td> <div class="G">Asmā lokā paramhā ca,</div> </td> </tr> <tr> <td> <div class="G">ubhayā dhaṁsate naro.</div> </td> </tr> </table> </div>
</div>
<div class="q" id="p_8D_596"> <div class="p"> <table class="singleColumn"> <tr> <td> <div class="pN">596</div> <div class="G">Akkhitthiyo vāruṇī naccagītaṁ,</div> </td> </tr> <tr> <td> <div class="G">Divā soppaṁ pāricariyā akāle;</div> </td> </tr> <tr> <td> <div class="G">Pāpā ca mittā sukadariyatā ca,</div> </td> </tr> <tr> <td> <div class="G">Ete cha ṭhānā purisaṁ dhaṁsayanti.</div> </td> </tr> </table> </div>
</div>
<div class="q" id="p_8D_597"> <div class="p"> <table class="singleColumn"> <tr> <td> <div class="pN">597</div> <div class="G">Akkhehi dibbanti suraṁ pivanti,</div> </td> </tr> <tr> <td> <div class="G">Yantitthiyo pāṇasamā paresaṁ;</div> </td> </tr> <tr> <td> <div class="G">Nihīnasevī na ca vuddhasevī,</div> </td> </tr> <tr> <td> <div class="G">Nihīyate kāḷapakkheva cando.</div> </td> </tr> </table> </div>
</div>
<div class="q" id="p_8D_598"> <div class="p"> <table class="singleColumn"> <tr> <td> <div class="pN">598</div> <div class="G">Yo vāruṇī addhano akiñcano,</div> </td> </tr> <tr> <td> <div class="G">Pipāso pivaṁ papāgato;</div> </td> </tr> <tr> <td> <div class="G">Udakamiva iṇaṁ vigāhati,</div> </td> </tr> <tr> <td> <div class="G">Akulaṁ kāhiti khippamattano.</div> </td> </tr> </table> </div>
</div>
<div class="q" id="p_8D_599"> <div class="p"> <table class="singleColumn"> <tr> <td> <div class="pN">599</div> <div class="G">Na divā soppasīlena,</div> </td> </tr> <tr> <td> <div class="G">rattimuṭṭhānadessinā;</div> </td> </tr> <tr> <td> <div class="G">Niccaṁ mattena soṇḍena,</div> </td> </tr> <tr> <td> <div class="G">sakkā āvasituṁ gharaṁ.</div> </td> </tr> </table> </div>
</div>
<div class="q" id="p_8D_600"> <div class="p"> <table class="singleColumn"> <tr> <td> <div class="pN">600</div> <div class="G">Atisītaṁ atiuṇhaṁ,</div> </td> </tr> <tr> <td> <div class="G">atisāyamidaṁ ahu;</div> </td> </tr> <tr> <td> <div class="G">Iti vissaṭṭhakammante,</div> </td> </tr> <tr> <td> <div class="G">atthā accenti māṇave.</div> </td> </tr> </table> </div>
</div>
<div class="q" id="p_8D_601"> <div class="p"> <table class="singleColumn"> <tr> <td> <div class="pN">601</div> <div class="G">Yodha sītañca uṇhañca,</div> </td> </tr> <tr> <td> <div class="G">tiṇā bhiyyo na maññati;</div> </td> </tr> <tr> <td> <div class="G">Karaṁ purisakiccāni,</div> </td> </tr> <tr> <td> <div class="G">so sukhaṁ na vihāyatī”ti.</div> </td> </tr> </table> </div>
</div>
</html>
