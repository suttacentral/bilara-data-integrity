<html>
<div class="i">1.1.2.5.6 Surāmerayavagga</div>
<div class="h">Bhikkhuvibhaṅga</div>
<div class="h">Paṭhamabhāga</div>
<div class="h">Katāpattivāra</div>
<div class="h">Pācittiyakaṇḍa</div>
<div class="h">Surāmerayavagga</div>
<div class="q" id="p_5V_440"> <div class="divNumber">170.</div> <div class="p">
<span class="pN">440</span>Majjaṁ pivanto dve āpattiyo āpajjati. “Pivissāmī”ti paṭiggaṇhāti, āpatti dukkaṭassa; ajjhohāre ajjhohāre āpatti pācittiyassa. (1) </div>
</div>
<div class="q" id="p_5V_441"> <div class="p">
<span class="pN">441</span>Bhikkhuṁ aṅgulipatodakena hāsento dve āpattiyo āpajjati. Hāseti, payoge dukkaṭaṁ; hasite āpatti pācittiyassa. (2) </div>
</div>
<div class="q" id="p_5V_442"> <div class="p">
<span class="pN">442</span>Udake kīḷanto dve āpattiyo āpajjati. Heṭṭhāgopphake udake kīḷati, āpatti dukkaṭassa; uparigopphake kīḷati, āpatti pācittiyassa. (3) </div>
</div>
<div class="q" id="p_5V_443"> <div class="p">
<span class="pN">443</span>Anādariyaṁ karonto dve āpattiyo āpajjati. Karoti, payoge dukkaṭaṁ; kate āpatti pācittiyassa. (4) </div>
</div>
<div class="q" id="p_5V_444"> <div class="p">
<span class="pN">444</span>Bhikkhuṁ bhiṁsāpento dve āpattiyo āpajjati. Bhiṁsāpeti, payoge dukkaṭaṁ; bhiṁsāpite āpatti pācittiyassa. (5) </div>
</div>
<div class="q" id="p_5V_445"> <div class="p">
<span class="pN">445</span>Jotiṁ samādahitvā visibbento dve āpattiyo āpajjati. Samādahati, payoge dukkaṭaṁ; samādahite āpatti pācittiyassa. (6) </div>
</div>
<div class="q" id="p_5V_446"> <div class="p">
<span class="pN">446</span>Orenaddhamāsaṁ nahāyanto dve āpattiyo āpajjati. Nahāyati, payoge dukkaṭaṁ; nahānapariyosāne āpatti pācittiyassa. (7) </div>
</div>
<div class="q" id="p_5V_447"> <div class="p">
<span class="pN">447</span>Anādiyitvā tiṇṇaṁ dubbaṇṇakaraṇānaṁ aññataraṁ dubbaṇṇakaraṇaṁ navaṁ cīvaraṁ paribhuñjanto dve āpattiyo āpajjati. Paribhuñjati, payoge dukkaṭaṁ; paribhutte āpatti pācittiyassa. (8) </div>
</div>
<div class="q" id="p_5V_448"> <div class="p">
<span class="pN">448</span>Bhikkhussa vā bhikkhuniyā vā sikkhamānāya vā sāmaṇerassa vā sāmaṇeriyā vā sāmaṁ cīvaraṁ vikappetvā appaccuddhāraṇaṁ paribhuñjanto dve āpattiyo āpajjati. Paribhuñjati, payoge dukkaṭaṁ; paribhutte āpatti pācittiyassa. (9) </div>
</div>
<div class="q" id="p_5V_449"> <div class="p">
<span class="pN">449</span>Bhikkhussa pattaṁ vā cīvaraṁ vā nisīdanaṁ vā sūcigharaṁ vā kāyabandhanaṁ vā apanidhento dve āpattiyo āpajjati. Apanidheti, payoge dukkaṭaṁ; apanidhite āpatti pācittiyassa. (10) </div>
</div>
<div class="CENTER" id="p_5V_450">
<span class="pN">450</span>Surāmerayavaggo chaṭṭho.</div>
</html>
