<html>
<div class="i"> Nahetu</div>
<div class="h">Piṭṭhiduka</div>
<div class="h">Savitakkaduka</div>
<div class="h">Paṭiccavāra</div>
<div class="h">Paccayapaccanīya</div>
<div class="h">Vibhaṅgavāra</div>
<div class="h">Nahetu</div>
<div class="q" id="p_38P2_4295"> <div class="divNumber">106.</div> <div class="p">
<span class="pN">4295</span>Savitakkaṁ dhammaṁ paṭicca savitakko dhammo uppajjati nahetupaccayā—  ahetukaṁ savitakkaṁ ekaṁ khandhaṁ paṭicca tayo khandhā…pe…  dve khandhe…pe…  ahetukapaṭisandhikkhaṇe…pe…  vicikicchāsahagate uddhaccasahagate khandhe paṭicca vicikicchāsahagato uddhaccasahagato moho. (Savitakkamūlakā avasesā dve pañhā kātabbā, ahetukaṁ ninnānaṁ.) (3) </div>
</div>
<div class="q" id="p_38P2_4296"> <div class="p">
<span class="pN">4296</span>Avitakkaṁ dhammaṁ paṭicca avitakko dhammo uppajjati nahetupaccayā—  ahetukaṁ avitakkaṁ ekaṁ khandhaṁ paṭicca tayo khandhā…pe…  dve khandhe…pe…  ahetukaṁ vitakkaṁ paṭicca cittasamuṭṭhānaṁ rūpaṁ; ahetukapaṭisandhikkhaṇe vitakkaṁ paṭicca kaṭattārūpaṁ, vitakkaṁ paṭicca vatthu, vatthuṁ paṭicca vitakko, ekaṁ mahābhūtaṁ…pe… . (1) </div>
</div>
<div class="q" id="p_38P2_4297"> <div class="p">
<span class="pN">4297</span>Avitakkaṁ dhammaṁ paṭicca savitakko dhammo uppajjati nahetupaccayā—  ahetukaṁ vitakkaṁ paṭicca sampayuttakā khandhā, ahetukapaṭisandhikkhaṇe vitakkaṁ paṭicca sampayuttakā khandhā; paṭisandhikkhaṇe vatthuṁ paṭicca ahetukā savitakkā khandhā, vitakkaṁ paṭicca vicikicchāsahagato uddhaccasahagato moho. (2) </div>
</div>
<div class="q" id="p_38P2_4298"> <div class="p">
<span class="pN">4298</span>Avitakkaṁ dhammaṁ paṭicca savitakko ca avitakko ca dhammā uppajjanti nahetupaccayā. (Saṁkhittaṁ. Hetupaccayasadisaṁ. “Ahetukan”ti niyāmetabbaṁ.) (3) </div>
</div>
<div class="q" id="p_38P2_4299"> <div class="p">
<span class="pN">4299</span>Savitakkañca avitakkañca dhammaṁ paṭicca savitakko dhammo uppajjati nahetupaccayā—  ahetukaṁ savitakkaṁ ekaṁ khandhañca vitakkañca paṭicca tayo khandhā…pe…  dve khandhe…pe…  ahetukapaṭisandhikkhaṇe savitakkaṁ ekaṁ khandhañca vitakkañca paṭicca tayo khandhā…pe…  dve khandhe…pe…  ahetukapaṭisandhikkhaṇe savitakkaṁ ekaṁ khandhañca vatthuñca vitakkañca paṭicca tayo khandhā…pe…  dve khandhe…pe…  vicikicchāsahagate uddhaccasahagate khandhe ca vitakkañca paṭicca vicikicchāsahagato uddhaccasahagato moho. (Avasesā dve pañhā hetupaccayasadisā ninnānā, ahetukanti niyāmetabbaṁ.) (3) </div>
</div>
</html>
