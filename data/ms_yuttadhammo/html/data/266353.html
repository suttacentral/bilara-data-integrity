<html>
<div class="i">18 Siddhatthabuddhavaṁsa</div>
<div class="h">Siddhatthabuddhavaṁsa</div>
<div class="q" id="p_21Bu_748"> <div class="divNumber">1.</div> <div class="p"> <table class="singleColumn"> <tr> <td> <div class="pN">748</div> <div class="G">“Dhammadassissa aparena,</div> </td> </tr> <tr> <td> <div class="G">siddhattho nāma nāyako;</div> </td> </tr> <tr> <td> <div class="G">Nihanitvā tamaṁ sabbaṁ,</div> </td> </tr> <tr> <td> <div class="G">sūriyo abbhuggato yathā.</div> </td> </tr> </table> </div>
</div>
<div class="q" id="p_21Bu_749"> <div class="divNumber">2.</div> <div class="p"> <table class="singleColumn"> <tr> <td> <div class="pN">749</div> <div class="G">Sopi patvāna sambodhiṁ,</div> </td> </tr> <tr> <td> <div class="G">santārento sadevakaṁ;</div> </td> </tr> <tr> <td> <div class="G">Abhivassi dhammameghena,</div> </td> </tr> <tr> <td> <div class="G">nibbāpento sadevakaṁ.</div> </td> </tr> </table> </div>
</div>
<div class="q" id="p_21Bu_750"> <div class="divNumber">3.</div> <div class="p"> <table class="singleColumn"> <tr> <td> <div class="pN">750</div> <div class="G">Tassāpi atulatejassa,</div> </td> </tr> <tr> <td> <div class="G">Ahesuṁ abhisamayā tayo;</div> </td> </tr> <tr> <td> <div class="G">Koṭisatasahassānaṁ,</div> </td> </tr> <tr> <td> <div class="G">Paṭhamābhisamayo ahu.</div> </td> </tr> </table> </div>
</div>
<div class="q" id="p_21Bu_751"> <div class="divNumber">4.</div> <div class="p"> <table class="singleColumn"> <tr> <td> <div class="pN">751</div> <div class="G">Punāparaṁ bhīmarathe,</div> </td> </tr> <tr> <td> <div class="G">yadā āhani dundubhiṁ;</div> </td> </tr> <tr> <td> <div class="G">Tadā navutikoṭīnaṁ,</div> </td> </tr> <tr> <td> <div class="G">dutiyābhisamayo ahu.</div> </td> </tr> </table> </div>
</div>
<div class="q" id="p_21Bu_752"> <div class="divNumber">5.</div> <div class="p"> <table class="singleColumn"> <tr> <td> <div class="pN">752</div> <div class="G">Yadā buddho dhammaṁ desesi,</div> </td> </tr> <tr> <td> <div class="G">vebhāre so puruttame;</div> </td> </tr> <tr> <td> <div class="G">Tadā navutikoṭīnaṁ,</div> </td> </tr> <tr> <td> <div class="G">tatiyābhisamayo ahu.</div> </td> </tr> </table> </div>
</div>
<div class="q" id="p_21Bu_753"> <div class="divNumber">6.</div> <div class="p"> <table class="singleColumn"> <tr> <td> <div class="pN">753</div> <div class="G">Sannipātā tayo āsuṁ,</div> </td> </tr> <tr> <td> <div class="G">tasmimpi dvipaduttame;</div> </td> </tr> <tr> <td> <div class="G">Khīṇāsavānaṁ vimalānaṁ,</div> </td> </tr> <tr> <td> <div class="G">santacittāna tādinaṁ.</div> </td> </tr> </table> </div>
</div>
<div class="q" id="p_21Bu_754"> <div class="divNumber">7.</div> <div class="p"> <table class="singleColumn"> <tr> <td> <div class="pN">754</div> <div class="G">Koṭisatānaṁ navutīnaṁ,</div> </td> </tr> <tr> <td> <div class="G">asītiyāpi ca koṭinaṁ;</div> </td> </tr> <tr> <td> <div class="G">Ete āsuṁ tayo ṭhānā,</div> </td> </tr> <tr> <td> <div class="G">vimalānaṁ samāgame.</div> </td> </tr> </table> </div>
</div>
<div class="q" id="p_21Bu_755"> <div class="divNumber">8.</div> <div class="p"> <table class="singleColumn"> <tr> <td> <div class="pN">755</div> <div class="G">Ahaṁ tena samayena,</div> </td> </tr> <tr> <td> <div class="G">maṅgalo nāma tāpaso;</div> </td> </tr> <tr> <td> <div class="G">Uggatejo duppasaho,</div> </td> </tr> <tr> <td> <div class="G">abhiññābalasamāhito.</div> </td> </tr> </table> </div>
</div>
<div class="q" id="p_21Bu_756"> <div class="divNumber">9.</div> <div class="p"> <table class="singleColumn"> <tr> <td> <div class="pN">756</div> <div class="G">Jambuto phalamānetvā,</div> </td> </tr> <tr> <td> <div class="G">siddhatthassa adāsahaṁ;</div> </td> </tr> <tr> <td> <div class="G">Paṭiggahetvā sambuddho,</div> </td> </tr> <tr> <td> <div class="G">idaṁ vacanamabravi.</div> </td> </tr> </table> </div>
</div>
<div class="q" id="p_21Bu_757"> <div class="divNumber">10.</div> <div class="p"> <table class="singleColumn"> <tr> <td> <div class="pN">757</div> <div class="G">‘Passatha imaṁ tāpasaṁ,</div> </td> </tr> <tr> <td> <div class="G">jaṭilaṁ uggatāpanaṁ;</div> </td> </tr> <tr> <td> <div class="G">Catunnavutito kappe,</div> </td> </tr> <tr> <td> <div class="G">ayaṁ buddho bhavissati.</div> </td> </tr> </table> </div>
</div>
<div class="q" id="p_21Bu_758"> <div class="divNumber">11.</div> <div class="p"> <table class="singleColumn"> <tr> <td> <div class="pN">758</div> <div class="G">Padhānaṁ padahitvāna,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">hessāma sammukhā imaṁ’.</div> </td> </tr> </table> </div>
</div>
<div class="q" id="p_21Bu_759"> <div class="divNumber">12.</div> <div class="p"> <table class="singleColumn"> <tr> <td> <div class="pN">759</div> <div class="G">Tassāpi vacanaṁ sutvā,</div> </td> </tr> <tr> <td> <div class="G">bhiyyo cittaṁ pasādayiṁ;</div> </td> </tr> <tr> <td> <div class="G">Uttariṁ vatamadhiṭṭhāsiṁ,</div> </td> </tr> <tr> <td> <div class="G">dasapāramipūriyā.</div> </td> </tr> </table> </div>
</div>
<div class="q" id="p_21Bu_760"> <div class="divNumber">13.</div> <div class="p"> <table class="singleColumn"> <tr> <td> <div class="pN">760</div> <div class="G">Vebhāraṁ nāma nagaraṁ,</div> </td> </tr> <tr> <td> <div class="G">udeno nāma khattiyo;</div> </td> </tr> <tr> <td> <div class="G">Suphassā nāma janikā,</div> </td> </tr> <tr> <td> <div class="G">siddhatthassa mahesino.</div> </td> </tr> </table> </div>
</div>
<div class="q" id="p_21Bu_761"> <div class="divNumber">14.</div> <div class="p"> <table class="singleColumn"> <tr> <td> <div class="pN">761</div> <div class="G">Dasavassasahassāni,</div> </td> </tr> <tr> <td> <div class="G">agāraṁ ajjha so vasi;</div> </td> </tr> <tr> <td> <div class="G">Kokāsuppalakokanadā,</div> </td> </tr> <tr> <td> <div class="G">tayo pāsādamuttamā.</div> </td> </tr> </table> </div>
</div>
<div class="q" id="p_21Bu_762"> <div class="divNumber">15.</div> <div class="p"> <table class="singleColumn"> <tr> <td> <div class="pN">762</div> <div class="G">Tisoḷasasahassāni,</div> </td> </tr> <tr> <td> <div class="G">nāriyo samalaṅkatā;</div> </td> </tr> <tr> <td> <div class="G">Somanassā nāma sā nārī,</div> </td> </tr> <tr> <td> <div class="G">anūpamo nāma atrajo.</div> </td> </tr> </table> </div>
</div>
<div class="q" id="p_21Bu_763"> <div class="divNumber">16.</div> <div class="p"> <table class="singleColumn"> <tr> <td> <div class="pN">763</div> <div class="G">Nimitte caturo disvā,</div> </td> </tr> <tr> <td> <div class="G">sivikāyābhinikkhami;</div> </td> </tr> <tr> <td> <div class="G">Anūnadasamāsāni,</div> </td> </tr> <tr> <td> <div class="G">padhānaṁ padahī jino.</div> </td> </tr> </table> </div>
</div>
<div class="q" id="p_21Bu_764"> <div class="divNumber">17.</div> <div class="p"> <table class="singleColumn"> <tr> <td> <div class="pN">764</div> <div class="G">Brahmunā yācito santo,</div> </td> </tr> <tr> <td> <div class="G">siddhattho lokanāyako;</div> </td> </tr> <tr> <td> <div class="G">Vatti cakkaṁ mahāvīro,</div> </td> </tr> <tr> <td> <div class="G">migadāye naruttamo.</div> </td> </tr> </table> </div>
</div>
<div class="q" id="p_21Bu_765"> <div class="divNumber">18.</div> <div class="p"> <table class="singleColumn"> <tr> <td> <div class="pN">765</div> <div class="G">Sambalo ca sumitto ca,</div> </td> </tr> <tr> <td> <div class="G">ahesuṁ aggasāvakā;</div> </td> </tr> <tr> <td> <div class="G">Revato nāmupaṭṭhāko,</div> </td> </tr> <tr> <td> <div class="G">siddhatthassa mahesino.</div> </td> </tr> </table> </div>
</div>
<div class="q" id="p_21Bu_766"> <div class="divNumber">19.</div> <div class="p"> <table class="singleColumn"> <tr> <td> <div class="pN">766</div> <div class="G">Sīvalā ca surāmā ca,</div> </td> </tr> <tr> <td> <div class="G">ahesuṁ aggasāvikā;</div> </td> </tr> <tr> <td> <div class="G">Bodhi tassa bhagavato,</div> </td> </tr> <tr> <td> <div class="G">kaṇikāroti vuccati.</div> </td> </tr> </table> </div>
</div>
<div class="q" id="p_21Bu_767"> <div class="divNumber">20.</div> <div class="p"> <table class="singleColumn"> <tr> <td> <div class="pN">767</div> <div class="G">Suppiyo ca samuddo ca,</div> </td> </tr> <tr> <td> <div class="G">ahesuṁ aggupaṭṭhakā;</div> </td> </tr> <tr> <td> <div class="G">Rammā ceva surammā ca,</div> </td> </tr> <tr> <td> <div class="G">ahesuṁ aggupaṭṭhikā.</div> </td> </tr> </table> </div>
</div>
<div class="q" id="p_21Bu_768"> <div class="divNumber">21.</div> <div class="p"> <table class="singleColumn"> <tr> <td> <div class="pN">768</div> <div class="G">So buddho saṭṭhiratanaṁ,</div> </td> </tr> <tr> <td> <div class="G">ahosi nabhamuggato;</div> </td> </tr> <tr> <td> <div class="G">Kañcanagghiyasaṅkāso,</div> </td> </tr> <tr> <td> <div class="G">dasasahassī virocati.</div> </td> </tr> </table> </div>
</div>
<div class="q" id="p_21Bu_769"> <div class="divNumber">22.</div> <div class="p"> <table class="singleColumn"> <tr> <td> <div class="pN">769</div> <div class="G">Sopi buddho asamasamo,</div> </td> </tr> <tr> <td> <div class="G">atulo appaṭipuggalo;</div> </td> </tr> <tr> <td> <div class="G">Vassasatasahassāni,</div> </td> </tr> <tr> <td> <div class="G">loke aṭṭhāsi cakkhumā.</div> </td> </tr> </table> </div>
</div>
<div class="q" id="p_21Bu_770"> <div class="divNumber">23.</div> <div class="p"> <table class="singleColumn"> <tr> <td> <div class="pN">770</div> <div class="G">Vipulaṁ pabhaṁ dassayitvā,</div> </td> </tr> <tr> <td> <div class="G">pupphāpetvāna sāvake;</div> </td> </tr> <tr> <td> <div class="G">Vilāsetvā samāpatyā,</div> </td> </tr> <tr> <td> <div class="G">nibbuto so sasāvako.</div> </td> </tr> </table> </div>
</div>
<div class="q" id="p_21Bu_771"> <div class="divNumber">24.</div> <div class="p"> <table class="singleColumn"> <tr> <td> <div class="pN">771</div> <div class="G">Siddhattho munivaro buddho,</div> </td> </tr> <tr> <td> <div class="G">Anomārāmamhi nibbuto;</div> </td> </tr> <tr> <td> <div class="G">Tatthevassa thūpavaro,</div> </td> </tr> <tr> <td> <div class="G">Catuyojanamuggato”ti. (753)</div> </td> </tr> </table> </div>
</div>
<div class="CENTER" id="p_21Bu_772">
<span class="pN">772</span>Siddhatthassa bhagavato vaṁso soḷasamo.</div>
</html>
