<html>
<div class="i">3.2.7 Ārakkhasutta</div>
<div class="h">Tatiyapaṇṇāsaka</div>
<div class="h">Kesivagga</div>
<div class="h">Ārakkhasutta</div>
<div class="q" id="p_15A4_771"> <div class="divNumber">117.</div> <div class="p">
<span class="pN">771</span>“Catūsu, bhikkhave, ṭhānesu attarūpena appamādo sati cetaso ārakkho karaṇīyo. Katamesu catūsu? ‘Mā me rajanīyesu dhammesu cittaṁ rajjī’ti attarūpena appamādo sati cetaso ārakkho karaṇīyo; ‘mā me dosanīyesu dhammesu cittaṁ dussī’ti attarūpena appamādo sati cetaso ārakkho karaṇīyo; ‘mā me mohanīyesu dhammesu cittaṁ muyhī’ti attarūpena appamādo sati cetaso ārakkho karaṇīyo; ‘mā me madanīyesu dhammesu cittaṁ majjī’ti attarūpena appamādo sati cetaso ārakkho karaṇīyo. </div>
</div>
<div class="q" id="p_15A4_772"> <div class="p">
<span class="pN">772</span>Yato kho, bhikkhave, bhikkhuno rajanīyesu dhammesu cittaṁ na rajjati vītarāgattā, dosanīyesu dhammesu cittaṁ na dussati vītadosattā, mohanīyesu dhammesu cittaṁ na muyhati vītamohattā, madanīyesu dhammesu cittaṁ na majjati vītamadattā, so na chambhati na kampati na vedhati na santāsaṁ āpajjati, na ca pana samaṇavacanahetupi gacchatī”ti. </div>
</div>
<div class="CENTER" id="p_15A4_773">
<span class="pN">773</span>Sattamaṁ.</div>
</html>
