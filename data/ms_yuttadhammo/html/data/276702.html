<html>
<div class="i">2.4.7.6 Dutiyagihigatasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Gabbhinivagga</div>
<div class="h">Dutiyagihigatasikkhāpada</div>
<div class="q" id="p_2V_3240"> <div class="divNumber">1095.</div> <div class="p">
<span class="pN">3240</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena bhikkhuniyo paripuṇṇadvādasavassaṁ gihigataṁ dve vassāni chasu dhammesu asikkhitasikkhaṁ vuṭṭhāpenti. Tā bālā honti abyattā na jānanti kappiyaṁ vā akappiyaṁ vā. </div>
</div>
<div class="q" id="p_2V_3241"> <div class="p">
<span class="pN">3241</span>Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhuniyo paripuṇṇadvādasavassaṁ gihigataṁ dve vassāni chasu dhammesu asikkhitasikkhaṁ vuṭṭhāpessantī”ti…pe…  “saccaṁ kira, bhikkhave, bhikkhuniyo paripuṇṇadvādasavassaṁ gihigataṁ dve vassāni chasu dhammesu asikkhitasikkhaṁ vuṭṭhāpentī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhuniyo paripuṇṇadvādasavassaṁ gihigataṁ dve vassāni chasu dhammesu asikkhitasikkhaṁ vuṭṭhāpessanti. Netaṁ, bhikkhave, appasannānaṁ vā pasādāya…pe…  vigarahitvā dhammiṁ kathaṁ katvā bhikkhū āmantesi—  “anujānāmi, bhikkhave, paripuṇṇadvādasavassāya gihigatāya dve vassāni chasu dhammesu sikkhāsammutiṁ dātuṁ. Evañca pana, bhikkhave, dātabbā. Tāya paripuṇṇadvādasavassāya gihigatāya saṁghaṁ upasaṅkamitvā ekaṁsaṁ uttarāsaṅgaṁ karitvā bhikkhunīnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo—  ‘ahaṁ, ayye, itthannāmā itthannāmāya ayyāya paripuṇṇadvādasavassā gihigatā saṁghaṁ dve vassāni chasu dhammesu sikkhāsammutiṁ yācāmī’ti. Dutiyampi yācitabbā. Tatiyampi yācitabbā. Byattāya bhikkhuniyā paṭibalāya saṁgho ñāpetabbo—  </div>
</div>
<div class="q" id="p_2V_3242"> <div class="divNumber">1096.</div> <div class="p">
<span class="pN">3242</span>‘Suṇātu me, ayye, saṁgho. Ayaṁ itthannāmā itthannāmāya ayyāya paripuṇṇadvādasavassā gihigatā saṁghaṁ dve vassāni chasu dhammesu sikkhāsammutiṁ yācati. Yadi saṁghassa pattakallaṁ saṁgho itthannāmāya paripuṇṇadvādasavassāya gihigatāya dve vassāni chasu dhammesu sikkhāsammutiṁ dadeyya. Esā ñatti. </div>
</div>
<div class="q" id="p_2V_3243"> <div class="p">
<span class="pN">3243</span>Suṇātu me, ayye, saṁgho. Ayaṁ itthannāmā itthannāmāya ayyāya paripuṇṇadvādasavassā gihigatā saṁghaṁ dve vassāni chasu dhammesu sikkhāsammutiṁ yācati. Saṁgho itthannāmāya paripuṇṇadvādasavassāya gihigatāya dve vassāni chasu dhammesu sikkhāsammutiṁ deti. Yassā ayyāya khamati itthannāmāya paripuṇṇadvādasavassāya gihigatāya dve vassāni chasu dhammesu sikkhāsammutiyā dānaṁ, sā tuṇhassa; yassā nakkhamati, sā bhāseyya. </div>
</div>
<div class="q" id="p_2V_3244"> <div class="p">
<span class="pN">3244</span>Dinnā saṁghena itthannāmāya paripuṇṇadvādasavassāya gihigatāya dve vassāni chasu dhammesu sikkhāsammuti. Khamati saṁghassa, tasmā tuṇhī, evametaṁ dhārayāmī’”ti. </div>
</div>
<div class="q" id="p_2V_3245"> <div class="p">
<span class="pN">3245</span>Sā paripuṇṇadvādasavassā gihigatā evaṁ vadehīti vattabbā—  “pāṇātipātā veramaṇiṁ dve vassāni avītikkamma samādānaṁ samādiyāmi…pe…  vikālabhojanā veramaṇiṁ dve vassāni avītikkamma samādānaṁ samādiyāmī”ti. </div>
</div>
<div class="q" id="p_2V_3246"> <div class="p">
<span class="pN">3246</span>Atha kho bhagavā tā bhikkhuniyo anekapariyāyena vigarahitvā dubbharatāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_3247"> <div class="divNumber">1097.</div> <div class="p">
<span class="pN">3247</span><span class="bold">“Yā pana bhikkhunī paripuṇṇadvādasavassaṁ gihigataṁ dve vassāni chasu dhammesu asikkhitasikkhaṁ vuṭṭhāpeyya, pācittiyan”</span>ti. (<span class="italic">66</span>:<span class="bold">121</span>) </div>
</div>
<div class="q" id="p_2V_3248"> <div class="divNumber">1098.</div> <div class="p">
<span class="pN">3248</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_3249"> <div class="p">
<span class="pN">3249</span><span class="bold">Paripuṇṇadvādasavassā</span> nāma pattadvādasavassā. <span class="bold">Gihigatā</span> nāma purisantaragatā vuccati. <span class="bold">Dve vassānī</span>ti dve saṁvaccharāni. <span class="bold">Asikkhitasikkhā</span> nāma sikkhā vā na dinnā hoti, dinnā vā sikkhā kupitā. <span class="bold">Vuṭṭhāpeyyā</span>ti upasampādeyya. </div>
</div>
<div class="q" id="p_2V_3250"> <div class="p">
<span class="pN">3250</span>“Vuṭṭhāpessāmī”ti gaṇaṁ vā ācariniṁ vā pattaṁ vā cīvaraṁ vā pariyesati, sīmaṁ vā sammannati, āpatti dukkaṭassa. Ñattiyā dukkaṭaṁ. Dvīhi kammavācāhi dukkaṭā. Kammavācāpariyosāne upajjhāyāya āpatti pācittiyassa. Gaṇassa ca ācariniyā ca āpatti dukkaṭassa. </div>
</div>
<div class="q" id="p_2V_3251"> <div class="divNumber">1099.</div> <div class="p">
<span class="pN">3251</span>Dhammakamme dhammakammasaññā vuṭṭhāpeti, āpatti pācittiyassa. Dhammakamme vematikā vuṭṭhāpeti, āpatti pācittiyassa. Dhammakamme adhammakammasaññā vuṭṭhāpeti, āpatti pācittiyassa. </div>
</div>
<div class="q" id="p_2V_3252"> <div class="p">
<span class="pN">3252</span>Adhammakamme dhammakammasaññā vuṭṭhāpeti, āpatti dukkaṭassa. Adhammakamme vematikā vuṭṭhāpeti, āpatti dukkaṭassa. Adhammakamme adhammakammasaññā vuṭṭhāpeti, āpatti dukkaṭassa. </div>
</div>
<div class="q" id="p_2V_3253"> <div class="divNumber">1100.</div> <div class="p">
<span class="pN">3253</span>Anāpatti—  paripuṇṇadvādasavassaṁ gihigataṁ dve vassāni chasu dhammesu sikkhitasikkhaṁ vuṭṭhāpeti, ummattikāya, ādikammikāyāti. </div>
</div>
<div class="CENTER" id="p_2V_3254">
<span class="pN">3254</span>Chaṭṭhasikkhāpadaṁ niṭṭhitaṁ.</div>
</html>
