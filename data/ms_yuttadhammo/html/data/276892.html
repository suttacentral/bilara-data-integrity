<html>
<div class="i">1.2.2.1 Pārājikakaṇḍa</div>
<div class="h">Bhikkhuvibhaṅga</div>
<div class="h">Dutiyabhāga</div>
<div class="h">Katāpattivāra</div>
<div class="h">Pārājikakaṇḍa</div>
<div class="q" id="p_5V_623"> <div class="divNumber">193.</div> <div class="p">
<span class="pN">623</span>Methunaṁ dhammaṁ paṭisevanapaccayā kati āpattiyo āpajjati? Methunaṁ dhammaṁ paṭisevanapaccayā catasso āpattiyo āpajjati—  akkhāyite sarīre methunaṁ dhammaṁ paṭisevati, āpatti pārājikassa; yebhuyyena khāyite sarīre methunaṁ dhammaṁ paṭisevati, āpatti thullaccayassa; vaṭṭakate mukhe acchupantaṁ aṅgajātaṁ paveseti, āpatti dukkaṭassa; jatumaṭṭhake pācittiyaṁ—  methunaṁ dhammaṁ paṭisevanapaccayā imā catasso āpattiyo āpajjati. (1) </div>
</div>
<div class="q" id="p_5V_624"> <div class="p">
<span class="pN">624</span>Adinnaṁ ādiyanapaccayā kati āpattiyo āpajjati? Adinnaṁ ādiyanapaccayā tisso āpattiyo āpajjati. Pañcamāsakaṁ vā atirekapañcamāsakaṁ vā agghanakaṁ adinnaṁ theyyasaṅkhātaṁ ādiyati, āpatti pārājikassa; atirekamāsakaṁ vā ūnapañcamāsakaṁ vā agghanakaṁ adinnaṁ theyyasaṅkhātaṁ ādiyati, āpatti thullaccayassa; māsakaṁ vā ūnamāsakaṁ vā agghanakaṁ adinnaṁ theyyasaṅkhātaṁ ādiyati, āpatti dukkaṭassa—  adinnaṁ ādiyanapaccayā imā tisso āpattiyo āpajjati. (2) </div>
</div>
<div class="q" id="p_5V_625"> <div class="p">
<span class="pN">625</span>Sañcicca manussaviggahaṁ jīvitā voropanapaccayā kati āpattiyo āpajjati? Sañcicca manussaviggahaṁ jīvitā voropanapaccayā tisso āpattiyo āpajjati. Manussaṁ odissa opātaṁ khaṇati “papatitvā marissatī”ti, āpatti dukkaṭassa; papatite dukkhā vedanā uppajjati, āpatti thullaccayassa; marati, āpatti pārājikassa—  sañcicca manussaviggahaṁ jīvitā voropanapaccayā imā tisso āpattiyo āpajjati. (3) </div>
</div>
<div class="q" id="p_5V_626"> <div class="p">
<span class="pN">626</span>Asantaṁ abhūtaṁ uttarimanussadhammaṁ ullapanapaccayā kati āpattiyo āpajjati? Asantaṁ abhūtaṁ uttarimanussadhammaṁ ullapanapaccayā tisso āpattiyo āpajjati—  pāpiccho icchāpakato asantaṁ abhūtaṁ uttarimanussadhammaṁ ullapati, āpatti pārājikassa; “yo te vihāre vasati so bhikkhu arahā”ti bhaṇati, paṭivijānantassa āpatti thullaccayassa; na paṭivijānantassa āpatti dukkaṭassa—  asantaṁ abhūtaṁ uttarimanussadhammaṁ ullapanapaccayā imā tisso āpattiyo āpajjati. (4) </div>
</div>
<div class="CENTER" id="p_5V_627">
<span class="pN">627</span>Cattāro pārājikā niṭṭhitā.</div>
</html>
