<html>
<div class="i">1.5.4 Lokasutta</div>
<div class="h">Nidānasaṁyutta</div>
<div class="h">Gahapativagga</div>
<div class="h">Lokasutta</div>
<div class="q" id="p_12S2_319"> <div class="divNumber">44.</div> <div class="p">
<span class="pN">319</span>Sāvatthiyaṁ viharati. “Lokassa, bhikkhave, samudayañca atthaṅgamañca desessāmi. Taṁ suṇātha, sādhukaṁ manasi karotha, bhāsissāmī”ti. “Evaṁ, bhante”ti kho te bhikkhū bhagavato paccassosuṁ. Bhagavā etadavoca—  </div>
</div>
<div class="q" id="p_12S2_320"> <div class="p">
<span class="pN">320</span>“Katamo ca, bhikkhave, lokassa samudayo? Cakkhuñca paṭicca rūpe ca uppajjati cakkhuviññāṇaṁ. Tiṇṇaṁ saṅgati phasso. Phassapaccayā vedanā; vedanāpaccayā taṇhā; taṇhāpaccayā upādānaṁ; upādānapaccayā bhavo; bhavapaccayā jāti; jātipaccayā jarāmaraṇaṁ sokaparidevadukkhadomanassupāyāsā sambhavanti. Ayaṁ kho, bhikkhave, lokassa samudayo. </div>
</div>
<div class="q" id="p_12S2_321"> <div class="p">
<span class="pN">321</span>Sotañca paṭicca sadde ca…pe…  ghānañca paṭicca gandhe ca…  jivhañca paṭicca rase ca…  kāyañca paṭicca phoṭṭhabbe ca…  manañca paṭicca dhamme ca uppajjati manoviññāṇaṁ. Tiṇṇaṁ saṅgati phasso. Phassapaccayā vedanā…pe…  jātipaccayā jarāmaraṇaṁ sokaparidevadukkhadomanassupāyāsā sambhavanti. Ayaṁ kho, bhikkhave, lokassa samudayo. </div>
</div>
<div class="q" id="p_12S2_322"> <div class="p">
<span class="pN">322</span>Katamo ca, bhikkhave, lokassa atthaṅgamo? Cakkhuñca paṭicca rūpe ca uppajjati cakkhuviññāṇaṁ. Tiṇṇaṁ saṅgati phasso. Phassapaccayā vedanā; vedanāpaccayā taṇhā. Tassāyeva taṇhāya asesavirāganirodhā upādānanirodho; upādānanirodhā bhavanirodho…pe…  evametassa kevalassa dukkhakkhandhassa nirodho hoti. Ayaṁ kho, bhikkhave, lokassa atthaṅgamo. </div>
</div>
<div class="q" id="p_12S2_323"> <div class="p">
<span class="pN">323</span>Sotañca paṭicca sadde ca…pe…  ghānañca paṭicca gandhe ca…  jivhañca paṭicca rase ca…  kāyañca paṭicca phoṭṭhabbe ca…  manañca paṭicca dhamme ca uppajjati manoviññāṇaṁ. Tiṇṇaṁ saṅgati phasso. Phassapaccayā vedanā; vedanāpaccayā taṇhā. Tassāyeva taṇhāya asesavirāganirodhā upādānanirodho; upādānanirodhā bhavanirodho…pe…  evametassa kevalassa dukkhakkhandhassa nirodho hoti. Ayaṁ kho, bhikkhave, lokassa atthaṅgamo”ti. </div>
</div>
<div class="CENTER" id="p_12S2_324">
<span class="pN">324</span>Catutthaṁ.</div>
</html>
