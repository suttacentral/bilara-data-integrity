<html>
<div class="i">7.5.2 Cakkavākaṅgapañha</div>
<div class="h">Opammakathāpañha</div>
<div class="h">Sīhavagga</div>
<div class="h">Cakkavākaṅgapañha</div>
<div class="q" id="p_28Mi_1896"> <div class="divNumber">266.</div> <div class="p">
<span class="pN">1896</span>“Bhante nāgasena, ‘cakkavākassa tīṇi aṅgāni gahetabbānī’ti yaṁ vadesi, katamāni tāni tīṇi aṅgāni gahetabbānīti”? “Yathā, mahārāja, cakkavāko yāva jīvitapariyādānā dutiyikaṁ na vijahati; evameva kho, mahārāja, yoginā yogāvacarena yāva jīvitapariyādānā yoniso manasikāro na vijahitabbo. Idaṁ, mahārāja, cakkavākassa paṭhamaṁ aṅgaṁ gahetabbaṁ. </div>
</div>
<div class="q" id="p_28Mi_1897"> <div class="p">
<span class="pN">1897</span>Puna caparaṁ, mahārāja, cakkavāko sevālapaṇakabhakkho, tena ca santuṭṭhiṁ āpajjati, tāya ca santuṭṭhiyā balena ca vaṇṇena ca na parihāyati; evameva kho, mahārāja, yoginā yogāvacarena yathālābhasantoso karaṇīyo, yathālābhasantuṭṭho kho, mahārāja, yogī yogāvacaro na parihāyati sīlena, na parihāyati samādhinā, na parihāyati paññāya, na parihāyati vimuttiyā, na parihāyati vimuttiñāṇadassanena, na parihāyati sabbehi kusalehi dhammehi. Idaṁ, mahārāja, cakkavākassa dutiyaṁ aṅgaṁ gahetabbaṁ. </div>
</div>
<div class="q" id="p_28Mi_1898"> <div class="p">
<span class="pN">1898</span>Puna caparaṁ, mahārāja, cakkavāko pāṇe na viheṭhayati; evameva kho, mahārāja, yoginā yogāvacarena nihitadaṇḍena nihitasatthena lajjinā dayāpannena sabbapāṇabhūtahitānukampinā bhavitabbaṁ. Idaṁ, mahārāja, cakkavākassa tatiyaṁ aṅgaṁ gahetabbaṁ. Bhāsitampetaṁ, mahārāja, bhagavatā devātidevena cakkavākajātake—  </div>
</div>
<div class="q" id="p_28Mi_1899"> <div class="p"> <table class="singleColumn"> <tr> <td> <div class="pN">1899</div> <div class="G">‘Yo na hanti na ghāteti,</div> </td> </tr> <tr> <td> <div class="G">na jināti na jāpaye;</div> </td> </tr> <tr> <td> <div class="G">Mettaṁso sabbabhūtesu,</div> </td> </tr> <tr> <td> <div class="G">veraṁ tassa na kenacī’”ti.</div> </td> </tr> </table> </div>
</div>
<div class="CENTER" id="p_28Mi_1900">
<span class="pN">1900</span>Cakkavākaṅgapañho dutiyo.</div>
</html>
