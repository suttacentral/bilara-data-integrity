<html>
<div class="i">3.3.9 Paṭicchannasutta</div>
<div class="h">Tatiyapaṇṇāsaka</div>
<div class="h">Kusināravagga</div>
<div class="h">Paṭicchannasutta</div>
<div class="q" id="p_15A3_1005"> <div class="divNumber">132.</div> <div class="p">
<span class="pN">1005</span>“Tīṇimāni, bhikkhave, paṭicchannāni āvahanti, no vivaṭāni. Katamāni tīṇi? Mātugāmo, bhikkhave, paṭicchanno āvahati, no vivaṭo; brāhmaṇānaṁ, bhikkhave, mantā paṭicchannā āvahanti, no vivaṭā; micchādiṭṭhi, bhikkhave, paṭicchannā āvahati, no vivaṭā. Imāni kho, bhikkhave, tīṇi paṭicchannāni āvahanti, no vivaṭāni. </div>
</div>
<div class="q" id="p_15A3_1006"> <div class="p">
<span class="pN">1006</span>Tīṇimāni, bhikkhave, vivaṭāni virocanti, no paṭicchannāni. Katamāni tīṇi? Candamaṇḍalaṁ, bhikkhave, vivaṭaṁ virocati, no paṭicchannaṁ; sūriyamaṇḍalaṁ, bhikkhave, vivaṭaṁ virocati, no paṭicchannaṁ; tathāgatappavedito dhammavinayo, bhikkhave, vivaṭo virocati, no paṭicchanno. Imāni kho, bhikkhave, tīṇi vivaṭāni virocanti, no paṭicchannānī”ti. </div>
</div>
<div class="CENTER" id="p_15A3_1007">
<span class="pN">1007</span>Navamaṁ.</div>
</html>
