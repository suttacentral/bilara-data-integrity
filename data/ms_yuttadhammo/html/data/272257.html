<html>
<div class="i">21.5 Navasaṅgahavagga</div>
<div class="h">Pañcavagga</div>
<div class="h">Navasaṅgahavagga</div>
<div class="q" id="p_5V_2434"> <div class="divNumber">501.</div> <div class="p">
<span class="pN">2434</span>Navasaṅgahā—  vatthusaṅgaho, vipattisaṅgaho āpattisaṅgaho, nidānasaṅgaho, puggalasaṅgaho, khandhasaṅgaho, samuṭṭhānasaṅgaho, adhikaraṇasaṅgaho, samathasaṅgahoti. </div>
</div>
<div class="q" id="p_5V_2435"> <div class="p">
<span class="pN">2435</span>Adhikaraṇe samuppanne sace ubho atthapaccatthikā āgacchanti ubhinnampi vatthu ārocāpetabbaṁ. Ubhinnampi vatthuṁ ārocāpetvā ubhinnampi paṭiññā sotabbā. Ubhinnampi paṭiññaṁ sutvā ubhopi vattabbā—  “amhākaṁ imasmiṁ adhikaraṇe vūpasamite ubhopi tuṭṭhā bhavissathā”ti. Sace āhaṁsu—  “ubhopi tuṭṭhā bhavissāmā”ti, saṁghena taṁ adhikaraṇaṁ sampaṭicchitabbaṁ. Sace alajjussannā hoti, parisā ubbāhikāya vūpasametabbaṁ. Sace bālussannā hoti, parisā vinayadharo pariyesitabbo yena dhammena yena vinayena yena satthusāsanena taṁ adhikaraṇaṁ vūpasammati. Tathā taṁ adhikaraṇaṁ vūpasametabbaṁ. </div>
</div>
<div class="q" id="p_5V_2436"> <div class="p">
<span class="pN">2436</span>Vatthu jānitabbaṁ, gottaṁ jānitabbaṁ, nāmaṁ jānitabbaṁ, āpatti jānitabbā. </div>
</div>
<div class="q" id="p_5V_2437"> <div class="p">
<span class="pN">2437</span>Methunadhammoti vatthu ceva gottañca—  pārājikanti nāmañceva āpatti ca. </div>
</div>
<div class="q" id="p_5V_2438"> <div class="p">
<span class="pN">2438</span>Adinnādānanti vatthu ceva gottañca—  pārājikanti nāmañceva āpatti ca. </div>
</div>
<div class="q" id="p_5V_2439"> <div class="p">
<span class="pN">2439</span>Manussaviggahoti vatthu ceva gottañca—  pārājikanti nāmañceva āpatti ca. </div>
</div>
<div class="q" id="p_5V_2440"> <div class="p">
<span class="pN">2440</span>Uttarimanussadhammoti vatthu ceva gottañca—  pārājikanti nāmañceva āpatti ca. </div>
</div>
<div class="q" id="p_5V_2441"> <div class="p">
<span class="pN">2441</span>Sukkavissaṭṭhīti vatthu ceva gottañca—  saṁghādisesoti nāmañceva āpatti ca. </div>
</div>
<div class="q" id="p_5V_2442"> <div class="p">
<span class="pN">2442</span>Kāyasaṁsaggoti vatthu ceva gottañca—  saṁghādisesoti nāmañceva āpatti ca. </div>
</div>
<div class="q" id="p_5V_2443"> <div class="p">
<span class="pN">2443</span>Duṭṭhullavācāti vatthu ceva gottañca—  saṁghādisesoti nāmañceva āpatti ca. </div>
</div>
<div class="q" id="p_5V_2444"> <div class="p">
<span class="pN">2444</span>Attakāmanti vatthu ceva gottañca—  saṁghādisesoti nāmañceva āpatti ca. </div>
</div>
<div class="q" id="p_5V_2445"> <div class="p">
<span class="pN">2445</span>Sañcarittanti vatthu ceva gottañca—  saṁghādisesoti nāmañceva āpatti ca. </div>
</div>
<div class="q" id="p_5V_2446"> <div class="p">
<span class="pN">2446</span>Saññācikāya kuṭiṁ kārāpananti vatthu ceva gottañca—  saṁghādisesoti nāmañceva āpatti ca. </div>
</div>
<div class="q" id="p_5V_2447"> <div class="p">
<span class="pN">2447</span>Mahallakaṁ vihāraṁ kārāpananti vatthu ceva gottañca—  saṁghādisesoti nāmañceva āpatti ca. </div>
</div>
<div class="q" id="p_5V_2448"> <div class="p">
<span class="pN">2448</span>Bhikkhuṁ amūlakena pārājikena dhammena anuddhaṁsananti vatthu ceva gottañca—  saṁghādisesoti nāmañceva āpatti ca. </div>
</div>
<div class="q" id="p_5V_2449"> <div class="p">
<span class="pN">2449</span>Bhikkhuṁ aññabhāgiyassa adhikaraṇassa kiñci desaṁ lesamattaṁ upādāya pārājikena dhammena anuddhaṁsananti vatthu ceva gottañca—  saṁghādisesoti nāmañceva āpatti ca. </div>
</div>
<div class="q" id="p_5V_2450"> <div class="p">
<span class="pN">2450</span>Saṁghabhedakassa bhikkhuno yāvatatiyaṁ samanubhāsanāya na paṭinissajjananti vatthu ceva gottañca—  saṁghādisesoti nāmañceva āpatti ca. </div>
</div>
<div class="q" id="p_5V_2451"> <div class="p">
<span class="pN">2451</span>Bhedakānuvattakānaṁ bhikkhūnaṁ yāvatatiyaṁ samanubhāsanāya na paṭinissajjananti vatthu ceva gottañca—  saṁghādisesoti nāmañceva āpatti ca. </div>
</div>
<div class="q" id="p_5V_2452"> <div class="p">
<span class="pN">2452</span>Dubbacassa bhikkhuno yāvatatiyaṁ samanubhāsanāya na paṭinissajjananti vatthu ceva gottañca—  saṁghādisesoti nāmañceva āpatti ca. </div>
</div>
<div class="q" id="p_5V_2453"> <div class="p">
<span class="pN">2453</span>Kuladūsakassa bhikkhuno yāvatatiyaṁ samanubhāsanāya na paṭinissajjananti vatthu ceva gottañca—  saṁghādisesoti nāmañceva āpatti ca…pe… . </div>
</div>
<div class="q" id="p_5V_2454"> <div class="p">
<span class="pN">2454</span>Anādariyaṁ paṭicca udake uccāraṁ vā passāvaṁ vā kheḷaṁ vā karaṇanti vatthu ceva gottañca—  dukkaṭanti nāmañceva āpatti cāti. </div>
</div>
<div class="CENTER" id="p_5V_2455">
<span class="pN">2455</span>Navasaṅgahavaggo niṭṭhito pañcamo.</div>
<div class="SUMMARY" id="p_5V_2456">
<span class="pN">2456</span><span class="firstLetter">T</span>assuddānaṁ</div>
<div class="q" id="p_5V_2457"> <div class="p"> <table class="singleColumn"> <tr> <td> <div class="pN">2457</div> <div class="G">Apalokanaṁ ñatti ca,</div> </td> </tr> <tr> <td> <div class="G">dutiyaṁ catutthena ca;</div> </td> </tr> <tr> <td> <div class="G">Vatthu ñatti anussāvanaṁ,</div> </td> </tr> <tr> <td> <div class="G">sīmā parisameva ca.</div> </td> </tr> </table> </div>
</div>
<div class="q" id="p_5V_2458"> <div class="p"> <table class="singleColumn"> <tr> <td> <div class="pN">2458</div> <div class="G">Sammukhā paṭipucchā ca,</div> </td> </tr> <tr> <td> <div class="G">paṭiññā vinayāraho;</div> </td> </tr> <tr> <td> <div class="G">Vatthu saṁghapuggalañca,</div> </td> </tr> <tr> <td> <div class="G">ñattiṁ na pacchā ñatti ca.</div> </td> </tr> </table> </div>
</div>
<div class="q" id="p_5V_2459"> <div class="p"> <table class="singleColumn"> <tr> <td> <div class="pN">2459</div> <div class="G">Vatthuṁ saṁghapuggalañca,</div> </td> </tr> <tr> <td> <div class="G">sāvanaṁ akālena ca;</div> </td> </tr> <tr> <td> <div class="G">Atikhuddakā mahantā ca,</div> </td> </tr> <tr> <td> <div class="G">khaṇḍacchāyā nimittakā.</div> </td> </tr> </table> </div>
</div>
<div class="q" id="p_5V_2460"> <div class="p"> <table class="singleColumn"> <tr> <td> <div class="pN">2460</div> <div class="G">Bahinadī samudde ca,</div> </td> </tr> <tr> <td> <div class="G">jātassare ca bhindati;</div> </td> </tr> <tr> <td> <div class="G">Ajjhottharati sīmāya,</div> </td> </tr> <tr> <td> <div class="G">catu pañca ca vaggikā.</div> </td> </tr> </table> </div>
</div>
<div class="q" id="p_5V_2461"> <div class="p"> <table class="singleColumn"> <tr> <td> <div class="pN">2461</div> <div class="G">Dasa vīsativaggā ca,</div> </td> </tr> <tr> <td> <div class="G">anāhaṭā ca āhaṭā;</div> </td> </tr> <tr> <td> <div class="G">Kammapattā chandārahā,</div> </td> </tr> <tr> <td> <div class="G">kammārahā ca puggalā.</div> </td> </tr> </table> </div>
</div>
<div class="q" id="p_5V_2462"> <div class="p"> <table class="singleColumn"> <tr> <td> <div class="pN">2462</div> <div class="G">Apalokanaṁ pañcaṭṭhānaṁ,</div> </td> </tr> <tr> <td> <div class="G">ñatti ca navaṭhānikā;</div> </td> </tr> <tr> <td> <div class="G">Ñatti dutiyaṁ sattaṭṭhānaṁ,</div> </td> </tr> <tr> <td> <div class="G">catutthā sattaṭhānikā.</div> </td> </tr> </table> </div>
</div>
<div class="q" id="p_5V_2463"> <div class="p"> <table class="singleColumn"> <tr> <td> <div class="pN">2463</div> <div class="G">Suṭṭhu phāsu ca dummaṅku,</div> </td> </tr> <tr> <td> <div class="G">pesalā cāpi āsavā;</div> </td> </tr> <tr> <td> <div class="G">Veravajjabhayañceva,</div> </td> </tr> <tr> <td> <div class="G">akusalaṁ gihīnañca.</div> </td> </tr> </table> </div>
</div>
<div class="q" id="p_5V_2464"> <div class="p"> <table class="singleColumn"> <tr> <td> <div class="pN">2464</div> <div class="G">Pāpicchā appasannānaṁ,</div> </td> </tr> <tr> <td> <div class="G">pasannā dhammaṭṭhapanā;</div> </td> </tr> <tr> <td> <div class="G">Vinayānuggahā ceva,</div> </td> </tr> <tr> <td> <div class="G">pātimokkhuddesena ca.</div> </td> </tr> </table> </div>
</div>
<div class="q" id="p_5V_2465"> <div class="p"> <table class="singleColumn"> <tr> <td> <div class="pN">2465</div> <div class="G">Pātimokkhañca ṭhapanā,</div> </td> </tr> <tr> <td> <div class="G">Pavāraṇañca ṭhapanaṁ;</div> </td> </tr> <tr> <td> <div class="G">Tajjanīyā niyassañca,</div> </td> </tr> <tr> <td> <div class="G">Pabbājanīya paṭisāraṇī.</div> </td> </tr> </table> </div>
</div>
<div class="q" id="p_5V_2466"> <div class="p"> <table class="singleColumn"> <tr> <td> <div class="pN">2466</div> <div class="G">Ukkhepana parivāsaṁ,</div> </td> </tr> <tr> <td> <div class="G">mūlamānattaabbhānaṁ;</div> </td> </tr> <tr> <td> <div class="G">Osāraṇaṁ nissāraṇaṁ,</div> </td> </tr> <tr> <td> <div class="G">tatheva upasampadā.</div> </td> </tr> </table> </div>
</div>
<div class="q" id="p_5V_2467"> <div class="p"> <table class="singleColumn"> <tr> <td> <div class="pN">2467</div> <div class="G">Apalokanañatti ca,</div> </td> </tr> <tr> <td> <div class="G">dutiyañca catutthakaṁ;</div> </td> </tr> <tr> <td> <div class="G">Apaññattenupaññattaṁ,</div> </td> </tr> <tr> <td> <div class="G">sammukhāvinayo sati.</div> </td> </tr> </table> </div>
</div>
<div class="q" id="p_5V_2468"> <div class="p"> <table class="singleColumn"> <tr> <td> <div class="pN">2468</div> <div class="G">Amūḷhapaṭiyebhuyya,</div> </td> </tr> <tr> <td> <div class="G">pāpiya tiṇavatthārakaṁ;</div> </td> </tr> <tr> <td> <div class="G">Vatthu vipatti āpatti,</div> </td> </tr> <tr> <td> <div class="G">nidānaṁ puggalena ca.</div> </td> </tr> </table> </div>
</div>
<div class="q" id="p_5V_2469"> <div class="p"> <table class="singleColumn"> <tr> <td> <div class="pN">2469</div> <div class="G">Khandhā ceva samuṭṭhānā,</div> </td> </tr> <tr> <td> <div class="G">adhikaraṇameva ca;</div> </td> </tr> <tr> <td> <div class="G">Samathā saṅgahā ceva,</div> </td> </tr> <tr> <td> <div class="G">nāmaāpattikā tathāti.</div> </td> </tr> </table> </div>
</div>
<div class="ENDH3" id="p_5V_2470">
<span class="pN">2470</span>Parivāro niṭṭhito.</div>
<div class="ENDBOOK" id="p_5V_2471">
<span class="pN">2471</span>Parivārapāḷi niṭṭhitā.</div>
<div class="SUMMARY" id="p_5V_2472">
<span class="pN">2472</span><span class="firstLetter">P</span>ariyosānagāthā</div>
<div class="q" id="p_5V_2473"> <div class="p"> <table class="singleColumn"> <tr> <td> <div class="pN">2473</div> <div class="G">Bubbācariyamaggañca,</div> </td> </tr> <tr> <td> <div class="G">pucchitvā ca tahiṁ tahiṁ;</div> </td> </tr> <tr> <td> <div class="G">Dīpanāmo mahāpañño,</div> </td> </tr> <tr> <td> <div class="G">sutadhāriṁ vicakkhaṇo.</div> </td> </tr> </table> </div>
</div>
<div class="q" id="p_5V_2474"> <div class="p"> <table class="singleColumn"> <tr> <td> <div class="pN">2474</div> <div class="G">Imaṁ vitthārasaṅkhepaṁ,</div> </td> </tr> <tr> <td> <div class="G">sajjhāmaggena majjhime;</div> </td> </tr> <tr> <td> <div class="G">Cintayitvā likhāpesi,</div> </td> </tr> <tr> <td> <div class="G">sissakānaṁ sukhāvahaṁ.</div> </td> </tr> </table> </div>
</div>
<div class="q" id="p_5V_2475"> <div class="p"> <table class="singleColumn"> <tr> <td> <div class="pN">2475</div> <div class="G">Parivāranti yaṁ vuttaṁ,</div> </td> </tr> <tr> <td> <div class="G">sabbaṁ vatthuṁ salakkhaṇaṁ;</div> </td> </tr> <tr> <td> <div class="G">Atthaṁ atthena saddhamme,</div> </td> </tr> <tr> <td> <div class="G">dhammaṁ dhammena paññatte.</div> </td> </tr> </table> </div>
</div>
<div class="q" id="p_5V_2476"> <div class="p"> <table class="singleColumn"> <tr> <td> <div class="pN">2476</div> <div class="G">Sāsanaṁ parivāresi,</div> </td> </tr> <tr> <td> <div class="G">jambudīpaṁva sāgaro;</div> </td> </tr> <tr> <td> <div class="G">Parivāraṁ ajānanto,</div> </td> </tr> <tr> <td> <div class="G">kuto dhammavinicchayaṁ.</div> </td> </tr> </table> </div>
</div>
<div class="q" id="p_5V_2477"> <div class="p"> <table class="singleColumn"> <tr> <td> <div class="pN">2477</div> <div class="G">Vipatti vatthu paññatti,</div> </td> </tr> <tr> <td> <div class="G">anupaññatti puggalo;</div> </td> </tr> <tr> <td> <div class="G">Ekato ubhato ceva,</div> </td> </tr> <tr> <td> <div class="G">lokapaṇṇatti vajjato.</div> </td> </tr> </table> </div>
</div>
<div class="q" id="p_5V_2478"> <div class="p"> <table class="singleColumn"> <tr> <td> <div class="pN">2478</div> <div class="G">Yassa jāyati vimati,</div> </td> </tr> <tr> <td> <div class="G">parivārena chijjati;</div> </td> </tr> <tr> <td> <div class="G">Cakkavatti mahāsene,</div> </td> </tr> <tr> <td> <div class="G">migamajjheva kesari.</div> </td> </tr> </table> </div>
</div>
<div class="q" id="p_5V_2479"> <div class="p"> <table class="singleColumn"> <tr> <td> <div class="pN">2479</div> <div class="G">Ravi raṁsiparikkiṇṇo,</div> </td> </tr> <tr> <td> <div class="G">cando tāragaṇe yathā;</div> </td> </tr> <tr> <td> <div class="G">Brahmā brahmaparisāya,</div> </td> </tr> <tr> <td> <div class="G">gaṇamajjheva nāyako;</div> </td> </tr> <tr> <td> <div class="G">Evaṁ saddhammavinayo,</div> </td> </tr> <tr> <td> <div class="G">parivārena sobhatīti.</div> </td> </tr> </table> </div>
</div>
</html>
