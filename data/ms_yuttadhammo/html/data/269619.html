<html>
<div class="i">3.1.9 Sīlalakkhaṇapañha</div>
<div class="h">Milindapañha</div>
<div class="h">Mahāvagga</div>
<div class="h">Sīlalakkhaṇapañha</div>
<div class="q" id="p_28Mi_133"> <div class="divNumber">32.</div> <div class="p">
<span class="pN">133</span>Rājā āha—  “bhante nāgasena, yaṁ panetaṁ brūsi ‘aññehi ca kusalehi dhammehī’ti, katame te kusalā dhammā”ti? “Sīlaṁ, mahārāja, saddhā vīriyaṁ sati samādhi, ime te kusalā dhammā”ti. “Kiṁlakkhaṇaṁ, bhante, sīlan”ti? “Patiṭṭhānalakkhaṇaṁ, mahārāja, sīlaṁ sabbesaṁ kusalānaṁ dhammānaṁ, indriyabalabojjhaṅgamaggaṅgasatipaṭṭhānasammappadhānaiddhipādajhānavimokkhasamādhisamāpattīnaṁ sīlaṁ patiṭṭhaṁ, sīle patiṭṭhito kho, mahārāja, yogāvacaro sīlaṁ nissāya sīle patiṭṭhāya pañcindriyāni bhāveti saddhindriyaṁ vīriyindriyaṁ satindriyaṁ samādhindriyaṁ paññindriyanti, sabbe kusalā dhammā na parihāyantī”ti. </div>
</div>
<div class="q" id="p_28Mi_134"> <div class="p">
<span class="pN">134</span>“Opammaṁ karohī”ti. “Yathā, mahārāja, ye keci bījagāmabhūtagāmā vuḍḍhiṁ virūḷhiṁ vepullaṁ āpajjanti, sabbe te pathaviṁ nissāya pathaviyaṁ patiṭṭhāya vuḍḍhiṁ virūḷhiṁ vepullaṁ āpajjanti; evameva kho, mahārāja, yogāvacaro sīlaṁ nissāya sīle patiṭṭhāya pañcindriyāni bhāveti saddhindriyaṁ vīriyindriyaṁ satindriyaṁ samādhindriyaṁ paññindriyan”ti. </div>
</div>
<div class="q" id="p_28Mi_135"> <div class="p">
<span class="pN">135</span>“Bhiyyo opammaṁ karohī”ti. “Yathā, mahārāja, ye keci balakaraṇīyā kammantā kayiranti, sabbe te pathaviṁ nissāya pathaviyaṁ patiṭṭhāya kayiranti; evameva kho, mahārāja, yogāvacaro sīlaṁ nissāya sīle patiṭṭhāya pañcindriyāni bhāveti saddhindriyaṁ vīriyindriyaṁ satindriyaṁ samādhindriyaṁ paññindriyan”ti. </div>
</div>
<div class="q" id="p_28Mi_136"> <div class="p">
<span class="pN">136</span>“Bhiyyo opammaṁ karohī”ti. “Yathā, mahārāja, nagaravaḍḍhakī nagaraṁ māpetukāmo paṭhamaṁ nagaraṭṭhānaṁ sodhāpetvā khāṇukaṇṭakaṁ apakaḍḍhāpetvā bhūmiṁ samaṁ kārāpetvā tato aparabhāge vīthicatukkasiṅghāṭakādiparicchedena vibhajitvā nagaraṁ māpeti; evameva kho, mahārāja, yogāvacaro sīlaṁ nissāya sīle patiṭṭhāya pañcindriyāni bhāveti saddhindriyaṁ vīriyindriyaṁ satindriyaṁ samādhindriyaṁ paññindriyan”ti. </div>
</div>
<div class="q" id="p_28Mi_137"> <div class="p">
<span class="pN">137</span>“Bhiyyo opammaṁ karohī”ti. “Yathā, mahārāja, laṅghako sippaṁ dassetukāmo pathaviṁ khaṇāpetvā sakkharakathalaṁ apakaḍḍhāpetvā bhūmiṁ samaṁ kārāpetvā mudukāya bhūmiyā sippaṁ dasseti; evameva kho, mahārāja, yogāvacaro sīlaṁ nissāya sīle patiṭṭhāya pañcindriyāni bhāveti saddhindriyaṁ vīriyindriyaṁ satindriyaṁ samādhindriyaṁ paññindriyanti. Bhāsitampetaṁ, mahārāja, bhagavatā—  </div>
</div>
<div class="q" id="p_28Mi_138"> <div class="p"> <table class="singleColumn"> <tr> <td> <div class="pN">138</div> <div class="G">‘Sīle patiṭṭhāya naro sapañño,</div> </td> </tr> <tr> <td> <div class="G">Cittaṁ paññañca bhāvayaṁ;</div> </td> </tr> <tr> <td> <div class="G">Ātāpī nipako bhikkhu,</div> </td> </tr> <tr> <td> <div class="G">So imaṁ vijaṭaye jaṭanti.</div> </td> </tr> </table> </div>
</div>
<div class="q" id="p_28Mi_139"> <div class="p"> <table class="singleColumn"> <tr> <td> <div class="pN">139</div> <div class="G">Ayaṁ patiṭṭhā dharaṇīva pāṇinaṁ,</div> </td> </tr> <tr> <td> <div class="G">Idañca mūlaṁ kusalābhivuḍḍhiyā;</div> </td> </tr> <tr> <td> <div class="G">Mukhañcidaṁ sabbajinānusāsane,</div> </td> </tr> <tr> <td> <div class="G">Yo sīlakkhandho varapātimokkhiyo’”ti.</div> </td> </tr> </table> </div>
</div>
<div class="q" id="p_28Mi_140"> <div class="p">
<span class="pN">140</span>“Kallosi, bhante nāgasenā”ti. </div>
</div>
<div class="CENTER" id="p_28Mi_141">
<span class="pN">141</span>Sīlalakkhaṇapañho navamo.</div>
</html>
