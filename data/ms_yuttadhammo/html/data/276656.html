<html>
<div class="i">2.4.2.10 Rodanasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Rattandhakāravagga</div>
<div class="h">Rodanasikkhāpada</div>
<div class="q" id="p_2V_2779"> <div class="divNumber">879.</div> <div class="p">
<span class="pN">2779</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena caṇḍakāḷī bhikkhunī bhikkhunīhi saddhiṁ bhaṇḍitvā attānaṁ vadhitvā vadhitvā rodati. Yā tā bhikkhuniyo appicchā…pe… tā ujjhāyanti khiyyanti vipācenti— “kathañhi nāma ayyā caṇḍakāḷī attānaṁ vadhitvā vadhitvā rodissatī”ti…pe… “saccaṁ kira, bhikkhave, caṇḍakāḷī bhikkhunī attānaṁ vadhitvā vadhitvā rodatī”ti? “Saccaṁ, bhagavā”ti. Vigarahi buddho bhagavā…pe… kathañhi nāma, bhikkhave, caṇḍakāḷī bhikkhunī attānaṁ vadhitvā vadhitvā rodissati. Netaṁ, bhikkhave, appasannānaṁ vā pasādāya…pe… evañca pana, bhikkhave, bhikkhuniyo imaṁ sikkhāpadaṁ uddisantu— </div>
</div>
<div class="q" id="p_2V_2780"> <div class="divNumber">880.</div> <div class="p">
<span class="pN">2780</span><span class="bold">“Yā pana bhikkhunī attānaṁ vadhitvā vadhitvā rodeyya, pācittiyan”</span>ti. (<span class="italic">20</span>:<span class="bold">75</span>) </div>
</div>
<div class="q" id="p_2V_2781"> <div class="divNumber">881.</div> <div class="p">
<span class="pN">2781</span><span class="bold">Yā panā</span>ti yā yādisā…pe… <span class="bold">bhikkhunī</span>ti…pe… ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2782"> <div class="p">
<span class="pN">2782</span><span class="bold">Attānan</span>ti paccattaṁ. Vadhitvā vadhitvā rodati, āpatti pācittiyassa. Vadhati na rodati, āpatti dukkaṭassa. Rodati na vadhati, āpatti dukkaṭassa. </div>
</div>
<div class="q" id="p_2V_2783"> <div class="divNumber">882.</div> <div class="p">
<span class="pN">2783</span>Anāpatti— ñātibyasanena vā bhogabyasanena vā rogabyasanena vā phuṭṭhā rodati na vadhati, ummattikāya, ādikammikāyāti. </div>
</div>
<div class="CENTER" id="p_2V_2784">
<span class="pN">2784</span>Dasamasikkhāpadaṁ niṭṭhitaṁ.<br> Andhakāravaggo dutiyo.</div>
</html>
