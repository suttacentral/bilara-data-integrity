<html>
<div class="i">6 Mahāgovindasutta</div> <div class="h">Mahāgovindasutta</div>
<div class="q" id="p_7D_644"> <div class="divNumber">293.</div> <div class="p">
<span class="pN">644</span>Evaṁ me sutaṁ—  ekaṁ samayaṁ bhagavā rājagahe viharati gijjhakūṭe pabbate. Atha kho pañcasikho gandhabbaputto abhikkantāya rattiyā abhikkantavaṇṇo kevalakappaṁ gijjhakūṭaṁ pabbataṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. Ekamantaṁ ṭhito kho pañcasikho gandhabbaputto bhagavantaṁ etadavoca—  “yaṁ kho me, bhante, devānaṁ tāvatiṁsānaṁ sammukhā sutaṁ sammukhā paṭiggahitaṁ, ārocemi taṁ bhagavato”ti. “Ārocehi me tvaṁ, pañcasikhā”ti bhagavā avoca. </div>
</div>
</html>
