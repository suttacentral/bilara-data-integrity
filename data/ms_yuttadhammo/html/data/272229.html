<html>
<div class="i">17.3 Vohāravagga</div>
<div class="h">Upālipañcaka</div>
<div class="h">Vohāravagga</div>
<div class="q" id="p_5V_1977"> <div class="divNumber">424.</div> <div class="p">
<span class="pN">1977</span>“Katihi nu kho, bhante, aṅgehi samannāgatena bhikkhunā saṁghe na voharitabban”ti </div>
</div>
<div class="q" id="p_5V_1978"> <div class="p">
<span class="pN">1978</span>“Pañcahupāli, aṅgehi samannāgatena bhikkhunā saṁghe na voharitabbaṁ. Katamehi pañcahi? Āpattiṁ na jānāti, āpattisamuṭṭhānaṁ na jānāti, āpattiyā payogaṁ na jānāti, āpattiyā vūpasamaṁ na jānāti, āpattiyā na vinicchayakusalo hoti—  imehi kho, upāli, pañcahaṅgehi samannāgatena bhikkhunā saṁghe na voharitabbaṁ. Pañcahupāli, aṅgehi samannāgatena bhikkhunā saṁghe voharitabbaṁ. Katamehi pañcahi? Āpattiṁ jānāti, āpattisamuṭṭhānaṁ jānāti, āpattiyā payogaṁ jānāti, āpattiyā vūpasamaṁ jānāti, āpattiyā vinicchayakusalo hoti—  imehi kho, upāli, pañcahaṅgehi samannāgatena bhikkhunā saṁghe voharitabbaṁ. (1) </div>
</div>
<div class="q" id="p_5V_1979"> <div class="p">
<span class="pN">1979</span>Aparehipi, upāli, pañcahaṅgehi samannāgatena bhikkhunā saṁghe na voharitabbaṁ. Katamehi pañcahi? Adhikaraṇaṁ na jānāti, adhikaraṇasamuṭṭhānaṁ na jānāti, adhikaraṇassa payogaṁ na jānāti, adhikaraṇassa vūpasamaṁ na jānāti, adhikaraṇassa na vinicchayakusalo hoti—  imehi kho, upāli, pañcahaṅgehi samannāgatena bhikkhunā saṁghe na voharitabbaṁ. Pañcahupāli, aṅgehi samannāgatena bhikkhunā saṁghe voharitabbaṁ. Katamehi pañcahi? Adhikaraṇaṁ jānāti, adhikaraṇasamuṭṭhānaṁ jānāti, adhikaraṇassa payogaṁ jānāti, adhikaraṇassa vūpasamaṁ jānāti, adhikaraṇassa vinicchayakusalo hoti—  imehi kho, upāli, pañcahaṅgehi samannāgatena bhikkhunā saṁghe voharitabbaṁ. (2) </div>
</div>
<div class="q" id="p_5V_1980"> <div class="p">
<span class="pN">1980</span>Aparehipi, upāli, pañcahaṅgehi samannāgatena bhikkhunā saṁghe na voharitabbaṁ. Katamehi pañcahi? Pasayhapavattā hoti, anokāsakammaṁ kāretvā pavattā hoti, na yathādhamme yathāvinaye yathāpattiyā codetā hoti, na yathādhamme yathāvinaye yathāpattiyā kāretā hoti, na yathādiṭṭhiyā byākatā hoti—  imehi kho, upāli, pañcahaṅgehi samannāgatena bhikkhunā saṁghe na voharitabbaṁ. Pañcahupāli, aṅgehi samannāgatena bhikkhunā saṁghe voharitabbaṁ. Katamehi pañcahi? Na pasayhapavattā hoti, okāsakammaṁ kāretvā pavattā hoti, yathādhamme yathāvinaye yathāpattiyā codetā hoti, yathādhamme yathāvinaye yathāpattiyā kāretā hoti, yathādiṭṭhiyā byākatā hoti—  imehi kho, upāli, pañcahaṅgehi samannāgatena bhikkhunā saṁghe voharitabbaṁ. (3) </div>
</div>
<div class="q" id="p_5V_1981"> <div class="p">
<span class="pN">1981</span>Aparehipi, upāli, pañcahaṅgehi samannāgatena bhikkhunā saṁghe na voharitabbaṁ. Katamehi pañcahi? Āpattānāpattiṁ na jānāti, lahukagarukaṁ āpattiṁ na jānāti, sāvasesānavasesaṁ āpattiṁ na jānāti, duṭṭhullāduṭṭhullaṁ āpattiṁ na jānāti, sappaṭikammaṁ appaṭikammaṁ āpattiṁ na jānāti—  imehi kho, upāli, pañcahaṅgehi samannāgatena bhikkhunā saṁghe na voharitabbaṁ. Pañcahupāli, aṅgehi samannāgatena bhikkhunā saṁghe voharitabbaṁ. Katamehi pañcahi? Āpattānāpattiṁ jānāti, lahukagarukaṁ āpattiṁ jānāti, sāvasesānavasesaṁ āpattiṁ jānāti, duṭṭhullāduṭṭhullaṁ āpattiṁ jānāti, sappaṭikammaṁ appaṭikammaṁ āpattiṁ jānāti—  imehi kho, upāli, pañcahaṅgehi samannāgatena bhikkhunā saṁghe voharitabbaṁ. (4) </div>
</div>
<div class="q" id="p_5V_1982"> <div class="p">
<span class="pN">1982</span>Aparehipi, upāli, pañcahaṅgehi samannāgatena bhikkhunā saṁghe na voharitabbaṁ. Katamehi pañcahi? Kammaṁ na jānāti, kammassa karaṇaṁ na jānāti, kammassa vatthuṁ na jānāti, kammassa vattaṁ na jānāti, kammassa vūpasamaṁ na jānāti—  imehi kho, upāli, pañcahaṅgehi samannāgatena bhikkhunā saṁghe na voharitabbaṁ. Pañcahupāli, aṅgehi samannāgatena bhikkhunā saṁghe voharitabbaṁ. Katamehi pañcahi? Kammaṁ jānāti, kammassa karaṇaṁ jānāti, kammassa vatthuṁ jānāti, kammassa vattaṁ jānāti, kammassa vūpasamaṁ jānāti—  imehi kho, upāli, pañcahaṅgehi samannāgatena bhikkhunā saṁghe voharitabbaṁ. (5) </div>
</div>
<div class="q" id="p_5V_1983"> <div class="p">
<span class="pN">1983</span>Aparehipi, upāli, pañcahaṅgehi samannāgatena bhikkhunā saṁghe na voharitabbaṁ. Katamehi pañcahi? Vatthuṁ na jānāti, nidānaṁ na jānāti, paññattiṁ na jānāti, padapaccābhaṭṭhaṁ na jānāti, anusandhivacanapathaṁ na jānāti—  imehi kho, upāli, pañcahaṅgehi samannāgatena bhikkhunā saṁghe na voharitabbaṁ. Pañcahupāli, aṅgehi samannāgatena bhikkhunā saṁghe voharitabbaṁ. Katamehi pañcahi? Vatthuṁ jānāti, nidānaṁ jānāti, paññattiṁ jānāti, padapaccābhaṭṭhaṁ jānāti, anusandhivacanapathaṁ jānāti—  imehi kho, upāli, pañcahaṅgehi samannāgatena bhikkhunā saṁghe voharitabbaṁ. (6) </div>
</div>
<div class="q" id="p_5V_1984"> <div class="p">
<span class="pN">1984</span>Aparehipi, upāli, pañcahaṅgehi samannāgatena bhikkhunā saṁghe na voharitabbaṁ. Katamehi pañcahi? Chandāgatiṁ gacchati, dosāgatiṁ gacchati, mohāgatiṁ gacchati, bhayāgatiṁ gacchati, alajjī ca hoti—  imehi kho, upāli, pañcahaṅgehi samannāgatena bhikkhunā saṁghe na voharitabbaṁ. Pañcahupāli, aṅgehi samannāgatena bhikkhunā saṁghe voharitabbaṁ. Katamehi pañcahi? Na chandāgatiṁ gacchati, na dosāgatiṁ gacchati, na mohāgatiṁ gacchati, na bhayāgatiṁ gacchati, lajjī ca hoti—  imehi kho, upāli, pañcahaṅgehi samannāgatena bhikkhunā saṁghe voharitabbaṁ. (7) </div>
</div>
<div class="q" id="p_5V_1985"> <div class="p">
<span class="pN">1985</span>Aparehipi, upāli, pañcahaṅgehi samannāgatena bhikkhunā saṁghe na voharitabbaṁ. Katamehi pañcahi? Chandāgatiṁ gacchati, dosāgatiṁ gacchati, mohāgatiṁ gacchati, bhayāgatiṁ gacchati, akusalo ca hoti vinaye—  imehi kho, upāli, pañcahaṅgehi samannāgatena bhikkhunā saṁghe na voharitabbaṁ. Pañcahupāli, aṅgehi samannāgatena bhikkhunā saṁghe voharitabbaṁ. Katamehi pañcahi? Na chandāgatiṁ gacchati, na dosāgatiṁ gacchati, na mohāgatiṁ gacchati, na bhayāgatiṁ gacchati, kusalo ca hoti vinaye—  imehi kho, upāli, pañcahaṅgehi samannāgatena bhikkhunā saṁghe voharitabbaṁ. (8) </div>
</div>
<div class="q" id="p_5V_1986"> <div class="p">
<span class="pN">1986</span>Aparehipi, upāli, pañcahaṅgehi samannāgatena bhikkhunā saṁghe na voharitabbaṁ. Katamehi pañcahi? Ñattiṁ na jānāti, ñattiyā karaṇaṁ na jānāti, ñattiyā anussāvanaṁ na jānāti, ñattiyā samathaṁ na jānāti, ñattiyā vūpasamaṁ na jānāti—  imehi kho, upāli, pañcahaṅgehi samannāgatena bhikkhunā saṁghe na voharitabbaṁ. Pañcahupāli, aṅgehi samannāgatena bhikkhunā saṁghe voharitabbaṁ. Katamehi pañcahi? Ñattiṁ jānāti, ñattiyā karaṇaṁ jānāti, ñattiyā anussāvanaṁ jānāti, ñattiyā samathaṁ jānāti, ñattiyā vūpasamaṁ jānāti—  imehi kho, upāli, pañcahaṅgehi samannāgatena bhikkhunā saṁghe voharitabbaṁ. (9) </div>
</div>
<div class="q" id="p_5V_1987"> <div class="p">
<span class="pN">1987</span>Aparehipi, upāli, pañcahaṅgehi samannāgatena bhikkhunā saṁghe na voharitabbaṁ. Katamehi pañcahi? Suttaṁ na jānāti, suttānulomaṁ na jānāti, vinayaṁ na jānāti, vinayānulomaṁ na jānāti, na ca ṭhānāṭhānakusalo hoti—  imehi kho, upāli, pañcahaṅgehi samannāgatena bhikkhunā saṁghe na voharitabbaṁ. Pañcahupāli, aṅgehi samannāgatena bhikkhunā saṁghe voharitabbaṁ. Katamehi pañcahi? Suttaṁ jānāti, suttānulomaṁ jānāti, vinayaṁ jānāti, vinayānulomaṁ jānāti, ṭhānāṭhānakusalo ca hoti—  imehi kho, upāli, pañcahaṅgehi samannāgatena bhikkhunā saṁghe voharitabbaṁ. (10) </div>
</div>
<div class="q" id="p_5V_1988"> <div class="p">
<span class="pN">1988</span>Aparehipi, upāli, pañcahaṅgehi samannāgatena bhikkhunā saṁghe na voharitabbaṁ. Katamehi pañcahi? Dhammaṁ na jānāti, dhammānulomaṁ na jānāti, vinayaṁ na jānāti, vinayānulomaṁ na jānāti, na ca pubbāparakusalo hoti—  imehi kho, upāli, pañcahaṅgehi samannāgatena bhikkhunā saṁghe na voharitabbaṁ. Pañcahupāli, aṅgehi samannāgatena bhikkhunā saṁghe voharitabbaṁ. Katamehi pañcahi? Dhammaṁ jānāti, dhammānulomaṁ jānāti, vinayaṁ jānāti, vinayānulomaṁ jānāti, pubbāparakusalo ca hoti—  imehi kho, upāli, pañcahaṅgehi samannāgatena bhikkhunā saṁghe voharitabban”ti. (11) </div>
</div>
<div class="CENTER" id="p_5V_1989">
<span class="pN">1989</span>Vohāravaggo niṭṭhito tatiyo.</div>
<div class="SUMMARY" id="p_5V_1990">
<span class="pN">1990</span><span class="firstLetter">T</span>assuddānaṁ</div>
<div class="q" id="p_5V_1991"> <div class="p"> <table class="singleColumn"> <tr> <td> <div class="pN">1991</div> <div class="G">Āpatti adhikaraṇaṁ,</div> </td> </tr> <tr> <td> <div class="G">pasayhāpatti jānanā;</div> </td> </tr> <tr> <td> <div class="G">Kammaṁ vatthuṁ alajjī ca,</div> </td> </tr> <tr> <td> <div class="G">akusalo ca ñattiyā;</div> </td> </tr> <tr> <td> <div class="G">Suttaṁ na jānāti dhammaṁ,</div> </td> </tr> <tr> <td> <div class="G">tatiyo vaggasaṅgahoti.</div> </td> </tr> </table> </div>
</div>
</html>
