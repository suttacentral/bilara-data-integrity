<html>
<div class="i">1.5.7.1 Sañciccasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Sappāṇakavagga
</div>
<div class="h">
Sañciccasikkhāpada
</div>
<div class="q" id="p_2V_1171">
<div class="divNumber">
382.
</div>
<div class="p">
<span class="pN">1171</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena āyasmā udāyī issāso hoti, kākā cassa amanāpā honti. So kāke vijjhitvā vijjhitvā sīsaṁ chinditvā sūle paṭipāṭiyā ṭhapesi. Bhikkhū evamāhaṁsu— “kenime, āvuso, kākā jīvitā voropitā”ti? “Mayā, āvuso. Amanāpā me kākā”ti.
</div>
</div>
<div class="q" id="p_2V_1172">
<div class="p">
<span class="pN">1172</span>Ye te bhikkhū appicchā…pe… te ujjhāyanti khiyyanti vipācenti— “kathañhi nāma āyasmā udāyī sañcicca pāṇaṁ jīvitā voropessatī”ti…pe… “saccaṁ kira tvaṁ, udāyi, sañcicca pāṇaṁ jīvitā voropesī”ti? “Saccaṁ, bhagavā”ti. Vigarahi buddho bhagavā…pe… kathañhi nāma tvaṁ, moghapurisa, sañcicca pāṇaṁ jīvitā voropessasi. Netaṁ, moghapurisa, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_1173">
<div class="divNumber">
383.
</div>
<div class="p">
<span class="pN">1173</span><span class="bold">“Yo pana bhikkhu sañcicca pāṇaṁ jīvitā voropeyya, pācittiyan”</span>ti. (<span class="italic">61</span>:<span class="bold">110</span>)
</div>
</div>
<div class="q" id="p_2V_1174">
<div class="divNumber">
384.
</div>
<div class="p">
<span class="pN">1174</span><span class="bold">Yo panā</span>ti yo yādiso…pe… <span class="bold">bhikkhū</span>ti…pe… ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_1175">
<div class="p">
<span class="pN">1175</span><span class="bold">Sañciccā</span>ti jānanto sañjānanto cecca abhivitaritvā vītikkamo.
</div>
</div>
<div class="q" id="p_2V_1176">
<div class="p">
<span class="pN">1176</span><span class="bold">Pāṇo</span> nāma tiracchānagatapāṇo vuccati.
</div>
</div>
<div class="q" id="p_2V_1177">
<div class="p">
<span class="pN">1177</span><span class="bold">Jīvitā voropeyyā</span>ti jīvitindriyaṁ upacchindati uparodheti santatiṁ vikopeti, āpatti pācittiyassa.
</div>
</div>
<div class="q" id="p_2V_1178">
<div class="divNumber">
385.
</div>
<div class="p">
<span class="pN">1178</span>Pāṇe pāṇasaññī jīvitā voropeti, āpatti pācittiyassa. Pāṇe vematiko jīvitā voropeti, āpatti dukkaṭassa. Pāṇe appāṇasaññī jīvitā voropeti, anāpatti. Appāṇe pāṇasaññī, āpatti dukkaṭassa. Appāṇe vematiko, āpatti dukkaṭassa. Appāṇe appāṇasaññī, anāpatti.
</div>
</div>
<div class="q" id="p_2V_1179">
<div class="divNumber">
386.
</div>
<div class="p">
<span class="pN">1179</span>Anāpatti— asañcicca, assatiyā, ajānantassa, namaraṇādhippāyassa, ummattakassa, ādikammikassāti.
</div>
</div>
<div class="CENTER" id="p_2V_1180">
<span class="pN">1180</span>Sañciccasikkhāpadaṁ niṭṭhitaṁ paṭhamaṁ.
</div>
</html>
