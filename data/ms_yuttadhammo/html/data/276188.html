<html>
<div class="i">2.7.1 Kāyānupassīsutta</div>
<div class="h">Dutiyapaṇṇāsaka</div>
<div class="h">Sāmaññavagga</div>
<div class="h">Kāyānupassīsutta</div>
<div class="q" id="p_16A6_765"> <div class="divNumber">117.</div> <div class="p">
<span class="pN">765</span>“Cha, bhikkhave, dhamme appahāya abhabbo kāye kāyānupassī viharituṁ. Katame cha? Kammārāmataṁ, bhassārāmataṁ, niddārāmataṁ, saṅgaṇikārāmataṁ, indriyesu aguttadvārataṁ, bhojane amattaññutaṁ. Ime kho, bhikkhave, cha dhamme appahāya abhabbo kāye kāyānupassī viharituṁ. </div>
</div>
<div class="q" id="p_16A6_766"> <div class="p">
<span class="pN">766</span>Cha, bhikkhave, dhamme pahāya bhabbo kāye kāyānupassī viharituṁ. Katame cha? Kammārāmataṁ, bhassārāmataṁ, niddārāmataṁ, saṅgaṇikārāmataṁ, indriyesu aguttadvārataṁ, bhojane amattaññutaṁ. Ime kho, bhikkhave, cha dhamme pahāya bhabbo kāye kāyānupassī viharitun”ti. </div>
</div>
<div class="CENTER" id="p_16A6_767">
<span class="pN">767</span>Paṭhamaṁ.</div>
</html>
