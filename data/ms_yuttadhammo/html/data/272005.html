<html>
<div class="i">7.14 Palibodhāpalibodhakathā</div>
<div class="h">Kathinakkhandhaka</div>
<div class="h">Palibodhāpalibodhakathā</div>
<div class="q" id="p_3V_1524"> <div class="divNumber">325.</div> <div class="p">
<span class="pN">1524</span>Dveme, bhikkhave, kathinassa palibodhā, dve apalibodhā. Katame ca, bhikkhave, dve kathinassa palibodhā? Āvāsapalibodho ca cīvarapalibodho ca. Kathañca, bhikkhave, āvāsapalibodho hoti? Idha, bhikkhave, bhikkhu vasati vā tasmiṁ āvāse, sāpekkho vā pakkamati “paccessan”ti. Evaṁ kho, bhikkhave, āvāsapalibodho hoti. Kathañca, bhikkhave, cīvarapalibodho hoti? Idha, bhikkhave, bhikkhuno cīvaraṁ akataṁ vā hoti vippakataṁ vā, cīvarāsā vā anupacchinnā. Evaṁ kho, bhikkhave, cīvarapalibodho hoti. Ime kho, bhikkhave, dve kathinassa palibodhā. </div>
</div>
<div class="q" id="p_3V_1525"> <div class="p">
<span class="pN">1525</span>Katame ca, bhikkhave, dve kathinassa apalibodhā? Āvāsaapalibodho ca cīvaraapalibodho ca. Kathañca, bhikkhave, āvāsaapalibodho hoti? Idha, bhikkhave, bhikkhu pakkamati tamhā āvāsā cattena vantena muttena anapekkho “na paccessan”ti. Evaṁ kho, bhikkhave, āvāsaapalibodho hoti. Kathañca, bhikkhave, cīvaraapalibodho hoti? Idha, bhikkhave, bhikkhuno cīvaraṁ kataṁ vā hoti, naṭṭhaṁ vā vinaṭṭhaṁ vā daḍḍhaṁ vā, cīvarāsā vā upacchinnā. Evaṁ kho, bhikkhave, cīvaraapalibodho hoti. Ime kho, bhikkhave, dve kathinassa apalibodhā”ti. </div>
</div>
<div class="CENTER" id="p_3V_1526">
<span class="pN">1526</span>Kathinakkhandhako niṭṭhito sattamo.</div>
<div class="SUMMARY" id="p_3V_1527">
<span class="pN">1527</span><span class="firstLetter">T</span>assuddānaṁ</div>
<div class="q" id="p_3V_1528"> <div class="p"> <table class="singleColumn"> <tr> <td> <div class="pN">1528</div> <div class="G">Tiṁsa pāveyyakā bhikkhū,</div> </td> </tr> <tr> <td> <div class="G">sāketukkaṇṭhitā vasuṁ;</div> </td> </tr> <tr> <td> <div class="G">Vassaṁvuṭṭhokapuṇṇehi,</div> </td> </tr> <tr> <td> <div class="G">agamuṁ jinadassanaṁ.</div> </td> </tr> </table> </div>
</div>
<div class="q" id="p_3V_1529"> <div class="p"> <table class="singleColumn"> <tr> <td> <div class="pN">1529</div> <div class="G">Idaṁ vatthu kathinassa,</div> </td> </tr> <tr> <td> <div class="G">kappissanti ca pañcakā;</div> </td> </tr> <tr> <td> <div class="G">Anāmantā asamācārā,</div> </td> </tr> <tr> <td> <div class="G">tatheva gaṇabhojanaṁ.</div> </td> </tr> </table> </div>
</div>
<div class="q" id="p_3V_1530"> <div class="p"> <table class="singleColumn"> <tr> <td> <div class="pN">1530</div> <div class="G">Yāvadatthañca uppādo,</div> </td> </tr> <tr> <td> <div class="G">atthatānaṁ bhavissati;</div> </td> </tr> <tr> <td> <div class="G">Ñatti evatthatañceva,</div> </td> </tr> <tr> <td> <div class="G">evañceva anatthataṁ.</div> </td> </tr> </table> </div>
</div>
<div class="q" id="p_3V_1531"> <div class="p"> <table class="singleColumn"> <tr> <td> <div class="pN">1531</div> <div class="G">Ullikhi dhovanā ceva,</div> </td> </tr> <tr> <td> <div class="G">vicāraṇañca chedanaṁ;</div> </td> </tr> <tr> <td> <div class="G">Bandhano vaṭṭi kaṇḍusa,</div> </td> </tr> <tr> <td> <div class="G">daḷhīkammānuvātikā.</div> </td> </tr> </table> </div>
</div>
<div class="q" id="p_3V_1532"> <div class="p"> <table class="singleColumn"> <tr> <td> <div class="pN">1532</div> <div class="G">Paribhaṇḍaṁ ovaddheyyaṁ,</div> </td> </tr> <tr> <td> <div class="G">maddanā nimittaṁ kathā;</div> </td> </tr> <tr> <td> <div class="G">Kukku sannidhi nissaggi,</div> </td> </tr> <tr> <td> <div class="G">na kappaññatra te tayo.</div> </td> </tr> </table> </div>
</div>
<div class="q" id="p_3V_1533"> <div class="p"> <table class="singleColumn"> <tr> <td> <div class="pN">1533</div> <div class="G">Aññatra pañcātireke,</div> </td> </tr> <tr> <td> <div class="G">sañchinnena samaṇḍalī;</div> </td> </tr> <tr> <td> <div class="G">Nāññatra puggalā sammā,</div> </td> </tr> <tr> <td> <div class="G">nissīmaṭṭhonumodati.</div> </td> </tr> </table> </div>
</div>
<div class="q" id="p_3V_1534"> <div class="p"> <table class="singleColumn"> <tr> <td> <div class="pN">1534</div> <div class="G">Kathinānatthataṁ hoti,</div> </td> </tr> <tr> <td> <div class="G">evaṁ buddhena desitaṁ;</div> </td> </tr> <tr> <td> <div class="G">Ahatākappapiloti,</div> </td> </tr> <tr> <td> <div class="G">paṁsu pāpaṇikāya ca.</div> </td> </tr> </table> </div>
</div>
<div class="q" id="p_3V_1535"> <div class="p"> <table class="singleColumn"> <tr> <td> <div class="pN">1535</div> <div class="G">Animittāparikathā,</div> </td> </tr> <tr> <td> <div class="G">akukku ca asannidhi;</div> </td> </tr> <tr> <td> <div class="G">Anissaggi kappakate,</div> </td> </tr> <tr> <td> <div class="G">tathā ticīvarena ca.</div> </td> </tr> </table> </div>
</div>
<div class="q" id="p_3V_1536"> <div class="p"> <table class="singleColumn"> <tr> <td> <div class="pN">1536</div> <div class="G">Pañcake vātireke vā,</div> </td> </tr> <tr> <td> <div class="G">chinne samaṇḍalīkate;</div> </td> </tr> <tr> <td> <div class="G">Puggalassatthārā sammā,</div> </td> </tr> <tr> <td> <div class="G">sīmaṭṭho anumodati.</div> </td> </tr> </table> </div>
</div>
<div class="q" id="p_3V_1537"> <div class="p"> <table class="singleColumn"> <tr> <td> <div class="pN">1537</div> <div class="G">Evaṁ kathinattharaṇaṁ,</div> </td> </tr> <tr> <td> <div class="G">ubbhārassaṭṭhamātikā;</div> </td> </tr> <tr> <td> <div class="G">Pakkamananti niṭṭhānaṁ,</div> </td> </tr> <tr> <td> <div class="G">sanniṭṭhānañca nāsanaṁ.</div> </td> </tr> </table> </div>
</div>
<div class="q" id="p_3V_1538"> <div class="p"> <table class="singleColumn"> <tr> <td> <div class="pN">1538</div> <div class="G">Savanaṁ āsāvacchedi,</div> </td> </tr> <tr> <td> <div class="G">sīmā sahubbhāraṭṭhamī;</div> </td> </tr> <tr> <td> <div class="G">Katacīvaramādāya,</div> </td> </tr> <tr> <td> <div class="G">“na paccessan”ti gacchati.</div> </td> </tr> </table> </div>
</div>
<div class="q" id="p_3V_1539"> <div class="p"> <table class="singleColumn"> <tr> <td> <div class="pN">1539</div> <div class="G">Tassa taṁ kathinuddhāro,</div> </td> </tr> <tr> <td> <div class="G">hoti pakkamanantiko;</div> </td> </tr> <tr> <td> <div class="G">Ādāya cīvaraṁ yāti,</div> </td> </tr> <tr> <td> <div class="G">nissīme idaṁ cintayi.</div> </td> </tr> </table> </div>
</div>
<div class="q" id="p_3V_1540"> <div class="p"> <table class="singleColumn"> <tr> <td> <div class="pN">1540</div> <div class="G">“Kāressaṁ na paccessan”ti,</div> </td> </tr> <tr> <td> <div class="G">niṭṭhāne kathinuddhāro;</div> </td> </tr> <tr> <td> <div class="G">Ādāya nissīmaṁ neva,</div> </td> </tr> <tr> <td> <div class="G">“na paccessan”ti mānaso.</div> </td> </tr> </table> </div>
</div>
<div class="q" id="p_3V_1541"> <div class="p"> <table class="singleColumn"> <tr> <td> <div class="pN">1541</div> <div class="G">Tassa taṁ kathinuddhāro,</div> </td> </tr> <tr> <td> <div class="G">sanniṭṭhānantiko bhave;</div> </td> </tr> <tr> <td> <div class="G">Ādāya cīvaraṁ yāti,</div> </td> </tr> <tr> <td> <div class="G">nissīme idaṁ cintayi.</div> </td> </tr> </table> </div>
</div>
<div class="q" id="p_3V_1542"> <div class="p"> <table class="singleColumn"> <tr> <td> <div class="pN">1542</div> <div class="G">“Kāressaṁ na paccessan”ti,</div> </td> </tr> <tr> <td> <div class="G">kayiraṁ tassa nassati;</div> </td> </tr> <tr> <td> <div class="G">Tassa taṁ kathinuddhāro,</div> </td> </tr> <tr> <td> <div class="G">bhavati nāsanantiko.</div> </td> </tr> </table> </div>
</div>
<div class="q" id="p_3V_1543"> <div class="p"> <table class="singleColumn"> <tr> <td> <div class="pN">1543</div> <div class="G">Ādāya yāti “paccessaṁ”,</div> </td> </tr> <tr> <td> <div class="G">bahi kāreti cīvaraṁ;</div> </td> </tr> <tr> <td> <div class="G">Katacīvaro suṇāti,</div> </td> </tr> <tr> <td> <div class="G">ubbhataṁ kathinaṁ tahiṁ.</div> </td> </tr> </table> </div>
</div>
<div class="q" id="p_3V_1544"> <div class="p"> <table class="singleColumn"> <tr> <td> <div class="pN">1544</div> <div class="G">Tassa taṁ kathinuddhāro,</div> </td> </tr> <tr> <td> <div class="G">bhavati savanantiko;</div> </td> </tr> <tr> <td> <div class="G">Ādāya yāti “paccessaṁ”,</div> </td> </tr> <tr> <td> <div class="G">bahi kāreti cīvaraṁ.</div> </td> </tr> </table> </div>
</div>
<div class="q" id="p_3V_1545"> <div class="p"> <table class="singleColumn"> <tr> <td> <div class="pN">1545</div> <div class="G">Katacīvaro bahiddhā,</div> </td> </tr> <tr> <td> <div class="G">nāmeti kathinuddhāraṁ;</div> </td> </tr> <tr> <td> <div class="G">Tassa taṁ kathinuddhāro,</div> </td> </tr> <tr> <td> <div class="G">sīmātikkantiko bhave.</div> </td> </tr> </table> </div>
</div>
<div class="q" id="p_3V_1546"> <div class="p"> <table class="singleColumn"> <tr> <td> <div class="pN">1546</div> <div class="G">Ādāya yāti “paccessaṁ”,</div> </td> </tr> <tr> <td> <div class="G">bahi kāreti cīvaraṁ;</div> </td> </tr> <tr> <td> <div class="G">Katacīvaro paccessaṁ,</div> </td> </tr> <tr> <td> <div class="G">sambhoti kathinuddhāraṁ.</div> </td> </tr> </table> </div>
</div>
<div class="q" id="p_3V_1547"> <div class="p"> <table class="singleColumn"> <tr> <td> <div class="pN">1547</div> <div class="G">Tassa taṁ kathinuddhāro,</div> </td> </tr> <tr> <td> <div class="G">saha bhikkhūhi jāyati;</div> </td> </tr> <tr> <td> <div class="G">Ādāya ca samādāya,</div> </td> </tr> <tr> <td> <div class="G">sattasattavidhā gati.</div> </td> </tr> </table> </div>
</div>
<div class="q" id="p_3V_1548"> <div class="p"> <table class="singleColumn"> <tr> <td> <div class="pN">1548</div> <div class="G">Pakkamanantikā natthi,</div> </td> </tr> <tr> <td> <div class="G">chakke vippakate gati;</div> </td> </tr> <tr> <td> <div class="G">Ādāya nissīmagataṁ,</div> </td> </tr> <tr> <td> <div class="G">kāressaṁ iti jāyati.</div> </td> </tr> </table> </div>
</div>
<div class="q" id="p_3V_1549"> <div class="p"> <table class="singleColumn"> <tr> <td> <div class="pN">1549</div> <div class="G">Niṭṭhānaṁ sanniṭṭhānañca,</div> </td> </tr> <tr> <td> <div class="G">nāsanañca ime tayo;</div> </td> </tr> <tr> <td> <div class="G">Ādāya “na paccessan”ti,</div> </td> </tr> <tr> <td> <div class="G">bahisīme karomiti.</div> </td> </tr> </table> </div>
</div>
<div class="q" id="p_3V_1550"> <div class="p"> <table class="singleColumn"> <tr> <td> <div class="pN">1550</div> <div class="G">Niṭṭhānaṁ sanniṭṭhānampi,</div> </td> </tr> <tr> <td> <div class="G">nāsanampi idaṁ tayo;</div> </td> </tr> <tr> <td> <div class="G">Anadhiṭṭhitena nevassa,</div> </td> </tr> <tr> <td> <div class="G">heṭṭhā tīṇi nayāvidhi.</div> </td> </tr> </table> </div>
</div>
<div class="q" id="p_3V_1551"> <div class="p"> <table class="singleColumn"> <tr> <td> <div class="pN">1551</div> <div class="G">Ādāya yāti paccessaṁ,</div> </td> </tr> <tr> <td> <div class="G">bahisīme karomiti;</div> </td> </tr> <tr> <td> <div class="G">“Na paccessan”ti kāreti,</div> </td> </tr> <tr> <td> <div class="G">niṭṭhāne kathinuddhāro.</div> </td> </tr> </table> </div>
</div>
<div class="q" id="p_3V_1552"> <div class="p"> <table class="singleColumn"> <tr> <td> <div class="pN">1552</div> <div class="G">Sanniṭṭhānaṁ nāsanañca,</div> </td> </tr> <tr> <td> <div class="G">savanasīmātikkamā;</div> </td> </tr> <tr> <td> <div class="G">Saha bhikkhūhi jāyetha,</div> </td> </tr> <tr> <td> <div class="G">evaṁ pannarasaṁ gati.</div> </td> </tr> </table> </div>
</div>
<div class="q" id="p_3V_1553"> <div class="p"> <table class="singleColumn"> <tr> <td> <div class="pN">1553</div> <div class="G">Samādāya vippakatā,</div> </td> </tr> <tr> <td> <div class="G">samādāya punā tathā;</div> </td> </tr> <tr> <td> <div class="G">Ime te caturo vārā,</div> </td> </tr> <tr> <td> <div class="G">sabbe pannarasavidhi.</div> </td> </tr> </table> </div>
</div>
<div class="q" id="p_3V_1554"> <div class="p"> <table class="singleColumn"> <tr> <td> <div class="pN">1554</div> <div class="G">Anāsāya ca āsāya,</div> </td> </tr> <tr> <td> <div class="G">karaṇīyo ca te tayo;</div> </td> </tr> <tr> <td> <div class="G">Nayato taṁ vijāneyya,</div> </td> </tr> <tr> <td> <div class="G">tayo dvādasa dvādasa.</div> </td> </tr> </table> </div>
</div>
<div class="q" id="p_3V_1555"> <div class="p"> <table class="singleColumn"> <tr> <td> <div class="pN">1555</div> <div class="G">Apavilānā navettha,</div> </td> </tr> <tr> <td> <div class="G">phāsu pañcavidhā tahiṁ;</div> </td> </tr> <tr> <td> <div class="G">Palibodhāpalibodhā,</div> </td> </tr> <tr> <td> <div class="G">uddānaṁ nayato katanti.</div> </td> </tr> </table> </div>
</div>
<div class="q" id="p_3V_1556"> <div class="p">
<span class="pN">1556</span>Imamhi khandhake vatthū doḷasakapeyyālamukhāni ekasataṁ aṭṭhārasa. </div>
</div>
<div class="ENDH3" id="p_3V_1557">
<span class="pN">1557</span>Kathinakkhandhako niṭṭhito.</div>
</html>
