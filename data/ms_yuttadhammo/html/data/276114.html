<html>
<div class="i">1.5.1 Nāgasutta</div>
<div class="h">Paṭhamapaṇṇāsaka</div>
<div class="h">Dhammikavagga</div>
<div class="h">Nāgasutta</div>
<div class="q" id="p_16A6_282"> <div class="divNumber">43.</div> <div class="p">
<span class="pN">282</span>Ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Atha kho bhagavā pubbaṇhasamayaṁ nivāsetvā pattacīvaramādāya sāvatthiyaṁ piṇḍāya pāvisi. Sāvatthiyaṁ piṇḍāya caritvā pacchābhattaṁ piṇḍapātapaṭikkanto āyasmantaṁ ānandaṁ āmantesi—  “āyāmānanda, yena pubbārāmo migāramātupāsādo tenupasaṅkamissāma divāvihārāyā”ti. “Evaṁ, bhante”ti kho āyasmā ānando bhagavato paccassosi. </div>
</div>
<div class="q" id="p_16A6_283"> <div class="p">
<span class="pN">283</span>Atha kho bhagavā āyasmatā ānandena saddhiṁ yena pubbārāmo migāramātupāsādo tenupasaṅkami. Atha kho bhagavā sāyanhasamayaṁ paṭisallānā vuṭṭhito āyasmantaṁ ānandaṁ āmantesi—  “āyāmānanda, yena pubbakoṭṭhako tenupasaṅkamissāma gattāni parisiñcitun”ti. “Evaṁ, bhante”ti kho āyasmā ānando bhagavato paccassosi. Atha kho bhagavā āyasmatā ānandena saddhiṁ yena pubbakoṭṭhako tenupasaṅkami gattāni parisiñcituṁ. Pubbakoṭṭhake gattāni parisiñcitvā paccuttaritvā ekacīvaro aṭṭhāsi gattāni pubbāpayamāno. </div>
</div>
<div class="q" id="p_16A6_284"> <div class="p">
<span class="pN">284</span>Tena kho pana samayena rañño pasenadissa kosalassa seto nāma nāgo mahātūriyatāḷitavāditena pubbakoṭṭhakā paccuttarati. Apissu taṁ jano disvā evamāha—  “abhirūpo vata bho rañño nāgo; dassanīyo vata bho rañño nāgo; pāsādiko vata, bho, rañño nāgo, kāyupapanno vata bho rañño nāgo”ti. Evaṁ vutte, āyasmā udāyī bhagavantaṁ etadavoca—  “hatthimeva nu kho, bhante, mahantaṁ brahantaṁ kāyupapannaṁ jano disvā evamāha—  ‘nāgo vata bho nāgo’ti, udāhu aññampi kañci mahantaṁ brahantaṁ kāyupapannaṁ jano disvā evamāha—  ‘nāgo vata bho nāgo’”ti? “Hatthimpi kho, udāyi, mahantaṁ brahantaṁ kāyupapannaṁ jano disvā evamāha—  ‘nāgo vata bho nāgo’ti. Assampi kho, udāyi, mahantaṁ brahantaṁ…pe…  goṇampi kho, udāyi, mahantaṁ brahantaṁ…pe…  uragampi kho, udāyi, mahantaṁ brahantaṁ…pe…  rukkhampi kho, udāyi, mahantaṁ brahantaṁ…pe…  manussampi kho, udāyi, mahantaṁ brahantaṁ kāyupapannaṁ jano disvā evamāha—  ‘nāgo vata, bho, nāgo’ti. Api ca, udāyi, yo sadevake loke samārake sabrahmake sassamaṇabrāhmaṇiyā pajāya sadevamanussāya āguṁ na karoti kāyena vācāya manasā, tamahaṁ ‘nāgo’ti brūmī”ti. </div>
</div>
<div class="q" id="p_16A6_285"> <div class="p">
<span class="pN">285</span>“Acchariyaṁ, bhante, abbhutaṁ, bhante. Yāva subhāsitañcidaṁ, bhante, bhagavatā—  api ca, udāyi, yo sadevake loke samārake sabrahmake sassamaṇabrāhmaṇiyā pajāya sadevamanussāya āguṁ na karoti kāyena vācāya manasā, tamahaṁ ‘nāgo’ti brūmīti. Idañca panāhaṁ, bhante, bhagavatā subhāsitaṁ imāhi gāthāhi anumodāmi—  </div>
</div>
<div class="q" id="p_16A6_286"> <div class="p"> <table class="singleColumn"> <tr> <td> <div class="pN">286</div> <div class="G">Manussabhūtaṁ sambuddhaṁ,</div> </td> </tr> <tr> <td> <div class="G">attadantaṁ samāhitaṁ;</div> </td> </tr> <tr> <td> <div class="G">Iriyamānaṁ brahmapathe,</div> </td> </tr> <tr> <td> <div class="G">cittassūpasame rataṁ.</div> </td> </tr> </table> </div>
</div>
<div class="q" id="p_16A6_287"> <div class="p"> <table class="singleColumn"> <tr> <td> <div class="pN">287</div> <div class="G">Yaṁ manussā namassanti,</div> </td> </tr> <tr> <td> <div class="G">sabbadhammāna pāraguṁ;</div> </td> </tr> <tr> <td> <div class="G">Devāpi taṁ namassanti,</div> </td> </tr> <tr> <td> <div class="G">iti me arahato sutaṁ.</div> </td> </tr> </table> </div>
</div>
<div class="q" id="p_16A6_288"> <div class="p"> <table class="singleColumn"> <tr> <td> <div class="pN">288</div> <div class="G">Sabbasaṁyojanātītaṁ,</div> </td> </tr> <tr> <td> <div class="G">vanā nibbanamāgataṁ;</div> </td> </tr> <tr> <td> <div class="G">Kāmehi nekkhammarataṁ,</div> </td> </tr> <tr> <td> <div class="G">muttaṁ selāva kañcanaṁ.</div> </td> </tr> </table> </div>
</div>
<div class="q" id="p_16A6_289"> <div class="p"> <table class="singleColumn"> <tr> <td> <div class="pN">289</div> <div class="G">Sabbe accarucī nāgo,</div> </td> </tr> <tr> <td> <div class="G">himavāññe siluccaye;</div> </td> </tr> <tr> <td> <div class="G">Sabbesaṁ nāganāmānaṁ,</div> </td> </tr> <tr> <td> <div class="G">saccanāmo anuttaro.</div> </td> </tr> </table> </div>
</div>
<div class="q" id="p_16A6_290"> <div class="p"> <table class="singleColumn"> <tr> <td> <div class="pN">290</div> <div class="G">Nāgaṁ vo kittayissāmi,</div> </td> </tr> <tr> <td> <div class="G">na hi āguṁ karoti so;</div> </td> </tr> <tr> <td> <div class="G">Soraccaṁ avihiṁsā ca,</div> </td> </tr> <tr> <td> <div class="G">pādā nāgassa te duve.</div> </td> </tr> </table> </div>
</div>
<div class="q" id="p_16A6_291"> <div class="p"> <table class="singleColumn"> <tr> <td> <div class="pN">291</div> <div class="G">Tapo ca brahmacariyaṁ,</div> </td> </tr> <tr> <td> <div class="G">caraṇā nāgassa tyāpare;</div> </td> </tr> <tr> <td> <div class="G">Saddhāhattho mahānāgo,</div> </td> </tr> <tr> <td> <div class="G">upekkhāsetadantavā.</div> </td> </tr> </table> </div>
</div>
<div class="q" id="p_16A6_292"> <div class="p"> <table class="singleColumn"> <tr> <td> <div class="pN">292</div> <div class="G">Sati gīvā siro paññā,</div> </td> </tr> <tr> <td> <div class="G">vīmaṁsā dhammacintanā;</div> </td> </tr> <tr> <td> <div class="G">Dhammakucchisamātapo,</div> </td> </tr> <tr> <td> <div class="G">viveko tassa vāladhi.</div> </td> </tr> </table> </div>
</div>
<div class="q" id="p_16A6_293"> <div class="p"> <table class="singleColumn"> <tr> <td> <div class="pN">293</div> <div class="G">So jhāyī assāsarato,</div> </td> </tr> <tr> <td> <div class="G">ajjhattaṁ susamāhito;</div> </td> </tr> <tr> <td> <div class="G">Gacchaṁ samāhito nāgo,</div> </td> </tr> <tr> <td> <div class="G">ṭhito nāgo samāhito.</div> </td> </tr> </table> </div>
</div>
<div class="q" id="p_16A6_294"> <div class="p"> <table class="singleColumn"> <tr> <td> <div class="pN">294</div> <div class="G">Seyyaṁ samāhito nāgo,</div> </td> </tr> <tr> <td> <div class="G">nisinnopi samāhito;</div> </td> </tr> <tr> <td> <div class="G">Sabbattha saṁvuto nāgo,</div> </td> </tr> <tr> <td> <div class="G">esā nāgassa sampadā.</div> </td> </tr> </table> </div>
</div>
<div class="q" id="p_16A6_295"> <div class="p"> <table class="singleColumn"> <tr> <td> <div class="pN">295</div> <div class="G">Bhuñjati anavajjāni,</div> </td> </tr> <tr> <td> <div class="G">sāvajjāni na bhuñjati;</div> </td> </tr> <tr> <td> <div class="G">Ghāsamacchādanaṁ laddhā,</div> </td> </tr> <tr> <td> <div class="G">sannidhiṁ parivajjayaṁ.</div> </td> </tr> </table> </div>
</div>
<div class="q" id="p_16A6_296"> <div class="p"> <table class="singleColumn"> <tr> <td> <div class="pN">296</div> <div class="G">Saṁyojanaṁ aṇuṁ thūlaṁ,</div> </td> </tr> <tr> <td> <div class="G">sabbaṁ chetvāna bandhanaṁ;</div> </td> </tr> <tr> <td> <div class="G">Yena yeneva gacchati,</div> </td> </tr> <tr> <td> <div class="G">anapekkhova gacchati.</div> </td> </tr> </table> </div>
</div>
<div class="q" id="p_16A6_297"> <div class="p"> <table class="singleColumn"> <tr> <td> <div class="pN">297</div> <div class="G">Yathāpi udake jātaṁ,</div> </td> </tr> <tr> <td> <div class="G">puṇḍarīkaṁ pavaḍḍhati;</div> </td> </tr> <tr> <td> <div class="G">Nupalippati toyena,</div> </td> </tr> <tr> <td> <div class="G">sucigandhaṁ manoramaṁ.</div> </td> </tr> </table> </div>
</div>
<div class="q" id="p_16A6_298"> <div class="p"> <table class="singleColumn"> <tr> <td> <div class="pN">298</div> <div class="G">Tatheva loke sujāto,</div> </td> </tr> <tr> <td> <div class="G">buddho loke viharati;</div> </td> </tr> <tr> <td> <div class="G">Nupalippati lokena,</div> </td> </tr> <tr> <td> <div class="G">toyena padumaṁ yathā.</div> </td> </tr> </table> </div>
</div>
<div class="q" id="p_16A6_299"> <div class="p"> <table class="singleColumn"> <tr> <td> <div class="pN">299</div> <div class="G">Mahāginīva jalito,</div> </td> </tr> <tr> <td> <div class="G">anāhārūpasammati;</div> </td> </tr> <tr> <td> <div class="G">Saṅkhāresūpasantesu,</div> </td> </tr> <tr> <td> <div class="G">nibbutoti pavuccati.</div> </td> </tr> </table> </div>
</div>
<div class="q" id="p_16A6_300"> <div class="p"> <table class="singleColumn"> <tr> <td> <div class="pN">300</div> <div class="G">Atthassāyaṁ viññāpanī,</div> </td> </tr> <tr> <td> <div class="G">upamā viññūhi desitā;</div> </td> </tr> <tr> <td> <div class="G">Viññassanti mahānāgā,</div> </td> </tr> <tr> <td> <div class="G">nāgaṁ nāgena desitaṁ.</div> </td> </tr> </table> </div>
</div>
<div class="q" id="p_16A6_301"> <div class="p"> <table class="singleColumn"> <tr> <td> <div class="pN">301</div> <div class="G">Vītarāgo vītadoso,</div> </td> </tr> <tr> <td> <div class="G">Vītamoho anāsavo;</div> </td> </tr> <tr> <td> <div class="G">Sarīraṁ vijahaṁ nāgo,</div> </td> </tr> <tr> <td> <div class="G">Parinibbissati anāsavo”ti.</div> </td> </tr> </table> </div>
</div>
<div class="CENTER" id="p_16A6_302">
<span class="pN">302</span>Paṭhamaṁ.</div>
</html>
