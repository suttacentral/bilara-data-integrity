<html>
<div class="i">1.5.3.1 Ovādasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Ovādavagga
</div>
<div class="h">
Ovādasikkhāpada
</div>
<div class="q" id="p_2V_484">
<div class="divNumber">
144.
</div>
<div class="p">
<span class="pN">484</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena therā bhikkhū bhikkhuniyo ovadantā lābhino honti cīvarapiṇḍapātasenāsanagilānappaccayabhesajjaparikkhārānaṁ. Atha kho chabbaggiyānaṁ bhikkhūnaṁ etadahosi— “etarahi kho, āvuso, therā bhikkhū bhikkhuniyo ovadantā lābhino honti cīvarapiṇḍapātasenāsanagilānappaccayabhesajjaparikkhārānaṁ. Handāvuso, mayampi bhikkhuniyo ovadāmā”ti. Atha kho chabbaggiyā bhikkhū bhikkhuniyo upasaṅkamitvā etadavocuṁ— “amhepi, bhaginiyo, upasaṅkamatha; mayampi ovadissāmā”ti.
</div>
</div>
<div class="q" id="p_2V_485">
<div class="p">
<span class="pN">485</span>Atha kho tā bhikkhuniyo yena chabbaggiyā bhikkhū tenupasaṅkamiṁsu; upasaṅkamitvā chabbaggiye bhikkhū abhivādetvā ekamantaṁ nisīdiṁsu. Atha kho chabbaggiyā bhikkhū bhikkhunīnaṁ parittaññeva dhammiṁ kathaṁ katvā divasaṁ tiracchānakathāya vītināmetvā uyyojesuṁ— “gacchatha, bhaginiyo”ti. Atha kho tā bhikkhuniyo yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ aṭṭhaṁsu. Ekamantaṁ ṭhitā kho tā bhikkhuniyo bhagavā etadavoca— “kacci, bhikkhuniyo, ovādo iddho ahosī”ti? “Kuto, bhante, ovādo iddho bhavissati. Ayyā chabbaggiyā parittaññeva dhammiṁ kathaṁ katvā divasaṁ tiracchānakathāya vītināmetvā uyyojesun”ti. Atha kho bhagavā tā bhikkhuniyo dhammiyā kathāya sandassesi samādapesi samuttejesi sampahaṁsesi. Atha kho tā bhikkhuniyo bhagavatā dhammiyā kathāya sandassitā samādapitā samuttejitā sampahaṁsitā bhagavantaṁ abhivādetvā padakkhiṇaṁ katvā pakkamiṁsu.
</div>
</div>
<div class="q" id="p_2V_486">
<div class="p">
<span class="pN">486</span>Atha kho bhagavā etasmiṁ nidāne etasmiṁ pakaraṇe bhikkhusaṁghaṁ sannipātāpetvā chabbaggiye bhikkhū paṭipucchi— “saccaṁ kira tumhe, bhikkhave, bhikkhunīnaṁ parittaññeva dhammiṁ kathaṁ katvā divasaṁ tiracchānakathāya vītināmetvā uyyojethā”ti? “Saccaṁ, bhagavā”ti. Vigarahi buddho bhagavā…pe… kathañhi nāma tumhe, moghapurisā, bhikkhunīnaṁ parittaññeva dhammiṁ kathaṁ katvā divasaṁ tiracchānakathāya vītināmetvā uyyojessatha. Netaṁ, moghapurisā, appasannānaṁ vā pasādāya…pe… vigarahitvā…pe… dhammiṁ kathaṁ katvā bhikkhū āmantesi— “anujānāmi, bhikkhave, bhikkhunovādakaṁ sammannituṁ. Evañca pana, bhikkhave, sammannitabbo. Paṭhamaṁ bhikkhu yācitabbo. Yācitvā byattena bhikkhunā paṭibalena saṁgho ñāpetabbo—
</div>
</div>
<div class="q" id="p_2V_487">
<div class="divNumber">
145.
</div>
<div class="p">
<span class="pN">487</span>‘Suṇātu me, bhante, saṁgho. Yadi saṁghassa pattakallaṁ, saṁgho itthannāmaṁ bhikkhuṁ bhikkhunovādakaṁ sammanneyya. Esā ñatti.
</div>
</div>
<div class="q" id="p_2V_488">
<div class="p">
<span class="pN">488</span>Suṇātu me, bhante, saṁgho. Saṁgho itthannāmaṁ bhikkhuṁ bhikkhunovādakaṁ sammannati. Yassāyasmato khamati itthannāmassa bhikkhuno bhikkhunovādakassa sammuti, so tuṇhassa; yassa nakkhamati, so bhāseyya.
</div>
</div>
<div class="q" id="p_2V_489">
<div class="p">
<span class="pN">489</span>Dutiyampi etamatthaṁ vadāmi…pe… tatiyampi etamatthaṁ vadāmi— suṇātu me, bhante, saṁgho. Saṁgho itthannāmaṁ bhikkhuṁ bhikkhunovādakaṁ sammannati. Yassāyasmato khamati itthannāmassa bhikkhuno bhikkhunovādakassa sammuti, so tuṇhassa; yassa nakkhamati, so bhāseyya.
</div>
</div>
<div class="q" id="p_2V_490">
<div class="p">
<span class="pN">490</span>Sammato saṁghena itthannāmo bhikkhu bhikkhunovādako. Khamati saṁghassa, tasmā tuṇhī, evametaṁ dhārayāmī’”ti.
</div>
</div>
<div class="q" id="p_2V_491">
<div class="p">
<span class="pN">491</span>Atha kho bhagavā chabbaggiye bhikkhū anekapariyāyena vigarahitvā dubbharatāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_492">
<div class="divNumber">
146.
</div>
<div class="p">
<span class="pN">492</span><span class="bold">“Yo pana bhikkhu asammato bhikkhuniyo ovadeyya pācittiyan”</span>ti. (<span class="italic">21</span>:<span class="bold">70</span>)
</div>
</div>
<div class="q" id="p_2V_493">
<div class="p">
<span class="pN">493</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_494">
<div class="divNumber">
147.
</div>
<div class="p">
<span class="pN">494</span>Tena kho pana samayena therā bhikkhū sammatā bhikkhuniyo ovadantā tatheva lābhino honti cīvarapiṇḍapātasenāsanagilānappaccayabhesajjaparikkhārānaṁ. Atha kho chabbaggiyānaṁ bhikkhūnaṁ etadahosi— “etarahi kho, āvuso, therā bhikkhū sammatā bhikkhuniyo ovadantā tatheva lābhino honti cīvarapiṇḍapātasenāsanagilānappaccayabhesajjaparikkhārānaṁ. Handāvuso, mayampi nissīmaṁ gantvā aññamaññaṁ bhikkhunovādakaṁ sammannitvā bhikkhuniyo ovadāmā”ti. Atha kho chabbaggiyā bhikkhū nissīmaṁ gantvā aññamaññaṁ bhikkhunovādakaṁ sammannitvā bhikkhuniyo upasaṅkamitvā etadavocuṁ— “mayampi, bhaginiyo, sammatā. Amhepi upasaṅkamatha. Mayampi ovadissāmā”ti.
</div>
</div>
<div class="q" id="p_2V_495">
<div class="p">
<span class="pN">495</span>Atha kho tā bhikkhuniyo yena chabbaggiyā bhikkhū tenupasaṅkamiṁsu; upasaṅkamitvā chabbaggiye bhikkhū abhivādetvā ekamantaṁ nisīdiṁsu. Atha kho chabbaggiyā bhikkhū bhikkhunīnaṁ parittaññeva dhammiṁ kathaṁ katvā divasaṁ tiracchānakathāya vītināmetvā uyyojesuṁ— “gacchatha, bhaginiyo”ti. Atha kho tā bhikkhuniyo yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ aṭṭhaṁsu. Ekamantaṁ ṭhitā kho tā bhikkhuniyo bhagavā etadavoca— “kacci, bhikkhuniyo, ovādo iddho ahosī”ti? “Kuto, bhante, ovādo iddho bhavissati. Ayyā chabbaggiyā parittaññeva dhammiṁ kathaṁ katvā divasaṁ tiracchānakathāya vītināmetvā uyyojesun”ti.
</div>
</div>
<div class="q" id="p_2V_496">
<div class="p">
<span class="pN">496</span>Atha kho bhagavā tā bhikkhuniyo dhammiyā kathāya sandassesi…pe… atha kho tā bhikkhuniyo bhagavatā dhammiyā kathāya sandassitā samādapitā samuttejitā sampahaṁsitā bhagavantaṁ abhivādetvā padakkhiṇaṁ katvā pakkamiṁsu. Atha kho bhagavā etasmiṁ nidāne etasmiṁ pakaraṇe bhikkhusaṁghaṁ sannipātāpetvā chabbaggiye bhikkhū paṭipucchi— “saccaṁ kira tumhe, bhikkhave, bhikkhunīnaṁ parittaññeva dhammiṁ kathaṁ katvā divasaṁ tiracchānakathāya vītināmetvā uyyojethā”ti? “Saccaṁ, bhagavā”ti. Vigarahi buddho bhagavā…pe… kathañhi nāma tumhe, moghapurisā, bhikkhunīnaṁ parittaññeva dhammiṁ kathaṁ katvā divasaṁ tiracchānakathāya vītināmetvā uyyojessatha. Netaṁ, moghapurisā, appasannānaṁ vā pasādāya…pe… vigarahitvā…pe… dhammiṁ kathaṁ katvā bhikkhū āmantesi— “anujānāmi, bhikkhave, aṭṭhahaṅgehi samannāgataṁ bhikkhuṁ bhikkhunovādakaṁ sammannituṁ. Sīlavā hoti, pātimokkhasaṁvarasaṁvuto viharati ācāragocarasampanno aṇumattesu vajjesu bhayadassāvī, samādāya sikkhati sikkhāpadesu; bahussuto hoti sutadharo sutasannicayo, ye te dhammā ādikalyāṇā majjhekalyāṇā pariyosānakalyāṇā sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ abhivadanti tathārūpāssa dhammā bahussutā honti dhātā vacasā paricitā manasā anupekkhitā diṭṭhiyā suppaṭividdhā; ubhayāni kho panassa pātimokkhāni vitthārena svāgatāni honti suvibhattāni suppavattīni suvinicchitāni suttaso anubyañjanaso; kalyāṇavāco hoti kalyāṇavākkaraṇo; yebhuyyena bhikkhunīnaṁ piyo hoti manāpo; paṭibalo hoti bhikkhuniyo ovadituṁ; na kho panetaṁ bhagavantaṁ uddissa pabbajitāya kāsāyavatthavasanāya garudhammaṁ ajjhāpannapubbo hoti; vīsativasso vā hoti atirekavīsativasso vā— anujānāmi, bhikkhave, imehi aṭṭhahaṅgehi samannāgataṁ bhikkhuṁ bhikkhunovādakaṁ sammannitun”ti.
</div>
</div>
<div class="q" id="p_2V_497">
<div class="divNumber">
148.
</div>
<div class="p">
<span class="pN">497</span><span class="bold">Yo panā</span>ti yo yādiso…pe… <span class="bold">bhikkhū</span>ti…pe… ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_498">
<div class="p">
<span class="pN">498</span><span class="bold">Asammato</span> nāma ñatticatutthena kammena asammato.
</div>
</div>
<div class="q" id="p_2V_499">
<div class="p">
<span class="pN">499</span><span class="bold">Bhikkhuniyo</span> nāma ubhatosaṁghe upasampannā.
</div>
</div>
<div class="q" id="p_2V_500">
<div class="p">
<span class="pN">500</span><span class="bold">Ovadeyyā</span>ti aṭṭhahi garudhammehi ovadati, āpatti pācittiyassa. Aññena dhammena ovadati, āpatti dukkaṭassa. Ekatoupasampannaṁ ovadati, āpatti dukkaṭassa.
</div>
</div>
<div class="q" id="p_2V_501">
<div class="divNumber">
149.
</div>
<div class="p">
<span class="pN">501</span>Tena sammatena bhikkhunā pariveṇaṁ sammajjitvā pānīyaṁ paribhojanīyaṁ upaṭṭhāpetvā āsanaṁ paññapetvā dutiyaṁ gahetvā nisīditabbaṁ. Bhikkhunīhi tattha gantvā taṁ bhikkhuṁ abhivādetvā ekamantaṁ nisīditabbaṁ. Tena bhikkhunā pucchitabbā— “samaggāttha, bhaginiyo”ti? Sace “samaggāmhāyyā”ti bhaṇanti, “vattanti, bhaginiyo, aṭṭha garudhammā”ti? Sace “vattantāyyā”ti bhaṇanti, “eso, bhaginiyo, ovādo”ti niyyādetabbo. Sace “na vattantāyyā”ti bhaṇanti, osāretabbā. “Vassasatūpasampannāya bhikkhuniyā tadahupasampannassa bhikkhuno abhivādanaṁ paccuṭṭhānaṁ añjalikammaṁ sāmīcikammaṁ kātabbaṁ; ayampi dhammo sakkatvā garukatvā mānetvā pūjetvā yāvajīvaṁ anatikkamanīyo. Na bhikkhuniyā abhikkhuke āvāse vassaṁ vasitabbaṁ; ayampi dhammo sakkatvā garukatvā mānetvā pūjetvā yāvajīvaṁ anatikkamanīyo. Anvaddhamāsaṁ bhikkhuniyā bhikkhusaṁghato dve dhammā paccāsīsitabbā uposathapucchakañca ovādūpasaṅkamanañca, ayampi dhammo…pe… vassaṁ vuṭṭhāya bhikkhuniyā ubhatosaṁghe tīhi ṭhānehi pavāretabbaṁ diṭṭhena vā sutena vā parisaṅkāya vā; ayampi dhammo…pe… garudhammaṁ ajjhāpannāya bhikkhuniyā ubhatosaṁghe pakkhamānattaṁ caritabbaṁ; ayampi dhammo…pe… dve vassāni chasu dhammesu sikkhitasikkhāya sikkhamānāya ubhatosaṁghe upasampadā pariyesitabbā; ayampi dhammo…pe… na bhikkhuniyā kenaci pariyāyena bhikkhu akkositabbo paribhāsitabbo; ayampi dhammo…pe… ajjatagge ovaṭo bhikkhunīnaṁ bhikkhūsu vacanapatho, anovaṭo bhikkhūnaṁ bhikkhunīsu vacanapatho; ayampi dhammo sakkatvā garukatvā mānetvā pūjetvā yāvajīvaṁ anatikkamanīyo”ti.
</div>
</div>
<div class="q" id="p_2V_502">
<div class="p">
<span class="pN">502</span>Sace “samaggāmhāyyā”ti bhaṇantaṁ aññaṁ dhammaṁ bhaṇati, āpatti dukkaṭassa. Sace “vaggāmhāyyā”ti bhaṇantaṁ aṭṭha garudhamme bhaṇati, āpatti dukkaṭassa. Ovādaṁ aniyyādetvā aññaṁ dhammaṁ bhaṇati, āpatti dukkaṭassa.
</div>
</div>
<div class="q" id="p_2V_503">
<div class="divNumber">
150.
</div>
<div class="p">
<span class="pN">503</span>Adhammakamme adhammakammasaññī vaggaṁ bhikkhunisaṁghaṁ vaggasaññī ovadati, āpatti pācittiyassa. Adhammakamme adhammakammasaññī vaggaṁ bhikkhunisaṁghaṁ vematiko ovadati, āpatti pācittiyassa. Adhammakamme adhammakammasaññī vaggaṁ bhikkhunisaṁghaṁ samaggasaññī ovadati, āpatti pācittiyassa.
</div>
</div>
<div class="q" id="p_2V_504">
<div class="p">
<span class="pN">504</span>Adhammakamme vematiko vaggaṁ bhikkhunisaṁghaṁ vaggasaññī ovadati, āpatti pācittiyassa. Adhammakamme vematiko vaggaṁ bhikkhunisaṁghaṁ vematiko ovadati, āpatti pācittiyassa. Adhammakamme vematiko vaggaṁ bhikkhunisaṁghaṁ samaggasaññī ovadati, āpatti pācittiyassa.
</div>
</div>
<div class="q" id="p_2V_505">
<div class="p">
<span class="pN">505</span>Adhammakamme dhammakammasaññī vaggaṁ bhikkhunisaṁghaṁ vaggasaññī ovadati, āpatti pācittiyassa. Adhammakamme dhammakammasaññī vaggaṁ bhikkhunisaṁghaṁ vematiko ovadati, āpatti pācittiyassa. Adhammakamme dhammakammasaññī vaggaṁ bhikkhunisaṁghaṁ samaggasaññī ovadati, āpatti pācittiyassa.
</div>
</div>
<div class="q" id="p_2V_506">
<div class="p">
<span class="pN">506</span>Adhammakamme adhammakammasaññī samaggaṁ bhikkhunisaṁghaṁ vaggasaññī ovadati, āpatti pācittiyassa. Adhammakamme adhammakammasaññī samaggaṁ bhikkhunisaṁghaṁ vematiko ovadati, āpatti pācittiyassa. Adhammakamme adhammakammasaññī samaggaṁ bhikkhunisaṁghaṁ samaggasaññī ovadati, āpatti pācittiyassa.
</div>
</div>
<div class="q" id="p_2V_507">
<div class="p">
<span class="pN">507</span>Adhammakamme vematiko samaggaṁ bhikkhunisaṁghaṁ vaggasaññī ovadati…pe… vematiko ovadati…pe… samaggasaññī ovadati, āpatti pācittiyassa.
</div>
</div>
<div class="q" id="p_2V_508">
<div class="p">
<span class="pN">508</span>Adhammakamme dhammakammasaññī samaggaṁ bhikkhunisaṁghaṁ vaggasaññī ovadati…pe… vematiko ovadati…pe… samaggasaññī ovadati, āpatti pācittiyassa.
</div>
</div>
<div class="q" id="p_2V_509">
<div class="divNumber">
151.
</div>
<div class="p">
<span class="pN">509</span>Dhammakamme adhammakammasaññī vaggaṁ bhikkhunisaṁghaṁ vaggasaññī ovadati, āpatti dukkaṭassa. Dhammakamme adhammakammasaññī vaggaṁ bhikkhunisaṁghaṁ vematiko ovadati…pe… samaggasaññī ovadati, āpatti dukkaṭassa.
</div>
</div>
<div class="q" id="p_2V_510">
<div class="p">
<span class="pN">510</span>Dhammakamme vematiko vaggaṁ bhikkhunisaṁghaṁ vaggasaññī ovadati…pe… vematiko ovadati…pe… samaggasaññī ovadati, āpatti dukkaṭassa.
</div>
</div>
<div class="q" id="p_2V_511">
<div class="p">
<span class="pN">511</span>Dhammakamme dhammakammasaññī vaggaṁ bhikkhunisaṁghaṁ vaggasaññī ovadati…pe… vematiko ovadati…pe… samaggasaññī ovadati, āpatti dukkaṭassa.
</div>
</div>
<div class="q" id="p_2V_512">
<div class="p">
<span class="pN">512</span>Dhammakamme adhammakammasaññī samaggaṁ bhikkhunisaṁghaṁ vaggasaññī ovadati…pe… vematiko ovadati…pe… samaggasaññī ovadati, āpatti dukkaṭassa.
</div>
</div>
<div class="q" id="p_2V_513">
<div class="p">
<span class="pN">513</span>Dhammakamme vematiko samaggaṁ bhikkhunisaṁghaṁ vaggasaññī ovadati…pe… vematiko ovadati…pe… samaggasaññī ovadati, āpatti dukkaṭassa.
</div>
</div>
<div class="q" id="p_2V_514">
<div class="p">
<span class="pN">514</span>Dhammakamme dhammakammasaññī samaggaṁ bhikkhunisaṁghaṁ vaggasaññī ovadati, āpatti dukkaṭassa. Dhammakamme dhammakammasaññī samaggaṁ bhikkhunisaṁghaṁ vematiko ovadati, āpatti dukkaṭassa. Dhammakamme dhammakammasaññī samaggaṁ bhikkhunisaṁghaṁ samaggasaññī ovadati, anāpatti.
</div>
</div>
<div class="q" id="p_2V_515">
<div class="divNumber">
152.
</div>
<div class="p">
<span class="pN">515</span>Anāpatti— uddesaṁ dento, paripucchaṁ dento, “osārehi ayyā”ti vuccamāno, osāreti, pañhaṁ pucchati, pañhaṁ puṭṭho katheti, aññassatthāya bhaṇantaṁ bhikkhuniyo suṇanti, sikkhamānāya, sāmaṇeriyā, ummattakassa, ādikammikassāti.
</div>
</div>
<div class="CENTER" id="p_2V_516">
<span class="pN">516</span>Ovādasikkhāpadaṁ niṭṭhitaṁ paṭhamaṁ.
</div>
</html>
