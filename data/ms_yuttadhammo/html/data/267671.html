<html>
<div class="i">54.7 Mahākoṭṭhikattheraapadāna</div>
<div class="h">Kaccāyanavagga</div>
<div class="h">Mahākoṭṭhikattheraapadāna</div>
<div class="q" id="p_20Ap1_7180"> <div class="divNumber">221.</div> <div class="p"> <table class="singleColumn"> <tr> <td> <div class="pN">7180</div> <div class="G">“Padumuttaro nāma jino,</div> </td> </tr> <tr> <td> <div class="G">sabbalokavidū muni;</div> </td> </tr> <tr> <td> <div class="G">Ito satasahassamhi,</div> </td> </tr> <tr> <td> <div class="G">kappe uppajji cakkhumā.</div> </td> </tr> </table> </div>
</div>
<div class="q" id="p_20Ap1_7181"> <div class="divNumber">222.</div> <div class="p"> <table class="singleColumn"> <tr> <td> <div class="pN">7181</div> <div class="G">Ovādako viññāpako,</div> </td> </tr> <tr> <td> <div class="G">tārako sabbapāṇinaṁ;</div> </td> </tr> <tr> <td> <div class="G">Desanākusalo buddho,</div> </td> </tr> <tr> <td> <div class="G">tāresi janataṁ bahuṁ.</div> </td> </tr> </table> </div>
</div>
<div class="q" id="p_20Ap1_7182"> <div class="divNumber">223.</div> <div class="p"> <table class="singleColumn"> <tr> <td> <div class="pN">7182</div> <div class="G">Anukampako kāruṇiko,</div> </td> </tr> <tr> <td> <div class="G">hitesī sabbapāṇinaṁ;</div> </td> </tr> <tr> <td> <div class="G">Sampatte titthiye sabbe,</div> </td> </tr> <tr> <td> <div class="G">pañcasīle patiṭṭhapi.</div> </td> </tr> </table> </div>
</div>
<div class="q" id="p_20Ap1_7183"> <div class="divNumber">224.</div> <div class="p"> <table class="singleColumn"> <tr> <td> <div class="pN">7183</div> <div class="G">Evaṁ nirākulaṁ āsi,</div> </td> </tr> <tr> <td> <div class="G">suññataṁ titthiyehi ca;</div> </td> </tr> <tr> <td> <div class="G">Vicittaṁ arahantehi,</div> </td> </tr> <tr> <td> <div class="G">vasībhūtehi tādibhi.</div> </td> </tr> </table> </div>
</div>
<div class="q" id="p_20Ap1_7184"> <div class="divNumber">225.</div> <div class="p"> <table class="singleColumn"> <tr> <td> <div class="pN">7184</div> <div class="G">Ratanānaṭṭhapaññāsaṁ,</div> </td> </tr> <tr> <td> <div class="G">uggato so mahāmuni;</div> </td> </tr> <tr> <td> <div class="G">Kañcanagghiyasaṅkāso,</div> </td> </tr> <tr> <td> <div class="G">bāttiṁsavaralakkhaṇo.</div> </td> </tr> </table> </div>
</div>
<div class="q" id="p_20Ap1_7185"> <div class="divNumber">226.</div> <div class="p"> <table class="singleColumn"> <tr> <td> <div class="pN">7185</div> <div class="G">Vassasatasahassāni,</div> </td> </tr> <tr> <td> <div class="G">āyu vijjati tāvade;</div> </td> </tr> <tr> <td> <div class="G">Tāvatā tiṭṭhamāno so,</div> </td> </tr> <tr> <td> <div class="G">tāresi janataṁ bahuṁ.</div> </td> </tr> </table> </div>
</div>
<div class="q" id="p_20Ap1_7186"> <div class="divNumber">227.</div> <div class="p"> <table class="singleColumn"> <tr> <td> <div class="pN">7186</div> <div class="G">Tadāhaṁ haṁsavatiyaṁ,</div> </td> </tr> <tr> <td> <div class="G">brāhmaṇo vedapāragū;</div> </td> </tr> <tr> <td> <div class="G">Upecca sabbalokaggaṁ,</div> </td> </tr> <tr> <td> <div class="G">assosiṁ dhammadesanaṁ.</div> </td> </tr> </table> </div>
</div>
<div class="q" id="p_20Ap1_7187"> <div class="divNumber">228.</div> <div class="p"> <table class="singleColumn"> <tr> <td> <div class="pN">7187</div> <div class="G">Tadā so sāvakaṁ vīro,</div> </td> </tr> <tr> <td> <div class="G">pabhinnamatigocaraṁ;</div> </td> </tr> <tr> <td> <div class="G">Atthe dhamme nirutte ca,</div> </td> </tr> <tr> <td> <div class="G">paṭibhāne ca kovidaṁ.</div> </td> </tr> </table> </div>
</div>
<div class="q" id="p_20Ap1_7188"> <div class="divNumber">229.</div> <div class="p"> <table class="singleColumn"> <tr> <td> <div class="pN">7188</div> <div class="G">Ṭhapesi etadaggamhi,</div> </td> </tr> <tr> <td> <div class="G">taṁ sutvā mudito ahaṁ;</div> </td> </tr> <tr> <td> <div class="G">Sasāvakaṁ jinavaraṁ,</div> </td> </tr> <tr> <td> <div class="G">sattāhaṁ bhojayiṁ tadā.</div> </td> </tr> </table> </div>
</div>
<div class="q" id="p_20Ap1_7189"> <div class="divNumber">230.</div> <div class="p"> <table class="singleColumn"> <tr> <td> <div class="pN">7189</div> <div class="G">Dussehacchādayitvāna,</div> </td> </tr> <tr> <td> <div class="G">sasissaṁ buddhisāgaraṁ;</div> </td> </tr> <tr> <td> <div class="G">Nipacca pādamūlamhi,</div> </td> </tr> <tr> <td> <div class="G">taṁ ṭhānaṁ patthayiṁ ahaṁ.</div> </td> </tr> </table> </div>
</div>
<div class="q" id="p_20Ap1_7190"> <div class="divNumber">231.</div> <div class="p"> <table class="singleColumn"> <tr> <td> <div class="pN">7190</div> <div class="G">Tato avoca lokaggo,</div> </td> </tr> <tr> <td> <div class="G">‘passathetaṁ dijuttamaṁ;</div> </td> </tr> <tr> <td> <div class="G">Vinataṁ pādamūle me,</div> </td> </tr> <tr> <td> <div class="G">kamalodarasappabhaṁ.</div> </td> </tr> </table> </div>
</div>
<div class="q" id="p_20Ap1_7191"> <div class="divNumber">232.</div> <div class="p"> <table class="singleColumn"> <tr> <td> <div class="pN">7191</div> <div class="G">Buddhaseṭṭhassa bhikkhussa,</div> </td> </tr> <tr> <td> <div class="G">Ṭhānaṁ patthayate ayaṁ;</div> </td> </tr> <tr> <td> <div class="G">Tāya saddhāya cāgena,</div> </td> </tr> <tr> <td> <div class="G">Saddhammassavanena ca.</div> </td> </tr> </table> </div>
</div>
<div class="q" id="p_20Ap1_7192"> <div class="divNumber">233.</div> <div class="p"> <table class="singleColumn"> <tr> <td> <div class="pN">7192</div> <div class="G">Sabbattha sukhito hutvā,</div> </td> </tr> <tr> <td> <div class="G">saṁsaritvā bhavābhave;</div> </td> </tr> <tr> <td> <div class="G">Anāgatamhi addhāne,</div> </td> </tr> <tr> <td> <div class="G">lacchase taṁ manorathaṁ.</div> </td> </tr> </table> </div>
</div>
<div class="q" id="p_20Ap1_7193"> <div class="divNumber">234.</div> <div class="p"> <table class="singleColumn"> <tr> <td> <div class="pN">7193</div> <div class="G">Satasahassito kappe,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_7194"> <div class="divNumber">235.</div> <div class="p"> <table class="singleColumn"> <tr> <td> <div class="pN">7194</div> <div class="G">Tassa dhammesu dāyādo,</div> </td> </tr> <tr> <td> <div class="G">oraso dhammanimmito;</div> </td> </tr> <tr> <td> <div class="G">Koṭṭhiko nāma nāmena,</div> </td> </tr> <tr> <td> <div class="G">hessati satthu sāvako’.</div> </td> </tr> </table> </div>
</div>
<div class="q" id="p_20Ap1_7195"> <div class="divNumber">236.</div> <div class="p"> <table class="singleColumn"> <tr> <td> <div class="pN">7195</div> <div class="G">Taṁ sutvā mudito hutvā,</div> </td> </tr> <tr> <td> <div class="G">yāvajīvaṁ tadā jinaṁ;</div> </td> </tr> <tr> <td> <div class="G">Mettacitto paricariṁ,</div> </td> </tr> <tr> <td> <div class="G">sato paññāsamāhito.</div> </td> </tr> </table> </div>
</div>
<div class="q" id="p_20Ap1_7196"> <div class="divNumber">237.</div> <div class="p"> <table class="singleColumn"> <tr> <td> <div class="pN">7196</div> <div class="G">Tena kammavipākena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṁ dehaṁ,</div> </td> </tr> <tr> <td> <div class="G">tāvatiṁsamagacchahaṁ.</div> </td> </tr> </table> </div>
</div>
<div class="q" id="p_20Ap1_7197"> <div class="divNumber">238.</div> <div class="p"> <table class="singleColumn"> <tr> <td> <div class="pN">7197</div> <div class="G">Satānaṁ tīṇikkhattuñca,</div> </td> </tr> <tr> <td> <div class="G">devarajjamakārayiṁ;</div> </td> </tr> <tr> <td> <div class="G">Satānaṁ pañcakkhattuñca,</div> </td> </tr> <tr> <td> <div class="G">cakkavattī ahosahaṁ.</div> </td> </tr> </table> </div>
</div>
<div class="q" id="p_20Ap1_7198"> <div class="divNumber">239.</div> <div class="p"> <table class="singleColumn"> <tr> <td> <div class="pN">7198</div> <div class="G">Padesarajjaṁ vipulaṁ,</div> </td> </tr> <tr> <td> <div class="G">gaṇanāto asaṅkhiyaṁ;</div> </td> </tr> <tr> <td> <div class="G">Sabbattha sukhito āsiṁ,</div> </td> </tr> <tr> <td> <div class="G">tassa kammassa vāhasā.</div> </td> </tr> </table> </div>
</div>
<div class="q" id="p_20Ap1_7199"> <div class="divNumber">240.</div> <div class="p"> <table class="singleColumn"> <tr> <td> <div class="pN">7199</div> <div class="G">Duve bhave saṁsarāmi,</div> </td> </tr> <tr> <td> <div class="G">devatte atha mānuse;</div> </td> </tr> <tr> <td> <div class="G">Aññaṁ gatiṁ na gacchāmi,</div> </td> </tr> <tr> <td> <div class="G">suciṇṇassa idaṁ phalaṁ.</div> </td> </tr> </table> </div>
</div>
<div class="q" id="p_20Ap1_7200"> <div class="divNumber">241.</div> <div class="p"> <table class="singleColumn"> <tr> <td> <div class="pN">7200</div> <div class="G">Duve kule pajāyāmi,</div> </td> </tr> <tr> <td> <div class="G">khattiye atha brāhmaṇe;</div> </td> </tr> <tr> <td> <div class="G">Nīce kule na jāyāmi,</div> </td> </tr> <tr> <td> <div class="G">suciṇṇassa idaṁ phalaṁ.</div> </td> </tr> </table> </div>
</div>
<div class="q" id="p_20Ap1_7201"> <div class="divNumber">242.</div> <div class="p"> <table class="singleColumn"> <tr> <td> <div class="pN">7201</div> <div class="G">Pacchime bhave sampatte,</div> </td> </tr> <tr> <td> <div class="G">brahmabandhu ahosahaṁ;</div> </td> </tr> <tr> <td> <div class="G">Sāvatthiyaṁ vippakule,</div> </td> </tr> <tr> <td> <div class="G">paccājāto mahaddhane.</div> </td> </tr> </table> </div>
</div>
<div class="q" id="p_20Ap1_7202"> <div class="divNumber">243.</div> <div class="p"> <table class="singleColumn"> <tr> <td> <div class="pN">7202</div> <div class="G">Mātā candavatī nāma,</div> </td> </tr> <tr> <td> <div class="G">pitā me assalāyano;</div> </td> </tr> <tr> <td> <div class="G">Yadā me pitaraṁ buddho,</div> </td> </tr> <tr> <td> <div class="G">vinayī sabbasuddhiyā.</div> </td> </tr> </table> </div>
</div>
<div class="q" id="p_20Ap1_7203"> <div class="divNumber">244.</div> <div class="p"> <table class="singleColumn"> <tr> <td> <div class="pN">7203</div> <div class="G">Tadā pasanno sugate,</div> </td> </tr> <tr> <td> <div class="G">pabbajiṁ anagāriyaṁ;</div> </td> </tr> <tr> <td> <div class="G">Moggallāno ācariyo,</div> </td> </tr> <tr> <td> <div class="G">upajjhā sārisambhavo.</div> </td> </tr> </table> </div>
</div>
<div class="q" id="p_20Ap1_7204"> <div class="divNumber">245.</div> <div class="p"> <table class="singleColumn"> <tr> <td> <div class="pN">7204</div> <div class="G">Kesesu chijjamānesu,</div> </td> </tr> <tr> <td> <div class="G">diṭṭhi chinnā samūlikā;</div> </td> </tr> <tr> <td> <div class="G">Nivāsento ca kāsāvaṁ,</div> </td> </tr> <tr> <td> <div class="G">arahattamapāpuṇiṁ.</div> </td> </tr> </table> </div>
</div>
<div class="q" id="p_20Ap1_7205"> <div class="divNumber">246.</div> <div class="p"> <table class="singleColumn"> <tr> <td> <div class="pN">7205</div> <div class="G">Atthadhammaniruttīsu,</div> </td> </tr> <tr> <td> <div class="G">paṭibhāne ca me mati;</div> </td> </tr> <tr> <td> <div class="G">Pabhinnā tena lokaggo,</div> </td> </tr> <tr> <td> <div class="G">etadagge ṭhapesi maṁ.</div> </td> </tr> </table> </div>
</div>
<div class="q" id="p_20Ap1_7206"> <div class="divNumber">247.</div> <div class="p"> <table class="singleColumn"> <tr> <td> <div class="pN">7206</div> <div class="G">Asandiṭṭhaṁ viyākāsiṁ,</div> </td> </tr> <tr> <td> <div class="G">upatissena pucchito;</div> </td> </tr> <tr> <td> <div class="G">Paṭisambhidāsu tenāhaṁ,</div> </td> </tr> <tr> <td> <div class="G">aggo sambuddhasāsane.</div> </td> </tr> </table> </div>
</div>
<div class="q" id="p_20Ap1_7207"> <div class="divNumber">248.</div> <div class="p"> <table class="singleColumn"> <tr> <td> <div class="pN">7207</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_7208"> <div class="divNumber">249.</div> <div class="p"> <table class="singleColumn"> <tr> <td> <div class="pN">7208</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_7209"> <div class="divNumber">250.</div> <div class="p"> <table class="singleColumn"> <tr> <td> <div class="pN">7209</div> <div class="G">Paṭisambhidā catasso,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_7210"> <div class="p">
<span class="pN">7210</span>Itthaṁ sudaṁ āyasmā mahākoṭṭhiko thero imā gāthāyo abhāsitthāti. </div>
</div>
<div class="CENTER" id="p_20Ap1_7211">
<span class="pN">7211</span>Mahākoṭṭhikattherassāpadānaṁ sattamaṁ.</div>
</html>
