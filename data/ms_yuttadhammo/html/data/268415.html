<html>
<div class="i">2.2.3 Vijjāsutta</div>
<div class="h">Dukanipāta</div>
<div class="h">Dutiyavagga</div>
<div class="h">Vijjāsutta</div>
<div class="q" id="p_18It_251"> <div class="divNumber">40.</div> <div class="p">
<span class="pN">251</span>Vuttañhetaṁ bhagavatā vuttamarahatāti me sutaṁ—  </div>
</div>
<div class="q" id="p_18It_252"> <div class="p">
<span class="pN">252</span>“Avijjā, bhikkhave, pubbaṅgamā akusalānaṁ dhammānaṁ samāpattiyā anvadeva ahirikaṁ anottappaṁ; vijjā ca kho, bhikkhave, pubbaṅgamā kusalānaṁ dhammānaṁ samāpattiyā anvadeva hirottappan”ti. Etamatthaṁ bhagavā avoca. Tatthetaṁ iti vuccati—  </div>
</div>
<div class="q" id="p_18It_253"> <div class="p"> <table class="singleColumn"> <tr> <td> <div class="pN">253</div> <div class="G">“Yā kācimā duggatiyo,</div> </td> </tr> <tr> <td> <div class="G">asmiṁ loke paramhi ca;</div> </td> </tr> <tr> <td> <div class="G">Avijjāmūlikā sabbā,</div> </td> </tr> <tr> <td> <div class="G">icchālobhasamussayā.</div> </td> </tr> </table> </div>
</div>
<div class="q" id="p_18It_254"> <div class="p"> <table class="singleColumn"> <tr> <td> <div class="pN">254</div> <div class="G">Yato ca hoti pāpiccho,</div> </td> </tr> <tr> <td> <div class="G">ahirīko anādaro;</div> </td> </tr> <tr> <td> <div class="G">Tato pāpaṁ pasavati,</div> </td> </tr> <tr> <td> <div class="G">apāyaṁ tena gacchati.</div> </td> </tr> </table> </div>
</div>
<div class="q" id="p_18It_255"> <div class="p"> <table class="singleColumn"> <tr> <td> <div class="pN">255</div> <div class="G">Tasmā chandañca lobhañca,</div> </td> </tr> <tr> <td> <div class="G">avijjañca virājayaṁ;</div> </td> </tr> <tr> <td> <div class="G">Vijjaṁ uppādayaṁ bhikkhu,</div> </td> </tr> <tr> <td> <div class="G">sabbā duggatiyo jahe”ti.</div> </td> </tr> </table> </div>
</div>
<div class="q" id="p_18It_256"> <div class="p">
<span class="pN">256</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_257">
<span class="pN">257</span>Tatiyaṁ.</div>
<div class="CENTER" id="p_18It_258">
<span class="pN">258</span>Paṭhamabhāṇavāro.</div>
</html>
