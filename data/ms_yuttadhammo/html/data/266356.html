<html>
<div class="i">21 Vipassībuddhavaṁsa</div>
<div class="h">Vipassībuddhavaṁsa</div>
<div class="q" id="p_21Bu_828"> <div class="divNumber">1.</div> <div class="p"> <table class="singleColumn"> <tr> <td> <div class="pN">828</div> <div class="G">“Phussassa ca aparena,</div> </td> </tr> <tr> <td> <div class="G">sambuddho dvipaduttamo;</div> </td> </tr> <tr> <td> <div class="G">Vipassī nāma nāmena,</div> </td> </tr> <tr> <td> <div class="G">loke uppajji cakkhumā.</div> </td> </tr> </table> </div>
</div>
<div class="q" id="p_21Bu_829"> <div class="divNumber">2.</div> <div class="p"> <table class="singleColumn"> <tr> <td> <div class="pN">829</div> <div class="G">Avijjaṁ sabbaṁ padāletvā,</div> </td> </tr> <tr> <td> <div class="G">patto sambodhimuttamaṁ;</div> </td> </tr> <tr> <td> <div class="G">Dhammacakkaṁ pavattetuṁ,</div> </td> </tr> <tr> <td> <div class="G">pakkāmi bandhumatīpuraṁ.</div> </td> </tr> </table> </div>
</div>
<div class="q" id="p_21Bu_830"> <div class="divNumber">3.</div> <div class="p"> <table class="singleColumn"> <tr> <td> <div class="pN">830</div> <div class="G">Dhammacakkaṁ pavattetvā,</div> </td> </tr> <tr> <td> <div class="G">ubho bodhesi nāyako;</div> </td> </tr> <tr> <td> <div class="G">Gaṇanāya na vattabbo,</div> </td> </tr> <tr> <td> <div class="G">paṭhamābhisamayo ahu.</div> </td> </tr> </table> </div>
</div>
<div class="q" id="p_21Bu_831"> <div class="divNumber">4.</div> <div class="p"> <table class="singleColumn"> <tr> <td> <div class="pN">831</div> <div class="G">Punāparaṁ amitayaso,</div> </td> </tr> <tr> <td> <div class="G">tattha saccaṁ pakāsayi;</div> </td> </tr> <tr> <td> <div class="G">Caturāsītisahassānaṁ,</div> </td> </tr> <tr> <td> <div class="G">dutiyābhisamayo ahu.</div> </td> </tr> </table> </div>
</div>
<div class="q" id="p_21Bu_832"> <div class="divNumber">5.</div> <div class="p"> <table class="singleColumn"> <tr> <td> <div class="pN">832</div> <div class="G">Caturāsītisahassāni,</div> </td> </tr> <tr> <td> <div class="G">sambuddhaṁ anupabbajuṁ;</div> </td> </tr> <tr> <td> <div class="G">Tesamārāmapattānaṁ,</div> </td> </tr> <tr> <td> <div class="G">dhammaṁ desesi cakkhumā.</div> </td> </tr> </table> </div>
</div>
<div class="q" id="p_21Bu_833"> <div class="divNumber">6.</div> <div class="p"> <table class="singleColumn"> <tr> <td> <div class="pN">833</div> <div class="G">Sabbākārena bhāsato,</div> </td> </tr> <tr> <td> <div class="G">sutvā upanisādino;</div> </td> </tr> <tr> <td> <div class="G">Tepi dhammavaraṁ gantvā,</div> </td> </tr> <tr> <td> <div class="G">tatiyābhisamayo ahu.</div> </td> </tr> </table> </div>
</div>
<div class="q" id="p_21Bu_834"> <div class="divNumber">7.</div> <div class="p"> <table class="singleColumn"> <tr> <td> <div class="pN">834</div> <div class="G">Sannipātā tayo āsuṁ,</div> </td> </tr> <tr> <td> <div class="G">vipassissa mahesino;</div> </td> </tr> <tr> <td> <div class="G">Khīṇāsavānaṁ vimalānaṁ,</div> </td> </tr> <tr> <td> <div class="G">santacittāna tādinaṁ.</div> </td> </tr> </table> </div>
</div>
<div class="q" id="p_21Bu_835"> <div class="divNumber">8.</div> <div class="p"> <table class="singleColumn"> <tr> <td> <div class="pN">835</div> <div class="G">Aṭṭhasaṭṭhisatasahassānaṁ,</div> </td> </tr> <tr> <td> <div class="G">Paṭhamo āsi samāgamo;</div> </td> </tr> <tr> <td> <div class="G">Bhikkhusatasahassānaṁ,</div> </td> </tr> <tr> <td> <div class="G">Dutiyo āsi samāgamo.</div> </td> </tr> </table> </div>
</div>
<div class="q" id="p_21Bu_836"> <div class="divNumber">9.</div> <div class="p"> <table class="singleColumn"> <tr> <td> <div class="pN">836</div> <div class="G">Asītibhikkhusahassānaṁ,</div> </td> </tr> <tr> <td> <div class="G">tatiyo āsi samāgamo;</div> </td> </tr> <tr> <td> <div class="G">Tattha bhikkhugaṇamajjhe,</div> </td> </tr> <tr> <td> <div class="G">sambuddho atirocati.</div> </td> </tr> </table> </div>
</div>
<div class="q" id="p_21Bu_837"> <div class="divNumber">10.</div> <div class="p"> <table class="singleColumn"> <tr> <td> <div class="pN">837</div> <div class="G">Ahaṁ tena samayena,</div> </td> </tr> <tr> <td> <div class="G">nāgarājā mahiddhiko;</div> </td> </tr> <tr> <td> <div class="G">Atulo nāma nāmena,</div> </td> </tr> <tr> <td> <div class="G">puññavanto jutindharo.</div> </td> </tr> </table> </div>
</div>
<div class="q" id="p_21Bu_838"> <div class="divNumber">11.</div> <div class="p"> <table class="singleColumn"> <tr> <td> <div class="pN">838</div> <div class="G">Nekānaṁ nāgakoṭīnaṁ,</div> </td> </tr> <tr> <td> <div class="G">parivāretvānahaṁ tadā;</div> </td> </tr> <tr> <td> <div class="G">Vajjanto dibbaturiyehi,</div> </td> </tr> <tr> <td> <div class="G">lokajeṭṭhaṁ upāgamiṁ.</div> </td> </tr> </table> </div>
</div>
<div class="q" id="p_21Bu_839"> <div class="divNumber">12.</div> <div class="p"> <table class="singleColumn"> <tr> <td> <div class="pN">839</div> <div class="G">Upasaṅkamitvā sambuddhaṁ,</div> </td> </tr> <tr> <td> <div class="G">Vipassiṁ lokanāyakaṁ;</div> </td> </tr> <tr> <td> <div class="G">Maṇimuttaratanakhacitaṁ,</div> </td> </tr> <tr> <td> <div class="G">Sabbābharaṇavibhūsitaṁ;</div> </td> </tr> <tr> <td> <div class="G">Nimantetvā dhammarājassa,</div> </td> </tr> <tr> <td> <div class="G">Suvaṇṇapīṭhamadāsahaṁ.</div> </td> </tr> </table> </div>
</div>
<div class="q" id="p_21Bu_840"> <div class="divNumber">13.</div> <div class="p"> <table class="singleColumn"> <tr> <td> <div class="pN">840</div> <div class="G">Sopi maṁ buddho byākāsi,</div> </td> </tr> <tr> <td> <div class="G">saṁghamajjhe nisīdiya;</div> </td> </tr> <tr> <td> <div class="G">‘Ekanavutito kappe,</div> </td> </tr> <tr> <td> <div class="G">ayaṁ buddho bhavissati.</div> </td> </tr> </table> </div>
</div>
<div class="q" id="p_21Bu_841"> <div class="divNumber">14.</div> <div class="p"> <table class="singleColumn"> <tr> <td> <div class="pN">841</div> <div class="G">Ahu kapilavhayā rammā,</div> </td> </tr> <tr> <td> <div class="G">nikkhamitvā tathāgato;</div> </td> </tr> <tr> <td> <div class="G">Padhānaṁ padahitvāna,</div> </td> </tr> <tr> <td> <div class="G">katvā dukkarakārikaṁ.</div> </td> </tr> </table> </div>
</div>
<div class="q" id="p_21Bu_842"> <div class="divNumber">15.</div> <div class="p"> <table class="singleColumn"> <tr> <td> <div class="pN">842</div> <div class="G">Ajapālarukkhamūlasmiṁ,</div> </td> </tr> <tr> <td> <div class="G">nisīditvā tathāgato;</div> </td> </tr> <tr> <td> <div class="G">Tattha pāyāsaṁ paggayha,</div> </td> </tr> <tr> <td> <div class="G">nerañjaramupehiti.</div> </td> </tr> </table> </div>
</div>
<div class="q" id="p_21Bu_843"> <div class="divNumber">16.</div> <div class="p"> <table class="singleColumn"> <tr> <td> <div class="pN">843</div> <div class="G">Nerañjarāya tīramhi,</div> </td> </tr> <tr> <td> <div class="G">pāyāsaṁ ada so jino;</div> </td> </tr> <tr> <td> <div class="G">Paṭiyattavaramaggena,</div> </td> </tr> <tr> <td> <div class="G">bodhimūlamupehiti.</div> </td> </tr> </table> </div>
</div>
<div class="q" id="p_21Bu_844"> <div class="divNumber">17.</div> <div class="p"> <table class="singleColumn"> <tr> <td> <div class="pN">844</div> <div class="G">Tato padakkhiṇaṁ katvā,</div> </td> </tr> <tr> <td> <div class="G">bodhimaṇḍaṁ anuttaro;</div> </td> </tr> <tr> <td> <div class="G">Assatthamūle sambodhiṁ,</div> </td> </tr> <tr> <td> <div class="G">bujjhissati mahāyaso.</div> </td> </tr> </table> </div>
</div>
<div class="q" id="p_21Bu_845"> <div class="divNumber">18.</div> <div class="p"> <table class="singleColumn"> <tr> <td> <div class="pN">845</div> <div class="G">Imassa janikā mātā,</div> </td> </tr> <tr> <td> <div class="G">māyā nāma bhavissati;</div> </td> </tr> <tr> <td> <div class="G">Pitā suddhodano nāma,</div> </td> </tr> <tr> <td> <div class="G">ayaṁ hessati gotamo.</div> </td> </tr> </table> </div>
</div>
<div class="q" id="p_21Bu_846"> <div class="divNumber">19.</div> <div class="p"> <table class="singleColumn"> <tr> <td> <div class="pN">846</div> <div class="G">Anāsavā vītarāgā,</div> </td> </tr> <tr> <td> <div class="G">santacittā samāhitā;</div> </td> </tr> <tr> <td> <div class="G">Kolito upatisso ca,</div> </td> </tr> <tr> <td> <div class="G">aggā hessanti sāvakā;</div> </td> </tr> <tr> <td> <div class="G">Ānando nāmupaṭṭhāko,</div> </td> </tr> <tr> <td> <div class="G">upaṭṭhissatimaṁ jinaṁ.</div> </td> </tr> </table> </div>
</div>
<div class="q" id="p_21Bu_847"> <div class="divNumber">20.</div> <div class="p"> <table class="singleColumn"> <tr> <td> <div class="pN">847</div> <div class="G">Khemā uppalavaṇṇā ca,</div> </td> </tr> <tr> <td> <div class="G">aggā hessanti sāvikā;</div> </td> </tr> <tr> <td> <div class="G">Anāsavā vītarāgā,</div> </td> </tr> <tr> <td> <div class="G">santacittā samāhitā;</div> </td> </tr> <tr> <td> <div class="G">Bodhi tassa bhagavato,</div> </td> </tr> <tr> <td> <div class="G">assatthoti pavuccati.</div> </td> </tr> </table> </div>
</div>
<div class="q" id="p_21Bu_848"> <div class="divNumber">21.</div> <div class="p"> <table class="singleColumn"> <tr> <td> <div class="pN">848</div> <div class="G">Citto ca hatthāḷavako,</div> </td> </tr> <tr> <td> <div class="G">aggā hessantupaṭṭhakā;</div> </td> </tr> <tr> <td> <div class="G">Nandamātā ca uttarā,</div> </td> </tr> <tr> <td> <div class="G">aggā hessantupaṭṭhikā;</div> </td> </tr> <tr> <td> <div class="G">Āyu vassasataṁ tassa,</div> </td> </tr> <tr> <td> <div class="G">gotamassa yasassino.</div> </td> </tr> </table> </div>
</div>
<div class="q" id="p_21Bu_849"> <div class="divNumber">22.</div> <div class="p"> <table class="singleColumn"> <tr> <td> <div class="pN">849</div> <div class="G">Idaṁ sutvāna vacanaṁ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">hessāma sammukhā imaṁ’.</div> </td> </tr> </table> </div>
</div>
<div class="q" id="p_21Bu_850"> <div class="divNumber">23.</div> <div class="p"> <table class="singleColumn"> <tr> <td> <div class="pN">850</div> <div class="G">Tassāhaṁ vacanaṁ sutvā,</div> </td> </tr> <tr> <td> <div class="G">bhiyyo cittaṁ pasādayiṁ;</div> </td> </tr> <tr> <td> <div class="G">Uttariṁ vatamadhiṭṭhāsiṁ,</div> </td> </tr> <tr> <td> <div class="G">dasapāramipūriyā.</div> </td> </tr> </table> </div>
</div>
<div class="q" id="p_21Bu_851"> <div class="divNumber">24.</div> <div class="p"> <table class="singleColumn"> <tr> <td> <div class="pN">851</div> <div class="G">Nagaraṁ bandhumatī nāma,</div> </td> </tr> <tr> <td> <div class="G">bandhumā nāma khattiyo;</div> </td> </tr> <tr> <td> <div class="G">Mātā bandhumatī nāma,</div> </td> </tr> <tr> <td> <div class="G">vipassissa mahesino.</div> </td> </tr> </table> </div>
</div>
<div class="q" id="p_21Bu_852"> <div class="divNumber">25.</div> <div class="p"> <table class="singleColumn"> <tr> <td> <div class="pN">852</div> <div class="G">Aṭṭhavassasahassāni,</div> </td> </tr> <tr> <td> <div class="G">agāraṁ ajjha so vasi;</div> </td> </tr> <tr> <td> <div class="G">Nando sunando sirimā,</div> </td> </tr> <tr> <td> <div class="G">tayo pāsādamuttamā.</div> </td> </tr> </table> </div>
</div>
<div class="q" id="p_21Bu_853"> <div class="divNumber">26.</div> <div class="p"> <table class="singleColumn"> <tr> <td> <div class="pN">853</div> <div class="G">Ticattārīsasahassāni,</div> </td> </tr> <tr> <td> <div class="G">Nāriyo samalaṅkatā;</div> </td> </tr> <tr> <td> <div class="G">Sudassanā nāma sā nārī,</div> </td> </tr> <tr> <td> <div class="G">Samavattakkhandho nāma atrajo.</div> </td> </tr> </table> </div>
</div>
<div class="q" id="p_21Bu_854"> <div class="divNumber">27.</div> <div class="p"> <table class="singleColumn"> <tr> <td> <div class="pN">854</div> <div class="G">Nimitte caturo disvā,</div> </td> </tr> <tr> <td> <div class="G">rathayānena nikkhami;</div> </td> </tr> <tr> <td> <div class="G">Anūnaaṭṭhamāsāni,</div> </td> </tr> <tr> <td> <div class="G">padhānaṁ padahī jino.</div> </td> </tr> </table> </div>
</div>
<div class="q" id="p_21Bu_855"> <div class="divNumber">28.</div> <div class="p"> <table class="singleColumn"> <tr> <td> <div class="pN">855</div> <div class="G">Brahmunā yācito santo,</div> </td> </tr> <tr> <td> <div class="G">vipassī lokanāyako;</div> </td> </tr> <tr> <td> <div class="G">Vatti cakkaṁ mahāvīro,</div> </td> </tr> <tr> <td> <div class="G">migadāye naruttamo.</div> </td> </tr> </table> </div>
</div>
<div class="q" id="p_21Bu_856"> <div class="divNumber">29.</div> <div class="p"> <table class="singleColumn"> <tr> <td> <div class="pN">856</div> <div class="G">Khaṇḍo ca tissanāmo ca,</div> </td> </tr> <tr> <td> <div class="G">ahesuṁ aggasāvakā;</div> </td> </tr> <tr> <td> <div class="G">Asoko nāmupaṭṭhāko,</div> </td> </tr> <tr> <td> <div class="G">vipassissa mahesino.</div> </td> </tr> </table> </div>
</div>
<div class="q" id="p_21Bu_857"> <div class="divNumber">30.</div> <div class="p"> <table class="singleColumn"> <tr> <td> <div class="pN">857</div> <div class="G">Candā ca candamittā ca,</div> </td> </tr> <tr> <td> <div class="G">ahesuṁ aggasāvikā;</div> </td> </tr> <tr> <td> <div class="G">Bodhi tassa bhagavato,</div> </td> </tr> <tr> <td> <div class="G">pāṭalīti pavuccati.</div> </td> </tr> </table> </div>
</div>
<div class="q" id="p_21Bu_858"> <div class="divNumber">31.</div> <div class="p"> <table class="singleColumn"> <tr> <td> <div class="pN">858</div> <div class="G">Punabbasumitto nāgo ca,</div> </td> </tr> <tr> <td> <div class="G">ahesuṁ aggupaṭṭhakā;</div> </td> </tr> <tr> <td> <div class="G">Sirimā uttarā ceva,</div> </td> </tr> <tr> <td> <div class="G">ahesuṁ aggupaṭṭhikā.</div> </td> </tr> </table> </div>
</div>
<div class="q" id="p_21Bu_859"> <div class="divNumber">32.</div> <div class="p"> <table class="singleColumn"> <tr> <td> <div class="pN">859</div> <div class="G">Asītihatthamubbedho,</div> </td> </tr> <tr> <td> <div class="G">vipassī lokanāyako;</div> </td> </tr> <tr> <td> <div class="G">Pabhā niddhāvati tassa,</div> </td> </tr> <tr> <td> <div class="G">samantā sattayojane.</div> </td> </tr> </table> </div>
</div>
<div class="q" id="p_21Bu_860"> <div class="divNumber">33.</div> <div class="p"> <table class="singleColumn"> <tr> <td> <div class="pN">860</div> <div class="G">Asītivassasahassāni,</div> </td> </tr> <tr> <td> <div class="G">āyu buddhassa tāvade;</div> </td> </tr> <tr> <td> <div class="G">Tāvatā tiṭṭhamāno so,</div> </td> </tr> <tr> <td> <div class="G">tāresi janataṁ bahuṁ.</div> </td> </tr> </table> </div>
</div>
<div class="q" id="p_21Bu_861"> <div class="divNumber">34.</div> <div class="p"> <table class="singleColumn"> <tr> <td> <div class="pN">861</div> <div class="G">Bahudevamanussānaṁ,</div> </td> </tr> <tr> <td> <div class="G">bandhanā parimocayi;</div> </td> </tr> <tr> <td> <div class="G">Maggāmaggañca ācikkhi,</div> </td> </tr> <tr> <td> <div class="G">avasesaputhujjane.</div> </td> </tr> </table> </div>
</div>
<div class="q" id="p_21Bu_862"> <div class="divNumber">35.</div> <div class="p"> <table class="singleColumn"> <tr> <td> <div class="pN">862</div> <div class="G">Ālokaṁ dassayitvāna,</div> </td> </tr> <tr> <td> <div class="G">desetvā amataṁ padaṁ;</div> </td> </tr> <tr> <td> <div class="G">Jalitvā aggikkhandhova,</div> </td> </tr> <tr> <td> <div class="G">nibbuto so sasāvako.</div> </td> </tr> </table> </div>
</div>
<div class="q" id="p_21Bu_863"> <div class="divNumber">36.</div> <div class="p"> <table class="singleColumn"> <tr> <td> <div class="pN">863</div> <div class="G">Iddhivaraṁ puññavaraṁ,</div> </td> </tr> <tr> <td> <div class="G">lakkhaṇañca kusumitaṁ;</div> </td> </tr> <tr> <td> <div class="G">Sabbaṁ tamantarahitaṁ,</div> </td> </tr> <tr> <td> <div class="G">nanu rittā sabbasaṅkhārā.</div> </td> </tr> </table> </div>
</div>
<div class="q" id="p_21Bu_864"> <div class="divNumber">37.</div> <div class="p"> <table class="singleColumn"> <tr> <td> <div class="pN">864</div> <div class="G">Vipassī jinavaro buddho,</div> </td> </tr> <tr> <td> <div class="G">Sumittārāmamhi nibbuto;</div> </td> </tr> <tr> <td> <div class="G">Tatthevassa thūpavaro,</div> </td> </tr> <tr> <td> <div class="G">Sattayojanamussito”ti. (843)</div> </td> </tr> </table> </div>
</div>
<div class="CENTER" id="p_21Bu_865">
<span class="pN">865</span>Vipassissa bhagavato vaṁso ekūnavīsatimo.</div>
</html>
