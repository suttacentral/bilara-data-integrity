<html>
<div class="i">1.4.2.3 Dvebhāgasikkhāpada</div>
<div class="h">
Mahāvibhaṅga
</div>
<div class="h">
Nissaggiyakaṇḍa
</div>
<div class="h">
Kosiyavagga
</div>
<div class="h">
Dvebhāgasikkhāpada
</div>
<div class="q" id="p_1V_2121">
<div class="divNumber">
552.
</div>
<div class="p">
<span class="pN">2121</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena chabbaggiyā bhikkhū— “bhagavatā paṭikkhittaṁ suddhakāḷakānaṁ eḷakalomānaṁ santhataṁ kārāpetun”ti, te thokaññeva odātaṁ ante ādiyitvā tatheva suddhakāḷakānaṁ eḷakalomānaṁ santhataṁ kārāpenti. Ye te bhikkhū appicchā…pe… te ujjhāyanti khiyyanti vipācenti— “kathañhi nāma chabbaggiyā bhikkhū thokaññeva odātaṁ ante ādiyitvā tatheva suddhakāḷakānaṁ eḷakalomānaṁ santhataṁ kārāpessantī”ti.
</div>
</div>
<div class="q" id="p_1V_2122">
<div class="p">
<span class="pN">2122</span>Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṁ ārocesuṁ…pe… “saccaṁ kira tumhe, bhikkhave, thokaññeva odātaṁ ante ādiyitvā tatheva suddhakāḷakānaṁ eḷakalomānaṁ santhataṁ kārāpethā”ti? “Saccaṁ, bhagavā”ti. Vigarahi buddho bhagavā…pe… kathañhi nāma tumhe, moghapurisā, thokaññeva odātaṁ ante ādiyitvā tatheva suddhakāḷakānaṁ eḷakalomānaṁ santhataṁ kārāpessatha. Netaṁ, moghapurisā, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_1V_2123">
<div class="divNumber">
553.
</div>
<div class="p">
<span class="pN">2123</span><span class="bold">“Navaṁ pana bhikkhunā santhataṁ kārayamānena dve bhāgā suddhakāḷakānaṁ eḷakalomānaṁ ādātabbā tatiyaṁ odātānaṁ catutthaṁ gocariyānaṁ. Anādā ce bhikkhu dve bhāge suddhakāḷakānaṁ eḷakalomānaṁ tatiyaṁ odātānaṁ catutthaṁ gocariyānaṁ navaṁ santhataṁ kārāpeyya, nissaggiyaṁ pācittiyan”</span>ti. (<span class="italic">13</span>:<span class="bold">32</span>)
</div>
</div>
<div class="q" id="p_1V_2124">
<div class="divNumber">
554.
</div>
<div class="p">
<span class="pN">2124</span><span class="bold">Navaṁ</span> nāma karaṇaṁ upādāya vuccati.
</div>
</div>
<div class="q" id="p_1V_2125">
<div class="p">
<span class="pN">2125</span><span class="bold">Santhataṁ</span> nāma santharitvā kataṁ hoti avāyimaṁ.
</div>
</div>
<div class="q" id="p_1V_2126">
<div class="p">
<span class="pN">2126</span><span class="bold">Kārayamānenā</span>ti karonto vā kārāpento vā.
</div>
</div>
<div class="q" id="p_1V_2127">
<div class="p">
<span class="pN">2127</span><span class="bold">Dve bhāgā suddhakāḷakānaṁ eḷakalomānaṁ ādātabbā</span>ti dhārayitvā dve tulā ādātabbā.
</div>
</div>
<div class="q" id="p_1V_2128">
<div class="p">
<span class="pN">2128</span><span class="bold">Tatiyaṁ odātānan</span>ti tulaṁ odātānaṁ.
</div>
</div>
<div class="q" id="p_1V_2129">
<div class="p">
<span class="pN">2129</span><span class="bold">Catutthaṁ gocariyānan</span>ti tulaṁ gocariyānaṁ.
</div>
</div>
<div class="q" id="p_1V_2130">
<div class="p">
<span class="pN">2130</span><span class="bold">Anādā ce bhikkhu dve bhāge suddhakāḷakānaṁ eḷakalomānaṁ tatiyaṁ odātānaṁ catutthaṁ gocariyānan</span>ti. Anādiyitvā dve tule suddhakāḷakānaṁ eḷakalomānaṁ tulaṁ odātānaṁ tulaṁ gocariyānaṁ navaṁ santhataṁ karoti vā kārāpeti vā payoge dukkaṭaṁ, paṭilābhena nissaggiyaṁ hoti. Nissajjitabbaṁ saṁghassa vā gaṇassa vā puggalassa vā. Evañca pana, bhikkhave, nissajjitabbaṁ…pe… “idaṁ me, bhante, santhataṁ anādiyitvā dve tule suddhakāḷakānaṁ eḷakalomānaṁ tulaṁ odātānaṁ tulaṁ gocariyānaṁ kārāpitaṁ nissaggiyaṁ. Imāhaṁ saṁghassa nissajjāmī”ti…pe… dadeyyāti…pe… dadeyyunti…pe… āyasmato dammīti.
</div>
</div>
<div class="q" id="p_1V_2131">
<div class="divNumber">
555.
</div>
<div class="p">
<span class="pN">2131</span>Attanā vippakataṁ attanā pariyosāpeti, nissaggiyaṁ pācittiyaṁ. Attanā vippakataṁ parehi pariyosāpeti, nissaggiyaṁ pācittiyaṁ. Parehi vippakataṁ attanā pariyosāpeti, nissaggiyaṁ pācittiyaṁ. Parehi vippakataṁ parehi pariyosāpeti, nissaggiyaṁ pācittiyaṁ.
</div>
</div>
<div class="q" id="p_1V_2132">
<div class="p">
<span class="pN">2132</span>Aññassatthāya karoti vā kārāpeti vā, āpatti dukkaṭassa. Aññena kataṁ paṭilabhitvā paribhuñjati, āpatti dukkaṭassa.
</div>
</div>
<div class="q" id="p_1V_2133">
<div class="divNumber">
556.
</div>
<div class="p">
<span class="pN">2133</span>Anāpatti— tulaṁ odātānaṁ tulaṁ gocariyānaṁ ādiyitvā karoti, bahutaraṁ odātānaṁ bahutaraṁ gocariyānaṁ ādiyitvā karoti, suddhaṁ odātānaṁ suddhaṁ gocariyānaṁ ādiyitvā karoti, vitānaṁ vā bhūmattharaṇaṁ vā sāṇipākāraṁ vā bhisiṁ vā bibbohanaṁ vā karoti, ummattakassa, ādikammikassāti.
</div>
</div>
<div class="CENTER" id="p_1V_2134">
<span class="pN">2134</span>Dvebhāgasikkhāpadaṁ niṭṭhitaṁ tatiyaṁ.
</div>
</html>
