<html>
<div class="i">4.7 Rājaputtapetavatthu</div>
<div class="h">Mahāvagga</div>
<div class="h">Rājaputtapetavatthu</div>
<div class="q" id="p_19Pv_807"> <div class="divNumber">753.</div> <div class="p"> <table class="singleColumn"> <tr> <td> <div class="pN">807</div> <div class="G">Pubbe katānaṁ kammānaṁ,</div> </td> </tr> <tr> <td> <div class="G">vipāko mathaye manaṁ;</div> </td> </tr> <tr> <td> <div class="G">Rūpe sadde rase gandhe,</div> </td> </tr> <tr> <td> <div class="G">phoṭṭhabbe ca manorame.</div> </td> </tr> </table> </div>
</div>
<div class="q" id="p_19Pv_808"> <div class="divNumber">754.</div> <div class="p"> <table class="singleColumn"> <tr> <td> <div class="pN">808</div> <div class="G">Naccaṁ gītaṁ ratiṁ khiḍḍaṁ,</div> </td> </tr> <tr> <td> <div class="G">anubhutvā anappakaṁ;</div> </td> </tr> <tr> <td> <div class="G">Uyyāne paricaritvā,</div> </td> </tr> <tr> <td> <div class="G">pavisanto giribbajaṁ.</div> </td> </tr> </table> </div>
</div>
<div class="q" id="p_19Pv_809"> <div class="divNumber">755.</div> <div class="p"> <table class="singleColumn"> <tr> <td> <div class="pN">809</div> <div class="G">Isiṁ sunetta maddakkhi,</div> </td> </tr> <tr> <td> <div class="G">attadantaṁ samāhitaṁ;</div> </td> </tr> <tr> <td> <div class="G">Appicchaṁ hirisampannaṁ,</div> </td> </tr> <tr> <td> <div class="G">uñche pattagate rataṁ.</div> </td> </tr> </table> </div>
</div>
<div class="q" id="p_19Pv_810"> <div class="divNumber">756.</div> <div class="p"> <table class="singleColumn"> <tr> <td> <div class="pN">810</div> <div class="G">Hatthikkhandhato oruyha,</div> </td> </tr> <tr> <td> <div class="G">laddhā bhanteti cābravi;</div> </td> </tr> <tr> <td> <div class="G">Tassa pattaṁ gahetvāna,</div> </td> </tr> <tr> <td> <div class="G">uccaṁ paggayha khattiyo.</div> </td> </tr> </table> </div>
</div>
<div class="q" id="p_19Pv_811"> <div class="divNumber">757.</div> <div class="p"> <table class="singleColumn"> <tr> <td> <div class="pN">811</div> <div class="G">Thaṇḍile pattaṁ bhinditvā,</div> </td> </tr> <tr> <td> <div class="G">hasamāno apakkami;</div> </td> </tr> <tr> <td> <div class="G">“Rañño kitavassāhaṁ putto,</div> </td> </tr> <tr> <td> <div class="G">kiṁ maṁ bhikkhu karissasi”.</div> </td> </tr> </table> </div>
</div>
<div class="q" id="p_19Pv_812"> <div class="divNumber">758.</div> <div class="p"> <table class="singleColumn"> <tr> <td> <div class="pN">812</div> <div class="G">Tassa kammassa pharusassa,</div> </td> </tr> <tr> <td> <div class="G">vipāko kaṭuko ahu;</div> </td> </tr> <tr> <td> <div class="G">Yaṁ rājaputto vedesi,</div> </td> </tr> <tr> <td> <div class="G">nirayamhi samappito.</div> </td> </tr> </table> </div>
</div>
<div class="q" id="p_19Pv_813"> <div class="divNumber">759.</div> <div class="p"> <table class="singleColumn"> <tr> <td> <div class="pN">813</div> <div class="G">Chaḷeva caturāsīti,</div> </td> </tr> <tr> <td> <div class="G">vassāni navutāni ca;</div> </td> </tr> <tr> <td> <div class="G">Bhusaṁ dukkhaṁ nigacchittho,</div> </td> </tr> <tr> <td> <div class="G">niraye katakibbiso.</div> </td> </tr> </table> </div>
</div>
<div class="q" id="p_19Pv_814"> <div class="divNumber">760.</div> <div class="p"> <table class="singleColumn"> <tr> <td> <div class="pN">814</div> <div class="G">Uttānopi ca paccittha,</div> </td> </tr> <tr> <td> <div class="G">nikujjo vāmadakkhiṇo;</div> </td> </tr> <tr> <td> <div class="G">Uddhampādo ṭhito ceva,</div> </td> </tr> <tr> <td> <div class="G">ciraṁ bālo apaccatha.</div> </td> </tr> </table> </div>
</div>
<div class="q" id="p_19Pv_815"> <div class="divNumber">761.</div> <div class="p"> <table class="singleColumn"> <tr> <td> <div class="pN">815</div> <div class="G">Bahūni vassasahassāni,</div> </td> </tr> <tr> <td> <div class="G">pūgāni nahutāni ca;</div> </td> </tr> <tr> <td> <div class="G">Bhusaṁ dukkhaṁ nigacchittho,</div> </td> </tr> <tr> <td> <div class="G">niraye katakibbiso.</div> </td> </tr> </table> </div>
</div>
<div class="q" id="p_19Pv_816"> <div class="divNumber">762.</div> <div class="p"> <table class="singleColumn"> <tr> <td> <div class="pN">816</div> <div class="G">Etādisaṁ kho kaṭukaṁ,</div> </td> </tr> <tr> <td> <div class="G">appaduṭṭhappadosinaṁ;</div> </td> </tr> <tr> <td> <div class="G">Paccanti pāpakammantā,</div> </td> </tr> <tr> <td> <div class="G">isimāsajja subbataṁ.</div> </td> </tr> </table> </div>
</div>
<div class="q" id="p_19Pv_817"> <div class="divNumber">763.</div> <div class="p"> <table class="singleColumn"> <tr> <td> <div class="pN">817</div> <div class="G">So tattha bahuvassāni,</div> </td> </tr> <tr> <td> <div class="G">vedayitvā bahuṁ dukhaṁ;</div> </td> </tr> <tr> <td> <div class="G">Khuppipāsahato nāma,</div> </td> </tr> <tr> <td> <div class="G">peto āsi tato cuto.</div> </td> </tr> </table> </div>
</div>
<div class="q" id="p_19Pv_818"> <div class="divNumber">764.</div> <div class="p"> <table class="singleColumn"> <tr> <td> <div class="pN">818</div> <div class="G">Etamādīnavaṁ ñatvā,</div> </td> </tr> <tr> <td> <div class="G">issaramadasambhavaṁ;</div> </td> </tr> <tr> <td> <div class="G">Pahāya issaramadaṁ,</div> </td> </tr> <tr> <td> <div class="G">nivātamanuvattaye.</div> </td> </tr> </table> </div>
</div>
<div class="q" id="p_19Pv_819"> <div class="divNumber">765.</div> <div class="p"> <table class="singleColumn"> <tr> <td> <div class="pN">819</div> <div class="G">Diṭṭheva dhamme pāsaṁso,</div> </td> </tr> <tr> <td> <div class="G">yo buddhesu sagāravo;</div> </td> </tr> <tr> <td> <div class="G">Kāyassa bhedā sappañño,</div> </td> </tr> <tr> <td> <div class="G">saggaṁ so upapajjatīti.</div> </td> </tr> </table> </div>
</div>
<div class="CENTER" id="p_19Pv_820">
<span class="pN">820</span>Rājaputtapetavatthu sattamaṁ.</div>
</html>
