<html>
<div class="i">6.1.10 Sumanattheragāthā</div>
<div class="h">Chakkanipāta</div>
<div class="h">Paṭhamavagga</div>
<div class="h">Sumanattheragāthā</div>
<div class="q" id="p_19Th1_706"> <div class="divNumber">429.</div> <div class="p"> <table class="singleColumn"> <tr> <td> <div class="pN">706</div> <div class="G">“Yadā navo pabbajito,</div> </td> </tr> <tr> <td> <div class="G">jātiyā sattavassiko;</div> </td> </tr> <tr> <td> <div class="G">Iddhiyā abhibhotvāna,</div> </td> </tr> <tr> <td> <div class="G">pannagindaṁ mahiddhikaṁ.</div> </td> </tr> </table> </div>
</div>
<div class="q" id="p_19Th1_707"> <div class="divNumber">430.</div> <div class="p"> <table class="singleColumn"> <tr> <td> <div class="pN">707</div> <div class="G">Upajjhāyassa udakaṁ,</div> </td> </tr> <tr> <td> <div class="G">anotattā mahāsarā;</div> </td> </tr> <tr> <td> <div class="G">Āharāmi tato disvā,</div> </td> </tr> <tr> <td> <div class="G">maṁ satthā etadabravi”.</div> </td> </tr> </table> </div>
</div>
<div class="q" id="p_19Th1_708"> <div class="divNumber">431.</div> <div class="p"> <table class="singleColumn"> <tr> <td> <div class="pN">708</div> <div class="G">“Sāriputta imaṁ passa,</div> </td> </tr> <tr> <td> <div class="G">āgacchantaṁ kumārakaṁ;</div> </td> </tr> <tr> <td> <div class="G">Udakakumbhamādāya,</div> </td> </tr> <tr> <td> <div class="G">ajjhattaṁ susamāhitaṁ.</div> </td> </tr> </table> </div>
</div>
<div class="q" id="p_19Th1_709"> <div class="divNumber">432.</div> <div class="p"> <table class="singleColumn"> <tr> <td> <div class="pN">709</div> <div class="G">Pāsādikena vattena,</div> </td> </tr> <tr> <td> <div class="G">kalyāṇairiyāpatho;</div> </td> </tr> <tr> <td> <div class="G">Sāmaṇeronuruddhassa,</div> </td> </tr> <tr> <td> <div class="G">iddhiyā ca visārado.</div> </td> </tr> </table> </div>
</div>
<div class="q" id="p_19Th1_710"> <div class="divNumber">433.</div> <div class="p"> <table class="singleColumn"> <tr> <td> <div class="pN">710</div> <div class="G">Ājānīyena ājañño,</div> </td> </tr> <tr> <td> <div class="G">sādhunā sādhukārito;</div> </td> </tr> <tr> <td> <div class="G">Vinīto anuruddhena,</div> </td> </tr> <tr> <td> <div class="G">katakiccena sikkhito.</div> </td> </tr> </table> </div>
</div>
<div class="q" id="p_19Th1_711"> <div class="divNumber">434.</div> <div class="p"> <table class="singleColumn"> <tr> <td> <div class="pN">711</div> <div class="G">So patvā paramaṁ santiṁ,</div> </td> </tr> <tr> <td> <div class="G">sacchikatvā akuppataṁ;</div> </td> </tr> <tr> <td> <div class="G">Sāmaṇero sa sumano,</div> </td> </tr> <tr> <td> <div class="G">mā maṁ jaññāti icchatī”ti.</div> </td> </tr> </table> </div>
</div>
<div class="CENTER" id="p_19Th1_712">
<span class="pN">712</span>…  Sumano thero… .</div>
</html>
