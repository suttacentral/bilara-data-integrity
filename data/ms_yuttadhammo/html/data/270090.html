<html>
<div class="i">18.4.1 Kāmadhātu</div>
<div class="h">Dhammahadayavibhaṅga</div>
<div class="h">Dhammadassanavāra</div>
<div class="h">Kāmadhātu</div>
<div class="q" id="p_30Vbh_3083"> <div class="divNumber">1007.</div> <div class="p">
<span class="pN">3083</span>Kāmadhātuyā upapattikkhaṇe kati khandhā pātubhavanti…pe…  kati cittāni pātubhavanti? </div>
</div>
<div class="q" id="p_30Vbh_3084"> <div class="p">
<span class="pN">3084</span>Kāmadhātuyā upapattikkhaṇe sabbesaṁ pañcakkhandhā pātubhavanti; kassaci ekādasāyatanāni pātubhavanti; kassaci dasāyatanāni pātubhavanti; kassaci aparāni dasāyatanāni pātubhavanti; kassaci navāyatanāni pātubhavanti; kassaci sattāyatanāni pātubhavanti; kassaci ekādasa dhātuyo pātubhavanti; kassaci dasa dhātuyo pātubhavanti; kassaci aparā dasa dhātuyo pātubhavanti; kassaci nava dhātuyo pātubhavanti; kassaci satta dhātuyo pātubhavanti; sabbesaṁ ekaṁ saccaṁ pātubhavati; kassaci cuddasindriyāni pātubhavanti; kassaci terasindriyāni pātubhavanti; kassaci aparāni terasindriyāni pātubhavanti; kassaci dvādasindriyāni pātubhavanti; kassaci dasindriyāni pātubhavanti; kassaci navindriyāni pātubhavanti; kassaci aparāni navindriyāni pātubhavanti; kassaci aṭṭhindriyāni pātubhavanti; kassaci aparāni aṭṭhindriyāni pātubhavanti; kassaci sattindriyāni pātubhavanti; kassaci pañcindriyāni pātubhavanti; kassaci cattārindriyāni pātubhavanti; kassaci tayo hetū pātubhavanti; kassaci dve hetū pātubhavanti; kassaci ahetukā pātubhavanti; sabbesaṁ cattāro āhārā pātubhavanti; sabbesaṁ eko phasso pātubhavati; sabbesaṁ ekā vedanā…pe…  ekā saññā…pe…  ekā cetanā…pe…  ekaṁ cittaṁ pātubhavati. </div>
</div>
<div class="q" id="p_30Vbh_3085"> <div class="divNumber">1008.</div> <div class="p">
<span class="pN">3085</span>Kāmadhātuyā upapattikkhaṇe sabbesaṁ katame pañcakkhandhā pātubhavanti? Rūpakkhandho…pe…  viññāṇakkhandho—  kāmadhātuyā upapattikkhaṇe sabbesaṁ ime pañcakkhandhā pātubhavanti. (1) </div>
</div>
<div class="q" id="p_30Vbh_3086"> <div class="divNumber">1009.</div> <div class="p">
<span class="pN">3086</span>Kāmadhātuyā upapattikkhaṇe kassa ekādasāyatanāni pātubhavanti? Kāmāvacarānaṁ devānaṁ, paṭhamakappikānaṁ manussānaṁ, opapātikānaṁ petānaṁ, opapātikānaṁ asurānaṁ, opapātikānaṁ tiracchānagatānaṁ, nerayikānaṁ paripuṇṇāyatanānaṁ upapattikkhaṇe ekādasāyatanāni pātubhavanti—  cakkhāyatanaṁ, rūpāyatanaṁ, sotāyatanaṁ, ghānāyatanaṁ, gandhāyatanaṁ, jivhāyatanaṁ, rasāyatanaṁ, kāyāyatanaṁ, phoṭṭhabbāyatanaṁ, manāyatanaṁ, dhammāyatanaṁ. Kāmadhātuyā upapattikkhaṇe etesaṁ imāni ekādasāyatanāni pātubhavanti. </div>
</div>
<div class="q" id="p_30Vbh_3087"> <div class="p">
<span class="pN">3087</span>Kāmadhātuyā upapattikkhaṇe kassa dasāyatanāni pātubhavanti? Opapātikānaṁ petānaṁ, opapātikānaṁ asurānaṁ, opapātikānaṁ tiracchānagatānaṁ nerayikānaṁ, jaccandhānaṁ upapattikkhaṇe dasāyatanāni pātubhavanti—  rūpāyatanaṁ, sotāyatanaṁ, ghānāyatanaṁ, gandhāyatanaṁ, jivhāyatanaṁ, rasāyatanaṁ, kāyāyatanaṁ, phoṭṭhabbāyatanaṁ, manāyatanaṁ, dhammāyatanaṁ. Kāmadhātuyā upapattikkhaṇe etesaṁ imāni dasāyatanāni pātubhavanti. </div>
</div>
<div class="q" id="p_30Vbh_3088"> <div class="p">
<span class="pN">3088</span>Kāmadhātuyā upapattikkhaṇe kassa aparāni dasāyatanāni pātubhavanti? Opapātikānaṁ petānaṁ, opapātikānaṁ asurānaṁ, opapātikānaṁ tiracchānagatānaṁ nerayikānaṁ, jaccabadhirānaṁ upapattikkhaṇe dasāyatanāni pātubhavanti—  cakkhāyatanaṁ, rūpāyatanaṁ, ghānāyatanaṁ, gandhāyatanaṁ, jivhāyatanaṁ, rasāyatanaṁ, kāyāyatanaṁ, phoṭṭhabbāyatanaṁ, manāyatanaṁ, dhammāyatanaṁ. Kāmadhātuyā upapattikkhaṇe etesaṁ imāni dasāyatanāni pātubhavanti. </div>
</div>
<div class="q" id="p_30Vbh_3089"> <div class="p">
<span class="pN">3089</span>Kāmadhātuyā upapattikkhaṇe kassa navāyatanāni pātubhavanti? Opapātikānaṁ petānaṁ, opapātikānaṁ asurānaṁ, opapātikānaṁ tiracchānagatānaṁ nerayikānaṁ, jaccandhabadhirānaṁ upapattikkhaṇe navāyatanāni pātubhavanti—  rūpāyatanaṁ, ghānāyatanaṁ, gandhāyatanaṁ, jivhāyatanaṁ, rasāyatanaṁ, kāyāyatanaṁ, phoṭṭhabbāyatanaṁ, manāyatanaṁ, dhammāyatanaṁ. Kāmadhātuyā upapattikkhaṇe etesaṁ imāni navāyatanāni pātubhavanti. </div>
</div>
<div class="q" id="p_30Vbh_3090"> <div class="p">
<span class="pN">3090</span>Kāmadhātuyā upapattikkhaṇe kassa sattāyatanāni pātubhavanti? Gabbhaseyyakānaṁ sattānaṁ upapattikkhaṇe sattāyatanāni pātubhavanti—  rūpāyatanaṁ, gandhāyatanaṁ, rasāyatanaṁ, kāyāyatanaṁ, phoṭṭhabbāyatanaṁ, manāyatanaṁ, dhammāyatanaṁ. Kāmadhātuyā upapattikkhaṇe etesaṁ imāni sattāyatanāni pātubhavanti. (2) </div>
</div>
<div class="q" id="p_30Vbh_3091"> <div class="divNumber">1010.</div> <div class="p">
<span class="pN">3091</span>Kāmadhātuyā upapattikkhaṇe kassa ekādasa dhātuyo pātubhavanti? Kāmāvacarānaṁ devānaṁ, paṭhamakappikānaṁ manussānaṁ, opapātikānaṁ petānaṁ, opapātikānaṁ asurānaṁ, opapātikānaṁ tiracchānagatānaṁ nerayikānaṁ paripuṇṇāyatanānaṁ upapattikkhaṇe ekādasa dhātuyo pātubhavanti—  cakkhudhātu, rūpadhātu, sotadhātu, ghānadhātu, gandhadhātu, jivhādhātu, rasadhātu, kāyadhātu, phoṭṭhabbadhātu, manoviññāṇadhātu, dhammadhātu. Kāmadhātuyā upapattikkhaṇe etesaṁ imā ekādasa dhātuyo pātubhavanti. </div>
</div>
<div class="q" id="p_30Vbh_3092"> <div class="p">
<span class="pN">3092</span>Kāmadhātuyā upapattikkhaṇe kassa dasa dhātuyo pātubhavanti? Opapātikānaṁ petānaṁ, opapātikānaṁ asurānaṁ, opapātikānaṁ tiracchānagatānaṁ nerayikānaṁ, jaccandhānaṁ upapattikkhaṇe dasa dhātuyo pātubhavanti—  rūpadhātu, sotadhātu, ghānadhātu, gandhadhātu, jivhādhātu, rasadhātu, kāyadhātu, phoṭṭhabbadhātu, manoviññāṇadhātu, dhammadhātu. Kāmadhātuyā upapattikkhaṇe etesaṁ imā dasa dhātuyo pātubhavanti. </div>
</div>
<div class="q" id="p_30Vbh_3093"> <div class="p">
<span class="pN">3093</span>Kāmadhātuyā upapattikkhaṇe kassa aparā dasa dhātuyo pātubhavanti? Opapātikānaṁ petānaṁ, opapātikānaṁ asurānaṁ, opapātikānaṁ tiracchānagatānaṁ nerayikānaṁ, jaccabadhirānaṁ upapattikkhaṇe dasa dhātuyo pātubhavanti—  cakkhudhātu, rūpadhātu, ghānadhātu, gandhadhātu, jivhādhātu, rasadhātu, kāyadhātu, phoṭṭhabbadhātu, manoviññāṇadhātu, dhammadhātu. Kāmadhātuyā upapattikkhaṇe etesaṁ imā dasa dhātuyo pātubhavanti. </div>
</div>
<div class="q" id="p_30Vbh_3094"> <div class="p">
<span class="pN">3094</span>Kāmadhātuyā upapattikkhaṇe kassa nava dhātuyo pātubhavanti? Opapātikānaṁ petānaṁ, opapātikānaṁ asurānaṁ, opapātikānaṁ tiracchānagatānaṁ nerayikānaṁ, jaccandhabadhirānaṁ upapattikkhaṇe nava dhātuyo pātubhavanti—  rūpadhātu, ghānadhātu, gandhadhātu, jivhādhātu, rasadhātu, kāyadhātu, phoṭṭhabbadhātu, manoviññāṇadhātu, dhammadhātu. Kāmadhātuyā upapattikkhaṇe etesaṁ imā nava dhātuyo pātubhavanti. </div>
</div>
<div class="q" id="p_30Vbh_3095"> <div class="p">
<span class="pN">3095</span>Kāmadhātuyā upapattikkhaṇe kassa satta dhātuyo pātubhavanti? Gabbhaseyyakānaṁ sattānaṁ upapattikkhaṇe satta dhātuyo pātubhavanti—  rūpadhātu, gandhadhātu, rasadhātu, kāyadhātu, phoṭṭhabbadhātu, manoviññāṇadhātu, dhammadhātu. Kāmadhātuyā upapattikkhaṇe etesaṁ imā satta dhātuyo pātubhavanti. (3) </div>
</div>
<div class="q" id="p_30Vbh_3096"> <div class="divNumber">1011.</div> <div class="p">
<span class="pN">3096</span>Kāmadhātuyā upapattikkhaṇe sabbesaṁ katamaṁ ekaṁ saccaṁ pātubhavati? Dukkhasaccaṁ—  kāmadhātuyā upapattikkhaṇe sabbesaṁ idaṁ ekaṁ saccaṁ pātubhavati. (4) </div>
</div>
<div class="q" id="p_30Vbh_3097"> <div class="divNumber">1012.</div> <div class="p">
<span class="pN">3097</span>Kāmadhātuyā upapattikkhaṇe kassa cuddasindriyāni pātubhavanti? Kāmāvacarānaṁ devānaṁ, sahetukānaṁ ñāṇasampayuttānaṁ upapattikkhaṇe cuddasindriyāni pātubhavanti—  cakkhundriyaṁ, sotindriyaṁ, ghānindriyaṁ, jivhindriyaṁ, kāyindriyaṁ, manindriyaṁ, itthindriyaṁ vā purisindriyaṁ vā, jīvitindriyaṁ, somanassindriyaṁ vā upekkhindriyaṁ vā, saddhindriyaṁ, vīriyindriyaṁ, satindriyaṁ, samādhindriyaṁ, paññindriyaṁ. Kāmadhātuyā upapattikkhaṇe etesaṁ imāni cuddasindriyāni pātubhavanti. </div>
</div>
<div class="q" id="p_30Vbh_3098"> <div class="p">
<span class="pN">3098</span>Kāmadhātuyā upapattikkhaṇe kassa terasindriyāni pātubhavanti? Kāmāvacarānaṁ devānaṁ sahetukānaṁ ñāṇavippayuttānaṁ upapattikkhaṇe terasindriyāni pātubhavanti—  cakkhundriyaṁ, sotindriyaṁ, ghānindriyaṁ, jivhindriyaṁ, kāyindriyaṁ, manindriyaṁ, itthindriyaṁ vā purisindriyaṁ vā, jīvitindriyaṁ, somanassindriyaṁ vā upekkhindriyaṁ vā, saddhindriyaṁ, vīriyindriyaṁ, satindriyaṁ, samādhindriyaṁ. Kāmadhātuyā upapattikkhaṇe etesaṁ imāni terasindriyāni pātubhavanti. </div>
</div>
<div class="q" id="p_30Vbh_3099"> <div class="p">
<span class="pN">3099</span>Kāmadhātuyā upapattikkhaṇe kassa aparāni terasindriyāni pātubhavanti? Paṭhamakappikānaṁ manussānaṁ sahetukānaṁ ñāṇasampayuttānaṁ upapattikkhaṇe terasindriyāni pātubhavanti—  cakkhundriyaṁ, sotindriyaṁ, ghānindriyaṁ, jivhindriyaṁ, kāyindriyaṁ, manindriyaṁ, jīvitindriyaṁ, somanassindriyaṁ vā upekkhindriyaṁ vā, saddhindriyaṁ, vīriyindriyaṁ, satindriyaṁ, samādhindriyaṁ, paññindriyaṁ. Kāmadhātuyā upapattikkhaṇe etesaṁ imāni terasindriyāni pātubhavanti. </div>
</div>
<div class="q" id="p_30Vbh_3100"> <div class="p">
<span class="pN">3100</span>Kāmadhātuyā upapattikkhaṇe kassa dvādasindriyāni pātubhavanti? Paṭhamakappikānaṁ manussānaṁ sahetukānaṁ ñāṇavippayuttānaṁ upapattikkhaṇe dvādasindriyāni pātubhavanti—  cakkhundriyaṁ, sotindriyaṁ, ghānindriyaṁ, jivhindriyaṁ, kāyindriyaṁ, manindriyaṁ, jīvitindriyaṁ, somanassindriyaṁ vā upekkhindriyaṁ vā, saddhindriyaṁ, vīriyindriyaṁ, satindriyaṁ, samādhindriyaṁ. Kāmadhātuyā upapattikkhaṇe etesaṁ imāni dvādasindriyāni pātubhavanti. </div>
</div>
<div class="q" id="p_30Vbh_3101"> <div class="p">
<span class="pN">3101</span>Kāmadhātuyā upapattikkhaṇe kassa dasindriyāni pātubhavanti? Gabbhaseyyakānaṁ sattānaṁ sahetukānaṁ ñāṇasampayuttānaṁ upapattikkhaṇe dasindriyāni pātubhavanti—  kāyindriyaṁ, manindriyaṁ, itthindriyaṁ vā purisindriyaṁ vā, jīvitindriyaṁ, somanassindriyaṁ vā upekkhindriyaṁ vā, saddhindriyaṁ, vīriyindriyaṁ, satindriyaṁ, samādhindriyaṁ, paññindriyaṁ. Kāmadhātuyā upapattikkhaṇe etesaṁ imāni dasindriyāni pātubhavanti. </div>
</div>
<div class="q" id="p_30Vbh_3102"> <div class="p">
<span class="pN">3102</span>Kāmadhātuyā upapattikkhaṇe kassa navindriyāni pātubhavanti? Gabbhaseyyakānaṁ sattānaṁ sahetukānaṁ ñāṇavippayuttānaṁ upapattikkhaṇe navindriyāni pātubhavanti—  kāyindriyaṁ, manindriyaṁ, itthindriyaṁ vā purisindriyaṁ vā, jīvitindriyaṁ, somanassindriyaṁ vā upekkhindriyaṁ vā, saddhindriyaṁ, vīriyindriyaṁ, satindriyaṁ, samādhindriyaṁ. Kāmadhātuyā upapattikkhaṇe etesaṁ imāni navindriyāni pātubhavanti. </div>
</div>
<div class="q" id="p_30Vbh_3103"> <div class="p">
<span class="pN">3103</span>Kāmadhātuyā upapattikkhaṇe kassa aparāni navindriyāni pātubhavanti? Opapātikānaṁ petānaṁ, opapātikānaṁ asurānaṁ, opapātikānaṁ tiracchānagatānaṁ nerayikānaṁ paripuṇṇāyatanānaṁ upapattikkhaṇe navindriyāni pātubhavanti—  cakkhundriyaṁ, sotindriyaṁ, ghānindriyaṁ, jivhindriyaṁ, kāyindriyaṁ, manindriyaṁ, itthindriyaṁ vā purisindriyaṁ vā, jīvitindriyaṁ, upekkhindriyaṁ. Kāmadhātuyā upapattikkhaṇe etesaṁ imāni navindriyāni pātubhavanti. </div>
</div>
<div class="q" id="p_30Vbh_3104"> <div class="p">
<span class="pN">3104</span>Kāmadhātuyā upapattikkhaṇe kassa aṭṭhindriyāni pātubhavanti? Opapātikānaṁ petānaṁ, opapātikānaṁ asurānaṁ, opapātikānaṁ tiracchānagatānaṁ nerayikānaṁ, jaccandhānaṁ upapattikkhaṇe aṭṭhindriyāni pātubhavanti—  sotindriyaṁ, ghānindriyaṁ, jivhindriyaṁ, kāyindriyaṁ, manindriyaṁ, itthindriyaṁ vā purisindriyaṁ vā, jīvitindriyaṁ, upekkhindriyaṁ. Kāmadhātuyā upapattikkhaṇe etesaṁ imāni aṭṭhindriyāni pātubhavanti. </div>
</div>
<div class="q" id="p_30Vbh_3105"> <div class="p">
<span class="pN">3105</span>Kāmadhātuyā upapattikkhaṇe kassa aparāni aṭṭhindriyāni pātubhavanti? Opapātikānaṁ petānaṁ, opapātikānaṁ asurānaṁ, opapātikānaṁ tiracchānagatānaṁ nerayikānaṁ, jaccabadhirānaṁ upapattikkhaṇe aṭṭhindriyāni pātubhavanti—  cakkhundriyaṁ, ghānindriyaṁ, jivhindriyaṁ, kāyindriyaṁ manindriyaṁ, itthindriyaṁ vā purisindriyaṁ vā, jīvitindriyaṁ, upekkhindriyaṁ. Kāmadhātuyā upapattikkhaṇe etesaṁ imāni aṭṭhindriyāni pātubhavanti. </div>
</div>
<div class="q" id="p_30Vbh_3106"> <div class="p">
<span class="pN">3106</span>Kāmadhātuyā upapattikkhaṇe kassa sattindriyāni pātubhavanti? Opapātikānaṁ petānaṁ, opapātikānaṁ asurānaṁ, opapātikānaṁ tiracchānagatānaṁ nerayikānaṁ, jaccandhabadhirānaṁ upapattikkhaṇe sattindriyāni pātubhavanti—  ghānindriyaṁ, jivhindriyaṁ, kāyindriyaṁ, manindriyaṁ, itthindriyaṁ vā purisindriyaṁ vā, jīvitindriyaṁ, upekkhindriyaṁ. Kāmadhātuyā upapattikkhaṇe etesaṁ imāni sattindriyāni pātubhavanti. </div>
</div>
<div class="q" id="p_30Vbh_3107"> <div class="p">
<span class="pN">3107</span>Kāmadhātuyā upapattikkhaṇe kassa pañcindriyāni pātubhavanti? Gabbhaseyyakānaṁ sattānaṁ ahetukānaṁ, ṭhapetvā napuṁsakānaṁ, upapattikkhaṇe pañcindriyāni pātubhavanti—  kāyindriyaṁ, manindriyaṁ, itthindriyaṁ vā purisindriyaṁ vā, jīvitindriyaṁ, upekkhindriyaṁ. Kāmadhātuyā upapattikkhaṇe etesaṁ imāni pañcindriyāni pātubhavanti. </div>
</div>
<div class="q" id="p_30Vbh_3108"> <div class="p">
<span class="pN">3108</span>Kāmadhātuyā upapattikkhaṇe kassa cattārindriyāni pātubhavanti? Gabbhaseyyakānaṁ sattānaṁ ahetukānaṁ, napuṁsakānaṁ upapattikkhaṇe cattārindriyāni pātubhavanti—  kāyindriyaṁ, manindriyaṁ, jīvitindriyaṁ, upekkhindriyaṁ. Kāmadhātuyā upapattikkhaṇe etesaṁ imāni cattārindriyāni pātubhavanti. (5) </div>
</div>
<div class="q" id="p_30Vbh_3109"> <div class="divNumber">1013.</div> <div class="p">
<span class="pN">3109</span>Kāmadhātuyā upapattikkhaṇe kassa tayo hetū pātubhavanti? Kāmāvacarānaṁ devānaṁ, paṭhamakappikānaṁ manussānaṁ, gabbhaseyyakānaṁ sattānaṁ sahetukānaṁ ñāṇasampayuttānaṁ upapattikkhaṇe tayo hetū pātubhavanti—  alobho vipākahetu, adoso vipākahetu, amoho vipākahetu. Kāmadhātuyā upapattikkhaṇe etesaṁ ime tayo hetū pātubhavanti. </div>
</div>
<div class="q" id="p_30Vbh_3110"> <div class="p">
<span class="pN">3110</span>Kāmadhātuyā upapattikkhaṇe kassa dve hetū pātubhavanti? Kāmāvacarānaṁ devānaṁ, paṭhamakappikānaṁ manussānaṁ, gabbhaseyyakānaṁ sattānaṁ sahetukānaṁ ñāṇavippayuttānaṁ upapattikkhaṇe dve hetū pātubhavanti—  alobho vipākahetu, adoso vipākahetu. Kāmadhātuyā upapattikkhaṇe etesaṁ ime dve hetū pātubhavanti. Avasesānaṁ sattānaṁ ahetukā pātubhavanti. (6) </div>
</div>
<div class="q" id="p_30Vbh_3111"> <div class="divNumber">1014.</div> <div class="p">
<span class="pN">3111</span>Kāmadhātuyā upapattikkhaṇe sabbesaṁ katame cattāro āhārā pātubhavanti? Kabaḷīkāro āhāro, phassāhāro, manosañcetanāhāro, viññāṇāhāro—  kāmadhātuyā upapattikkhaṇe sabbesaṁ ime cattāro āhārā pātubhavanti. (7) </div>
</div>
<div class="q" id="p_30Vbh_3112"> <div class="p">
<span class="pN">3112</span>Kāmadhātuyā upapattikkhaṇe sabbesaṁ katamo eko phasso pātubhavati? Manoviññāṇadhātusamphasso—  kāmadhātuyā upapattikkhaṇe sabbesaṁ ayaṁ eko phasso pātubhavati. (8) </div>
</div>
<div class="q" id="p_30Vbh_3113"> <div class="p">
<span class="pN">3113</span>Kāmadhātuyā upapattikkhaṇe sabbesaṁ katamā ekā vedanā…pe…  ekā saññā…pe…  ekā cetanā…pe…  ekaṁ cittaṁ pātubhavati? Manoviññāṇadhātu—  kāmadhātuyā upapattikkhaṇe sabbesaṁ idaṁ ekaṁ cittaṁ pātubhavati. (9--12) </div>
</div>
</html>
