<html>
<div class="i">1.10 Cūḷapuṇṇamasutta</div>
<div class="h">Devadahavagga</div>
<div class="h">Cūḷapuṇṇamasutta</div>
<div class="q" id="p_11M_214"> <div class="divNumber">91.</div> <div class="p">
<span class="pN">214</span>Evaṁ me sutaṁ—  ekaṁ samayaṁ bhagavā sāvatthiyaṁ viharati pubbārāme migāramātupāsāde. Tena kho pana samayena bhagavā tadahuposathe pannarase puṇṇāya puṇṇamāya rattiyā bhikkhusaṁghaparivuto abbhokāse nisinno hoti. Atha kho bhagavā tuṇhībhūtaṁ tuṇhībhūtaṁ bhikkhusaṁghaṁ anuviloketvā bhikkhū āmantesi—  “jāneyya nu kho, bhikkhave, asappuriso asappurisaṁ—  ‘asappuriso ayaṁ bhavan’”ti? “No hetaṁ, bhante”. </div>
</div>
<div class="q" id="p_11M_215"> <div class="p">
<span class="pN">215</span>“Sādhu, bhikkhave; aṭṭhānametaṁ, bhikkhave, anavakāso yaṁ asappuriso asappurisaṁ jāneyya—  ‘asappuriso ayaṁ bhavan’ti. Jāneyya pana, bhikkhave, asappuriso sappurisaṁ—  ‘sappuriso ayaṁ bhavan’”ti? “No hetaṁ, bhante”. </div>
</div>
<div class="q" id="p_11M_216"> <div class="p">
<span class="pN">216</span>“Sādhu, bhikkhave; etampi kho, bhikkhave, aṭṭhānaṁ anavakāso yaṁ asappuriso sappurisaṁ jāneyya—  ‘sappuriso ayaṁ bhavan’ti. Asappuriso, bhikkhave, assaddhammasamannāgato hoti, asappurisabhatti hoti, asappurisacintī hoti, asappurisamantī hoti, asappurisavāco hoti, asappurisakammanto hoti, asappurisadiṭṭhi hoti; asappurisadānaṁ deti. </div>
</div>
<div class="q" id="p_11M_217"> <div class="p">
<span class="pN">217</span>Kathañca, bhikkhave, asappuriso assaddhammasamannāgato hoti? Idha, bhikkhave, asappuriso assaddho hoti, ahiriko hoti, anottappī hoti, appassuto hoti, kusīto hoti, muṭṭhassati hoti, duppañño hoti. Evaṁ kho, bhikkhave, asappuriso assaddhammasamannāgato hoti. (1) </div>
</div>
<div class="q" id="p_11M_218"> <div class="p">
<span class="pN">218</span>Kathañca, bhikkhave, asappuriso asappurisabhatti hoti? Idha, bhikkhave, asappurisassa ye te samaṇabrāhmaṇā assaddhā ahirikā anottappino appassutā kusītā muṭṭhassatino duppaññā tyāssa mittā honti te sahāyā. Evaṁ kho, bhikkhave, asappuriso asappurisabhatti hoti. (2) </div>
</div>
<div class="q" id="p_11M_219"> <div class="p">
<span class="pN">219</span>Kathañca, bhikkhave, asappuriso asappurisacintī hoti? Idha, bhikkhave, asappuriso attabyābādhāyapi ceteti, parabyābādhāyapi ceteti, ubhayabyābādhāyapi ceteti. Evaṁ kho, bhikkhave, asappuriso asappurisacintī hoti. (3) </div>
</div>
<div class="q" id="p_11M_220"> <div class="p">
<span class="pN">220</span>Kathañca, bhikkhave, asappuriso asappurisamantī hoti? Idha, bhikkhave, asappuriso attabyābādhāyapi manteti, parabyābādhāyapi manteti, ubhayabyābādhāyapi manteti. Evaṁ kho, bhikkhave, asappuriso asappurisamantī hoti. (4) </div>
</div>
<div class="q" id="p_11M_221"> <div class="p">
<span class="pN">221</span>Kathañca, bhikkhave, asappuriso asappurisavāco hoti? Idha, bhikkhave, asappuriso musāvādī hoti, pisuṇavāco hoti, pharusavāco hoti, samphappalāpī hoti. Evaṁ kho, bhikkhave, asappuriso asappurisavāco hoti. (5) </div>
</div>
<div class="q" id="p_11M_222"> <div class="p">
<span class="pN">222</span>Kathañca, bhikkhave, asappuriso asappurisakammanto hoti? Idha, bhikkhave, asappuriso pāṇātipātī hoti, adinnādāyī hoti, kāmesumicchācārī hoti. Evaṁ kho, bhikkhave, asappuriso asappurisakammanto hoti. (6) </div>
</div>
<div class="q" id="p_11M_223"> <div class="p">
<span class="pN">223</span>Kathañca, bhikkhave, asappuriso asappurisadiṭṭhi hoti? Idha, bhikkhave, asappuriso evaṁdiṭṭhi hoti—  ‘natthi dinnaṁ, natthi yiṭṭhaṁ, natthi hutaṁ, natthi sukatadukkaṭānaṁ kammānaṁ phalaṁ vipāko, natthi ayaṁ loko, natthi paro loko, natthi mātā, natthi pitā, natthi sattā opapātikā, natthi loke samaṇabrāhmaṇā sammaggatā sammāpaṭipannā, ye imañca lokaṁ parañca lokaṁ sayaṁ abhiññā sacchikatvā pavedentī’ti. Evaṁ kho, bhikkhave, asappuriso asappurisadiṭṭhi hoti. (7) </div>
</div>
<div class="q" id="p_11M_224"> <div class="p">
<span class="pN">224</span>Kathañca, bhikkhave, asappuriso asappurisadānaṁ deti? Idha, bhikkhave, asappuriso asakkaccaṁ dānaṁ deti, asahatthā dānaṁ deti, acittīkatvā dānaṁ deti, apaviṭṭhaṁ dānaṁ deti anāgamanadiṭṭhiko dānaṁ deti. Evaṁ kho, bhikkhave, asappuriso asappurisadānaṁ deti. </div>
</div>
<div class="q" id="p_11M_225"> <div class="p">
<span class="pN">225</span>So, bhikkhave, asappuriso evaṁ assaddhammasamannāgato, evaṁ asappurisabhatti, evaṁ asappurisacintī, evaṁ asappurisamantī, evaṁ asappurisavāco, evaṁ asappurisakammanto, evaṁ asappurisadiṭṭhi; evaṁ asappurisadānaṁ datvā kāyassa bhedā paraṁ maraṇā yā asappurisānaṁ gati tattha upapajjati. Kā ca, bhikkhave, asappurisānaṁ gati? Nirayo vā tiracchānayoni vā. </div>
</div>
<div class="q" id="p_11M_226"> <div class="divNumber">92.</div> <div class="p">
<span class="pN">226</span>Jāneyya nu kho, bhikkhave, sappuriso sappurisaṁ—  ‘sappuriso ayaṁ bhavan’”ti? “Evaṁ, bhante”. </div>
</div>
<div class="q" id="p_11M_227"> <div class="p">
<span class="pN">227</span>“Sādhu, bhikkhave; ṭhānametaṁ, bhikkhave, vijjati yaṁ sappuriso sappurisaṁ jāneyya—  ‘sappuriso ayaṁ bhavan’ti. Jāneyya pana, bhikkhave, sappuriso asappurisaṁ—  ‘asappuriso ayaṁ bhavan’”ti? “Evaṁ, bhante”. </div>
</div>
<div class="q" id="p_11M_228"> <div class="p">
<span class="pN">228</span>“Sādhu, bhikkhave; etampi kho, bhikkhave, ṭhānaṁ vijjati yaṁ sappuriso asappurisaṁ jāneyya—  ‘asappuriso ayaṁ bhavan’ti. Sappuriso, bhikkhave, saddhammasamannāgato hoti, sappurisabhatti hoti, sappurisacintī hoti, sappurisamantī hoti, sappurisavāco hoti, sappurisakammanto hoti, sappurisadiṭṭhi hoti; sappurisadānaṁ deti. </div>
</div>
<div class="q" id="p_11M_229"> <div class="p">
<span class="pN">229</span>Kathañca, bhikkhave, sappuriso saddhammasamannāgato hoti? Idha, bhikkhave, sappuriso saddho hoti, hirimā hoti, ottappī hoti, bahussuto hoti, āraddhavīriyo hoti, upaṭṭhitassati hoti, paññavā hoti. Evaṁ kho, bhikkhave, sappuriso saddhammasamannāgato hoti. (1) </div>
</div>
<div class="q" id="p_11M_230"> <div class="p">
<span class="pN">230</span>Kathañca, bhikkhave, sappuriso sappurisabhatti hoti? Idha, bhikkhave, sappurisassa ye te samaṇabrāhmaṇā saddhā hirimanto ottappino bahussutā āraddhavīriyā upaṭṭhitassatino paññavanto tyāssa mittā honti, te sahāyā. Evaṁ kho, bhikkhave, sappuriso sappurisabhatti hoti. (2) </div>
</div>
<div class="q" id="p_11M_231"> <div class="p">
<span class="pN">231</span>Kathañca, bhikkhave, sappuriso sappurisacintī hoti? Idha, bhikkhave, sappuriso nevattabyābādhāya ceteti, na parabyābādhāya ceteti, na ubhayabyābādhāya ceteti. Evaṁ kho, bhikkhave, sappuriso sappurisacintī hoti. (3) </div>
</div>
<div class="q" id="p_11M_232"> <div class="p">
<span class="pN">232</span>Kathañca, bhikkhave, sappuriso sappurisamantī hoti? Idha, bhikkhave, sappuriso nevattabyābādhāya manteti, na parabyābādhāya manteti, na ubhayabyābādhāya manteti. Evaṁ kho, bhikkhave, sappuriso sappurisamantī hoti. (4) </div>
</div>
<div class="q" id="p_11M_233"> <div class="p">
<span class="pN">233</span>Kathañca, bhikkhave, sappuriso sappurisavāco hoti? Idha, bhikkhave, sappuriso musāvādā paṭivirato hoti, pisuṇāya vācāya paṭivirato hoti, pharusāya vācāya paṭivirato hoti, samphappalāpā paṭivirato hoti. Evaṁ kho, bhikkhave, sappuriso sappurisavāco hoti. (5) </div>
</div>
<div class="q" id="p_11M_234"> <div class="p">
<span class="pN">234</span>Kathañca, bhikkhave, sappuriso sappurisakammanto hoti? Idha, bhikkhave, sappuriso pāṇātipātā paṭivirato hoti, adinnādānā paṭivirato hoti, kāmesumicchācārā paṭivirato hoti. Evaṁ kho, bhikkhave, sappuriso sappurisakammanto hoti. (6) </div>
</div>
<div class="q" id="p_11M_235"> <div class="p">
<span class="pN">235</span>Kathañca, bhikkhave, sappuriso sappurisadiṭṭhi hoti? Idha, bhikkhave, sappuriso evaṁdiṭṭhi hoti—  ‘atthi dinnaṁ, atthi yiṭṭhaṁ, atthi hutaṁ, atthi sukatadukkaṭānaṁ kammānaṁ phalaṁ vipāko, atthi ayaṁ loko, atthi paro loko, atthi mātā, atthi pitā, atthi sattā opapātikā, atthi loke samaṇabrāhmaṇā sammaggatā sammāpaṭipannā ye imañca lokaṁ parañca lokaṁ sayaṁ abhiññā sacchikatvā pavedentī’ti. Evaṁ kho, bhikkhave, sappuriso sappurisadiṭṭhi hoti. (7) </div>
</div>
<div class="q" id="p_11M_236"> <div class="p">
<span class="pN">236</span>Kathañca, bhikkhave, sappuriso sappurisadānaṁ deti? Idha, bhikkhave, sappuriso sakkaccaṁ dānaṁ deti, sahatthā dānaṁ deti, cittīkatvā dānaṁ deti, anapaviṭṭhaṁ dānaṁ deti, āgamanadiṭṭhiko dānaṁ deti. Evaṁ kho, bhikkhave, sappuriso sappurisadānaṁ deti. (8) </div>
</div>
<div class="q" id="p_11M_237"> <div class="p">
<span class="pN">237</span>So, bhikkhave, sappuriso evaṁ saddhammasamannāgato, evaṁ sappurisabhatti, evaṁ sappurisacintī, evaṁ sappurisamantī, evaṁ sappurisavāco, evaṁ sappurisakammanto, evaṁ sappurisadiṭṭhi; evaṁ sappurisadānaṁ datvā kāyassa bhedā paraṁ maraṇā yā sappurisānaṁ gati tattha upapajjati. Kā ca, bhikkhave, sappurisānaṁ gati? Devamahattatā vā manussamahattatā vā”ti. </div>
</div>
<div class="q" id="p_11M_238"> <div class="p">
<span class="pN">238</span>Idamavoca bhagavā. Attamanā te bhikkhū bhagavato bhāsitaṁ abhinandunti. </div>
</div>
<div class="CENTER" id="p_11M_239">
<span class="pN">239</span>Cūḷapuṇṇamasuttaṁ niṭṭhitaṁ dasamaṁ.</div>
<div class="ENDH3" id="p_11M_240">
<span class="pN">240</span>Devadahavaggo niṭṭhito paṭhamo.</div>
<div class="SUMMARY" id="p_11M_241">
<span class="pN">241</span><span class="firstLetter">T</span>assuddānaṁ</div>
<div class="q" id="p_11M_242"> <div class="p"> <table class="singleColumn"> <tr> <td> <div class="pN">242</div> <div class="G">Devadahaṁ pañcattayaṁ,</div> </td> </tr> <tr> <td> <div class="G">Kinti sāma sunakkhattaṁ;</div> </td> </tr> <tr> <td> <div class="G">Sappāya gaṇa gopaka-</div> </td> </tr> <tr> <td> <div class="G">Mahāpuṇṇa cūḷapuṇṇañcāti.</div> </td> </tr> </table> </div>
</div>
</html>
