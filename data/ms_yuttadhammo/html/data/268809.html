<html>
<div class="i">10.1.5 Kappattheragāthā</div>
<div class="h">Dasakanipāta</div>
<div class="h">Paṭhamavagga</div>
<div class="h">Kappattheragāthā</div>
<div class="q" id="p_19Th1_874"> <div class="divNumber">567.</div> <div class="p"> <table class="singleColumn"> <tr> <td> <div class="pN">874</div> <div class="G">“Nānākulamalasampuṇṇo,</div> </td> </tr> <tr> <td> <div class="G">mahāukkārasambhavo;</div> </td> </tr> <tr> <td> <div class="G">Candanikaṁva paripakkaṁ,</div> </td> </tr> <tr> <td> <div class="G">mahāgaṇḍo mahāvaṇo.</div> </td> </tr> </table> </div>
</div>
<div class="q" id="p_19Th1_875"> <div class="divNumber">568.</div> <div class="p"> <table class="singleColumn"> <tr> <td> <div class="pN">875</div> <div class="G">Pubbaruhirasampuṇṇo,</div> </td> </tr> <tr> <td> <div class="G">gūthakūpena gāḷhito;</div> </td> </tr> <tr> <td> <div class="G">Āpopaggharaṇo kāyo,</div> </td> </tr> <tr> <td> <div class="G">sadā sandati pūtikaṁ.</div> </td> </tr> </table> </div>
</div>
<div class="q" id="p_19Th1_876"> <div class="divNumber">569.</div> <div class="p"> <table class="singleColumn"> <tr> <td> <div class="pN">876</div> <div class="G">Saṭṭhikaṇḍarasambandho,</div> </td> </tr> <tr> <td> <div class="G">maṁsalepanalepito;</div> </td> </tr> <tr> <td> <div class="G">Cammakañcukasannaddho,</div> </td> </tr> <tr> <td> <div class="G">pūtikāyo niratthako.</div> </td> </tr> </table> </div>
</div>
<div class="q" id="p_19Th1_877"> <div class="divNumber">570.</div> <div class="p"> <table class="singleColumn"> <tr> <td> <div class="pN">877</div> <div class="G">Aṭṭhisaṅghātaghaṭito,</div> </td> </tr> <tr> <td> <div class="G">nhārusuttanibandhano;</div> </td> </tr> <tr> <td> <div class="G">Nekesaṁ saṅgatībhāvā,</div> </td> </tr> <tr> <td> <div class="G">kappeti iriyāpathaṁ.</div> </td> </tr> </table> </div>
</div>
<div class="q" id="p_19Th1_878"> <div class="divNumber">571.</div> <div class="p"> <table class="singleColumn"> <tr> <td> <div class="pN">878</div> <div class="G">Dhuvappayāto maraṇāya,</div> </td> </tr> <tr> <td> <div class="G">maccurājassa santike;</div> </td> </tr> <tr> <td> <div class="G">Idheva chaḍḍayitvāna,</div> </td> </tr> <tr> <td> <div class="G">yenakāmaṅgamo naro.</div> </td> </tr> </table> </div>
</div>
<div class="q" id="p_19Th1_879"> <div class="divNumber">572.</div> <div class="p"> <table class="singleColumn"> <tr> <td> <div class="pN">879</div> <div class="G">Avijjāya nivuto kāyo,</div> </td> </tr> <tr> <td> <div class="G">catuganthena ganthito;</div> </td> </tr> <tr> <td> <div class="G">Oghasaṁsīdano kāyo,</div> </td> </tr> <tr> <td> <div class="G">anusayajālamotthato.</div> </td> </tr> </table> </div>
</div>
<div class="q" id="p_19Th1_880"> <div class="divNumber">573.</div> <div class="p"> <table class="singleColumn"> <tr> <td> <div class="pN">880</div> <div class="G">Pañcanīvaraṇe yutto,</div> </td> </tr> <tr> <td> <div class="G">vitakkena samappito;</div> </td> </tr> <tr> <td> <div class="G">Taṇhāmūlenānugato,</div> </td> </tr> <tr> <td> <div class="G">mohacchādanachādito.</div> </td> </tr> </table> </div>
</div>
<div class="q" id="p_19Th1_881"> <div class="divNumber">574.</div> <div class="p"> <table class="singleColumn"> <tr> <td> <div class="pN">881</div> <div class="G">Evāyaṁ vattate kāyo,</div> </td> </tr> <tr> <td> <div class="G">kammayantena yantito;</div> </td> </tr> <tr> <td> <div class="G">Sampatti ca vipatyantā,</div> </td> </tr> <tr> <td> <div class="G">nānābhāvo vipajjati.</div> </td> </tr> </table> </div>
</div>
<div class="q" id="p_19Th1_882"> <div class="divNumber">575.</div> <div class="p"> <table class="singleColumn"> <tr> <td> <div class="pN">882</div> <div class="G">Yemaṁ kāyaṁ mamāyanti,</div> </td> </tr> <tr> <td> <div class="G">andhabālā puthujjanā;</div> </td> </tr> <tr> <td> <div class="G">Vaḍḍhenti kaṭasiṁ ghoraṁ,</div> </td> </tr> <tr> <td> <div class="G">ādiyanti punabbhavaṁ.</div> </td> </tr> </table> </div>
</div>
<div class="q" id="p_19Th1_883"> <div class="divNumber">576.</div> <div class="p"> <table class="singleColumn"> <tr> <td> <div class="pN">883</div> <div class="G">Yemaṁ kāyaṁ vivajjenti,</div> </td> </tr> <tr> <td> <div class="G">Gūthalittaṁva pannagaṁ;</div> </td> </tr> <tr> <td> <div class="G">Bhavamūlaṁ vamitvāna,</div> </td> </tr> <tr> <td> <div class="G">Parinibbissantināsavā”ti.</div> </td> </tr> </table> </div>
</div>
<div class="CENTER" id="p_19Th1_884">
<span class="pN">884</span>…  Kappo thero… .</div>
</html>
