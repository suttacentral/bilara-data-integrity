<html>
<div class="i">12.1.1 Cūḷakuṇālajātaka</div>
<div class="h">Dvādasakanipāta</div>
<div class="h">Cūḷakuṇālavagga</div>
<div class="h">Cūḷakuṇālajātaka</div>
<div class="q" id="p_22J_2239"> <div class="divNumber">1.</div> <div class="p"> <table class="singleColumn"> <tr> <td> <div class="pN">2239</div> <div class="G">“Luddhānaṁ lahucittānaṁ,</div> </td> </tr> <tr> <td> <div class="G">akataññūna dubbhinaṁ;</div> </td> </tr> <tr> <td> <div class="G">Nādevasatto puriso,</div> </td> </tr> <tr> <td> <div class="G">thīnaṁ saddhātumarahati.</div> </td> </tr> </table> </div>
</div>
<div class="q" id="p_22J_2240"> <div class="divNumber">2.</div> <div class="p"> <table class="singleColumn"> <tr> <td> <div class="pN">2240</div> <div class="G">Na tā pajānanti kataṁ na kiccaṁ,</div> </td> </tr> <tr> <td> <div class="G">Na mātaraṁ pitaraṁ bhātaraṁ vā;</div> </td> </tr> <tr> <td> <div class="G">Anariyā samatikkantadhammā,</div> </td> </tr> <tr> <td> <div class="G">Sasseva cittassa vasaṁ vajanti.</div> </td> </tr> </table> </div>
</div>
<div class="q" id="p_22J_2241"> <div class="divNumber">3.</div> <div class="p"> <table class="singleColumn"> <tr> <td> <div class="pN">2241</div> <div class="G">Cirānuvutthampi piyaṁ manāpaṁ,</div> </td> </tr> <tr> <td> <div class="G">Anukampakaṁ pāṇasamampi bhattuṁ;</div> </td> </tr> <tr> <td> <div class="G">Āvāsu kiccesu ca naṁ jahanti,</div> </td> </tr> <tr> <td> <div class="G">Tasmāhamitthīnaṁ na vissasāmi.</div> </td> </tr> </table> </div>
</div>
<div class="q" id="p_22J_2242"> <div class="divNumber">4.</div> <div class="p"> <table class="singleColumn"> <tr> <td> <div class="pN">2242</div> <div class="G">Thīnañhi cittaṁ yathā vānarassa,</div> </td> </tr> <tr> <td> <div class="G">Kannappakannaṁ yathā rukkhachāyā;</div> </td> </tr> <tr> <td> <div class="G">Calācalaṁ hadayamitthiyānaṁ,</div> </td> </tr> <tr> <td> <div class="G">Cakkassa nemi viya parivattati.</div> </td> </tr> </table> </div>
</div>
<div class="q" id="p_22J_2243"> <div class="divNumber">5.</div> <div class="p"> <table class="singleColumn"> <tr> <td> <div class="pN">2243</div> <div class="G">Yadā tā passanti samekkhamānā,</div> </td> </tr> <tr> <td> <div class="G">Ādeyyarūpaṁ purisassa vittaṁ;</div> </td> </tr> <tr> <td> <div class="G">Saṇhāhi vācāhi nayanti menaṁ,</div> </td> </tr> <tr> <td> <div class="G">Kambojakā jalajeneva assaṁ.</div> </td> </tr> </table> </div>
</div>
<div class="q" id="p_22J_2244"> <div class="divNumber">6.</div> <div class="p"> <table class="singleColumn"> <tr> <td> <div class="pN">2244</div> <div class="G">Yadā na passanti samekkhamānā,</div> </td> </tr> <tr> <td> <div class="G">Ādeyyarūpaṁ purisassa vittaṁ;</div> </td> </tr> <tr> <td> <div class="G">Samantato naṁ parivajjayanti,</div> </td> </tr> <tr> <td> <div class="G">Tiṇṇo nadīpāragatova kullaṁ.</div> </td> </tr> </table> </div>
</div>
<div class="q" id="p_22J_2245"> <div class="divNumber">7.</div> <div class="p"> <table class="singleColumn"> <tr> <td> <div class="pN">2245</div> <div class="G">Silesūpamā sikhiriva sabbabhakkhā,</div> </td> </tr> <tr> <td> <div class="G">Tikkhamāyā nadīriva sīghasotā;</div> </td> </tr> <tr> <td> <div class="G">Sevanti hetā piyamappiyañca,</div> </td> </tr> <tr> <td> <div class="G">Nāvā yathā orakūlaṁ parañca.</div> </td> </tr> </table> </div>
</div>
<div class="q" id="p_22J_2246"> <div class="divNumber">8.</div> <div class="p"> <table class="singleColumn"> <tr> <td> <div class="pN">2246</div> <div class="G">Na tā ekassa na dvinnaṁ,</div> </td> </tr> <tr> <td> <div class="G">āpaṇova pasārito;</div> </td> </tr> <tr> <td> <div class="G">Yo tā mayhanti maññeyya,</div> </td> </tr> <tr> <td> <div class="G">vātaṁ jālena bādhaye.</div> </td> </tr> </table> </div>
</div>
<div class="q" id="p_22J_2247"> <div class="divNumber">9.</div> <div class="p"> <table class="singleColumn"> <tr> <td> <div class="pN">2247</div> <div class="G">Yathā nadī ca pantho ca,</div> </td> </tr> <tr> <td> <div class="G">pānāgāraṁ sabhā papā;</div> </td> </tr> <tr> <td> <div class="G">Evaṁ lokitthiyo nāma,</div> </td> </tr> <tr> <td> <div class="G">velā tāsaṁ na vijjati.</div> </td> </tr> </table> </div>
</div>
<div class="q" id="p_22J_2248"> <div class="divNumber">10.</div> <div class="p"> <table class="singleColumn"> <tr> <td> <div class="pN">2248</div> <div class="G">Ghatāsanasamā etā,</div> </td> </tr> <tr> <td> <div class="G">kaṇhasappasirūpamā;</div> </td> </tr> <tr> <td> <div class="G">Gāvo bahitiṇasseva,</div> </td> </tr> <tr> <td> <div class="G">omasanti varaṁ varaṁ.</div> </td> </tr> </table> </div>
</div>
<div class="q" id="p_22J_2249"> <div class="divNumber">11.</div> <div class="p"> <table class="singleColumn"> <tr> <td> <div class="pN">2249</div> <div class="G">Ghatāsanaṁ kuñjaraṁ kaṇhasappaṁ,</div> </td> </tr> <tr> <td> <div class="G">Muddhābhisittaṁ pamadā ca sabbā;</div> </td> </tr> <tr> <td> <div class="G">Ete naro niccayato bhajetha,</div> </td> </tr> <tr> <td> <div class="G">Tesaṁ have dubbidu sabbabhāvo.</div> </td> </tr> </table> </div>
</div>
<div class="q" id="p_22J_2250"> <div class="divNumber">12.</div> <div class="p"> <table class="singleColumn"> <tr> <td> <div class="pN">2250</div> <div class="G">Naccantavaṇṇā na bahūnaṁ kantā,</div> </td> </tr> <tr> <td> <div class="G">Na dakkhiṇā pamadā sevitabbā;</div> </td> </tr> <tr> <td> <div class="G">Na parassa bhariyā na dhanassa hetu,</div> </td> </tr> <tr> <td> <div class="G">Etitthiyo pañca na sevitabbā”ti.</div> </td> </tr> </table> </div>
</div>
<div class="CENTER" id="p_22J_2251">
<span class="pN">2251</span>Cūḷakuṇālajātakaṁ paṭhamaṁ.</div>
</html>
