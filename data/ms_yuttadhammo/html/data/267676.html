<html>
<div class="i">55.2 Kaṅkhārevatattheraapadāna</div>
<div class="h">Bhaddiyavagga</div>
<div class="h">Kaṅkhārevatattheraapadāna</div>
<div class="q" id="p_20Ap1_7369"> <div class="divNumber">34.</div> <div class="p"> <table class="singleColumn"> <tr> <td> <div class="pN">7369</div> <div class="G">“Padumuttaro nāma jino,</div> </td> </tr> <tr> <td> <div class="G">sabbadhammesu cakkhumā;</div> </td> </tr> <tr> <td> <div class="G">Ito satasahassamhi,</div> </td> </tr> <tr> <td> <div class="G">kappe uppajji nāyako.</div> </td> </tr> </table> </div>
</div>
<div class="q" id="p_20Ap1_7370"> <div class="divNumber">35.</div> <div class="p"> <table class="singleColumn"> <tr> <td> <div class="pN">7370</div> <div class="G">Sīhahanu brahmagiro,</div> </td> </tr> <tr> <td> <div class="G">haṁsadundubhinissano;</div> </td> </tr> <tr> <td> <div class="G">Nāgavikkantagamano,</div> </td> </tr> <tr> <td> <div class="G">candasūrādikappabho.</div> </td> </tr> </table> </div>
</div>
<div class="q" id="p_20Ap1_7371"> <div class="divNumber">36.</div> <div class="p"> <table class="singleColumn"> <tr> <td> <div class="pN">7371</div> <div class="G">Mahāmatī mahāvīro,</div> </td> </tr> <tr> <td> <div class="G">mahājhāyī mahābalo;</div> </td> </tr> <tr> <td> <div class="G">Mahākāruṇiko nātho,</div> </td> </tr> <tr> <td> <div class="G">mahātamapanūdano.</div> </td> </tr> </table> </div>
</div>
<div class="q" id="p_20Ap1_7372"> <div class="divNumber">37.</div> <div class="p"> <table class="singleColumn"> <tr> <td> <div class="pN">7372</div> <div class="G">Sa kadāci tilokaggo,</div> </td> </tr> <tr> <td> <div class="G">veneyyaṁ vinayaṁ bahuṁ;</div> </td> </tr> <tr> <td> <div class="G">Dhammaṁ desesi sambuddho,</div> </td> </tr> <tr> <td> <div class="G">sattāsayavidū muni.</div> </td> </tr> </table> </div>
</div>
<div class="q" id="p_20Ap1_7373"> <div class="divNumber">38.</div> <div class="p"> <table class="singleColumn"> <tr> <td> <div class="pN">7373</div> <div class="G">Jhāyiṁ jhānarataṁ vīraṁ,</div> </td> </tr> <tr> <td> <div class="G">upasantaṁ anāvilaṁ;</div> </td> </tr> <tr> <td> <div class="G">Vaṇṇayanto parisatiṁ,</div> </td> </tr> <tr> <td> <div class="G">tosesi janataṁ jino.</div> </td> </tr> </table> </div>
</div>
<div class="q" id="p_20Ap1_7374"> <div class="divNumber">39.</div> <div class="p"> <table class="singleColumn"> <tr> <td> <div class="pN">7374</div> <div class="G">Tadāhaṁ haṁsavatiyaṁ,</div> </td> </tr> <tr> <td> <div class="G">brāhmaṇo vedapāragū;</div> </td> </tr> <tr> <td> <div class="G">Dhammaṁ sutvāna mudito,</div> </td> </tr> <tr> <td> <div class="G">taṁ ṭhānamabhipatthayiṁ.</div> </td> </tr> </table> </div>
</div>
<div class="q" id="p_20Ap1_7375"> <div class="divNumber">40.</div> <div class="p"> <table class="singleColumn"> <tr> <td> <div class="pN">7375</div> <div class="G">Tadā jino viyākāsi,</div> </td> </tr> <tr> <td> <div class="G">saṁghamajjhe vināyako;</div> </td> </tr> <tr> <td> <div class="G">‘Mudito hohi tvaṁ brahme,</div> </td> </tr> <tr> <td> <div class="G">lacchase taṁ manorathaṁ.</div> </td> </tr> </table> </div>
</div>
<div class="q" id="p_20Ap1_7376"> <div class="divNumber">41.</div> <div class="p"> <table class="singleColumn"> <tr> <td> <div class="pN">7376</div> <div class="G">Satasahassito kappe,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_7377"> <div class="divNumber">42.</div> <div class="p"> <table class="singleColumn"> <tr> <td> <div class="pN">7377</div> <div class="G">Tassa dhammesu dāyādo,</div> </td> </tr> <tr> <td> <div class="G">oraso dhammanimmito;</div> </td> </tr> <tr> <td> <div class="G">Revato nāma nāmena,</div> </td> </tr> <tr> <td> <div class="G">hessati satthu sāvako’.</div> </td> </tr> </table> </div>
</div>
<div class="q" id="p_20Ap1_7378"> <div class="divNumber">43.</div> <div class="p"> <table class="singleColumn"> <tr> <td> <div class="pN">7378</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṁ dehaṁ,</div> </td> </tr> <tr> <td> <div class="G">tāvatiṁsamagacchahaṁ.</div> </td> </tr> </table> </div>
</div>
<div class="q" id="p_20Ap1_7379"> <div class="divNumber">44.</div> <div class="p"> <table class="singleColumn"> <tr> <td> <div class="pN">7379</div> <div class="G">Pacchime ca bhave dāni,</div> </td> </tr> <tr> <td> <div class="G">jātohaṁ koliye pure;</div> </td> </tr> <tr> <td> <div class="G">Khattiye kulasampanne,</div> </td> </tr> <tr> <td> <div class="G">iddhe phīte mahaddhane.</div> </td> </tr> </table> </div>
</div>
<div class="q" id="p_20Ap1_7380"> <div class="divNumber">45.</div> <div class="p"> <table class="singleColumn"> <tr> <td> <div class="pN">7380</div> <div class="G">Yadā kapilavatthusmiṁ,</div> </td> </tr> <tr> <td> <div class="G">buddho dhammamadesayi;</div> </td> </tr> <tr> <td> <div class="G">Tadā pasanno sugate,</div> </td> </tr> <tr> <td> <div class="G">pabbajiṁ anagāriyaṁ.</div> </td> </tr> </table> </div>
</div>
<div class="q" id="p_20Ap1_7381"> <div class="divNumber">46.</div> <div class="p"> <table class="singleColumn"> <tr> <td> <div class="pN">7381</div> <div class="G">Kaṅkhā me bahulā āsi,</div> </td> </tr> <tr> <td> <div class="G">kappākappe tahiṁ tahiṁ;</div> </td> </tr> <tr> <td> <div class="G">Sabbaṁ taṁ vinayī buddho,</div> </td> </tr> <tr> <td> <div class="G">desetvā dhammamuttamaṁ.</div> </td> </tr> </table> </div>
</div>
<div class="q" id="p_20Ap1_7382"> <div class="divNumber">47.</div> <div class="p"> <table class="singleColumn"> <tr> <td> <div class="pN">7382</div> <div class="G">Tatohaṁ tiṇṇasaṁsāro,</div> </td> </tr> <tr> <td> <div class="G">sadā jhānasukhe rato;</div> </td> </tr> <tr> <td> <div class="G">Viharāmi tadā buddho,</div> </td> </tr> <tr> <td> <div class="G">maṁ disvā etadabravi.</div> </td> </tr> </table> </div>
</div>
<div class="q" id="p_20Ap1_7383"> <div class="divNumber">48.</div> <div class="p"> <table class="singleColumn"> <tr> <td> <div class="pN">7383</div> <div class="G">‘Yā kāci kaṅkhā idha vā huraṁ vā,</div> </td> </tr> <tr> <td> <div class="G">Sakavediyā vā paravediyā vā;</div> </td> </tr> <tr> <td> <div class="G">Ye jhāyino tā pajahanti sabbā,</div> </td> </tr> <tr> <td> <div class="G">Ātāpino brahmacariyaṁ carantā’.</div> </td> </tr> </table> </div>
</div>
<div class="q" id="p_20Ap1_7384"> <div class="divNumber">49.</div> <div class="p"> <table class="singleColumn"> <tr> <td> <div class="pN">7384</div> <div class="G">Satasahasse kataṁ kammaṁ,</div> </td> </tr> <tr> <td> <div class="G">phalaṁ dassesi me idha;</div> </td> </tr> <tr> <td> <div class="G">Sumutto saravegova,</div> </td> </tr> <tr> <td> <div class="G">kilese jhāpayiṁ mama.</div> </td> </tr> </table> </div>
</div>
<div class="q" id="p_20Ap1_7385"> <div class="divNumber">50.</div> <div class="p"> <table class="singleColumn"> <tr> <td> <div class="pN">7385</div> <div class="G">Tato jhānarataṁ disvā,</div> </td> </tr> <tr> <td> <div class="G">buddho lokantagū muni;</div> </td> </tr> <tr> <td> <div class="G">Jhāyīnaṁ bhikkhūnaṁ aggo,</div> </td> </tr> <tr> <td> <div class="G">paññāpeti mahāmati.</div> </td> </tr> </table> </div>
</div>
<div class="q" id="p_20Ap1_7386"> <div class="divNumber">51.</div> <div class="p"> <table class="singleColumn"> <tr> <td> <div class="pN">7386</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_7387"> <div class="divNumber">52.</div> <div class="p"> <table class="singleColumn"> <tr> <td> <div class="pN">7387</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_7388"> <div class="divNumber">53.</div> <div class="p"> <table class="singleColumn"> <tr> <td> <div class="pN">7388</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_7389"> <div class="p">
<span class="pN">7389</span>Itthaṁ sudaṁ āyasmā kaṅkhārevato thero imā gāthāyo abhāsitthāti. </div>
</div>
<div class="CENTER" id="p_20Ap1_7390">
<span class="pN">7390</span>Kaṅkhārevatattherassāpadānaṁ dutiyaṁ.</div>
</html>
