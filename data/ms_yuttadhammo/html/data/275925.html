<html>
<div class="i">3.3.5 Paṭhamaanāyussāsutta</div>
<div class="h">Tatiyapaṇṇāsaka</div>
<div class="h">Gilānavagga</div>
<div class="h">Paṭhamaanāyussāsutta</div>
<div class="q" id="p_16A5_713"> <div class="divNumber">125.</div> <div class="p">
<span class="pN">713</span>“Pañcime, bhikkhave, dhammā anāyussā. Katame pañca? Asappāyakārī hoti, sappāye mattaṁ na jānāti, apariṇatabhojī ca hoti, akālacārī ca hoti, abrahmacārī ca. Ime kho, bhikkhave, pañca dhammā anāyussā. </div>
</div>
<div class="q" id="p_16A5_714"> <div class="p">
<span class="pN">714</span>Pañcime, bhikkhave, dhammā āyussā. Katame pañca? Sappāyakārī hoti, sappāye mattaṁ jānāti, pariṇatabhojī ca hoti, kālacārī ca hoti, brahmacārī ca. Ime kho, bhikkhave, pañca dhammā āyussā”ti. </div>
</div>
<div class="CENTER" id="p_16A5_715">
<span class="pN">715</span>Pañcamaṁ.</div>
</html>
