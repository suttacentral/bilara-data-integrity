<html>
<div class="i">3.6.10 Cirakatasaraṇapañha</div>
<div class="h">Milindapañha</div>
<div class="h">Sativagga</div>
<div class="h">Cirakatasaraṇapañha</div>
<div class="q" id="p_28Mi_427"> <div class="divNumber">92.</div> <div class="p">
<span class="pN">427</span>Rājā āha—  “bhante nāgasena, kena atītaṁ cirakataṁ saratī”ti? “Satiyā, mahārājā”ti. “Nanu, bhante nāgasena, cittena sarati no satiyā”ti? “Abhijānāsi nu tvaṁ, mahārāja, kiñcideva karaṇīyaṁ katvā pamuṭṭhan”ti? “Āma, bhante”ti. “Kiṁ nu kho tvaṁ, mahārāja, tasmiṁ samaye acittako ahosī”ti? “Na hi, bhante, sati tasmiṁ samaye nāhosī”ti. “Atha kasmā tvaṁ, mahārāja, evamāha—  ‘cittena sarati, no satiyā’”ti? </div>
</div>
<div class="q" id="p_28Mi_428"> <div class="p">
<span class="pN">428</span>“Kallosi, bhante nāgasenā”ti. </div>
</div>
<div class="CENTER" id="p_28Mi_429">
<span class="pN">429</span>Cirakatasaraṇapañho dasamo.</div>
</html>
