<html>
<div class="i">5.2.7 Paṭhamaapāsādikasutta</div>
<div class="h">Pañcamapaṇṇāsaka</div>
<div class="h">Akkosakavagga</div>
<div class="h">Paṭhamaapāsādikasutta</div>
<div class="q" id="p_16A5_1245"> <div class="divNumber">217.</div> <div class="p">
<span class="pN">1245</span>“Pañcime, bhikkhave, ādīnavā apāsādike. Katame pañca? Attāpi attānaṁ upavadati, anuvicca viññū garahanti, pāpako kittisaddo abbhuggacchati, sammūḷho kālaṁ karoti, kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati. Ime kho, bhikkhave, pañca ādīnavā apāsādike. </div>
</div>
<div class="q" id="p_16A5_1246"> <div class="p">
<span class="pN">1246</span>Pañcime, bhikkhave, ānisaṁsā pāsādike. Katame pañca? Attāpi attānaṁ na upavadati, anuvicca viññū pasaṁsanti, kalyāṇo kittisaddo abbhuggacchati, asammūḷho kālaṁ karoti, kāyassa bhedā paraṁ maraṇā sugatiṁ saggaṁ lokaṁ upapajjati. Ime kho, bhikkhave, pañca ānisaṁsā pāsādike”ti. </div>
</div>
<div class="CENTER" id="p_16A5_1247">
<span class="pN">1247</span>Sattamaṁ.</div>
</html>
