<html>
<div class="i">17.7 Musāvādavagga</div>
<div class="h">Upālipañcaka</div>
<div class="h">Musāvādavagga</div>
<div class="q" id="p_5V_2069"> <div class="divNumber">444.</div> <div class="p">
<span class="pN">2069</span>“Kati nu kho, bhante, musāvādā”ti? “Pañcime, upāli, musāvādā. Katame pañca? Atthi musāvādo pārājikagāmī, atthi musāvādo saṁghādisesagāmī, atthi musāvādo thullaccayagāmī, atthi musāvādo pācittiyagāmī, atthi musāvādo dukkaṭagāmī— ime kho, upāli, pañca musāvādā”ti. </div>
</div>
<div class="q" id="p_5V_2070"> <div class="divNumber">445.</div> <div class="p">
<span class="pN">2070</span>“Katihi nu kho, bhante, aṅgehi samannāgatassa bhikkhuno saṁghamajjhe uposathaṁ vā pavāraṇaṁ vā ṭhapentassa— ‘alaṁ, bhikkhu, mā bhaṇḍanaṁ, mā kalahaṁ, mā viggahaṁ, mā vivādan’ti omadditvā saṁghena uposatho vā pavāraṇā vā kātabbā”ti? </div>
</div>
<div class="q" id="p_5V_2071"> <div class="p">
<span class="pN">2071</span>“Pañcahupāli, aṅgehi samannāgatassa bhikkhuno saṁghamajjhe uposathaṁ vā pavāraṇaṁ vā ṭhapentassa— ‘alaṁ, bhikkhu, mā bhaṇḍanaṁ, mā kalahaṁ, mā viggahaṁ, mā vivādan’ti omadditvā saṁghena uposatho vā pavāraṇā vā kātabbā. Katamehi pañcahi? Alajjī ca hoti, bālo ca, apakatatto ca, cāvanādhippāyo vattā hoti, no vuṭṭhānādhippāyo— imehi kho, upāli, pañcahaṅgehi samannāgatassa bhikkhuno saṁghamajjhe uposathaṁ vā pavāraṇaṁ vā ṭhapentassa— ‘alaṁ, bhikkhu, mā bhaṇḍanaṁ, mā kalahaṁ, mā viggahaṁ, mā vivādan’ti omadditvā saṁghena uposatho vā pavāraṇā vā kātabbā. </div>
</div>
<div class="q" id="p_5V_2072"> <div class="p">
<span class="pN">2072</span>Aparehipi, upāli, pañcahaṅgehi samannāgatassa bhikkhuno saṁghamajjhe uposathaṁ vā pavāraṇaṁ vā ṭhapentassa— ‘alaṁ, bhikkhu, mā bhaṇḍanaṁ, mā kalahaṁ, mā viggahaṁ, mā vivādan’ti omadditvā saṁghena uposatho vā pavāraṇā vā kātabbā. Katamehi pañcahi? Aparisuddhakāyasamācāro hoti, aparisuddhavacīsamācāro hoti, aparisuddhājīvo hoti, bālo hoti abyatto, bhaṇḍanakārako hoti kalahakārako— imehi kho, upāli, pañcahaṅgehi samannāgatassa bhikkhuno saṁghamajjhe uposathaṁ vā pavāraṇaṁ vā ṭhapentassa— ‘alaṁ, bhikkhu, mā bhaṇḍanaṁ, mā kalahaṁ, mā viggahaṁ, mā vivādan’ti omadditvā saṁghena uposatho vā pavāraṇā vā kātabbā”ti. </div>
</div>
<div class="q" id="p_5V_2073"> <div class="divNumber">446.</div> <div class="p">
<span class="pN">2073</span>“Katihi nu kho, bhante, aṅgehi samannāgatassa bhikkhuno anuyogo na dātabbo”ti? </div>
</div>
<div class="q" id="p_5V_2074"> <div class="p">
<span class="pN">2074</span>“Pañcahupāli, aṅgehi samannāgatassa bhikkhuno anuyogo na dātabbo. Katamehi pañcahi? Āpattānāpattiṁ na jānāti, lahukagarukaṁ āpattiṁ na jānāti, sāvasesānavasesaṁ āpattiṁ na jānāti, duṭṭhullāduṭṭhullaṁ āpattiṁ na jānāti, sappaṭikammāpaṭikammaṁ āpattiṁ na jānāti— imehi kho, upāli, pañcahaṅgehi samannāgatassa bhikkhuno anuyogo na dātabbo. </div>
</div>
<div class="q" id="p_5V_2075"> <div class="p">
<span class="pN">2075</span>Pañcahupāli, aṅgehi samannāgatassa bhikkhuno anuyogo dātabbo. Katamehi pañcahi? Āpattānāpattiṁ jānāti, lahukagarukaṁ āpattiṁ jānāti, sāvasesānavasesaṁ āpattiṁ jānāti, duṭṭhullāduṭṭhullaṁ āpattiṁ jānāti, sappaṭikammāpaṭikammaṁ āpattiṁ jānāti— imehi kho, upāli, pañcahaṅgehi samannāgatassa bhikkhuno anuyogo dātabbo”ti. </div>
</div>
<div class="q" id="p_5V_2076"> <div class="divNumber">447.</div> <div class="p">
<span class="pN">2076</span>“Katihi nu kho, bhante, ākārehi bhikkhu āpattiṁ āpajjatī”ti? “Pañcahupāli, ākārehi bhikkhu āpattiṁ āpajjati. Katamehi pañcahi? Alajjitā, aññāṇatā, kukkuccapakatatā, akappiye kappiyasaññitā, kappiye akappiyasaññitā— imehi kho, upāli, pañcahākārehi bhikkhu āpattiṁ āpajjati. </div>
</div>
<div class="q" id="p_5V_2077"> <div class="p">
<span class="pN">2077</span>Aparehipi, upāli, pañcahākārehi bhikkhu āpattiṁ āpajjati. Katamehi pañcahi? Adassanena, assavanena, pasuttakatā, tathāsaññī, satisammosā— imehi kho, upāli, pañcahākārehi bhikkhu āpattiṁ āpajjatī”ti. </div>
</div>
<div class="q" id="p_5V_2078"> <div class="divNumber">448.</div> <div class="p">
<span class="pN">2078</span>“Kati nu kho, bhante, verā”ti? “Pañcime, upāli, verā. Katame pañca? Pāṇātipāto, adinnādānaṁ, kāmesumicchācāro, musāvādo, surāmerayamajjappamādaṭṭhānaṁ— ime kho, upāli, pañca verā”ti. </div>
</div>
<div class="q" id="p_5V_2079"> <div class="p">
<span class="pN">2079</span>“Kati nu kho, bhante, veramaṇiyo”ti? “Pañcimā, upāli, veramaṇiyo. Katamā pañca? Pāṇātipātā veramaṇī, adinnādānā veramaṇī, kāmesumicchācārā veramaṇī, musāvādā veramaṇī, surāmerayamajjappamādaṭṭhānā veramaṇī— imā kho, upāli, pañca veramaṇiyo”ti. </div>
</div>
<div class="q" id="p_5V_2080"> <div class="divNumber">449.</div> <div class="p">
<span class="pN">2080</span>“Kati nu kho, bhante, byasanānī”ti? “Pañcimāni, upāli, byasanāni. Katamāni pañca? Ñātibyasanaṁ, bhogabyasanaṁ, rogabyasanaṁ, sīlabyasanaṁ, diṭṭhibyasanaṁ— imāni kho, upāli, pañca byasanānī”ti. </div>
</div>
<div class="q" id="p_5V_2081"> <div class="p">
<span class="pN">2081</span>“Kati nu kho, bhante, sampadā”ti? “Pañcimā, upāli, sampadā. Katamā pañca? Ñātisampadā, bhogasampadā, ārogyasampadā, sīlasampadā, diṭṭhisampadā— imā kho, upāli, pañca sampadā”ti. </div>
</div>
<div class="CENTER" id="p_5V_2082">
<span class="pN">2082</span>Musāvādavaggo niṭṭhito sattamo.</div>
<div class="SUMMARY" id="p_5V_2083">
<span class="pN">2083</span><span class="firstLetter">T</span>assuddānaṁ</div>
<div class="q" id="p_5V_2084"> <div class="p"> <table class="singleColumn"> <tr> <td> <div class="pN">2084</div> <div class="G">Musāvādo ca omaddi,</div> </td> </tr> <tr> <td> <div class="G">aparehi anuyogo;</div> </td> </tr> <tr> <td> <div class="G">Āpattiñca aparehi,</div> </td> </tr> <tr> <td> <div class="G">verā veramaṇīpi ca;</div> </td> </tr> <tr> <td> <div class="G">Byasanaṁ sampadā ceva,</div> </td> </tr> <tr> <td> <div class="G">sattamo vaggasaṅgahoti.</div> </td> </tr> </table> </div>
</div>
</html>
