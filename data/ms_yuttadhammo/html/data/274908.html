<html>
<div class="i">11.1.2 Brahmacariyogadhasutta</div>
<div class="h">Sotāpattisaṁyutta</div>
<div class="h">Veḷudvāravagga</div>
<div class="h">Brahmacariyogadhasutta</div>
<div class="q" id="p_14S5_1794"> <div class="divNumber">998.</div> <div class="p">
<span class="pN">1794</span>“Catūhi, bhikkhave, dhammehi samannāgato ariyasāvako sotāpanno hoti avinipātadhammo niyato sambodhiparāyaṇo. </div>
</div>
<div class="q" id="p_14S5_1795"> <div class="p">
<span class="pN">1795</span>Katamehi catūhi? Idha, bhikkhave, ariyasāvako buddhe aveccappasādena samannāgato hoti— ‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’ti. Dhamme…pe… saṁghe…pe… ariyakantehi sīlehi samannāgato hoti akhaṇḍehi…pe… samādhisaṁvattanikehi. Imehi kho, bhikkhave, catūhi dhammehi samannāgato ariyasāvako sotāpanno hoti avinipātadhammo niyato sambodhiparāyaṇo”ti. </div>
</div>
<div class="q" id="p_14S5_1796"> <div class="p">
<span class="pN">1796</span>Idamavoca bhagavā. Idaṁ vatvāna sugato athāparaṁ etadavoca satthā— </div>
</div>
<div class="q" id="p_14S5_1797"> <div class="p"> <table class="singleColumn"> <tr> <td> <div class="pN">1797</div> <div class="G">“Yesaṁ saddhā ca sīlañca,</div> </td> </tr> <tr> <td> <div class="G">Pasādo dhammadassanaṁ;</div> </td> </tr> <tr> <td> <div class="G">Te ve kālena paccenti,</div> </td> </tr> <tr> <td> <div class="G">Brahmacariyogadhaṁ sukhan”ti.</div> </td> </tr> </table> </div>
</div>
<div class="CENTER" id="p_14S5_1798">
<span class="pN">1798</span>Dutiyaṁ.</div>
</html>
