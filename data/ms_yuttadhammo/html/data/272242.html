<html>
<div class="i">18.2 Saṁghādisesa</div>
<div class="h">Atthāpattisamuṭṭhāna</div>
<div class="h">Saṁghādisesa</div>
<div class="q" id="p_5V_2206"> <div class="divNumber">471.</div> <div class="p">
<span class="pN">2206</span>Upakkamitvā asuciṁ mocentassa saṁghādiseso katihi samuṭṭhānehi samuṭṭhāti? Upakkamitvā asuciṁ mocentassa saṁghādiseso ekena samuṭṭhānena samuṭṭhāti— kāyato ca cittato ca samuṭṭhāti, na vācato. (1) </div>
</div>
<div class="q" id="p_5V_2207"> <div class="p">
<span class="pN">2207</span>Mātugāmena saddhiṁ kāyasaṁsaggaṁ samāpajjantassa saṁghādiseso katihi samuṭṭhānehi samuṭṭhāti? Mātugāmena saddhiṁ kāyasaṁsaggaṁ samāpajjantassa saṁghādiseso ekena samuṭṭhānena samuṭṭhāti— kāyato ca cittato ca samuṭṭhāti, na vācato. (2) </div>
</div>
<div class="q" id="p_5V_2208"> <div class="p">
<span class="pN">2208</span>Mātugāmaṁ duṭṭhullāhi vācāhi obhāsentassa saṁghādiseso katihi samuṭṭhānehi samuṭṭhāti? Mātugāmaṁ duṭṭhullāhi vācāhi obhāsentassa saṁghādiseso tīhi samuṭṭhānehi samuṭṭhāti— siyā kāyato ca cittato ca samuṭṭhāti na vācato; siyā vācato ca cittato ca samuṭṭhāti, na kāyato; siyā kāyato ca vācato ca cittato ca samuṭṭhāti. (3) </div>
</div>
<div class="q" id="p_5V_2209"> <div class="p">
<span class="pN">2209</span>Mātugāmassa santike attakāmapāricariyāya vaṇṇaṁ bhāsantassa saṁghādiseso katihi samuṭṭhānehi samuṭṭhāti? Mātugāmassa santike attakāmapāricariyāya vaṇṇaṁ bhāsantassa saṁghādiseso tīhi samuṭṭhānehi samuṭṭhāti…pe…. (4) </div>
</div>
<div class="q" id="p_5V_2210"> <div class="p">
<span class="pN">2210</span>Sañcarittaṁ samāpajjantassa saṁghādiseso katihi samuṭṭhānehi samuṭṭhāti? Sañcarittaṁ samāpajjantassa saṁghādiseso chahi samuṭṭhānehi samuṭṭhāti— siyā kāyato samuṭṭhāti, na vācato na cittato; siyā vācato samuṭṭhāti, na kāyato na cittato; siyā kāyato ca vācato ca samuṭṭhāti, na cittato; siyā kāyato ca cittato ca samuṭṭhāti, na vācato; siyā vācato ca cittato ca samuṭṭhāti, na kāyato; siyā kāyato ca vācato ca cittato ca samuṭṭhāti. (5) </div>
</div>
<div class="q" id="p_5V_2211"> <div class="p">
<span class="pN">2211</span>Saññācikāya kuṭiṁ kārāpentassa saṁghādiseso katihi samuṭṭhānehi samuṭṭhāti? Saññācikāya kuṭiṁ kārāpentassa saṁghādiseso chahi samuṭṭhānehi samuṭṭhāti…pe…. (6) </div>
</div>
<div class="q" id="p_5V_2212"> <div class="p">
<span class="pN">2212</span>Mahallakaṁ vihāraṁ kārāpentassa saṁghādiseso katihi samuṭṭhānehi samuṭṭhāti? Mahallakaṁ vihāraṁ kārāpentassa saṁghādiseso chahi samuṭṭhānehi samuṭṭhāti…pe…. (7) </div>
</div>
<div class="q" id="p_5V_2213"> <div class="p">
<span class="pN">2213</span>Bhikkhuṁ amūlakena pārājikena dhammena anuddhaṁsentassa saṁghādiseso katihi samuṭṭhānehi samuṭṭhāti? Bhikkhuṁ amūlakena pārājikena dhammena anuddhaṁsentassa saṁghādiseso tīhi samuṭṭhānehi samuṭṭhāti…pe…. (8) </div>
</div>
<div class="q" id="p_5V_2214"> <div class="p">
<span class="pN">2214</span>Bhikkhuṁ aññabhāgiyassa adhikaraṇassa kiñci desaṁ lesamattaṁ upādāya pārājikena dhammena anuddhaṁsentassa saṁghādiseso katihi samuṭṭhānehi samuṭṭhāti? Bhikkhuṁ aññabhāgiyassa adhikaraṇassa kiñci desaṁ lesamattaṁ upādāya pārājikena dhammena anuddhaṁsentassa saṁghādiseso tīhi samuṭṭhānehi samuṭṭhāti…pe…. (9) </div>
</div>
<div class="q" id="p_5V_2215"> <div class="p">
<span class="pN">2215</span>Saṁghabhedakassa bhikkhuno yāvatatiyaṁ samanubhāsanāya na paṭinissajjantassa saṁghādiseso katihi samuṭṭhānehi samuṭṭhāti? Saṁghabhedakassa bhikkhuno yāvatatiyaṁ samanubhāsanāya na paṭinissajjantassa saṁghādiseso ekena samuṭṭhānena samuṭṭhāti— kāyato ca vācato ca cittato ca samuṭṭhāti. (10) </div>
</div>
<div class="q" id="p_5V_2216"> <div class="p">
<span class="pN">2216</span>Bhedakānuvattakānaṁ bhikkhūnaṁ yāvatatiyaṁ samanubhāsanāya na paṭinissajjantānaṁ saṁghādiseso katihi samuṭṭhānehi samuṭṭhāti? Bhedakānuvattakānaṁ bhikkhūnaṁ yāvatatiyaṁ samanubhāsanāya na paṭinissajjantānaṁ saṁghādiseso ekena samuṭṭhānena samuṭṭhāti— kāyato ca vācato ca cittato ca samuṭṭhāti. (11) </div>
</div>
<div class="q" id="p_5V_2217"> <div class="p">
<span class="pN">2217</span>Dubbacassa bhikkhuno yāvatatiyaṁ samanubhāsanāya na paṭinissajjantassa saṁghādiseso katihi samuṭṭhānehi samuṭṭhāti? Dubbacassa bhikkhuno yāvatatiyaṁ samanubhāsanāya na paṭinissajjantassa saṁghādiseso ekena samuṭṭhānena samuṭṭhāti— kāyato ca vācato ca cittato ca samuṭṭhāti. (12) </div>
</div>
<div class="q" id="p_5V_2218"> <div class="p">
<span class="pN">2218</span>Kuladūsakassa bhikkhuno yāvatatiyaṁ samanubhāsanāya na paṭinissajjantassa saṁghādiseso katihi samuṭṭhānehi samuṭṭhāti? Kuladūsakassa bhikkhuno yāvatatiyaṁ samanubhāsanāya na paṭinissajjantassa saṁghādiseso ekena samuṭṭhānena samuṭṭhāti— kāyato ca vācato ca cittato ca samuṭṭhāti. (13) </div>
</div>
<div class="CENTER" id="p_5V_2219">
<span class="pN">2219</span>Terasa saṁghādisesā niṭṭhitā.</div>
</html>
