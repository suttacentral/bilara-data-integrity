<html>
<div class="i">7.5.10 Ajagaraṅgapañha</div>
<div class="h">Opammakathāpañha</div>
<div class="h">Sīhavagga</div>
<div class="h">Ajagaraṅgapañha</div>
<div class="q" id="p_28Mi_1928"> <div class="divNumber">274.</div> <div class="p">
<span class="pN">1928</span>“Bhante nāgasena, ‘ajagarassa ekaṁ aṅgaṁ gahetabban’ti yaṁ vadesi, katamaṁ taṁ ekaṁ aṅgaṁ gahetabban”ti? “Yathā, mahārāja, ajagaro mahatimahākāyo bahūpi divase ūnūdaro dīnataro kucchipūraṁ āhāraṁ na labhati, aparipuṇṇo yeva yāvadeva sarīrayāpanamattakena yāpeti; evameva kho, mahārāja, yogino yogāvacarassa bhikkhācariyappasutassa parapiṇḍamupagatassa paradinnappāṭikaṅkhissa sayaṅgāhappaṭiviratassa dullabhaṁ udaraparipūraṁ āhāraṁ, api ca atthavasikena kulaputtena cattāro pañca ālope abhuñjitvā avasesaṁ udakena paripūretabbaṁ. Idaṁ, mahārāja, ajagarassa ekaṁ aṅgaṁ gahetabbaṁ. Bhāsitampetaṁ, mahārāja, therena sāriputtena dhammasenāpatinā—  </div>
</div>
<div class="q" id="p_28Mi_1929"> <div class="p"> <table class="singleColumn"> <tr> <td> <div class="pN">1929</div> <div class="G">‘Allaṁ sukkhaṁ vā bhuñjanto,</div> </td> </tr> <tr> <td> <div class="G">Na bāḷhaṁ suhito siyā;</div> </td> </tr> <tr> <td> <div class="G">Ūnūdaro mitāhāro,</div> </td> </tr> <tr> <td> <div class="G">Sato bhikkhu paribbaje.</div> </td> </tr> </table> </div>
</div>
<div class="q" id="p_28Mi_1930"> <div class="p"> <table class="singleColumn"> <tr> <td> <div class="pN">1930</div> <div class="G">Cattāro pañca ālope,</div> </td> </tr> <tr> <td> <div class="G">abhutvā udakaṁ pive;</div> </td> </tr> <tr> <td> <div class="G">Alaṁ phāsu vihārāya,</div> </td> </tr> <tr> <td> <div class="G">pahitattassa bhikkhuno’”ti.</div> </td> </tr> </table> </div>
</div>
<div class="CENTER" id="p_28Mi_1931">
<span class="pN">1931</span>Ajagaraṅgapañho dasamo.</div>
<div class="ENDH3" id="p_28Mi_1932">
<span class="pN">1932</span>Sīhavaggo pañcamo.</div>
<div class="SUMMARY" id="p_28Mi_1933">
<span class="pN">1933</span><span class="firstLetter">T</span>assuddānaṁ</div>
<div class="q" id="p_28Mi_1934"> <div class="p"> <table class="singleColumn"> <tr> <td> <div class="pN">1934</div> <div class="G">Kesarī cakkavāko ca,</div> </td> </tr> <tr> <td> <div class="G">peṇāhi gharakapotako;</div> </td> </tr> <tr> <td> <div class="G">Ulūko satapatto ca,</div> </td> </tr> <tr> <td> <div class="G">vagguli ca jalūpikā;</div> </td> </tr> <tr> <td> <div class="G">Sappo ajagaro ceva,</div> </td> </tr> <tr> <td> <div class="G">vaggo tena pavuccatīti.</div> </td> </tr> </table> </div>
</div>
</html>
