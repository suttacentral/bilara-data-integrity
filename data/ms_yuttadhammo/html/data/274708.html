<html>
<div class="i">3.2.10 Janapadakalyāṇīsutta</div>
<div class="h">Satipaṭṭhānasaṁyutta</div>
<div class="h">Nālandavagga</div>
<div class="h">Janapadakalyāṇīsutta</div>
<div class="q" id="p_14S5_855"> <div class="divNumber">386.</div> <div class="p">
<span class="pN">855</span>Evaṁ me sutaṁ— ekaṁ samayaṁ bhagavā sumbhesu viharati sedakaṁ nāma sumbhānaṁ nigamo. Tatra kho bhagavā bhikkhū āmantesi— “bhikkhavo”ti. “Bhadante”ti te bhikkhū bhagavato paccassosuṁ. Bhagavā etadavoca— </div>
</div>
<div class="q" id="p_14S5_856"> <div class="p">
<span class="pN">856</span>“Seyyathāpi, bhikkhave, ‘janapadakalyāṇī, janapadakalyāṇī’ti kho, bhikkhave, mahājanakāyo sannipateyya. ‘Sā kho panassa janapadakalyāṇī paramapāsāvinī nacce, paramapāsāvinī gīte. Janapadakalyāṇī naccati gāyatī’ti kho, bhikkhave, bhiyyoso mattāya mahājanakāyo sannipateyya. Atha puriso āgaccheyya jīvitukāmo amaritukāmo sukhakāmo dukkhappaṭikūlo. Tamenaṁ evaṁ vadeyya— ‘ayaṁ te, ambho purisa, samatittiko telapatto antarena ca mahāsamajjaṁ antarena ca janapadakalyāṇiyā pariharitabbo. Puriso ca te ukkhittāsiko piṭṭhito piṭṭhito anubandhissati. Yattheva naṁ thokampi chaḍḍessati tattheva te siro pātessatī’ti. Taṁ kiṁ maññatha, bhikkhave, api nu so puriso amuṁ telapattaṁ amanasikaritvā bahiddhā pamādaṁ āhareyyā”ti? “No hetaṁ, bhante”. </div>
</div>
<div class="q" id="p_14S5_857"> <div class="p">
<span class="pN">857</span>“Upamā kho myāyaṁ, bhikkhave, katā atthassa viññāpanāya. Ayaṁ cevettha attho— samatittiko telapattoti kho, bhikkhave, kāyagatāya etaṁ satiyā adhivacanaṁ. Tasmātiha, bhikkhave, evaṁ sikkhitabbaṁ— ‘kāyagatā sati no bhāvitā bhavissati bahulīkatā yānīkatā vatthukatā anuṭṭhitā paricitā susamāraddhā’ti. Evañhi kho, bhikkhave, sikkhitabban”ti. </div>
</div>
<div class="CENTER" id="p_14S5_858">
<span class="pN">858</span>Dasamaṁ.</div>
<div class="CENTER" id="p_14S5_859">
<span class="pN">859</span>Nālandavaggo dutiyo.</div>
<div class="SUMMARY" id="p_14S5_860">
<span class="pN">860</span><span class="firstLetter">T</span>assuddānaṁ</div>
<div class="q" id="p_14S5_861"> <div class="p"> <table class="singleColumn"> <tr> <td> <div class="pN">861</div> <div class="G">Mahāpuriso nālandaṁ,</div> </td> </tr> <tr> <td> <div class="G">Cundo celañca bāhiyo;</div> </td> </tr> <tr> <td> <div class="G">Uttiyo ariyo brahmā,</div> </td> </tr> <tr> <td> <div class="G">Sedakaṁ janapadena cāti.</div> </td> </tr> </table> </div>
</div>
</html>
