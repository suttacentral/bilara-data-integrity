<html>
<div class="i">12.1.8 Meṇḍakapañhajātaka</div>
<div class="h">Dvādasakanipāta</div>
<div class="h">Cūḷakuṇālavagga</div>
<div class="h">Meṇḍakapañhajātaka</div>
<div class="q" id="p_22J_2339"> <div class="divNumber">94.</div> <div class="p"> <table class="singleColumn"> <tr> <td> <div class="pN">2339</div> <div class="G">“Yesaṁ na kadāci bhūtapubbaṁ,</div> </td> </tr> <tr> <td> <div class="G">Sakhyaṁ sattapadampimasmi loke;</div> </td> </tr> <tr> <td> <div class="G">Jātā amittā duve sahāyā,</div> </td> </tr> <tr> <td> <div class="G">Paṭisandhāya caranti kissa hetu”.</div> </td> </tr> </table> </div>
</div>
<div class="q" id="p_22J_2340"> <div class="divNumber">95.</div> <div class="p"> <table class="singleColumn"> <tr> <td> <div class="pN">2340</div> <div class="G">“Yadi me ajja pātarāsakāle,</div> </td> </tr> <tr> <td> <div class="G">Pañhaṁ na sakkuṇeyyātha vattumetaṁ;</div> </td> </tr> <tr> <td> <div class="G">Raṭṭhā pabbājayissāmi vo sabbe,</div> </td> </tr> <tr> <td> <div class="G">Na hi mattho duppaññajātikehi”.</div> </td> </tr> </table> </div>
</div>
<div class="q" id="p_22J_2341"> <div class="divNumber">96.</div> <div class="p"> <table class="singleColumn"> <tr> <td> <div class="pN">2341</div> <div class="G">“Mahājanasamāgamamhi ghore,</div> </td> </tr> <tr> <td> <div class="G">Janakolāhalasaṅgamamhi jāte;</div> </td> </tr> <tr> <td> <div class="G">Vikkhittamanā anekacittā,</div> </td> </tr> <tr> <td> <div class="G">Pañhaṁ na sakkuṇoma vattumetaṁ.</div> </td> </tr> </table> </div>
</div>
<div class="q" id="p_22J_2342"> <div class="divNumber">97.</div> <div class="p"> <table class="singleColumn"> <tr> <td> <div class="pN">2342</div> <div class="G">Ekaggacittāva ekamekā,</div> </td> </tr> <tr> <td> <div class="G">Rahasi gatā atthaṁ nicintayitvā;</div> </td> </tr> <tr> <td> <div class="G">Paviveke sammasitvāna dhīrā,</div> </td> </tr> <tr> <td> <div class="G">Atha vakkhanti janinda etamatthaṁ”.</div> </td> </tr> </table> </div>
</div>
<div class="q" id="p_22J_2343"> <div class="divNumber">98.</div> <div class="p"> <table class="singleColumn"> <tr> <td> <div class="pN">2343</div> <div class="G">“Uggaputtarājaputtiyānaṁ,</div> </td> </tr> <tr> <td> <div class="G">Urabbhassa maṁsaṁ piyaṁ manāpaṁ;</div> </td> </tr> <tr> <td> <div class="G">Na sunakhassa te adenti maṁsaṁ,</div> </td> </tr> <tr> <td> <div class="G">Atha meṇḍassa suṇena sakhyamassa”.</div> </td> </tr> </table> </div>
</div>
<div class="q" id="p_22J_2344"> <div class="divNumber">99.</div> <div class="p"> <table class="singleColumn"> <tr> <td> <div class="pN">2344</div> <div class="G">“Cammaṁ vihananti eḷakassa,</div> </td> </tr> <tr> <td> <div class="G">Assapiṭṭhattharassukhassa hetu;</div> </td> </tr> <tr> <td> <div class="G">Na ca te sunakhassa attharanti,</div> </td> </tr> <tr> <td> <div class="G">Atha meṇḍassa suṇena sakhyamassa”.</div> </td> </tr> </table> </div>
</div>
<div class="q" id="p_22J_2345"> <div class="divNumber">100.</div> <div class="p"> <table class="singleColumn"> <tr> <td> <div class="pN">2345</div> <div class="G">“Āvellitasiṅgiko hi meṇḍo,</div> </td> </tr> <tr> <td> <div class="G">Na ca sunakhassa visāṇakāni atthi;</div> </td> </tr> <tr> <td> <div class="G">Tiṇabhakkho maṁsabhojano ca,</div> </td> </tr> <tr> <td> <div class="G">Atha meṇḍassa suṇena sakhyamassa”.</div> </td> </tr> </table> </div>
</div>
<div class="q" id="p_22J_2346"> <div class="divNumber">101.</div> <div class="p"> <table class="singleColumn"> <tr> <td> <div class="pN">2346</div> <div class="G">“Tiṇamāsi palāsamāsi meṇḍo,</div> </td> </tr> <tr> <td> <div class="G">Na ca sunakho tiṇamāsi no palāsaṁ;</div> </td> </tr> <tr> <td> <div class="G">Gaṇheyya suṇo sasaṁ biḷāraṁ,</div> </td> </tr> <tr> <td> <div class="G">Atha meṇḍassa suṇena sakhyamassa”.</div> </td> </tr> </table> </div>
</div>
<div class="q" id="p_22J_2347"> <div class="divNumber">102.</div> <div class="p"> <table class="singleColumn"> <tr> <td> <div class="pN">2347</div> <div class="G">“Aṭṭhaḍḍhapado catuppadassa,</div> </td> </tr> <tr> <td> <div class="G">Meṇḍo aṭṭhanakho adissamāno;</div> </td> </tr> <tr> <td> <div class="G">Chādiyamāharatī ayaṁ imassa,</div> </td> </tr> <tr> <td> <div class="G">Maṁsaṁ āharatī ayaṁ amussa.</div> </td> </tr> </table> </div>
</div>
<div class="q" id="p_22J_2348"> <div class="divNumber">103.</div> <div class="p"> <table class="singleColumn"> <tr> <td> <div class="pN">2348</div> <div class="G">Pāsādavaragato videhaseṭṭho,</div> </td> </tr> <tr> <td> <div class="G">Vitihāraṁ aññamaññabhojanānaṁ;</div> </td> </tr> <tr> <td> <div class="G">Addakkhi kira sakkhikaṁ janindo,</div> </td> </tr> <tr> <td> <div class="G">Bubhukkassa puṇṇaṁmukhassa cetaṁ”.</div> </td> </tr> </table> </div>
</div>
<div class="q" id="p_22J_2349"> <div class="divNumber">104.</div> <div class="p"> <table class="singleColumn"> <tr> <td> <div class="pN">2349</div> <div class="G">“Lābhā vata me anapparūpā,</div> </td> </tr> <tr> <td> <div class="G">Yassa medisā paṇḍitā kulamhi;</div> </td> </tr> <tr> <td> <div class="G">Pañhassa gambhīragataṁ nipuṇamatthaṁ,</div> </td> </tr> <tr> <td> <div class="G">Paṭivijjhanti subhāsitena dhīrā.</div> </td> </tr> </table> </div>
</div>
<div class="q" id="p_22J_2350"> <div class="divNumber">105.</div> <div class="p"> <table class="singleColumn"> <tr> <td> <div class="pN">2350</div> <div class="G">Assatarirathañca ekamekaṁ,</div> </td> </tr> <tr> <td> <div class="G">Phītaṁ gāmavarañca ekamekaṁ;</div> </td> </tr> <tr> <td> <div class="G">Sabbesaṁ vo dammi paṇḍitānaṁ,</div> </td> </tr> <tr> <td> <div class="G">Paramappatītamano subhāsitenā”ti.</div> </td> </tr> </table> </div>
</div>
<div class="CENTER" id="p_22J_2351">
<span class="pN">2351</span>Meṇḍakapañhajātakaṁ aṭṭhamaṁ.</div>
</html>
