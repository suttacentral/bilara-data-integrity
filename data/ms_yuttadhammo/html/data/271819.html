<html>
<div class="i">1.8 Mārakathā</div>
<div class="h">Mahākhandhaka</div>
<div class="h">Mārakathā</div>
<div class="q" id="p_3V_131"> <div class="divNumber">32.</div> <div class="p">
<span class="pN">131</span>Atha kho bhagavā te bhikkhū āmantesi— “muttāhaṁ, bhikkhave, sabbapāsehi, ye dibbā ye ca mānusā. Tumhepi, bhikkhave, muttā sabbapāsehi, ye dibbā ye ca mānusā. Caratha, bhikkhave, cārikaṁ bahujanahitāya bahujanasukhāya lokānukampāya atthāya hitāya sukhāya devamanussānaṁ. Mā ekena dve agamittha. Desetha, bhikkhave, dhammaṁ ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsetha. Santi sattā apparajakkhajātikā, assavanatā dhammassa parihāyanti, bhavissanti dhammassa aññātāro. Ahampi, bhikkhave, yena uruvelā senānigamo tenupasaṅkamissāmi dhammadesanāyā”ti. </div>
</div>
<div class="q" id="p_3V_132"> <div class="divNumber">33.</div> <div class="p">
<span class="pN">132</span>Atha kho māro pāpimā yena bhagavā tenupasaṅkami, upasaṅkamitvā bhagavantaṁ gāthāya ajjhabhāsi— </div>
</div>
<div class="q" id="p_3V_133"> <div class="p"> <table class="singleColumn"> <tr> <td> <div class="pN">133</div> <div class="G">“Baddhosi sabbapāsehi,</div> </td> </tr> <tr> <td> <div class="G">ye dibbā ye ca mānusā;</div> </td> </tr> <tr> <td> <div class="G">Mahābandhanabaddhosi,</div> </td> </tr> <tr> <td> <div class="G">na me samaṇa mokkhasī”ti.</div> </td> </tr> </table> </div>
</div>
<div class="q" id="p_3V_134"> <div class="p"> <table class="singleColumn"> <tr> <td> <div class="pN">134</div> <div class="G">“Muttāhaṁ sabbapāsehi,</div> </td> </tr> <tr> <td> <div class="G">Ye dibbā ye ca mānusā;</div> </td> </tr> <tr> <td> <div class="G">Mahābandhanamuttomhi,</div> </td> </tr> <tr> <td> <div class="G">Nihato tvamasi antakā”ti.</div> </td> </tr> </table> </div>
</div>
<div class="q" id="p_3V_135"> <div class="p"> <table class="singleColumn"> <tr> <td> <div class="pN">135</div> <div class="G">“Antalikkhacaro pāso,</div> </td> </tr> <tr> <td> <div class="G">yvāyaṁ carati mānaso;</div> </td> </tr> <tr> <td> <div class="G">Tena taṁ bādhayissāmi,</div> </td> </tr> <tr> <td> <div class="G">na me samaṇa mokkhasī”ti.</div> </td> </tr> </table> </div>
</div>
<div class="q" id="p_3V_136"> <div class="p"> <table class="singleColumn"> <tr> <td> <div class="pN">136</div> <div class="G">“Rūpā saddā rasā gandhā,</div> </td> </tr> <tr> <td> <div class="G">Phoṭṭhabbā ca manoramā;</div> </td> </tr> <tr> <td> <div class="G">Ettha me vigato chando,</div> </td> </tr> <tr> <td> <div class="G">Nihato tvamasi antakā”ti.</div> </td> </tr> </table> </div>
</div>
<div class="q" id="p_3V_137"> <div class="p">
<span class="pN">137</span>Atha kho māro pāpimā— “jānāti maṁ bhagavā, jānāti maṁ sugato”ti dukkhī dummano tatthevantaradhāyīti. </div>
</div>
<div class="CENTER" id="p_3V_138">
<span class="pN">138</span>Mārakathā niṭṭhitā.</div>
</html>
