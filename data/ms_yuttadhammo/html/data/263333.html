<html>
<div class="i"> Adhipati</div>
<div class="h">Ajjhattārammaṇattika</div>
<div class="h">Pañhāvāra</div>
<div class="h">Paccayānuloma</div>
<div class="h">Vibhaṅgavāra</div>
<div class="h">Adhipati</div>
<div class="q" id="p_37P1_2897"> <div class="divNumber">14.</div> <div class="p">
<span class="pN">2897</span>Ajjhattārammaṇo dhammo ajjhattārammaṇassa dhammassa adhipatipaccayena paccayo—  ārammaṇādhipati, sahajātādhipati. <span class="bold">Ārammaṇādhipati</span>—  ajjhattaṁ viññāṇañcāyatanaṁ garuṁ katvā paccavekkhati, nevasaññānāsaññāyatanaṁ garuṁ katvā paccavekkhati. Ajjhattārammaṇaṁ ajjhattaṁ dibbaṁ cakkhuṁ garuṁ katvā…pe…  dibbaṁ sotadhātuṁ…pe…  iddhividhañāṇaṁ…  pubbenivāsānussatiñāṇaṁ…  yathākammūpagañāṇaṁ…  anāgataṁsañāṇaṁ garuṁ katvā…pe…  ajjhattārammaṇe ajjhatte khandhe garuṁ katvā assādeti abhinandati, taṁ garuṁ katvā ajjhattārammaṇo rāgo uppajjati, diṭṭhi uppajjati. <span class="bold">Sahajātādhipati</span>—  ajjhattārammaṇādhipati sampayuttakānaṁ khandhānaṁ adhipatipaccayena paccayo. (1) </div>
</div>
<div class="q" id="p_37P1_2898"> <div class="divNumber">15.</div> <div class="p">
<span class="pN">2898</span>Bahiddhārammaṇo dhammo bahiddhārammaṇassa dhammassa adhipatipaccayena paccayo. <span class="bold">Sahajātādhipati</span>—  bahiddhārammaṇādhipati sampayuttakānaṁ khandhānaṁ adhipatipaccayena paccayo. (1) </div>
</div>
<div class="q" id="p_37P1_2899"> <div class="p">
<span class="pN">2899</span>Bahiddhārammaṇo dhammo ajjhattārammaṇassa dhammassa adhipatipaccayena paccayo. <span class="bold">Ārammaṇādhipati</span>—  dānaṁ datvā sīlaṁ samādiyitvā uposathakammaṁ katvā taṁ garuṁ katvā paccavekkhati, pubbe suciṇṇāni paccavekkhati, jhānā vuṭṭhahitvā…pe…  ariyā maggā vuṭṭhahitvā maggaṁ…  phalaṁ garuṁ katvā paccavekkhanti. Bahiddhārammaṇaṁ ajjhattaṁ dibbaṁ cakkhuṁ garuṁ katvā…pe…  dibbaṁ sotadhātuṁ…  iddhividhañāṇaṁ…  cetopariyañāṇaṁ…  pubbenivāsānussatiñāṇaṁ…  yathākammūpagañāṇaṁ…  anāgataṁsañāṇaṁ garuṁ katvā paccavekkhati, bahiddhārammaṇe ajjhatte khandhe garuṁ katvā assādeti abhinandati, taṁ garuṁ katvā ajjhattārammaṇo rāgo uppajjati, diṭṭhi uppajjati. (2) </div>
</div>
</html>
