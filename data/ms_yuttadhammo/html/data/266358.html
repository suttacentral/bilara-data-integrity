<html>
<div class="i">23 Vessabhūbuddhavaṁsa</div>
<div class="h">Vessabhūbuddhavaṁsa</div>
<div class="q" id="p_21Bu_895"> <div class="divNumber">1.</div> <div class="p"> <table class="singleColumn"> <tr> <td> <div class="pN">895</div> <div class="G">“Tattheva maṇḍakappamhi,</div> </td> </tr> <tr> <td> <div class="G">asamo appaṭipuggalo;</div> </td> </tr> <tr> <td> <div class="G">Vessabhū nāma nāmena,</div> </td> </tr> <tr> <td> <div class="G">loke uppajji nāyako.</div> </td> </tr> </table> </div>
</div>
<div class="q" id="p_21Bu_896"> <div class="divNumber">2.</div> <div class="p"> <table class="singleColumn"> <tr> <td> <div class="pN">896</div> <div class="G">Ādittaṁ vata rāgaggi,</div> </td> </tr> <tr> <td> <div class="G">taṇhānaṁ vijitaṁ tadā;</div> </td> </tr> <tr> <td> <div class="G">Nāgova bandhanaṁ chetvā,</div> </td> </tr> <tr> <td> <div class="G">patto sambodhimuttamaṁ.</div> </td> </tr> </table> </div>
</div>
<div class="q" id="p_21Bu_897"> <div class="divNumber">3.</div> <div class="p"> <table class="singleColumn"> <tr> <td> <div class="pN">897</div> <div class="G">Dhammacakkaṁ pavattente,</div> </td> </tr> <tr> <td> <div class="G">vessabhūlokanāyake;</div> </td> </tr> <tr> <td> <div class="G">Asītikoṭisahassānaṁ,</div> </td> </tr> <tr> <td> <div class="G">paṭhamābhisamayo ahu.</div> </td> </tr> </table> </div>
</div>
<div class="q" id="p_21Bu_898"> <div class="divNumber">4.</div> <div class="p"> <table class="singleColumn"> <tr> <td> <div class="pN">898</div> <div class="G">Pakkante cārikaṁ raṭṭhe,</div> </td> </tr> <tr> <td> <div class="G">lokajeṭṭhe narāsabhe;</div> </td> </tr> <tr> <td> <div class="G">Sattatikoṭisahassānaṁ,</div> </td> </tr> <tr> <td> <div class="G">dutiyābhisamayo ahu.</div> </td> </tr> </table> </div>
</div>
<div class="q" id="p_21Bu_899"> <div class="divNumber">5.</div> <div class="p"> <table class="singleColumn"> <tr> <td> <div class="pN">899</div> <div class="G">Mahādiṭṭhiṁ vinodento,</div> </td> </tr> <tr> <td> <div class="G">pāṭiheraṁ karoti so;</div> </td> </tr> <tr> <td> <div class="G">Samāgatā naramarū,</div> </td> </tr> <tr> <td> <div class="G">dasasahassī sadevake.</div> </td> </tr> </table> </div>
</div>
<div class="q" id="p_21Bu_900"> <div class="divNumber">6.</div> <div class="p"> <table class="singleColumn"> <tr> <td> <div class="pN">900</div> <div class="G">Mahāacchariyaṁ disvā,</div> </td> </tr> <tr> <td> <div class="G">abbhutaṁ lomahaṁsanaṁ;</div> </td> </tr> <tr> <td> <div class="G">Devā ceva manussā ca,</div> </td> </tr> <tr> <td> <div class="G">bujjhare saṭṭhikoṭiyo.</div> </td> </tr> </table> </div>
</div>
<div class="q" id="p_21Bu_901"> <div class="divNumber">7.</div> <div class="p"> <table class="singleColumn"> <tr> <td> <div class="pN">901</div> <div class="G">Sannipātā tayo āsuṁ,</div> </td> </tr> <tr> <td> <div class="G">vessabhussa mahesino;</div> </td> </tr> <tr> <td> <div class="G">Khīṇāsavānaṁ vimalānaṁ,</div> </td> </tr> <tr> <td> <div class="G">santacittāna tādinaṁ.</div> </td> </tr> </table> </div>
</div>
<div class="q" id="p_21Bu_902"> <div class="divNumber">8.</div> <div class="p"> <table class="singleColumn"> <tr> <td> <div class="pN">902</div> <div class="G">Asītibhikkhusahassānaṁ,</div> </td> </tr> <tr> <td> <div class="G">paṭhamo āsi samāgamo;</div> </td> </tr> <tr> <td> <div class="G">Sattatibhikkhusahassānaṁ,</div> </td> </tr> <tr> <td> <div class="G">dutiyo āsi samāgamo.</div> </td> </tr> </table> </div>
</div>
<div class="q" id="p_21Bu_903"> <div class="divNumber">9.</div> <div class="p"> <table class="singleColumn"> <tr> <td> <div class="pN">903</div> <div class="G">Saṭṭhibhikkhusahassānaṁ,</div> </td> </tr> <tr> <td> <div class="G">tatiyo āsi samāgamo;</div> </td> </tr> <tr> <td> <div class="G">Jarādibhayabhītānaṁ,</div> </td> </tr> <tr> <td> <div class="G">orasānaṁ mahesino.</div> </td> </tr> </table> </div>
</div>
<div class="q" id="p_21Bu_904"> <div class="divNumber">10.</div> <div class="p"> <table class="singleColumn"> <tr> <td> <div class="pN">904</div> <div class="G">Ahaṁ tena samayena,</div> </td> </tr> <tr> <td> <div class="G">sudassano nāma khattiyo;</div> </td> </tr> <tr> <td> <div class="G">Nimantetvā mahāvīraṁ,</div> </td> </tr> <tr> <td> <div class="G">dānaṁ datvā mahārahaṁ;</div> </td> </tr> <tr> <td> <div class="G">Annapānena vatthena,</div> </td> </tr> <tr> <td> <div class="G">sasaṁghaṁ jinapūjayiṁ.</div> </td> </tr> </table> </div>
</div>
<div class="q" id="p_21Bu_905"> <div class="divNumber">11.</div> <div class="p"> <table class="singleColumn"> <tr> <td> <div class="pN">905</div> <div class="G">Tassa buddhassa asamassa,</div> </td> </tr> <tr> <td> <div class="G">cakkaṁ vattitamuttamaṁ;</div> </td> </tr> <tr> <td> <div class="G">Sutvāna paṇitaṁ dhammaṁ,</div> </td> </tr> <tr> <td> <div class="G">pabbajjamabhirocayiṁ.</div> </td> </tr> </table> </div>
</div>
<div class="q" id="p_21Bu_906"> <div class="divNumber">12.</div> <div class="p"> <table class="singleColumn"> <tr> <td> <div class="pN">906</div> <div class="G">Mahādānaṁ pavattetvā,</div> </td> </tr> <tr> <td> <div class="G">rattindivamatandito;</div> </td> </tr> <tr> <td> <div class="G">Pabbajjaṁ guṇasampannaṁ,</div> </td> </tr> <tr> <td> <div class="G">pabbajiṁ jinasantike.</div> </td> </tr> </table> </div>
</div>
<div class="q" id="p_21Bu_907"> <div class="divNumber">13.</div> <div class="p"> <table class="singleColumn"> <tr> <td> <div class="pN">907</div> <div class="G">Ācāraguṇasampanno,</div> </td> </tr> <tr> <td> <div class="G">vattasīlasamāhito;</div> </td> </tr> <tr> <td> <div class="G">Sabbaññutaṁ gavesanto,</div> </td> </tr> <tr> <td> <div class="G">ramāmi jinasāsane.</div> </td> </tr> </table> </div>
</div>
<div class="q" id="p_21Bu_908"> <div class="divNumber">14.</div> <div class="p"> <table class="singleColumn"> <tr> <td> <div class="pN">908</div> <div class="G">Saddhāpītiṁ upagantvā,</div> </td> </tr> <tr> <td> <div class="G">buddhaṁ vandāmi sattharaṁ;</div> </td> </tr> <tr> <td> <div class="G">Pīti uppajjati mayhaṁ,</div> </td> </tr> <tr> <td> <div class="G">bodhiyāyeva kāraṇā.</div> </td> </tr> </table> </div>
</div>
<div class="q" id="p_21Bu_909"> <div class="divNumber">15.</div> <div class="p"> <table class="singleColumn"> <tr> <td> <div class="pN">909</div> <div class="G">Anivattamānasaṁ ñatvā,</div> </td> </tr> <tr> <td> <div class="G">sambuddho etadabravi;</div> </td> </tr> <tr> <td> <div class="G">‘Ekatiṁse ito kappe,</div> </td> </tr> <tr> <td> <div class="G">ayaṁ buddho bhavissati.</div> </td> </tr> </table> </div>
</div>
<div class="q" id="p_21Bu_910"> <div class="divNumber">16.</div> <div class="p"> <table class="singleColumn"> <tr> <td> <div class="pN">910</div> <div class="G">Ahu kapilavhayā rammā,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">hessāma sammukhā imaṁ’.</div> </td> </tr> </table> </div>
</div>
<div class="q" id="p_21Bu_911"> <div class="divNumber">17.</div> <div class="p"> <table class="singleColumn"> <tr> <td> <div class="pN">911</div> <div class="G">Tassāhaṁ vacanaṁ sutvā,</div> </td> </tr> <tr> <td> <div class="G">bhiyyo cittaṁ pasādayiṁ;</div> </td> </tr> <tr> <td> <div class="G">Uttariṁ vatamadhiṭṭhāsiṁ,</div> </td> </tr> <tr> <td> <div class="G">dasapāramipūriyā.</div> </td> </tr> </table> </div>
</div>
<div class="q" id="p_21Bu_912"> <div class="divNumber">18.</div> <div class="p"> <table class="singleColumn"> <tr> <td> <div class="pN">912</div> <div class="G">Anomaṁ nāma nagaraṁ,</div> </td> </tr> <tr> <td> <div class="G">suppatīto nāma khattiyo;</div> </td> </tr> <tr> <td> <div class="G">Mātā yasavatī nāma,</div> </td> </tr> <tr> <td> <div class="G">vessabhussa mahesino.</div> </td> </tr> </table> </div>
</div>
<div class="q" id="p_21Bu_913"> <div class="divNumber">19.</div> <div class="p"> <table class="singleColumn"> <tr> <td> <div class="pN">913</div> <div class="G">Cha ca vassasahassāni,</div> </td> </tr> <tr> <td> <div class="G">Agāraṁ ajjha so vasi;</div> </td> </tr> <tr> <td> <div class="G">Ruci suruci rativaḍḍhano,</div> </td> </tr> <tr> <td> <div class="G">Tayo pāsādamuttamā.</div> </td> </tr> </table> </div>
</div>
<div class="q" id="p_21Bu_914"> <div class="divNumber">20.</div> <div class="p"> <table class="singleColumn"> <tr> <td> <div class="pN">914</div> <div class="G">Anūnatiṁsasahassāni,</div> </td> </tr> <tr> <td> <div class="G">nāriyo samalaṅkatā;</div> </td> </tr> <tr> <td> <div class="G">Sucittā nāma sā nārī,</div> </td> </tr> <tr> <td> <div class="G">suppabuddho nāma atrajo.</div> </td> </tr> </table> </div>
</div>
<div class="q" id="p_21Bu_915"> <div class="divNumber">21.</div> <div class="p"> <table class="singleColumn"> <tr> <td> <div class="pN">915</div> <div class="G">Nimitte caturo disvā,</div> </td> </tr> <tr> <td> <div class="G">sivikāyābhinikkhami;</div> </td> </tr> <tr> <td> <div class="G">Chamāsaṁ padhānacāraṁ,</div> </td> </tr> <tr> <td> <div class="G">acarī purisuttamo.</div> </td> </tr> </table> </div>
</div>
<div class="q" id="p_21Bu_916"> <div class="divNumber">22.</div> <div class="p"> <table class="singleColumn"> <tr> <td> <div class="pN">916</div> <div class="G">Brahmunā yācito santo,</div> </td> </tr> <tr> <td> <div class="G">vessabhūlokanāyako;</div> </td> </tr> <tr> <td> <div class="G">Vatti cakkaṁ mahāvīro,</div> </td> </tr> <tr> <td> <div class="G">aruṇārāme naruttamo.</div> </td> </tr> </table> </div>
</div>
<div class="q" id="p_21Bu_917"> <div class="divNumber">23.</div> <div class="p"> <table class="singleColumn"> <tr> <td> <div class="pN">917</div> <div class="G">Soṇo ca uttaro ceva,</div> </td> </tr> <tr> <td> <div class="G">ahesuṁ aggasāvakā;</div> </td> </tr> <tr> <td> <div class="G">Upasanto nāmupaṭṭhāko,</div> </td> </tr> <tr> <td> <div class="G">vessabhussa mahesino.</div> </td> </tr> </table> </div>
</div>
<div class="q" id="p_21Bu_918"> <div class="divNumber">24.</div> <div class="p"> <table class="singleColumn"> <tr> <td> <div class="pN">918</div> <div class="G">Rāmā ceva samālā ca,</div> </td> </tr> <tr> <td> <div class="G">ahesuṁ aggasāvikā;</div> </td> </tr> <tr> <td> <div class="G">Bodhi tassa bhagavato,</div> </td> </tr> <tr> <td> <div class="G">mahāsāloti vuccati.</div> </td> </tr> </table> </div>
</div>
<div class="q" id="p_21Bu_919"> <div class="divNumber">25.</div> <div class="p"> <table class="singleColumn"> <tr> <td> <div class="pN">919</div> <div class="G">Sotthiko ceva rambho ca,</div> </td> </tr> <tr> <td> <div class="G">ahesuṁ aggupaṭṭhakā;</div> </td> </tr> <tr> <td> <div class="G">Gotamī sirimā ceva,</div> </td> </tr> <tr> <td> <div class="G">ahesuṁ aggupaṭṭhikā.</div> </td> </tr> </table> </div>
</div>
<div class="q" id="p_21Bu_920"> <div class="divNumber">26.</div> <div class="p"> <table class="singleColumn"> <tr> <td> <div class="pN">920</div> <div class="G">Saṭṭhiratanamubbedho,</div> </td> </tr> <tr> <td> <div class="G">hemayūpasamūpamo;</div> </td> </tr> <tr> <td> <div class="G">Kāyā niccharati rasmi,</div> </td> </tr> <tr> <td> <div class="G">rattiṁva pabbate sikhī.</div> </td> </tr> </table> </div>
</div>
<div class="q" id="p_21Bu_921"> <div class="divNumber">27.</div> <div class="p"> <table class="singleColumn"> <tr> <td> <div class="pN">921</div> <div class="G">Saṭṭhivassasahassāni,</div> </td> </tr> <tr> <td> <div class="G">āyu tassa mahesino;</div> </td> </tr> <tr> <td> <div class="G">Tāvatā tiṭṭhamāno so,</div> </td> </tr> <tr> <td> <div class="G">tāresi janataṁ bahuṁ.</div> </td> </tr> </table> </div>
</div>
<div class="q" id="p_21Bu_922"> <div class="divNumber">28.</div> <div class="p"> <table class="singleColumn"> <tr> <td> <div class="pN">922</div> <div class="G">Dhammaṁ vitthārikaṁ katvā,</div> </td> </tr> <tr> <td> <div class="G">vibhajitvā mahājanaṁ;</div> </td> </tr> <tr> <td> <div class="G">Dhammanāvaṁ ṭhapetvāna,</div> </td> </tr> <tr> <td> <div class="G">nibbuto so sasāvako.</div> </td> </tr> </table> </div>
</div>
<div class="q" id="p_21Bu_923"> <div class="divNumber">29.</div> <div class="p"> <table class="singleColumn"> <tr> <td> <div class="pN">923</div> <div class="G">Dassaneyyaṁ sabbajanaṁ,</div> </td> </tr> <tr> <td> <div class="G">vihāraṁ iriyāpathaṁ;</div> </td> </tr> <tr> <td> <div class="G">Sabbaṁ tamantarahitaṁ,</div> </td> </tr> <tr> <td> <div class="G">nanu rittā sabbasaṅkhārā.</div> </td> </tr> </table> </div>
</div>
<div class="q" id="p_21Bu_924"> <div class="divNumber">30.</div> <div class="p"> <table class="singleColumn"> <tr> <td> <div class="pN">924</div> <div class="G">Vessabhū jinavaro satthā,</div> </td> </tr> <tr> <td> <div class="G">Khemārāmamhi nibbuto;</div> </td> </tr> <tr> <td> <div class="G">Dhātuvitthārikaṁ āsi,</div> </td> </tr> <tr> <td> <div class="G">Tesu tesu padesato”ti. (901)</div> </td> </tr> </table> </div>
</div>
<div class="CENTER" id="p_21Bu_925">
<span class="pN">925</span>Vessabhussa bhagavato vaṁso ekavīsatimo.</div>
</html>
