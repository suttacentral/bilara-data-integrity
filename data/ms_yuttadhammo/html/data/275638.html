<html>
<div class="i">3.2.6 Appamādasutta</div>
<div class="h">Tatiyapaṇṇāsaka</div>
<div class="h">Kesivagga</div>
<div class="h">Appamādasutta</div>
<div class="q" id="p_15A4_768"> <div class="divNumber">116.</div> <div class="p">
<span class="pN">768</span>“Catūhi, bhikkhave, ṭhānehi appamādo karaṇīyo. Katamehi catūhi? Kāyaduccaritaṁ, bhikkhave, pajahatha, kāyasucaritaṁ bhāvetha; tattha ca mā pamādattha. Vacīduccaritaṁ, bhikkhave, pajahatha, vacīsucaritaṁ bhāvetha; tattha ca mā pamādattha. Manoduccaritaṁ, bhikkhave, pajahatha, manosucaritaṁ bhāvetha; tattha ca mā pamādattha. Micchādiṭṭhiṁ, bhikkhave, pajahatha, sammādiṭṭhiṁ bhāvetha; tattha ca mā pamādattha. </div>
</div>
<div class="q" id="p_15A4_769"> <div class="p">
<span class="pN">769</span>Yato kho, bhikkhave, bhikkhuno kāyaduccaritaṁ pahīnaṁ hoti kāyasucaritaṁ bhāvitaṁ, vacīduccaritaṁ pahīnaṁ hoti vacīsucaritaṁ bhāvitaṁ, manoduccaritaṁ pahīnaṁ hoti manosucaritaṁ bhāvitaṁ, micchādiṭṭhi pahīnā hoti sammādiṭṭhi bhāvitā, so na bhāyati samparāyikassa maraṇassā”ti. </div>
</div>
<div class="CENTER" id="p_15A4_770">
<span class="pN">770</span>Chaṭṭhaṁ.</div>
</html>
