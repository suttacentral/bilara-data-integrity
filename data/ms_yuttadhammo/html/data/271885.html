<html>
<div class="i">2.8 Sīmāsamūhanana</div>
<div class="h">Uposathakkhandhaka</div>
<div class="h">Sīmāsamūhanana</div>
<div class="q" id="p_3V_613"> <div class="divNumber">145.</div> <div class="p">
<span class="pN">613</span>“Sīmaṁ, bhikkhave, sammannantena paṭhamaṁ samānasaṁvāsasīmā sammannitabbā, pacchā ticīvarena avippavāso sammannitabbo. Sīmaṁ, bhikkhave, samūhanantena paṭhamaṁ ticīvarena avippavāso samūhantabbo, pacchā samānasaṁvāsasīmā samūhantabbā. Evañca pana, bhikkhave, ticīvarena avippavāso samūhantabbo. Byattena bhikkhunā paṭibalena saṁgho ñāpetabbo— </div>
</div>
<div class="q" id="p_3V_614"> <div class="p">
<span class="pN">614</span>‘Suṇātu me, bhante, saṁgho. Yo so saṁghena ticīvarena avippavāso sammato, yadi saṁghassa pattakallaṁ, saṁgho taṁ ticīvarena avippavāsaṁ samūhaneyya. Esā ñatti. </div>
</div>
<div class="q" id="p_3V_615"> <div class="p">
<span class="pN">615</span>Suṇātu me, bhante, saṁgho. Yo so saṁghena ticīvarena avippavāso sammato, saṁgho taṁ ticīvarena avippavāsaṁ samūhanati. Yassāyasmato khamati etassa ticīvarena avippavāsassa samugghāto, so tuṇhassa; yassa nakkhamati, so bhāseyya. Samūhato so saṁghena ticīvarena avippavāso. Khamati saṁghassa, tasmā tuṇhī, evametaṁ dhārayāmī’ti. </div>
</div>
<div class="q" id="p_3V_616"> <div class="p">
<span class="pN">616</span>Evañca pana, bhikkhave, sīmā samūhantabbā. Byattena bhikkhunā paṭibalena saṁgho ñāpetabbo— </div>
</div>
<div class="q" id="p_3V_617"> <div class="divNumber">146.</div> <div class="p">
<span class="pN">617</span>‘Suṇātu me, bhante, saṁgho. Yā sā saṁghena sīmā sammatā samānasaṁvāsā ekuposathā, yadi saṁghassa pattakallaṁ, saṁgho taṁ sīmaṁ samūhaneyya samānasaṁvāsaṁ ekuposathaṁ. Esā ñatti. </div>
</div>
<div class="q" id="p_3V_618"> <div class="p">
<span class="pN">618</span>Suṇātu me, bhante, saṁgho. Yā sā saṁghena sīmā sammatā samānasaṁvāsā ekuposathā, saṁgho taṁ sīmaṁ samūhanati samānasaṁvāsaṁ ekuposathaṁ. Yassāyasmato khamati etissā sīmāya samānasaṁvāsāya ekuposathāya samugghāto, so tuṇhassa; yassa nakkhamati, so bhāseyya. Samūhatā sā sīmā saṁghena samānasaṁvāsā ekuposathā. Khamati saṁghassa, tasmā tuṇhī, evametaṁ dhārayāmī’”ti. </div>
</div>
</html>
