<html>
<div class="i">1.5.6.6 Jotikasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Surāpānavagga
</div>
<div class="h">
Jotikasikkhāpada
</div>
<div class="q" id="p_2V_1067">
<div class="divNumber">
350.
</div>
<div class="p">
<span class="pN">1067</span>Tena samayena buddho bhagavā bhaggesu viharati susumāragire bhesakaḷāvane migadāye. Tena kho pana samayena bhikkhū hemantike kāle aññataraṁ mahantaṁ susirakaṭṭhaṁ jotiṁ samādahitvā visibbesuṁ. Tasmiñca susire kaṇhasappo agginā santatto nikkhamitvā bhikkhū paripātesi. Bhikkhū tahaṁ tahaṁ upadhāviṁsu.
</div>
</div>
<div class="q" id="p_2V_1068">
<div class="p">
<span class="pN">1068</span>Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma bhikkhū jotiṁ samādahitvā visibbessantī”ti…pe…  “saccaṁ kira, bhikkhave, bhikkhū jotiṁ samādahitvā visibbentī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma te, bhikkhave, moghapurisā jotiṁ samādahitvā visibbessanti. Netaṁ, bhikkhave, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_1069">
<div class="p">
<span class="pN">1069</span><span class="bold">“Yo pana bhikkhu visibbanāpekkho jotiṁ samādaheyya vā samādahāpeyya vā, pācittiyan”</span>ti.
</div>
</div>
<div class="q" id="p_2V_1070">
<div class="p">
<span class="pN">1070</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_1071">
<div class="divNumber">
351.
</div>
<div class="p">
<span class="pN">1071</span>Tena kho pana samayena bhikkhū gilānā honti. Gilānapucchakā bhikkhū gilāne bhikkhū etadavocuṁ—  “kaccāvuso, khamanīyaṁ, kacci yāpanīyan”ti? “Pubbe mayaṁ, āvuso, jotiṁ samādahitvā visibbema; tena no phāsu hoti. Idāni pana ‘bhagavatā paṭikkhittan’ti kukkuccāyantā na visibbema, tena no na phāsu hotī”ti. Bhagavato etamatthaṁ ārocesuṁ…pe…  anujānāmi, bhikkhave, gilānena bhikkhunā jotiṁ samādahitvā vā samādahāpetvā vā visibbetuṁ. Evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_1072">
<div class="p">
<span class="pN">1072</span><span class="bold">“Yo pana bhikkhu agilāno visibbanāpekkho jotiṁ samādaheyya</span> <span class="bold">vā samādahāpeyya vā, pācittiyan”</span>ti.
</div>
</div>
<div class="q" id="p_2V_1073">
<div class="p">
<span class="pN">1073</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_1074">
<div class="divNumber">
352.
</div>
<div class="p">
<span class="pN">1074</span>Tena kho pana samayena bhikkhū padīpepi jotikepi jantāgharepi kukkuccāyanti. Bhagavato etamatthaṁ ārocesuṁ…pe…  anujānāmi, bhikkhave, tathārūpappaccayā jotiṁ samādahituṁ samādahāpetuṁ. Evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_1075">
<div class="divNumber">
353.
</div>
<div class="p">
<span class="pN">1075</span><span class="bold">“Yo pana bhikkhu agilāno visibbanāpekkho jotiṁ samādaheyya vā samādahāpeyya vā, aññatra tathārūpappaccayā, pācittiyan”</span>ti. (<span class="italic">56</span>:<span class="bold">105</span>)
</div>
</div>
<div class="q" id="p_2V_1076">
<div class="divNumber">
354.
</div>
<div class="p">
<span class="pN">1076</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_1077">
<div class="p">
<span class="pN">1077</span><span class="bold">Agilāno</span> nāma yassa vinā agginā phāsu hoti.
</div>
</div>
<div class="q" id="p_2V_1078">
<div class="p">
<span class="pN">1078</span><span class="bold">Gilāno</span> nāma yassa vinā agginā na phāsu hoti.
</div>
</div>
<div class="q" id="p_2V_1079">
<div class="p">
<span class="pN">1079</span><span class="bold">Visibbanāpekkho</span>ti tappitukāmo.
</div>
</div>
<div class="q" id="p_2V_1080">
<div class="p">
<span class="pN">1080</span><span class="bold">Joti</span> nāma aggi vuccati.
</div>
</div>
<div class="q" id="p_2V_1081">
<div class="p">
<span class="pN">1081</span><span class="bold">Samādaheyyā</span>ti sayaṁ samādahati, āpatti pācittiyassa.
</div>
</div>
<div class="q" id="p_2V_1082">
<div class="p">
<span class="pN">1082</span><span class="bold">Samādahāpeyyā</span>ti aññaṁ āṇāpeti, āpatti pācittiyassa. Sakiṁ āṇatto bahukampi samādahati, āpatti pācittiyassa.
</div>
</div>
<div class="q" id="p_2V_1083">
<div class="p">
<span class="pN">1083</span><span class="bold">Aññatra tathā rūpappaccayā</span>ti ṭhapetvā tathārūpappaccayaṁ.
</div>
</div>
<div class="q" id="p_2V_1084">
<div class="divNumber">
355.
</div>
<div class="p">
<span class="pN">1084</span>Agilāno agilānasaññī visibbanāpekkho jotiṁ samādahati vā samādahāpeti vā, aññatra tathārūpappaccayā, āpatti pācittiyassa. Agilāno vematiko visibbanāpekkho jotiṁ samādahati vā samādahāpeti vā, aññatra tathārūpappaccayā, āpatti pācittiyassa. Agilāno gilānasaññī visibbanāpekkho jotiṁ samādahati vā samādahāpeti vā, aññatra tathārūpappaccayā, āpatti pācittiyassa.
</div>
</div>
<div class="q" id="p_2V_1085">
<div class="p">
<span class="pN">1085</span>Paṭilātaṁ ukkhipati, āpatti dukkaṭassa. Gilāno agilānasaññī, āpatti dukkaṭassa. Gilāno vematiko, āpatti dukkaṭassa. Gilāno gilānasaññī, anāpatti.
</div>
</div>
<div class="q" id="p_2V_1086">
<div class="divNumber">
356.
</div>
<div class="p">
<span class="pN">1086</span>Anāpatti—  gilānassa, aññena kataṁ visibbeti, vītaccitaṅgāraṁ visibbeti, padīpe jotike jantāghare tathārūpappaccayā, āpadāsu, ummattakassa, ādikammikassāti.
</div>
</div>
<div class="CENTER" id="p_2V_1087">
<span class="pN">1087</span>Jotikasikkhāpadaṁ niṭṭhitaṁ chaṭṭhaṁ.
</div>
</html>
