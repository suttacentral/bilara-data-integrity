<html>
<div class="i">1.6.1 Paṭhamapāṭidesanīyasikkhāpada</div>
<div class="h">
Mahāvibhaṅga
</div>
<div class="h">
Pāṭidesanīyakaṇḍa
</div>
<div class="h">
Paṭhamapāṭidesanīyasikkhāpada
</div>
<div class="CENTER" id="p_2V_1599">
<span class="pN">1599</span>Ime kho panāyasmanto cattāro pāṭidesanīyā<br>
dhammā uddesaṁ āgacchanti.
</div>
<div class="q" id="p_2V_1600">
<div class="divNumber">
552.
</div>
<div class="p">
<span class="pN">1600</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena aññatarā bhikkhunī sāvatthiyaṁ piṇḍāya caritvā paṭikkamanakāle aññataraṁ bhikkhuṁ passitvā etadavoca— “handāyya, bhikkhaṁ paṭiggaṇhā”ti. “Suṭṭhu, bhaginī”ti sabbeva aggahesi. Sā upakaṭṭhe kāle nāsakkhi piṇḍāya carituṁ, chinnabhattā ahosi. Atha kho sā bhikkhunī dutiyampi divasaṁ…pe… tatiyampi divasaṁ sāvatthiyaṁ piṇḍāya caritvā paṭikkamanakāle taṁ bhikkhuṁ passitvā etadavoca— “handāyya, bhikkhaṁ paṭiggaṇhā”ti. “Suṭṭhu, bhaginī”ti sabbeva aggahesi. Sā upakaṭṭhe kāle nāsakkhi piṇḍāya carituṁ, chinnabhattā ahosi. Atha kho sā bhikkhunī catutthe divase rathikāya pavedhentī gacchati. Seṭṭhi gahapati rathena paṭipathaṁ āgacchanto taṁ bhikkhuniṁ etadavoca— “apehāyye”ti. Sā vokkamantī tattheva paripati. Seṭṭhi gahapati taṁ bhikkhuniṁ khamāpesi— “khamāhāyye, mayāsi pātitā”ti. “Nāhaṁ, gahapati, tayā pātitā. Api ca ahameva dubbalā”ti. “Kissa pana tvaṁ, ayye, dubbalā”ti? Atha kho sā bhikkhunī seṭṭhissa gahapatissa etamatthaṁ ārocesi. Seṭṭhi gahapati taṁ bhikkhuniṁ gharaṁ netvā bhojetvā ujjhāyati khiyyati vipāceti— “kathañhi nāma bhadantā bhikkhuniyā hatthato āmisaṁ paṭiggahessanti. Kicchalābho mātugāmo”ti.
</div>
</div>
<div class="q" id="p_2V_1601">
<div class="p">
<span class="pN">1601</span>Assosuṁ kho bhikkhū tassa seṭṭhissa gahapatissa ujjhāyantassa khiyyantassa vipācentassa. Ye te bhikkhū appicchā…pe… te ujjhāyanti khiyyanti vipācenti— “kathañhi nāma bhikkhu bhikkhuniyā hatthato āmisaṁ paṭiggahessatī”ti…pe… “saccaṁ kira tvaṁ, bhikkhu, bhikkhuniyā hatthato āmisaṁ paṭiggahesī”ti? “Saccaṁ, bhagavā”ti. “Ñātikā te, bhikkhu, aññātikā”ti? “Aññātikā, bhagavā”ti. “Aññātako, moghapurisa, aññātikāya na jānāti patirūpaṁ vā appatirūpaṁ vā santaṁ vā asantaṁ vā. Kathañhi nāma tvaṁ, moghapurisa, aññātikāya bhikkhuniyā hatthato āmisaṁ paṭiggahessasi. Netaṁ, moghapurisa, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_1602">
<div class="divNumber">
553.
</div>
<div class="p">
<span class="pN">1602</span><span class="bold">“Yo pana bhikkhu aññātikāya bhikkhuniyā antaragharaṁ paviṭṭhāya hatthato khādanīyaṁ vā bhojanīyaṁ vā sahatthā paṭiggahetvā khādeyya vā bhuñjeyya vā, paṭidesetabbaṁ tena bhikkhunā— ‘gārayhaṁ, āvuso, dhammaṁ āpajjiṁ asappāyaṁ pāṭidesanīyaṁ, taṁ paṭidesemī’”</span>ti. (<span class="italic">1</span>:<span class="bold">142</span>)
</div>
</div>
<div class="q" id="p_2V_1603">
<div class="divNumber">
554.
</div>
<div class="p">
<span class="pN">1603</span><span class="bold">Yo panā</span>ti yo yādiso…pe… <span class="bold">bhikkhū</span>ti…pe… ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_1604">
<div class="p">
<span class="pN">1604</span><span class="bold">Aññātikā</span> nāma mātito vā. Pitito vā yāva sattamā pitāmahayugā asambaddhā.
</div>
</div>
<div class="q" id="p_2V_1605">
<div class="p">
<span class="pN">1605</span><span class="bold">Bhikkhunī</span> nāma ubhatosaṁghe upasampannā.
</div>
</div>
<div class="q" id="p_2V_1606">
<div class="p">
<span class="pN">1606</span><span class="bold">Antaragharaṁ</span> nāma rathikā byūhaṁ siṅghāṭakaṁ gharaṁ.
</div>
</div>
<div class="q" id="p_2V_1607">
<div class="p">
<span class="pN">1607</span><span class="bold">Khādanīyaṁ</span> nāma pañca bhojanāni— yāmakālikaṁ sattāhakālikaṁ yāvajīvikaṁ ṭhapetvā avasesaṁ khādanīyaṁ nāma.
</div>
</div>
<div class="q" id="p_2V_1608">
<div class="p">
<span class="pN">1608</span><span class="bold">Bhojanīyaṁ</span> nāma pañca bhojanāni— odano, kummāso, sattu, maccho, maṁsaṁ. “Khādissāmi bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti pāṭidesanīyassa.
</div>
</div>
<div class="q" id="p_2V_1609">
<div class="divNumber">
555.
</div>
<div class="p">
<span class="pN">1609</span>Aññātikāya aññātikasaññī antaragharaṁ paviṭṭhāya hatthato khādanīyaṁ vā bhojanīyaṁ vā sahatthā paṭiggahetvā khādati vā bhuñjati vā, āpatti pāṭidesanīyassa. Aññātikāya vematiko antaragharaṁ paviṭṭhāya hatthato khādanīyaṁ vā bhojanīyaṁ vā sahatthā paṭiggahetvā khādati vā bhuñjati vā, āpatti pāṭidesanīyassa. Aññātikāya ñātikasaññī antaragharaṁ paviṭṭhāya hatthato khādanīyaṁ vā bhojanīyaṁ vā sahatthā paṭiggahetvā khādati vā bhuñjati vā, āpatti pāṭidesanīyassa.
</div>
</div>
<div class="q" id="p_2V_1610">
<div class="p">
<span class="pN">1610</span>Yāmakālikaṁ sattāhakālikaṁ yāvajīvikaṁ āhāratthāya paṭiggaṇhāti, āpatti dukkaṭassa. Ajjhohāre ajjhohāre āpatti dukkaṭassa. Ekatoupasampannāya hatthato khādanīyaṁ vā bhojanīyaṁ vā— “khādissāmi bhuñjissāmī”ti paṭiggaṇhāti, āpatti dukkaṭassa. Ajjhohāre ajjhohāre āpatti dukkaṭassa. Ñātikāya aññātikasaññī, āpatti dukkaṭassa. Ñātikāya vematiko, āpatti dukkaṭassa. Ñātikāya ñātikasaññī, anāpatti.
</div>
</div>
<div class="q" id="p_2V_1611">
<div class="divNumber">
556.
</div>
<div class="p">
<span class="pN">1611</span>Anāpatti— ñātikāya, dāpeti na deti, upanikkhipitvā deti antarārāme, bhikkhunupassaye, titthiyaseyyāya, paṭikkamane, gāmato nīharitvā deti, yāmakālikaṁ sattāhakālikaṁ yāvajīvikaṁ “sati paccaye paribhuñjā”ti deti, sikkhamānāya, sāmaṇeriyā, ummattakassa, ādikammikassāti.
</div>
</div>
<div class="CENTER" id="p_2V_1612">
<span class="pN">1612</span>Paṭhamapāṭidesanīyasikkhāpadaṁ niṭṭhitaṁ.
</div>
</html>
