<html>
<div class="i">7.1 Sakacintaniyattheraapadāna</div>
<div class="h">Sakacintaniyavagga</div>
<div class="h">Sakacintaniyattheraapadāna</div>
<div class="q" id="p_20Ap1_1491"> <div class="divNumber">1.</div> <div class="p"> <table class="singleColumn"> <tr> <td> <div class="pN">1491</div> <div class="G">“Pavanaṁ kānanaṁ disvā,</div> </td> </tr> <tr> <td> <div class="G">appasaddamanāvilaṁ;</div> </td> </tr> <tr> <td> <div class="G">Isīnaṁ anuciṇṇaṁva,</div> </td> </tr> <tr> <td> <div class="G">āhutīnaṁ paṭiggahaṁ.</div> </td> </tr> </table> </div>
</div>
<div class="q" id="p_20Ap1_1492"> <div class="divNumber">2.</div> <div class="p"> <table class="singleColumn"> <tr> <td> <div class="pN">1492</div> <div class="G">Thūpaṁ katvāna pulinaṁ,</div> </td> </tr> <tr> <td> <div class="G">nānāpupphaṁ samokiriṁ;</div> </td> </tr> <tr> <td> <div class="G">Sammukhā viya sambuddhaṁ,</div> </td> </tr> <tr> <td> <div class="G">nimmitaṁ abhivandahaṁ.</div> </td> </tr> </table> </div>
</div>
<div class="q" id="p_20Ap1_1493"> <div class="divNumber">3.</div> <div class="p"> <table class="singleColumn"> <tr> <td> <div class="pN">1493</div> <div class="G">Sattaratanasampanno,</div> </td> </tr> <tr> <td> <div class="G">rājā raṭṭhamhi issaro;</div> </td> </tr> <tr> <td> <div class="G">Sakakammābhiraddhohaṁ,</div> </td> </tr> <tr> <td> <div class="G">pupphapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_1494"> <div class="divNumber">4.</div> <div class="p"> <table class="singleColumn"> <tr> <td> <div class="pN">1494</div> <div class="G">Ekanavutito kappe,</div> </td> </tr> <tr> <td> <div class="G">yaṁ pupphamabhiropayiṁ;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">pupphapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_1495"> <div class="divNumber">5.</div> <div class="p"> <table class="singleColumn"> <tr> <td> <div class="pN">1495</div> <div class="G">Asītikappenantayaso,</div> </td> </tr> <tr> <td> <div class="G">cakkavattī ahosahaṁ;</div> </td> </tr> <tr> <td> <div class="G">Sattaratanasampanno,</div> </td> </tr> <tr> <td> <div class="G">catudīpamhi issaro.</div> </td> </tr> </table> </div>
</div>
<div class="q" id="p_20Ap1_1496"> <div class="divNumber">6.</div> <div class="p"> <table class="singleColumn"> <tr> <td> <div class="pN">1496</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_1497"> <div class="p">
<span class="pN">1497</span>Itthaṁ sudaṁ āyasmā sakacintaniyo thero imā gāthāyo abhāsitthāti. </div>
</div>
<div class="CENTER" id="p_20Ap1_1498">
<span class="pN">1498</span>Sakacintaniyattherassāpadānaṁ paṭhamaṁ.</div>
</html>
