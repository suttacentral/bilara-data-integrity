<html>
<div class="i">1.4 Kasibhāradvājasutta</div>
<div class="h">Uragavagga</div>
<div class="h">Kasibhāradvājasutta</div>
<div class="q" id="p_18Sn_80"> <div class="p">
<span class="pN">80</span>Evaṁ me sutaṁ— ekaṁ samayaṁ bhagavā magadhesu viharati dakkhiṇāgirismiṁ ekanāḷāyaṁ brāhmaṇagāme. Tena kho pana samayena kasibhāradvājassa brāhmaṇassa pañcamattāni naṅgalasatāni payuttāni honti vappakāle. Atha kho bhagavā pubbaṇhasamayaṁ nivāsetvā pattacīvaramādāya yena kasibhāradvājassa brāhmaṇassa kammanto tenupasaṅkami. Tena kho pana samayena kasibhāradvājassa brāhmaṇassa parivesanā vattati. Atha kho bhagavā yena parivesanā tenupasaṅkami; upasaṅkamitvā ekamantaṁ aṭṭhāsi. </div>
</div>
<div class="q" id="p_18Sn_81"> <div class="p">
<span class="pN">81</span>Addasā kho kasibhāradvājo brāhmaṇo bhagavantaṁ piṇḍāya ṭhitaṁ. Disvāna bhagavantaṁ etadavoca— “ahaṁ kho, samaṇa, kasāmi ca vapāmi ca; kasitvā ca vapitvā ca bhuñjāmi. Tvampi, samaṇa, kasassu ca vapassu ca; kasitvā ca vapitvā ca bhuñjassū”ti. </div>
</div>
<div class="q" id="p_18Sn_82"> <div class="p">
<span class="pN">82</span>“Ahampi kho, brāhmaṇa, kasāmi ca vapāmi ca; kasitvā ca vapitvā ca bhuñjāmī”ti. “Na kho pana mayaṁ passāma bhoto gotamassa yugaṁ vā naṅgalaṁ vā phālaṁ vā pācanaṁ vā balībadde vā. Atha ca pana bhavaṁ gotamo evamāha— ‘ahampi kho, brāhmaṇa, kasāmi ca vapāmi ca; kasitvā ca vapitvā ca bhuñjāmī’”ti. </div>
</div>
<div class="q" id="p_18Sn_83"> <div class="p">
<span class="pN">83</span>Atha kho kasibhāradvājo brāhmaṇo bhagavantaṁ gāthāya ajjhabhāsi— </div>
</div>
<div class="q" id="p_18Sn_84"> <div class="divNumber">76.</div> <div class="p"> <table class="singleColumn"> <tr> <td> <div class="pN">84</div> <div class="G">“Kassako paṭijānāsi,</div> </td> </tr> <tr> <td> <div class="G">na ca passāma te kasiṁ;</div> </td> </tr> <tr> <td> <div class="G">Kasiṁ no pucchito brūhi,</div> </td> </tr> <tr> <td> <div class="G">yathā jānemu te kasiṁ”. (1)</div> </td> </tr> </table> </div>
</div>
<div class="q" id="p_18Sn_85"> <div class="divNumber">77.</div> <div class="p"> <table class="singleColumn"> <tr> <td> <div class="pN">85</div> <div class="G">“Saddhā bījaṁ tapo vuṭṭhi,</div> </td> </tr> <tr> <td> <div class="G">paññā me yuganaṅgalaṁ;</div> </td> </tr> <tr> <td> <div class="G">Hirī īsā mano yottaṁ,</div> </td> </tr> <tr> <td> <div class="G">sati me phālapācanaṁ. (2)</div> </td> </tr> </table> </div>
</div>
<div class="q" id="p_18Sn_86"> <div class="divNumber">78.</div> <div class="p"> <table class="singleColumn"> <tr> <td> <div class="pN">86</div> <div class="G">Kāyagutto vacīgutto,</div> </td> </tr> <tr> <td> <div class="G">āhāre udare yato;</div> </td> </tr> <tr> <td> <div class="G">Saccaṁ karomi niddānaṁ,</div> </td> </tr> <tr> <td> <div class="G">soraccaṁ me pamocanaṁ. (3)</div> </td> </tr> </table> </div>
</div>
<div class="q" id="p_18Sn_87"> <div class="divNumber">79.</div> <div class="p"> <table class="singleColumn"> <tr> <td> <div class="pN">87</div> <div class="G">Vīriyaṁ me dhuradhorayhaṁ,</div> </td> </tr> <tr> <td> <div class="G">yogakkhemādhivāhanaṁ;</div> </td> </tr> <tr> <td> <div class="G">Gacchati anivattantaṁ,</div> </td> </tr> <tr> <td> <div class="G">yattha gantvā na socati. (4)</div> </td> </tr> </table> </div>
</div>
<div class="q" id="p_18Sn_88"> <div class="divNumber">80.</div> <div class="p"> <table class="singleColumn"> <tr> <td> <div class="pN">88</div> <div class="G">Evamesā kasī kaṭṭhā,</div> </td> </tr> <tr> <td> <div class="G">Sā hoti amatapphalā;</div> </td> </tr> <tr> <td> <div class="G">Etaṁ kasiṁ kasitvāna,</div> </td> </tr> <tr> <td> <div class="G">Sabbadukkhā pamuccatī”ti. (5)</div> </td> </tr> </table> </div>
</div>
<div class="q" id="p_18Sn_89"> <div class="p">
<span class="pN">89</span>Atha kho kasibhāradvājo brāhmaṇo mahatiyā kaṁsapātiyā pāyasaṁ vaḍḍhetvā bhagavato upanāmesi— “bhuñjatu bhavaṁ gotamo pāyasaṁ. Kassako bhavaṁ; yañhi bhavaṁ gotamo amatapphalaṁ kasiṁ kasatī”ti. </div>
</div>
<div class="q" id="p_18Sn_90"> <div class="divNumber">81.</div> <div class="p"> <table class="singleColumn"> <tr> <td> <div class="pN">90</div> <div class="G">“Gāthābhigītaṁ me abhojaneyyaṁ,</div> </td> </tr> <tr> <td> <div class="G">Sampassataṁ brāhmaṇa nesa dhammo;</div> </td> </tr> <tr> <td> <div class="G">Gāthābhigītaṁ panudanti buddhā,</div> </td> </tr> <tr> <td> <div class="G">Dhamme satī brāhmaṇa vuttiresā. (6)</div> </td> </tr> </table> </div>
</div>
<div class="q" id="p_18Sn_91"> <div class="divNumber">82.</div> <div class="p"> <table class="singleColumn"> <tr> <td> <div class="pN">91</div> <div class="G">Aññena ca kevalinaṁ mahesiṁ,</div> </td> </tr> <tr> <td> <div class="G">Khīṇāsavaṁ kukkuccavūpasantaṁ;</div> </td> </tr> <tr> <td> <div class="G">Annena pānena upaṭṭhahassu,</div> </td> </tr> <tr> <td> <div class="G">Khettaṁ hi taṁ puññapekkhassa hotī”ti. (7)</div> </td> </tr> </table> </div>
</div>
<div class="q" id="p_18Sn_92"> <div class="p">
<span class="pN">92</span>“Atha kassa cāhaṁ, bho gotama, imaṁ pāyasaṁ dammī”ti? “Na khvāhaṁ taṁ, brāhmaṇa, passāmi sadevake loke samārake sabrahmake sassamaṇabrāhmaṇiyā pajāya sadevamanussāya, yassa so pāyaso bhutto sammā pariṇāmaṁ gaccheyya, aññatra tathāgatassa vā tathāgatasāvakassa vā. Tena hi tvaṁ, brāhmaṇa, taṁ pāyasaṁ appaharite vā chaḍḍehi appāṇake vā udake opilāpehī”ti. </div>
</div>
<div class="q" id="p_18Sn_93"> <div class="p">
<span class="pN">93</span>Atha kho kasibhāradvājo brāhmaṇo taṁ pāyasaṁ appāṇake udake opilāpesi. Atha kho so pāyaso udake pakkhitto cicciṭāyati ciṭiciṭāyati sandhūpāyati sampadhūpāyati. Seyyathāpi nāma phālo divasaṁ santatto udake pakkhitto cicciṭāyati ciṭiciṭāyati sandhūpāyati sampadhūpāyati; evamevaṁ so pāyaso udake pakkhitto cicciṭāyati ciṭiciṭāyati sandhūpāyati sampadhūpāyati. </div>
</div>
<div class="q" id="p_18Sn_94"> <div class="p">
<span class="pN">94</span>Atha kho kasibhāradvājo brāhmaṇo saṁviggo lomahaṭṭhajāto yena bhagavā tenupasaṅkami; upasaṅkamitvā bhagavato pādesu sirasā nipatitvā bhagavantaṁ etadavoca— “abhikkantaṁ, bho gotama, abhikkantaṁ, bho gotama. Seyyathāpi, bho gotama, nikkujjitaṁ vā ukkujjeyya, paṭicchannaṁ vā vivareyya, mūḷhassa vā maggaṁ ācikkheyya, andhakāre vā telapajjotaṁ dhāreyya, ‘cakkhumanto rūpāni dakkhantī’ti; evamevaṁ bhotā gotamena anekapariyāyena dhammo pakāsito. Esāhaṁ bhavantaṁ gotamaṁ saraṇaṁ gacchāmi dhammañca bhikkhusaṁghañca, labheyyāhaṁ bhoto gotamassa santike pabbajjaṁ, labheyyaṁ upasampadan”ti. </div>
</div>
<div class="q" id="p_18Sn_95"> <div class="p">
<span class="pN">95</span>Alattha kho kasibhāradvājo brāhmaṇo bhagavato santike pabbajjaṁ, alattha upasampadaṁ. Acirūpasampanno kho panāyasmā bhāradvājo eko vūpakaṭṭho appamatto ātāpī pahitatto viharanto nacirasseva— yassatthāya kulaputtā sammadeva agārasmā anagāriyaṁ pabbajanti, tadanuttaraṁ— brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi. “Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti abbhaññāsi. Aññataro ca panāyasmā bhāradvājo arahataṁ ahosīti. </div>
</div>
<div class="CENTER" id="p_18Sn_96">
<span class="pN">96</span>Kasibhāradvājasuttaṁ catutthaṁ.</div>
</html>
