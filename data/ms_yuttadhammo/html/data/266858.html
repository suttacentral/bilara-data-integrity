<html>
<div class="i">6.7 Subhūtisutta</div>
<div class="h">Jaccandhavagga</div>
<div class="h">Subhūtisutta</div>
<div class="q" id="p_18Ud_576"> <div class="divNumber">57.</div> <div class="p">
<span class="pN">576</span>Evaṁ me sutaṁ—  ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena āyasmā subhūti bhagavato avidūre nisinno hoti pallaṅkaṁ ābhujitvā ujuṁ kāyaṁ paṇidhāya avitakkaṁ samādhiṁ samāpajjitvā. </div>
</div>
<div class="q" id="p_18Ud_577"> <div class="p">
<span class="pN">577</span>Addasā kho bhagavā āyasmantaṁ subhūtiṁ avidūre nisinnaṁ pallaṅkaṁ ābhujitvā ujuṁ kāyaṁ paṇidhāya avitakkaṁ samādhiṁ samāpannaṁ. </div>
</div>
<div class="q" id="p_18Ud_578"> <div class="p">
<span class="pN">578</span>Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi—  </div>
</div>
<div class="q" id="p_18Ud_579"> <div class="p"> <table class="singleColumn"> <tr> <td> <div class="pN">579</div> <div class="G">“Yassa vitakkā vidhūpitā,</div> </td> </tr> <tr> <td> <div class="G">Ajjhattaṁ suvikappitā asesā;</div> </td> </tr> <tr> <td> <div class="G">Taṁ saṅgamaticca arūpasaññī,</div> </td> </tr> <tr> <td> <div class="G">Catuyogātigato na jātu metī”ti. (70)</div> </td> </tr> </table> </div>
</div>
<div class="CENTER" id="p_18Ud_580">
<span class="pN">580</span>Sattamaṁ.</div>
</html>
