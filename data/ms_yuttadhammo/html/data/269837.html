<html>
<div class="i">7.6.1 Panthamakkaṭakaṅgapañha</div>
<div class="h">Opammakathāpañha</div>
<div class="h">Makkaṭakavagga</div>
<div class="h">Panthamakkaṭakaṅgapañha</div>
<div class="q" id="p_28Mi_1935"> <div class="divNumber">275.</div> <div class="p">
<span class="pN">1935</span>“Bhante nāgasena, ‘panthamakkaṭakassa ekaṁ aṅgaṁ gahetabban’ti yaṁ vadesi, katamaṁ taṁ ekaṁ aṅgaṁ gahetabban”ti? “Yathā, mahārāja, panthamakkaṭako panthe makkaṭajālavitānaṁ katvā yadi tattha jālake laggati kimi vā makkhikā vā paṭaṅgo vā, taṁ gahetvā bhakkhayati; evameva kho, mahārāja, yoginā yogāvacarena chasu dvāresu satipaṭṭhānajālavitānaṁ katvā yadi tattha kilesamakkhikā bajjhanti, tattheva ghātetabbā. Idaṁ, mahārāja, panthamakkaṭakassa ekaṁ aṅgaṁ gahetabbaṁ. Bhāsitampetaṁ, mahārāja, therena anuruddhena— </div>
</div>
<div class="q" id="p_28Mi_1936"> <div class="p"> <table class="singleColumn"> <tr> <td> <div class="pN">1936</div> <div class="G">‘Cittaṁ niyame chasu dvāresu,</div> </td> </tr> <tr> <td> <div class="G">Satipaṭṭhānavaruttame;</div> </td> </tr> <tr> <td> <div class="G">Kilesā tattha laggā ce,</div> </td> </tr> <tr> <td> <div class="G">Hantabbā te vipassinā’”ti.</div> </td> </tr> </table> </div>
</div>
<div class="CENTER" id="p_28Mi_1937">
<span class="pN">1937</span>Panthamakkaṭakaṅgapañho paṭhamo.</div>
</html>
