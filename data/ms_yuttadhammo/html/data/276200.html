<html>
<div class="i">1.1.4 Vitthatabalasutta</div>
<div class="h">Paṭhamapaṇṇāsaka</div>
<div class="h">Dhanavagga</div>
<div class="h">Vitthatabalasutta</div>
<div class="q" id="p_16A7_13"> <div class="divNumber">4.</div> <div class="p">
<span class="pN">13</span>“Sattimāni, bhikkhave, balāni. Katamāni satta? Saddhābalaṁ, vīriyabalaṁ, hirībalaṁ, ottappabalaṁ, satibalaṁ, samādhibalaṁ, paññābalaṁ. </div>
</div>
<div class="q" id="p_16A7_14"> <div class="p">
<span class="pN">14</span>Katamañca, bhikkhave, saddhābalaṁ? Idha, bhikkhave, ariyasāvako saddho hoti, saddahati tathāgatassa bodhiṁ— ‘itipi so bhagavā arahaṁ sammāsambuddho…pe… satthā devamanussānaṁ buddho bhagavā’ti. Idaṁ vuccati, bhikkhave, saddhābalaṁ. (1) </div>
</div>
<div class="q" id="p_16A7_15"> <div class="p">
<span class="pN">15</span>Katamañca, bhikkhave, vīriyabalaṁ? Idha, bhikkhave, ariyasāvako āraddhavīriyo viharati akusalānaṁ dhammānaṁ pahānāya, kusalānaṁ dhammānaṁ upasampadāya, thāmavā daḷhaparakkamo anikkhittadhuro kusalesu dhammesu. Idaṁ vuccati, bhikkhave, vīriyabalaṁ. (2) </div>
</div>
<div class="q" id="p_16A7_16"> <div class="p">
<span class="pN">16</span>Katamañca, bhikkhave, hirībalaṁ? Idha, bhikkhave, ariyasāvako hirīmā hoti, hirīyati kāyaduccaritena vacīduccaritena manoduccaritena, hirīyati pāpakānaṁ akusalānaṁ dhammānaṁ samāpattiyā. Idaṁ vuccati, bhikkhave, hirībalaṁ. (3) </div>
</div>
<div class="q" id="p_16A7_17"> <div class="p">
<span class="pN">17</span>Katamañca, bhikkhave, ottappabalaṁ? Idha, bhikkhave, ariyasāvako ottappī hoti, ottappati kāyaduccaritena vacīduccaritena manoduccaritena, ottappati pāpakānaṁ akusalānaṁ dhammānaṁ samāpattiyā. Idaṁ vuccati, bhikkhave, ottappabalaṁ. (4) </div>
</div>
<div class="q" id="p_16A7_18"> <div class="p">
<span class="pN">18</span>Katamañca, bhikkhave, satibalaṁ? Idha, bhikkhave, ariyasāvako satimā hoti paramena satinepakkena samannāgato cirakatampi cirabhāsitampi saritā anussaritā. Idaṁ vuccati, bhikkhave, satibalaṁ. (5) </div>
</div>
<div class="q" id="p_16A7_19"> <div class="p">
<span class="pN">19</span>Katamañca, bhikkhave, samādhibalaṁ? Idha, bhikkhave, ariyasāvako vivicceva kāmehi…pe… catutthaṁ jhānaṁ upasampajja viharati. Idaṁ vuccati, bhikkhave, samādhibalaṁ. (6) </div>
</div>
<div class="q" id="p_16A7_20"> <div class="p">
<span class="pN">20</span>Katamañca, bhikkhave, paññābalaṁ? Idha, bhikkhave, ariyasāvako paññavā hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā. Idaṁ vuccati, bhikkhave, paññābalaṁ. (7) </div>
</div>
<div class="q" id="p_16A7_21"> <div class="p">
<span class="pN">21</span>Imāni kho, bhikkhave, satta balānīti. </div>
</div>
<div class="q" id="p_16A7_22"> <div class="p"> <table class="singleColumn"> <tr> <td> <div class="pN">22</div> <div class="G">Saddhābalaṁ vīriyañca,</div> </td> </tr> <tr> <td> <div class="G">hirī ottappiyaṁ balaṁ;</div> </td> </tr> <tr> <td> <div class="G">Satibalaṁ samādhi ca,</div> </td> </tr> <tr> <td> <div class="G">paññā ve sattamaṁ balaṁ;</div> </td> </tr> <tr> <td> <div class="G">Etehi balavā bhikkhu,</div> </td> </tr> <tr> <td> <div class="G">sukhaṁ jīvati paṇḍito.</div> </td> </tr> </table> </div>
</div>
<div class="q" id="p_16A7_23"> <div class="p"> <table class="singleColumn"> <tr> <td> <div class="pN">23</div> <div class="G">Yoniso vicine dhammaṁ,</div> </td> </tr> <tr> <td> <div class="G">paññāyatthaṁ vipassati;</div> </td> </tr> <tr> <td> <div class="G">Pajjotasseva nibbānaṁ,</div> </td> </tr> <tr> <td> <div class="G">vimokkho hoti cetaso”ti.</div> </td> </tr> </table> </div>
</div>
<div class="CENTER" id="p_16A7_24">
<span class="pN">24</span>Catutthaṁ.</div>
</html>
