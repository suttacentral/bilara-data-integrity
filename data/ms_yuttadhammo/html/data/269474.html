<html>
<div class="i">1.1.2 Sīlamayañāṇaniddesa</div>
<div class="h">Mahāvagga</div>
<div class="h">Ñāṇakathā</div>
<div class="h">Sīlamayañāṇaniddesa</div>
<div class="q" id="p_26Ps_285"> <div class="divNumber">37.</div> <div class="p">
<span class="pN">285</span>Kathaṁ sutvāna saṁvare paññā sīlamaye ñāṇaṁ? Pañca sīlāni— pariyantapārisuddhisīlaṁ, apariyantapārisuddhisīlaṁ, paripuṇṇapārisuddhisīlaṁ, aparāmaṭṭhapārisuddhisīlaṁ, paṭippassaddhipārisuddhisīlanti. </div>
</div>
<div class="q" id="p_26Ps_286"> <div class="p">
<span class="pN">286</span>Tattha katamaṁ pariyantapārisuddhisīlaṁ? Anupasampannānaṁ pariyantasikkhāpadānaṁ— idaṁ pariyantapārisuddhisīlaṁ. </div>
</div>
<div class="q" id="p_26Ps_287"> <div class="p">
<span class="pN">287</span>Katamaṁ apariyantapārisuddhisīlaṁ? Upasampannānaṁ apariyantasikkhāpadānaṁ— idaṁ apariyantapārisuddhisīlaṁ. </div>
</div>
<div class="q" id="p_26Ps_288"> <div class="p">
<span class="pN">288</span>Katamaṁ paripuṇṇapārisuddhisīlaṁ? Puthujjanakalyāṇakānaṁ kusaladhamme yuttānaṁ sekkhapariyante paripūrakārīnaṁ kāye ca jīvite ca anapekkhānaṁ pariccattajīvitānaṁ— idaṁ paripuṇṇapārisuddhisīlaṁ. </div>
</div>
<div class="q" id="p_26Ps_289"> <div class="p">
<span class="pN">289</span>Katamaṁ aparāmaṭṭhapārisuddhisīlaṁ? Sattannaṁ sekkhānaṁ— idaṁ aparāmaṭṭhapārisuddhisīlaṁ. </div>
</div>
<div class="q" id="p_26Ps_290"> <div class="p">
<span class="pN">290</span>Katamaṁ paṭippassaddhipārisuddhisīlaṁ? Tathāgatasāvakānaṁ khīṇāsavānaṁ paccekabuddhānaṁ tathāgatānaṁ arahantānaṁ sammāsambuddhānaṁ— idaṁ paṭippassaddhipārisuddhisīlaṁ. </div>
</div>
<div class="q" id="p_26Ps_291"> <div class="divNumber">38.</div> <div class="p">
<span class="pN">291</span>Atthi sīlaṁ pariyantaṁ, atthi sīlaṁ apariyantaṁ. </div>
</div>
<div class="q" id="p_26Ps_292"> <div class="p">
<span class="pN">292</span>Tattha katamaṁ taṁ sīlaṁ pariyantaṁ? Atthi sīlaṁ lābhapariyantaṁ, atthi sīlaṁ yasapariyantaṁ, atthi sīlaṁ ñātipariyantaṁ, atthi sīlaṁ aṅgapariyantaṁ, atthi sīlaṁ jīvitapariyantaṁ. </div>
</div>
<div class="q" id="p_26Ps_293"> <div class="p">
<span class="pN">293</span>Katamaṁ taṁ sīlaṁ lābhapariyantaṁ? Idhekacco lābhahetu lābhapaccayā lābhakāraṇā yathāsamādinnaṁ sikkhāpadaṁ vītikkamati— idaṁ taṁ sīlaṁ lābhapariyantaṁ. </div>
</div>
<div class="q" id="p_26Ps_294"> <div class="p">
<span class="pN">294</span>Katamaṁ taṁ sīlaṁ yasapariyantaṁ? Idhekacco yasahetu yasapaccayā yasakāraṇā yathāsamādinnaṁ sikkhāpadaṁ vītikkamati— idaṁ taṁ sīlaṁ yasapariyantaṁ. </div>
</div>
<div class="q" id="p_26Ps_295"> <div class="p">
<span class="pN">295</span>Katamaṁ taṁ sīlaṁ ñātipariyantaṁ? Idhekacco ñātihetu ñātipaccayā ñātikāraṇā yathāsamādinnaṁ sikkhāpadaṁ vītikkamati— idaṁ taṁ sīlaṁ ñātipariyantaṁ. </div>
</div>
<div class="q" id="p_26Ps_296"> <div class="p">
<span class="pN">296</span>Katamaṁ taṁ sīlaṁ aṅgapariyantaṁ? Idhekacco aṅgahetu aṅgapaccayā aṅgakāraṇā yathāsamādinnaṁ sikkhāpadaṁ vītikkamati— idaṁ taṁ sīlaṁ aṅgapariyantaṁ. </div>
</div>
<div class="q" id="p_26Ps_297"> <div class="p">
<span class="pN">297</span>Katamaṁ taṁ sīlaṁ jīvitapariyantaṁ? Idhekacco jīvitahetu jīvitapaccayā jīvitakāraṇā yathāsamādinnaṁ sikkhāpadaṁ vītikkamati— idaṁ taṁ sīlaṁ jīvitapariyantaṁ. Evarūpāni sīlāni khaṇḍāni chiddāni sabalāni kammāsāni na bhujissāni na viññuppasatthāni parāmaṭṭhāni asamādhisaṁvattanikāni na avippaṭisāravatthukāni na pāmojjavatthukāni na pītivatthukāni na passaddhivatthukāni na sukhavatthukāni na samādhivatthukāni na yathābhūtañāṇadassanavatthukāni na ekantanibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattanti— idaṁ taṁ sīlaṁ pariyantaṁ. </div>
</div>
<div class="q" id="p_26Ps_298"> <div class="p">
<span class="pN">298</span>Katamaṁ taṁ sīlaṁ apariyantaṁ? Atthi sīlaṁ na lābhapariyantaṁ, atthi sīlaṁ na yasapariyantaṁ, atthi sīlaṁ na ñātipariyantaṁ, atthi sīlaṁ na aṅgapariyantaṁ, atthi sīlaṁ na jīvitapariyantaṁ. </div>
</div>
<div class="q" id="p_26Ps_299"> <div class="p">
<span class="pN">299</span>Katamaṁ taṁ sīlaṁ na lābhapariyantaṁ? Idhekacco lābhahetu lābhapaccayā lābhakāraṇā yathāsamādinnaṁ sikkhāpadaṁ vītikkamāya cittampi na uppādeti, kiṁ so vītikkamissati. Idaṁ taṁ sīlaṁ na lābhapariyantaṁ. </div>
</div>
<div class="q" id="p_26Ps_300"> <div class="p">
<span class="pN">300</span>Katamaṁ taṁ sīlaṁ na yasapariyantaṁ? Idhekacco yasahetu yasapaccayā yasakāraṇā yathāsamādinnaṁ sikkhāpadaṁ vītikkamāya cittampi na uppādeti, kiṁ so vītikkamissati. Idaṁ taṁ sīlaṁ na yasapariyantaṁ. </div>
</div>
<div class="q" id="p_26Ps_301"> <div class="p">
<span class="pN">301</span>Katamaṁ taṁ sīlaṁ na ñātipariyantaṁ? Idhekacco ñātihetu ñātipaccayā ñātikāraṇā yathāsamādinnaṁ sikkhāpadaṁ vītikkamāya cittampi na uppādeti, kiṁ so vītikkamissati. Idaṁ taṁ sīlaṁ na ñātipariyantaṁ. </div>
</div>
<div class="q" id="p_26Ps_302"> <div class="p">
<span class="pN">302</span>Katamaṁ taṁ sīlaṁ na aṅgapariyantaṁ? Idhekacco aṅgahetu aṅgapaccayā aṅgakāraṇā yathāsamādinnaṁ sikkhāpadaṁ vītikkamāya cittampi na uppādeti, kiṁ so vītikkamissati. Idaṁ taṁ sīlaṁ na aṅgapariyantaṁ. </div>
</div>
<div class="q" id="p_26Ps_303"> <div class="p">
<span class="pN">303</span>Katamaṁ taṁ sīlaṁ na jīvitapariyantaṁ? Idhekacco jīvitahetu jīvitapaccayā jīvitakāraṇā yathāsamādinnaṁ sikkhāpadaṁ vītikkamāya cittampi na uppādeti, kiṁ so vītikkamissati. Idaṁ taṁ sīlaṁ na jīvitapariyantaṁ. Evarūpāni sīlāni akhaṇḍāni acchiddāni asabalāni akammāsāni bhujissāni viññuppasatthāni aparāmaṭṭhāni samādhisaṁvattanikāni avippaṭisāravatthukāni pāmojjavatthukāni pītivatthukāni passaddhivatthukāni sukhavatthukāni samādhivatthukāni yathābhūtañāṇadassanavatthukāni ekantanibbidāya virāgāya nirodhāya upasamāya abhiññāya sambodhāya nibbānāya saṁvattanti— idaṁ taṁ sīlaṁ apariyantaṁ. </div>
</div>
<div class="q" id="p_26Ps_304"> <div class="divNumber">39.</div> <div class="p">
<span class="pN">304</span>Kiṁ sīlaṁ? Kati sīlāni? Kiṁ samuṭṭhānaṁ sīlaṁ? Kati dhammasamodhānaṁ sīlaṁ? </div>
</div>
<div class="q" id="p_26Ps_305"> <div class="p">
<span class="pN">305</span><span class="bold">Kiṁ sīlan</span>ti cetanā sīlaṁ, cetasikaṁ sīlaṁ, saṁvaro sīlaṁ, avītikkamo sīlaṁ. </div>
</div>
<div class="q" id="p_26Ps_306"> <div class="p">
<span class="pN">306</span><span class="bold">Kati sīlānī</span>ti tīṇi sīlāni— kusalasīlaṁ, akusalasīlaṁ, abyākatasīlaṁ. </div>
</div>
<div class="q" id="p_26Ps_307"> <div class="p">
<span class="pN">307</span><span class="bold">Kiṁ samuṭṭhānaṁ sīlan</span>ti kusalacittasamuṭṭhānaṁ kusalasīlaṁ, akusalacittasamuṭṭhānaṁ akusalasīlaṁ, abyākatacittasamuṭṭhānaṁ abyākatasīlaṁ. </div>
</div>
<div class="q" id="p_26Ps_308"> <div class="p">
<span class="pN">308</span><span class="bold">Kati dhammasamodhānaṁ sīlan</span>ti saṁvarasamodhānaṁ sīlaṁ, avītikkamasamodhānaṁ sīlaṁ, tathābhāve jātacetanāsamodhānaṁ sīlaṁ. </div>
</div>
<div class="q" id="p_26Ps_309"> <div class="divNumber">40.</div> <div class="p">
<span class="pN">309</span>Pāṇātipātaṁ saṁvaraṭṭhena sīlaṁ, avītikkamaṭṭhena sīlaṁ. Adinnādānaṁ saṁvaraṭṭhena sīlaṁ, avītikkamaṭṭhena sīlaṁ. Kāmesumicchācāraṁ saṁvaraṭṭhena sīlaṁ, avītikkamaṭṭhena sīlaṁ. Musāvādaṁ saṁvaraṭṭhena sīlaṁ, avītikkamaṭṭhena sīlaṁ. Pisuṇaṁ vācaṁ saṁvaraṭṭhena sīlaṁ, avītikkamaṭṭhena sīlaṁ. Pharusaṁ vācaṁ saṁvaraṭṭhena sīlaṁ, avītikkamaṭṭhena sīlaṁ. Samphappalāpaṁ saṁvaraṭṭhena sīlaṁ, avītikkamaṭṭhena sīlaṁ. Abhijjhaṁ saṁvaraṭṭhena sīlaṁ, avītikkamaṭṭhena sīlaṁ. Byāpādaṁ saṁvaraṭṭhena sīlaṁ, avītikkamaṭṭhena sīlaṁ. Micchādiṭṭhiṁ saṁvaraṭṭhena sīlaṁ, avītikkamaṭṭhena sīlaṁ. </div>
</div>
<div class="q" id="p_26Ps_310"> <div class="p">
<span class="pN">310</span>Nekkhammena kāmacchandaṁ saṁvaraṭṭhena sīlaṁ, avītikkamaṭṭhena sīlaṁ. Abyāpādena byāpādaṁ saṁvaraṭṭhena sīlaṁ, avītikkamaṭṭhena sīlaṁ. Ālokasaññāya thinamiddhaṁ… avikkhepaṭṭhena uddhaccaṁ… dhammavavatthānena vicikicchaṁ… ñāṇena avijjaṁ… pāmojjena aratiṁ…. </div>
</div>
<div class="q" id="p_26Ps_311"> <div class="p">
<span class="pN">311</span>Paṭhamena jhānena nīvaraṇe… dutiyena jhānena vitakkavicāre… tatiyena jhānena pītiṁ… catutthena jhānena sukhadukkhaṁ… ākāsānañcāyatanasamāpattiyā rūpasaññaṁ paṭighasaññaṁ nānattasaññaṁ… viññāṇañcāyatanasamāpattiyā ākāsānañcāyatanasaññaṁ… ākiñcaññāyatanasamāpattiyā viññāṇañcāyatanasaññaṁ… nevasaññānāsaññāyatanasamāpattiyā ākiñcaññāyatanasaññaṁ. </div>
</div>
<div class="q" id="p_26Ps_312"> <div class="p">
<span class="pN">312</span>Aniccānupassanāya niccasaññaṁ… dukkhānupassanāya sukhasaññaṁ… anattā anupassanāya attasaññaṁ… nibbidānupassanāya nandiṁ… virāgānupassanāya rāgaṁ… nirodhānupassanāya samudayaṁ… paṭinissaggānupassanāya ādānaṁ… khayānupassanāya ghanasaññaṁ… vayānupassanāya āyūhanaṁ… vipariṇāmānupassanāya dhuvasaññaṁ… animittānupassanāya nimittaṁ… appaṇihitānupassanāya paṇidhiṁ… suññatānupassanāya abhinivesaṁ… adhipaññādhammavipassanāya sārādānābhinivesaṁ… yathābhūtañāṇadassanena sammohābhinivesaṁ… ādīnavānupassanāya ālayābhinivesaṁ… paṭisaṅkhānupassanāya appaṭisaṅkhaṁ… vivaṭṭanānupassanāya saññogābhinivesaṁ…. </div>
</div>
<div class="q" id="p_26Ps_313"> <div class="p">
<span class="pN">313</span>Sotāpattimaggena diṭṭhekaṭṭhe kilese… sakadāgāmimaggena oḷārike kilese… anāgāmimaggena aṇusahagate kilese… arahattamaggena sabbakilese saṁvaraṭṭhena sīlaṁ, avītikkamaṭṭhena sīlaṁ. </div>
</div>
<div class="q" id="p_26Ps_314"> <div class="divNumber">41.</div> <div class="p">
<span class="pN">314</span>Pañca sīlāni— pāṇātipātassa pahānaṁ sīlaṁ, veramaṇī sīlaṁ, cetanā sīlaṁ, saṁvaro sīlaṁ, avītikkamo sīlaṁ. Evarūpāni sīlāni cittassa avippaṭisārāya saṁvattanti, pāmojjāya saṁvattanti, pītiyā saṁvattanti, passaddhiyā saṁvattanti, somanassāya saṁvattanti, āsevanāya saṁvattanti, bhāvanāya saṁvattanti, bahulīkammāya saṁvattanti, alaṅkārāya saṁvattanti, parikkhārāya saṁvattanti, parivārāya saṁvattanti, pāripūriyā saṁvattanti, ekantanibbidāya virāgāya nirodhāya upasamāya abhiññāya sambodhāya nibbānāya saṁvattanti. </div>
</div>
<div class="q" id="p_26Ps_315"> <div class="divNumber">42.</div> <div class="p">
<span class="pN">315</span>Evarūpānaṁ sīlānaṁ saṁvarapārisuddhi adhisīlaṁ, saṁvarapārisuddhiyā ṭhitaṁ cittaṁ na vikkhepaṁ gacchati, avikkhepapārisuddhi adhicittaṁ saṁvarapārisuddhiṁ sammā passati, avikkhepapārisuddhiṁ sammā passati. Dassanapārisuddhi adhipaññā. Yo tattha saṁvaraṭṭho, ayaṁ adhisīlasikkhā. Yo tattha avikkhepaṭṭho, ayaṁ adhicittasikkhā. Yo tattha dassanaṭṭho, ayaṁ adhipaññāsikkhā. </div>
</div>
<div class="q" id="p_26Ps_316"> <div class="p">
<span class="pN">316</span>Imā tisso sikkhāyo āvajjanto sikkhati, jānanto sikkhati, passanto sikkhati, paccavekkhanto sikkhati, cittaṁ adhiṭṭhahanto sikkhati, saddhāya adhimuccanto sikkhati, vīriyaṁ paggaṇhanto sikkhati, satiṁ upaṭṭhapento sikkhati, cittaṁ samādahanto sikkhati, paññāya pajānanto sikkhati, abhiññeyyaṁ abhijānanto sikkhati, pariññeyyaṁ parijānanto sikkhati, pahātabbaṁ pajahanto sikkhati, sacchikātabbaṁ sacchikaronto sikkhati, bhāvetabbaṁ bhāvento sikkhati. </div>
</div>
<div class="q" id="p_26Ps_317"> <div class="p">
<span class="pN">317</span>Pañca sīlāni— adinnādānassa… kāmesumicchācārassa… musāvādassa… pisuṇāya vācāya… pharusāya vācāya… samphappalāpassa… abhijjhāya… byāpādassa… micchādiṭṭhiyā… </div>
</div>
<div class="q" id="p_26Ps_318"> <div class="p">
<span class="pN">318</span>Nekkhammena kāmacchandassa… abyāpādena byāpādassa… ālokasaññāya thinamiddhassa… avikkhepena uddhaccassa… dhammavavatthānena vicikicchāya… ñāṇena avijjāya… pāmojjena aratiyā… </div>
</div>
<div class="q" id="p_26Ps_319"> <div class="p">
<span class="pN">319</span>Paṭhamena jhānena nīvaraṇānaṁ… dutiyena jhānena vitakkavicārānaṁ… tatiyena jhānena pītiyā… catutthena jhānena sukhadukkhānaṁ… ākāsānañcāyatanasamāpattiyā rūpasaññāya paṭighasaññāya nānattasaññāya… viññāṇañcāyatanasamāpattiyā ākāsānañcāyatanasaññāya… ākiñcaññāyatanasamāpattiyā viññāṇañcāyatanasaññāya… nevasaññānāsaññāyatanasamāpattiyā ākiñcaññāyatanasaññāya… </div>
</div>
<div class="q" id="p_26Ps_320"> <div class="p">
<span class="pN">320</span>Aniccānupassanāya niccasaññāya… dukkhānupassanāya sukhasaññāya… anattānupassanāya attasaññāya… nibbidānupassanāya nandiyā… virāgānupassanāya rāgassa… nirodhānupassanāya samudayassa… paṭinissaggānupassanāya ādānassa… khayānupassanāya ghanasaññāya… vayānupassanāya āyūhanassa… vipariṇāmānupassanāya dhuvasaññāya… animittānupassanāya nimittassa… appaṇihitānupassanāya paṇidhiyā… suññatānupassanāya abhinivesassa… adhipaññādhammavipassanāya sārāgābhinivesassa… yathābhūtañāṇadassanena sammohābhinivesassa… ādīnavānupassanāya ālayābhinivesassa… paṭisaṅkhānupassanāya appaṭisaṅkhāya… vivaṭṭanānupassanāya saññogābhinivesassa. </div>
</div>
<div class="q" id="p_26Ps_321"> <div class="p">
<span class="pN">321</span>Sotāpattimaggena diṭṭhekaṭṭhānaṁ kilesānaṁ… sakadāgāmimaggena oḷārikānaṁ kilesānaṁ… anāgāmimaggena anusahagatānaṁ kilesānaṁ… arahattamaggena sabbakilesānaṁ pahānaṁ sīlaṁ, veramaṇī sīlaṁ, cetanā sīlaṁ, saṁvaro sīlaṁ, avītikkamo sīlaṁ. Evarūpāni sīlāni cittassa avippaṭisārāya saṁvattanti, pāmojjāya saṁvattanti, pītiyā saṁvattanti, passaddhiyā saṁvattanti, somanassāya saṁvattanti, āsevanāya saṁvattanti, bhāvanāya saṁvattanti, bahulīkammāya saṁvattanti, alaṅkārāya saṁvattanti, parikkhārāya saṁvattanti, parivārāya saṁvattanti, pāripūriyā saṁvattanti, ekantanibbidāya virāgāya nirodhāya upasamāya abhiññāya sambodhāya nibbānāya saṁvattanti. </div>
</div>
<div class="q" id="p_26Ps_322"> <div class="p">
<span class="pN">322</span>Evarūpānaṁ sīlānaṁ saṁvarapārisuddhi adhisīlaṁ. Saṁvarapārisuddhiyā ṭhitaṁ cittaṁ avikkhepaṁ gacchati, avikkhepapārisuddhi adhicittaṁ. Saṁvarapārisuddhiṁ sammā passati, avikkhepapārisuddhiṁ sammā passati. Dassanapārisuddhi adhipaññā. Yo tattha saṁvaraṭṭho, ayaṁ adhisīlasikkhā. Yo tattha avikkhepaṭṭho, ayaṁ adhicittasikkhā. Yo tattha dassanaṭṭho, ayaṁ adhipaññāsikkhā. Imā tisso sikkhāyo āvajjanto sikkhati, jānanto sikkhati, passanto sikkhati, paccavekkhanto sikkhati, cittaṁ adhiṭṭhahanto sikkhati, saddhāya adhimuccanto sikkhati, vīriyaṁ paggaṇhanto sikkhati, satiṁ upaṭṭhapento sikkhati, cittaṁ samādahanto sikkhati, paññāya pajānanto sikkhati, abhiññeyyaṁ abhijānanto sikkhati, pariññeyyaṁ parijānanto sikkhati pahātabbaṁ pajahanto sikkhati, sacchikātabbaṁ sacchikaronto sikkhati, bhāvetabbaṁ bhāvento sikkhati. Taṁ ñātaṭṭhena ñāṇaṁ pajānanaṭṭhena paññā. Tena vuccati— “sutvāna saṁvare paññā sīlamaye ñāṇaṁ”. </div>
</div>
<div class="CENTER" id="p_26Ps_323">
<span class="pN">323</span>Sīlamayañāṇaniddeso dutiyo.</div>
</html>
