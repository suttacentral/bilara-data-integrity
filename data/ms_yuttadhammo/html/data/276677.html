<html>
<div class="i">2.4.5.1 Rājāgārasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Cittāgāravagga</div>
<div class="h">Rājāgārasikkhāpada</div>
<div class="q" id="p_2V_2990"> <div class="divNumber">977.</div> <div class="p">
<span class="pN">2990</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena rañño pasenadissa kosalassa uyyāne cittāgāre paṭibhānacittaṁ kataṁ hoti. Bahū manussā cittāgāraṁ dassanāya gacchanti. Chabbaggiyāpi bhikkhuniyo cittāgāraṁ dassanāya agamaṁsu. Manussā ujjhāyanti khiyyanti vipācenti—  “kathañhi nāma bhikkhuniyo cittāgāraṁ dassanāya gacchissanti, seyyathāpi gihiniyo kāmabhoginiyo”ti. </div>
</div>
<div class="q" id="p_2V_2991"> <div class="p">
<span class="pN">2991</span>Assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma chabbaggiyā bhikkhuniyo cittāgāraṁ dassanāya gacchissantī”ti…pe…  “saccaṁ kira, bhikkhave, chabbaggiyā bhikkhuniyo cittāgāraṁ dassanāya gacchantī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, chabbaggiyā bhikkhuniyo cittāgāraṁ dassanāya gacchissanti. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_2992"> <div class="divNumber">978.</div> <div class="p">
<span class="pN">2992</span><span class="bold">“Yā pana bhikkhunī rājāgāraṁ vā cittāgāraṁ vā ārāmaṁ vā uyyānaṁ vā pokkharaṇiṁ vā dassanāya gaccheyya, pācittiyan”</span>ti. (<span class="italic">41</span>:<span class="bold">96</span>) </div>
</div>
<div class="q" id="p_2V_2993"> <div class="divNumber">979.</div> <div class="p">
<span class="pN">2993</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2994"> <div class="p">
<span class="pN">2994</span><span class="bold">Rājāgāraṁ</span> nāma yattha katthaci rañño kīḷituṁ ramituṁ kataṁ hoti. </div>
</div>
<div class="q" id="p_2V_2995"> <div class="p">
<span class="pN">2995</span><span class="bold">Cittāgāraṁ</span> nāma yattha katthaci manussānaṁ kīḷituṁ ramituṁ kataṁ hoti. </div>
</div>
<div class="q" id="p_2V_2996"> <div class="p">
<span class="pN">2996</span><span class="bold">Ārāmo</span> nāma yattha katthaci manussānaṁ kīḷituṁ ramituṁ kato hoti. </div>
</div>
<div class="q" id="p_2V_2997"> <div class="p">
<span class="pN">2997</span><span class="bold">Uyyānaṁ</span> nāma yattha katthaci manussānaṁ kīḷituṁ ramituṁ kataṁ hoti. </div>
</div>
<div class="q" id="p_2V_2998"> <div class="p">
<span class="pN">2998</span><span class="bold">Pokkharaṇī</span> nāma yattha katthaci manussānaṁ kīḷituṁ ramituṁ katā hoti. </div>
</div>
<div class="q" id="p_2V_2999"> <div class="divNumber">980.</div> <div class="p">
<span class="pN">2999</span>Dassanāya gacchati, āpatti dukkaṭassa. Yattha ṭhitā passati, āpatti pācittiyassa. Dassanūpacāraṁ vijahitvā punappunaṁ passati, āpatti pācittiyassa. Ekamekaṁ dassanāya gacchati, āpatti dukkaṭassa. Yattha ṭhitā passati, āpatti pācittiyassa. Dassanūpacāraṁ vijahitvā punappunaṁ passati, āpatti pācittiyassa. </div>
</div>
<div class="q" id="p_2V_3000"> <div class="divNumber">981.</div> <div class="p">
<span class="pN">3000</span>Anāpatti—  ārāme ṭhitā passati, gacchantī vā āgacchantī vā passati, sati karaṇīye gantvā passati, āpadāsu, ummattikāya, ādikammikāyāti. </div>
</div>
<div class="CENTER" id="p_2V_3001">
<span class="pN">3001</span>Paṭhamasikkhāpadaṁ niṭṭhitaṁ.</div>
</html>
