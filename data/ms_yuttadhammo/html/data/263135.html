<html>
<div class="i"> Kamma</div>
<div class="h">Parittattika</div>
<div class="h">Pañhāvāra</div>
<div class="h">Paccayānuloma</div>
<div class="h">Vibhaṅgavāra</div>
<div class="h">Kamma</div>
<div class="q" id="p_37P1_2105"> <div class="divNumber">78.</div> <div class="p">
<span class="pN">2105</span>Paritto dhammo parittassa dhammassa kammapaccayena paccayo— sahajātā, nānākkhaṇikā. <span class="bold">Sahajātā</span>— parittā cetanā sampayuttakānaṁ khandhānaṁ cittasamuṭṭhānānañca rūpānaṁ kammapaccayena paccayo. Paṭisandhikkhaṇe parittā cetanā sampayuttakānaṁ khandhānaṁ kaṭattā ca rūpānaṁ kammapaccayena paccayo. <span class="bold">Nānākkhaṇikā</span>— parittā cetanā vipākānaṁ parittānaṁ khandhānaṁ kaṭattā ca rūpānaṁ kammapaccayena paccayo. (1) </div>
</div>
<div class="q" id="p_37P1_2106"> <div class="p">
<span class="pN">2106</span>Mahaggato dhammo mahaggatassa dhammassa kammapaccayena paccayo— sahajātā, nānākkhaṇikā. <span class="bold">Sahajātā</span>— mahaggatā cetanā sampayuttakānaṁ khandhānaṁ kammapaccayena paccayo. Paṭisandhikkhaṇe mahaggatā cetanā sampayuttakānaṁ khandhānaṁ kammapaccayena paccayo. <span class="bold">Nānākkhaṇikā</span>— mahaggatā cetanā vipākānaṁ mahaggatānaṁ khandhānaṁ kammapaccayena paccayo. (1) </div>
</div>
<div class="q" id="p_37P1_2107"> <div class="p">
<span class="pN">2107</span>Mahaggato dhammo parittassa dhammassa kammapaccayena paccayo— sahajātā, nānākkhaṇikā. <span class="bold">Sahajātā</span>— mahaggatā cetanā cittasamuṭṭhānānaṁ rūpānaṁ kammapaccayena paccayo. Paṭisandhikkhaṇe mahaggatā cetanā kaṭattārūpānaṁ kammapaccayena paccayo. <span class="bold">Nānākkhaṇikā</span>— mahaggatā cetanā kaṭattārūpānaṁ kammapaccayena paccayo. (2) </div>
</div>
<div class="q" id="p_37P1_2108"> <div class="p">
<span class="pN">2108</span>Mahaggato dhammo parittassa ca mahaggatassa ca dhammassa kammapaccayena paccayo— sahajātā, nānākkhaṇikā. <span class="bold">Sahajātā</span>— mahaggatā cetanā sampayuttakānaṁ khandhānaṁ cittasamuṭṭhānānañca rūpānaṁ kammapaccayena paccayo. Paṭisandhikkhaṇe mahaggatā cetanā sampayuttakānaṁ khandhānaṁ kaṭattā ca rūpānaṁ kammapaccayena paccayo. <span class="bold">Nānākkhaṇikā</span>— mahaggatā cetanā vipākānaṁ mahaggatānaṁ khandhānaṁ kaṭattā ca rūpānaṁ kammapaccayena paccayo. (3) </div>
</div>
<div class="q" id="p_37P1_2109"> <div class="divNumber">79.</div> <div class="p">
<span class="pN">2109</span>Appamāṇo dhammo appamāṇassa dhammassa kammapaccayena paccayo— sahajātā, nānākkhaṇikā. <span class="bold">Sahajātā</span>— appamāṇā cetanā sampayuttakānaṁ khandhānaṁ kammapaccayena paccayo. <span class="bold">Nānākkhaṇikā</span>— appamāṇā cetanā vipākānaṁ appamāṇānaṁ khandhānaṁ kammapaccayena paccayo. (1) </div>
</div>
<div class="q" id="p_37P1_2110"> <div class="p">
<span class="pN">2110</span>Appamāṇo dhammo parittassa dhammassa kammapaccayena paccayo— appamāṇā cetanā cittasamuṭṭhānānaṁ rūpānaṁ kammapaccayena paccayo. (2) </div>
</div>
<div class="q" id="p_37P1_2111"> <div class="p">
<span class="pN">2111</span>Appamāṇo dhammo parittassa ca appamāṇassa ca dhammassa kammapaccayena paccayo— appamāṇā cetanā sampayuttakānaṁ khandhānaṁ cittasamuṭṭhānānañca rūpānaṁ kammapaccayena paccayo. (3) </div>
</div>
</html>
