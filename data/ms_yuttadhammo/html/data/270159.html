<html>
<div class="i">1.3.9 Yathākammūpagatañāṇakathā</div>
<div class="h">Mahāpaṇṇāsaka</div>
<div class="h">Tatiyavagga</div>
<div class="h">Yathākammūpagatañāṇakathā</div>
<div class="q" id="p_32Kv_1225"> <div class="divNumber">377.</div> <div class="p">
<span class="pN">1225</span>๐ Yathākammūpagataṁ ñāṇaṁ dibbacakkhunti? Āmantā. Yathākammūpagatañca manasi karoti, dibbena cakkhunā rūpaṁ passatīti? Na hevaṁ vattabbe…pe… . </div>
</div>
<div class="q" id="p_32Kv_1226"> <div class="p">
<span class="pN">1226</span>๐ Yathākammūpagatañca manasi karoti, dibbena cakkhunā rūpaṁ passatīti? Āmantā. Dvinnaṁ phassānaṁ dvinnaṁ cittānaṁ samodhānaṁ hotīti? Na hevaṁ vattabbe…pe… . </div>
</div>
<div class="q" id="p_32Kv_1227"> <div class="p">
<span class="pN">1227</span>๐ Yathākammūpagataṁ ñāṇaṁ dibbacakkhunti? Āmantā. “Ime vata bhonto sattā”ti ca manasi karoti, “kāyaduccaritena samannāgatā”ti ca manasi karoti, “vacīduccaritena samannāgatā”ti ca manasi karoti, “manoduccaritena samannāgatā”ti ca manasi karoti, “ariyānaṁ upavādakā”ti ca manasi karoti, “micchādiṭṭhikā”ti ca manasi karoti, “micchādiṭṭhikammasamādānā”ti ca manasi karoti, “te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā”ti ca manasi karoti, “ime vā pana bhonto sattā”ti ca manasi karoti, “kāyasucaritena samannāgatā”ti ca manasi karoti, “vacīsucaritena samannāgatā”ti ca manasi karoti, “manosucaritena samannāgatā”ti ca manasi karoti, “ariyānaṁ anupavādakā”ti ca manasi karoti, “sammādiṭṭhikā”ti ca manasi karoti, “sammādiṭṭhikammasamādānā”ti ca manasi karoti, “te kāyassa bhedā paraṁ maraṇā sugatiṁ saggaṁ lokaṁ upapannā”ti ca manasi karoti, dibbena cakkhunā rūpaṁ passatīti? Na hevaṁ vattabbe…pe… . </div>
</div>
<div class="q" id="p_32Kv_1228"> <div class="p">
<span class="pN">1228</span>๐ “Te kāyassa bhedā paraṁ maraṇā sugatiṁ saggaṁ lokaṁ upapannā”ti ca manasi karoti, dibbena cakkhunā rūpaṁ passatīti? Āmantā. Dvinnaṁ phassānaṁ dvinnaṁ cittānaṁ samodhānaṁ hotīti? Na hevaṁ vattabbe…pe… . </div>
</div>
<div class="q" id="p_32Kv_1229"> <div class="divNumber">378.</div> <div class="p">
<span class="pN">1229</span>๐ Yathākammūpagataṁ ñāṇaṁ dibbacakkhunti? Āmantā. Atthi koci adibbacakkhuko dibbacakkhuṁ appaṭiladdho anadhigato asacchikato yathākammūpagataṁ jānātīti? Āmantā. Hañci atthi koci adibbacakkhuko dibbacakkhuṁ appaṭiladdho anadhigato asacchikato yathākammūpagataṁ jānāti, no ca vata re vattabbe—  “yathākammūpagataṁ ñāṇaṁ dibbacakkhun”ti. </div>
</div>
<div class="q" id="p_32Kv_1230"> <div class="p">
<span class="pN">1230</span>๐ Yathākammūpagataṁ ñāṇaṁ dibbacakkhunti? Āmantā. Āyasmā sāriputto yathākammūpagataṁ ñāṇaṁ jānātīti? Āmantā. Hañci āyasmā sāriputto yathākammūpagataṁ ñāṇaṁ jānāti, no ca vata re vattabbe—  “yathākammūpagataṁ ñāṇaṁ dibbacakkhun”ti. </div>
</div>
<div class="q" id="p_32Kv_1231"> <div class="p">
<span class="pN">1231</span>๐ Yathākammūpagataṁ ñāṇaṁ dibbacakkhunti? Āmantā. Āyasmā sāriputto yathākammūpagataṁ ñāṇaṁ jānātīti? Āmantā. Atthāyasmato sāriputtassa dibbacakkhunti? Na hevaṁ vattabbe…pe… . </div>
</div>
<div class="q" id="p_32Kv_1232"> <div class="p">
<span class="pN">1232</span>๐ Atthāyasmato sāriputtassa dibbacakkhunti? Āmantā. Nanu āyasmā sāriputto etadavoca—  </div>
</div>
<div class="q" id="p_32Kv_1233"> <div class="p"> <table class="singleColumn"> <tr> <td> <div class="pN">1233</div> <div class="G">“Neva pubbenivāsāya,</div> </td> </tr> <tr> <td> <div class="G">napi dibbassa cakkhuno;</div> </td> </tr> <tr> <td> <div class="G">Cetopariyāya iddhiyā,</div> </td> </tr> <tr> <td> <div class="G">sotadhātuvisuddhiyā;</div> </td> </tr> <tr> <td> <div class="G">Cutiyā upapattiyā,</div> </td> </tr> <tr> <td> <div class="G">paṇidhi me na vijjatī”ti.</div> </td> </tr> </table> </div>
</div>
<div class="q" id="p_32Kv_1234"> <div class="p">
<span class="pN">1234</span>Attheva suttantoti? Āmantā. Tena hi na vattabbaṁ—  “yathākammūpagataṁ ñāṇaṁ dibbacakkhun”ti. </div>
</div>
<div class="CENTER" id="p_32Kv_1235">
<span class="pN">1235</span>Yathākammūpagatañāṇakathā niṭṭhitā.</div>
</html>
