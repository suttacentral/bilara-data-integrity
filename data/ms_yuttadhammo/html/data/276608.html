<html>
<div class="i">2.3.1.2 Akālacīvarabhājanasikkhāpada</div>
<div class="h">Bhikkhunivibhaṅga</div>
<div class="h">Nissaggiyakaṇḍa</div>
<div class="h">Pattavagga</div>
<div class="h">Akālacīvarabhājanasikkhāpada</div>
<div class="q" id="p_2V_2441"> <div class="divNumber">738.</div> <div class="p">
<span class="pN">2441</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena sambahulā bhikkhuniyo gāmakāvāse vassaṁvuṭṭhā sāvatthiṁ agamaṁsu vattasampannā iriyāpathasampannā duccoḷā lūkhacīvarā. Upāsakā tā bhikkhuniyo passitvā—  “imā bhikkhuniyo vattasampannā iriyāpathasampannā duccoḷā lūkhacīvarā, imā bhikkhuniyo acchinnā bhavissantī”ti bhikkhunisaṁghassa akālacīvaraṁ adaṁsu. Thullanandā bhikkhunī—  “amhākaṁ kathinaṁ atthataṁ kālacīvaran”ti adhiṭṭhahitvā bhājāpesi. Upāsakā tā bhikkhuniyo passitvā etadavocuṁ—  “apayyāhi cīvaraṁ laddhan”ti? “Na mayaṁ, āvuso, cīvaraṁ labhāma. Ayyā thullanandā—  ‘amhākaṁ kathinaṁ atthataṁ kālacīvaran’ti adhiṭṭhahitvā bhājāpesī”ti. Upāsakā ujjhāyanti khiyyanti vipācenti—  “kathañhi nāma ayyā thullanandā akālacīvaraṁ ‘kālacīvaran’ti adhiṭṭhahitvā bhājāpessatī”ti. </div>
</div>
<div class="q" id="p_2V_2442"> <div class="p">
<span class="pN">2442</span>Assosuṁ kho bhikkhuniyo tesaṁ upāsakānaṁ ujjhāyantānaṁ khiyyantānaṁ vipācentānaṁ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā akālacīvaraṁ ‘kālacīvaran’ti adhiṭṭhahitvā bhājāpessatī”ti. Atha kho tā bhikkhuniyo bhikkhūnaṁ etamatthaṁ ārocesuṁ. Bhikkhū bhagavato etamatthaṁ ārocesuṁ…pe…  “saccaṁ kira, bhikkhave, thullanandā bhikkhunī akālacīvaraṁ ‘kālacīvaran’ti adhiṭṭhahitvā bhājāpetī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī akālacīvaraṁ “kālacīvaran”ti adhiṭṭhahitvā bhājāpessati. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_2443"> <div class="divNumber">739.</div> <div class="p">
<span class="pN">2443</span><span class="bold">“Yā pana bhikkhunī akālacīvaraṁ ‘kālacīvaran’ti adhiṭṭhahitvā bhājāpeyya, nissaggiyaṁ pācittiyan”</span>ti. (<span class="italic">2</span>:<span class="bold">27</span>) </div>
</div>
<div class="q" id="p_2V_2444"> <div class="divNumber">740.</div> <div class="p">
<span class="pN">2444</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2445"> <div class="p">
<span class="pN">2445</span><span class="bold">Akālacīvaraṁ</span> nāma anatthate kathine ekādasamāse uppannaṁ, atthate kathine sattamāse uppannaṁ, kālepi ādissa dinnaṁ, etaṁ akālacīvaraṁ nāma. </div>
</div>
<div class="q" id="p_2V_2446"> <div class="p">
<span class="pN">2446</span>Akālacīvaraṁ “kālacīvaran”ti adhiṭṭhahitvā bhājāpeti, payoge dukkaṭaṁ. Paṭilābhena nissaggiyaṁ hoti. Nissajjitabbaṁ saṁghassa vā gaṇassa vā ekabhikkhuniyā vā. Evañca pana, bhikkhave, nissajjitabbaṁ…pe…  “idaṁ me, ayye, akālacīvaraṁ ‘kālacīvaran’ti adhiṭṭhahitvā bhājāpitaṁ nissaggiyaṁ, imāhaṁ saṁghassa nissajjāmī”ti…pe…  dadeyyā”ti…pe…  dadeyyun”ti…pe…  ayyāya dammī”ti. </div>
</div>
<div class="q" id="p_2V_2447"> <div class="divNumber">741.</div> <div class="p">
<span class="pN">2447</span>Akālacīvare akālacīvarasaññā “kālacīvaran”ti adhiṭṭhahitvā bhājāpeti, nissaggiyaṁ pācittiyaṁ. Akālacīvare vematikā “kālacīvaran”ti adhiṭṭhahitvā bhājāpeti, āpatti dukkaṭassa. Akālacīvare kālacīvarasaññā “kālacīvaran”ti adhiṭṭhahitvā bhājāpeti, anāpatti. Kālacīvare akālacīvarasaññā, āpatti dukkaṭassa. Kālacīvare vematikā, āpatti dukkaṭassa. Kālacīvare kālacīvarasaññā, anāpatti. </div>
</div>
<div class="q" id="p_2V_2448"> <div class="divNumber">742.</div> <div class="p">
<span class="pN">2448</span>Anāpatti—  akālacīvaraṁ kālacīvarasaññā bhājāpeti, kālacīvaraṁ kālacīvarasaññā bhājāpeti, ummattikāya, ādikammikāyāti. </div>
</div>
<div class="CENTER" id="p_2V_2449">
<span class="pN">2449</span>Dutiyasikkhāpadaṁ niṭṭhitaṁ.</div>
</html>
