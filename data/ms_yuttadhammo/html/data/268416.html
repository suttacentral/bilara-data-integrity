<html>
<div class="i">2.2.4 Paññāparihīnasutta</div>
<div class="h">Dukanipāta</div>
<div class="h">Dutiyavagga</div>
<div class="h">Paññāparihīnasutta</div>
<div class="q" id="p_18It_259"> <div class="divNumber">41.</div> <div class="p">
<span class="pN">259</span>Vuttañhetaṁ bhagavatā vuttamarahatāti me sutaṁ—  </div>
</div>
<div class="q" id="p_18It_260"> <div class="p">
<span class="pN">260</span>“Te, bhikkhave, sattā suparihīnā ye ariyāya paññāya parihīnā. Te diṭṭheva dhamme dukkhaṁ viharanti savighātaṁ saupāyāsaṁ sapariḷāhaṁ; kāyassa bhedā paraṁ maraṇā duggati pāṭikaṅkhā. Te, bhikkhave, sattā aparihīnā ye ariyāya paññāya aparihīnā. Te diṭṭheva dhamme sukhaṁ viharanti avighātaṁ anupāyāsaṁ apariḷāhaṁ; kāyassa bhedā paraṁ maraṇā sugati pāṭikaṅkhā”ti. Etamatthaṁ bhagavā avoca. Tatthetaṁ iti vuccati—  </div>
</div>
<div class="q" id="p_18It_261"> <div class="p"> <table class="singleColumn"> <tr> <td> <div class="pN">261</div> <div class="G">“Paññāya parihānena,</div> </td> </tr> <tr> <td> <div class="G">passa lokaṁ sadevakaṁ;</div> </td> </tr> <tr> <td> <div class="G">Niviṭṭhaṁ nāmarūpasmiṁ,</div> </td> </tr> <tr> <td> <div class="G">idaṁ saccanti maññati.</div> </td> </tr> </table> </div>
</div>
<div class="q" id="p_18It_262"> <div class="p"> <table class="singleColumn"> <tr> <td> <div class="pN">262</div> <div class="G">Paññā hi seṭṭhā lokasmiṁ,</div> </td> </tr> <tr> <td> <div class="G">yāyaṁ nibbedhagāminī;</div> </td> </tr> <tr> <td> <div class="G">Yāya sammā pajānāti,</div> </td> </tr> <tr> <td> <div class="G">jātibhavaparikkhayaṁ.</div> </td> </tr> </table> </div>
</div>
<div class="q" id="p_18It_263"> <div class="p"> <table class="singleColumn"> <tr> <td> <div class="pN">263</div> <div class="G">Tesaṁ devā manussā ca,</div> </td> </tr> <tr> <td> <div class="G">sambuddhānaṁ satīmataṁ;</div> </td> </tr> <tr> <td> <div class="G">Pihayanti hāsapaññānaṁ,</div> </td> </tr> <tr> <td> <div class="G">sarīrantimadhārinan”ti.</div> </td> </tr> </table> </div>
</div>
<div class="q" id="p_18It_264"> <div class="p">
<span class="pN">264</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_265">
<span class="pN">265</span>Catutthaṁ.</div>
</html>
