<html>
<div class="i">16.2.7 Sattakaniddesa</div>
<div class="h">Ñāṇavibhaṅga</div>
<div class="h">Niddesa</div>
<div class="h">Sattakaniddesa</div>
<div class="q" id="p_30Vbh_2549"> <div class="divNumber">806.</div> <div class="p">
<span class="pN">2549</span>Tattha katamāni sattasattati ñāṇavatthūni? Jātipaccayā jarāmaraṇanti ñāṇaṁ, asati jātiyā natthi jarāmaraṇanti ñāṇaṁ, atītampi addhānaṁ jātipaccayā jarāmaraṇanti ñāṇaṁ, asati jātiyā natthi jarāmaraṇanti ñāṇaṁ, anāgatampi addhānaṁ jātipaccayā jarāmaraṇanti ñāṇaṁ, asati jātiyā natthi jarāmaraṇanti ñāṇaṁ. Yampissa taṁ dhammaṭṭhitiñāṇaṁ tampi khayadhammaṁ vayadhammaṁ virāgadhammaṁ nirodhadhammanti ñāṇaṁ; bhavapaccayā jātīti ñāṇaṁ…pe…  upādānapaccayā bhavoti ñāṇaṁ…pe…  taṇhāpaccayā upādānanti ñāṇaṁ…pe…  vedanāpaccayā taṇhāti ñāṇaṁ…pe…  phassapaccayā vedanāti ñāṇaṁ…pe…  saḷāyatanapaccayā phassoti ñāṇaṁ…pe…  nāmarūpapaccayā saḷāyatananti ñāṇaṁ…pe…  viññāṇapaccayā nāmarūpanti ñāṇaṁ…pe…  saṅkhārapaccayā viññāṇanti ñāṇaṁ…pe…  avijjāpaccayā saṅkhārāti ñāṇaṁ, asati avijjāya natthi saṅkhārāti ñāṇaṁ, atītampi addhānaṁ avijjāpaccayā saṅkhārāti ñāṇaṁ, asati avijjāya natthi saṅkhārāti ñāṇaṁ, anāgatampi addhānaṁ avijjāpaccayā saṅkhārāti ñāṇaṁ, asati avijjāya natthi saṅkhārāti ñāṇaṁ. Yampissa taṁ dhammaṭṭhitiñāṇaṁ tampi khayadhammaṁ vayadhammaṁ virāgadhammaṁ nirodhadhammanti ñāṇaṁ. Imāni sattasattati ñāṇavatthūni. Evaṁ sattavidhena ñāṇavatthu. </div>
</div>
<div class="CENTER" id="p_30Vbh_2550">
<span class="pN">2550</span>Sattakaṁ.</div>
</html>
