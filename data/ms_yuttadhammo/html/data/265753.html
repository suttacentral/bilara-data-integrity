<html>
<div class="i"> Adhipati</div>
<div class="h">Piṭṭhiduka</div>
<div class="h">Saraṇaduka</div>
<div class="h">Pañhāvāra</div>
<div class="h">Paccayānuloma</div>
<div class="h">Vibhaṅgavāra</div>
<div class="h">Adhipati</div>
<div class="q" id="p_38P2_4816"> <div class="divNumber">352.</div> <div class="p">
<span class="pN">4816</span>Saraṇo dhammo saraṇassa dhammassa adhipatipaccayena paccayo—  ārammaṇādhipati, sahajātādhipati. <span class="bold">Ārammaṇādhipati</span>—  rāgaṁ garuṁ katvā assādeti abhinandati, taṁ garuṁ katvā rāgo uppajjati…  diṭṭhi uppajjati; diṭṭhiṁ garuṁ katvā assādeti abhinandati. <span class="bold">Sahajātādhipati</span>—  saraṇādhipati sampayuttakānaṁ khandhānaṁ adhipatipaccayena paccayo. Saraṇo dhammo araṇassa dhammassa adhipatipaccayena paccayo. <span class="bold">Sahajātādhipati</span>—  saraṇādhipati cittasamuṭṭhānānaṁ rūpānaṁ adhipatipaccayena paccayo. Saraṇo dhammo saraṇassa ca araṇassa ca dhammassa adhipatipaccayena paccayo. <span class="bold">Sahajātādhipati</span>—  saraṇādhipati sampayuttakānaṁ khandhānaṁ cittasamuṭṭhānānañca rūpānaṁ adhipatipaccayena paccayo. (3) </div>
</div>
<div class="q" id="p_38P2_4817"> <div class="divNumber">353.</div> <div class="p">
<span class="pN">4817</span>Araṇo dhammo araṇassa dhammassa adhipatipaccayena paccayo—  ārammaṇādhipati, sahajātādhipati. <span class="bold">Ārammaṇādhipati</span>—  dānaṁ…pe…  sīlaṁ…pe…  uposathakammaṁ katvā taṁ garuṁ katvā paccavekkhati, pubbe…pe…  jhānā…pe…  ariyā maggā vuṭṭhahitvā maggaṁ garuṁ katvā paccavekkhanti, phalaṁ…pe…  nibbānaṁ garuṁ katvā paccavekkhanti, nibbānaṁ gotrabhussa, vodānassa, maggassa, phalassa, adhipatipaccayena paccayo. <span class="bold">Sahajātādhipati</span>—  araṇādhipati sampayuttakānaṁ khandhānaṁ cittasamuṭṭhānānañca rūpānaṁ adhipatipaccayena paccayo. Araṇo dhammo saraṇassa dhammassa adhipatipaccayena paccayo. <span class="bold">Ārammaṇādhipati</span>—  dānaṁ…pe…  sīlaṁ…pe…  uposathakammaṁ katvā taṁ garuṁ katvā assādeti abhinandati, taṁ garuṁ katvā rāgo uppajjati…  diṭṭhi uppajjati; pubbe suciṇṇāni…pe…  jhānā…pe…  cakkhuṁ…pe…  vatthuṁ, araṇe khandhe garuṁ katvā assādeti abhinandati, taṁ garuṁ katvā rāgo uppajjati…  diṭṭhi uppajjati. (2) </div>
</div>
</html>
