<html>
<div class="i">11.4.8 Vassasutta</div>
<div class="h">Sotāpattisaṁyutta</div>
<div class="h">Puññābhisandavagga</div>
<div class="h">Vassasutta</div>
<div class="q" id="p_14S5_2029"> <div class="divNumber">1034.</div> <div class="p">
<span class="pN">2029</span>“Seyyathāpi, bhikkhave, uparipabbate thullaphusitake deve vassante taṁ udakaṁ yathāninnaṁ pavattamānaṁ pabbatakandarapadarasākhā paripūreti, pabbatakandarapadarasākhā paripūrā kusobbhe paripūrenti, kusobbhā paripūrā mahāsobbhe paripūrenti, mahāsobbhā paripūrā kunnadiyo paripūrenti, kunnadiyo paripūrā mahānadiyo paripūrenti, mahānadiyo paripūrā mahāsamuddaṁ paripūrenti; evameva kho, bhikkhave, ariyasāvakassa yo ca buddhe aveccappasādo, yo ca dhamme aveccappasādo, yo ca saṁghe aveccappasādo, yāni ca ariyakantāni sīlāni—  ime dhammā sandamānā pāraṁ gantvā āsavānaṁ khayāya saṁvattantī”ti. </div>
</div>
<div class="CENTER" id="p_14S5_2030">
<span class="pN">2030</span>Aṭṭhamaṁ.</div>
</html>
