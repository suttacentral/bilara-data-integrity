<html>
<div class="i">2.4.2.1.1 Hetuduka</div>
<div class="h">Niddesa</div>
<div class="h">Aṭṭhakathākaṇḍa</div>
<div class="h">Dukaatthuddhāra</div>
<div class="h">Hetugocchaka</div>
<div class="h">Hetuduka</div>
<div class="q" id="p_29Dhs_2148"> <div class="divNumber">1441.</div> <div class="p">
<span class="pN">2148</span>Katame dhammā hetū? Tayo kusalahetū, tayo akusalahetū, tayo abyākatahetū. Alobho kusalahetu, adoso kusalahetu, catūsu bhūmīsu kusalesu uppajjanti. Amoho kusalahetu, kāmāvacarakusalato cattāro ñāṇavippayutte cittuppāde ṭhapetvā, catūsu bhūmīsu kusalesu uppajjati. </div>
</div>
<div class="q" id="p_29Dhs_2149"> <div class="p">
<span class="pN">2149</span>Lobho aṭṭhasu lobhasahagatesu cittuppādesu uppajjati. Doso dvīsu domanassasahagatesu cittuppādesu uppajjati. Moho sabbākusalesu uppajjati. </div>
</div>
<div class="q" id="p_29Dhs_2150"> <div class="p">
<span class="pN">2150</span>Alobho vipākahetu adoso vipākahetu, kāmāvacarassa vipākato ahetuke cittuppāde ṭhapetvā, catūsu bhūmīsu vipākesu uppajjanti. Amoho vipākahetu, kāmāvacarassa vipākato ahetuke cittuppāde ṭhapetvā, cattāro ñāṇavippayutte cittuppāde ṭhapetvā, catūsu bhūmīsu vipākesu uppajjati. </div>
</div>
<div class="q" id="p_29Dhs_2151"> <div class="p">
<span class="pN">2151</span>Alobho kiriyahetu adoso kiriyahetu, kāmāvacarakiriyato ahetuke cittuppāde ṭhapetvā, tīsu bhūmīsu kiriyesu uppajjanti. Amoho kiriyahetu, kāmāvacarakiriyato ahetuke cittuppāde ṭhapetvā, cattāro ñāṇavippayutte cittuppāde ṭhapetvā, tīsu bhūmīsu kiriyesu uppajjati—  ime dhammā hetū. </div>
</div>
<div class="q" id="p_29Dhs_2152"> <div class="divNumber">1442.</div> <div class="p">
<span class="pN">2152</span>Katame dhammā na hetū? Ṭhapetvā hetū, catūsu bhūmīsu kusalaṁ, akusalaṁ, catūsu bhūmīsu vipāko, tīsu bhūmīsu kiriyābyākataṁ, rūpañca, nibbānañca—  ime dhammā na hetū. </div>
</div>
</html>
