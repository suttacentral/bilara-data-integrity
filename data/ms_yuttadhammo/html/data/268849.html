<html>
<div class="i">40.1.1 Cintanākāra</div>
<div class="h">Pilindavacchavagga</div>
<div class="h">Pilindavacchattheraapadāna</div>
<div class="h">Cintanākāra</div>
<div class="q" id="p_20Ap1_4300"> <div class="divNumber">3.</div> <div class="p"> <table class="singleColumn"> <tr> <td> <div class="pN">4300</div> <div class="G">‘Bahū medhigatā bhogā,</div> </td> </tr> <tr> <td> <div class="G">phītaṁ antepuraṁ mama;</div> </td> </tr> <tr> <td> <div class="G">Rājāpi sannimantesi,</div> </td> </tr> <tr> <td> <div class="G">ānando pathavissaro.</div> </td> </tr> </table> </div>
</div>
<div class="q" id="p_20Ap1_4301"> <div class="divNumber">4.</div> <div class="p"> <table class="singleColumn"> <tr> <td> <div class="pN">4301</div> <div class="G">Ayañca buddho uppanno,</div> </td> </tr> <tr> <td> <div class="G">adhiccuppattiko muni;</div> </td> </tr> <tr> <td> <div class="G">Saṁvijjanti ca me bhogā,</div> </td> </tr> <tr> <td> <div class="G">dānaṁ dassāmi satthuno.</div> </td> </tr> </table> </div>
</div>
<div class="q" id="p_20Ap1_4302"> <div class="divNumber">5.</div> <div class="p"> <table class="singleColumn"> <tr> <td> <div class="pN">4302</div> <div class="G">Padumena rājaputtena,</div> </td> </tr> <tr> <td> <div class="G">dinnaṁ dānavaraṁ jine;</div> </td> </tr> <tr> <td> <div class="G">Hatthināge ca pallaṅke,</div> </td> </tr> <tr> <td> <div class="G">apassenañcanappakaṁ.</div> </td> </tr> </table> </div>
</div>
<div class="q" id="p_20Ap1_4303"> <div class="divNumber">6.</div> <div class="p"> <table class="singleColumn"> <tr> <td> <div class="pN">4303</div> <div class="G">Ahampi dānaṁ dassāmi,</div> </td> </tr> <tr> <td> <div class="G">saṁghe gaṇavaruttame;</div> </td> </tr> <tr> <td> <div class="G">Adinnapubbamaññesaṁ,</div> </td> </tr> <tr> <td> <div class="G">bhavissaṁ ādikammiko.</div> </td> </tr> </table> </div>
</div>
<div class="q" id="p_20Ap1_4304"> <div class="divNumber">7.</div> <div class="p"> <table class="singleColumn"> <tr> <td> <div class="pN">4304</div> <div class="G">Cintetvāhaṁ bahuvidhaṁ,</div> </td> </tr> <tr> <td> <div class="G">yāge yassa sukhaṁphalaṁ;</div> </td> </tr> <tr> <td> <div class="G">Parikkhāradānamaddakkhiṁ,</div> </td> </tr> <tr> <td> <div class="G">mama saṅkappapūraṇaṁ.</div> </td> </tr> </table> </div>
</div>
<div class="q" id="p_20Ap1_4305"> <div class="divNumber">8.</div> <div class="p"> <table class="singleColumn"> <tr> <td> <div class="pN">4305</div> <div class="G">Parikkhārāni dassāmi,</div> </td> </tr> <tr> <td> <div class="G">saṁghe gaṇavaruttame;</div> </td> </tr> <tr> <td> <div class="G">Adinnapubbamaññesaṁ,</div> </td> </tr> <tr> <td> <div class="G">bhavissaṁ ādikammiko’.</div> </td> </tr> </table> </div>
</div>
</html>
