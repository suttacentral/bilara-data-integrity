<html>
<div class="i">3.10 Lokasutta</div>
<div class="h">Nandavagga</div>
<div class="h">Lokasutta</div>
<div class="q" id="p_18Ud_235"> <div class="divNumber">30.</div> <div class="p">
<span class="pN">235</span>Evaṁ me sutaṁ— ekaṁ samayaṁ bhagavā uruvelāyaṁ viharati najjā nerañjarāya tīre bodhirukkhamūle paṭhamābhisambuddho. Tena kho pana samayena bhagavā sattāhaṁ ekapallaṅkena nisinno hoti vimuttisukhapaṭisaṁvedī. </div>
</div>
<div class="q" id="p_18Ud_236"> <div class="p">
<span class="pN">236</span>Atha kho bhagavā tassa sattāhassa accayena tamhā samādhimhā vuṭṭhahitvā buddhacakkhunā lokaṁ volokesi. Addasā kho bhagavā buddhacakkhunā volokento satte anekehi santāpehi santappamāne, anekehi ca pariḷāhehi pariḍayhamāne— rāgajehipi, dosajehipi, mohajehipi. </div>
</div>
<div class="q" id="p_18Ud_237"> <div class="p">
<span class="pN">237</span>Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi— </div>
</div>
<div class="q" id="p_18Ud_238"> <div class="p"> <table class="singleColumn"> <tr> <td> <div class="pN">238</div> <div class="G">“Ayaṁ loko santāpajāto,</div> </td> </tr> <tr> <td> <div class="G">Phassapareto rogaṁ vadati attato;</div> </td> </tr> <tr> <td> <div class="G">Yena yena hi maññati,</div> </td> </tr> <tr> <td> <div class="G">Tato taṁ hoti aññathā. (34)</div> </td> </tr> </table> </div>
</div>
<div class="q" id="p_18Ud_239"> <div class="p"> <table class="singleColumn"> <tr> <td> <div class="pN">239</div> <div class="G">Aññathābhāvī bhavasatto loko,</div> </td> </tr> <tr> <td> <div class="G">Bhavapareto bhavamevābhinandati;</div> </td> </tr> <tr> <td> <div class="G">Yadabhinandati taṁ bhayaṁ,</div> </td> </tr> <tr> <td> <div class="G">Yassa bhāyati taṁ dukkhaṁ;</div> </td> </tr> <tr> <td> <div class="G">Bhavavippahānāya kho,</div> </td> </tr> <tr> <td> <div class="G">Panidaṁ brahmacariyaṁ vussati. (35)</div> </td> </tr> </table> </div>
</div>
<div class="q" id="p_18Ud_240"> <div class="p">
<span class="pN">240</span>‘Ye hi keci samaṇā vā brāhmaṇā vā bhavena bhavassa vippamokkhamāhaṁsu, sabbe te avippamuttā bhavasmā’ti vadāmi. ‘Ye vā pana keci samaṇā vā brāhmaṇā vā vibhavena bhavassa nissaraṇamāhaṁsu, sabbe te anissaṭā bhavasmā’ti vadāmi. </div>
</div>
<div class="q" id="p_18Ud_241"> <div class="p">
<span class="pN">241</span>Upadhiñhi paṭicca dukkhamidaṁ sambhoti, sabbupādānakkhayā natthi dukkhassa sambhavo. Lokamimaṁ passa; puthū avijjāya paretā bhūtā bhūtaratā aparimuttā; ye hi keci bhavā sabbadhi sabbatthatāya sabbe te bhavā aniccā dukkhā vipariṇāmadhammāti. </div>
</div>
<div class="q" id="p_18Ud_242"> <div class="p"> <table class="singleColumn"> <tr> <td> <div class="pN">242</div> <div class="G">Evametaṁ yathābhūtaṁ,</div> </td> </tr> <tr> <td> <div class="G">Sammappaññāya passato;</div> </td> </tr> <tr> <td> <div class="G">Bhavataṇhā pahīyati,</div> </td> </tr> <tr> <td> <div class="G">Vibhavaṁ nābhinandati;</div> </td> </tr> <tr> <td> <div class="G">Sabbaso taṇhānaṁ khayā,</div> </td> </tr> <tr> <td> <div class="G">Asesavirāganirodho nibbānaṁ. (36)</div> </td> </tr> </table> </div>
</div>
<div class="q" id="p_18Ud_243"> <div class="p"> <table class="singleColumn"> <tr> <td> <div class="pN">243</div> <div class="G">Tassa nibbutassa bhikkhuno,</div> </td> </tr> <tr> <td> <div class="G">Anupādā punabbhavo na hoti;</div> </td> </tr> <tr> <td> <div class="G">Abhibhūto māro vijitasaṅgāmo,</div> </td> </tr> <tr> <td> <div class="G">Upaccagā sabbabhavāni tādī”ti. (37)</div> </td> </tr> </table> </div>
</div>
<div class="CENTER" id="p_18Ud_244">
<span class="pN">244</span>Dasamaṁ.</div>
<div class="CENTER" id="p_18Ud_245">
<span class="pN">245</span>Nandavaggo tatiyo.</div>
<div class="SUMMARY" id="p_18Ud_246">
<span class="pN">246</span><span class="firstLetter">T</span>assuddānaṁ</div>
<div class="q" id="p_18Ud_247"> <div class="p"> <table class="singleColumn"> <tr> <td> <div class="pN">247</div> <div class="G">Kammaṁ nando yasojo ca,</div> </td> </tr> <tr> <td> <div class="G">sāriputto ca kolito;</div> </td> </tr> <tr> <td> <div class="G">Pilindo kassapo piṇḍo,</div> </td> </tr> <tr> <td> <div class="G">sippaṁ lokena te dasāti.</div> </td> </tr> </table> </div>
</div>
</html>
