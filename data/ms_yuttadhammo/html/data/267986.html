<html>
<div class="i">2.2 Dukapuggalapaññatti</div>
<div class="h">Niddesa</div>
<div class="h">Dukapuggalapaññatti</div>
<div class="q" id="p_31Pu_221"> <div class="divNumber">45.</div> <div class="p">
<span class="pN">221</span>Katamo ca puggalo kodhano? Tattha katamo kodho? Yo kodho kujjhanā kujjhitattaṁ doso dussanā dussitattaṁ byāpatti byāpajjanā byāpajjitattaṁ virodho paṭivirodho caṇḍikkaṁ asuropo anattamanatā cittassa— ayaṁ vuccati kodho. Yassa puggalassa ayaṁ kodho appahīno— ayaṁ vuccati puggalo “kodhano”. </div>
</div>
<div class="q" id="p_31Pu_222"> <div class="divNumber">46.</div> <div class="p">
<span class="pN">222</span>Katamo ca puggalo upanāhī? Tattha katamo upanāho? Pubbakālaṁ kodho aparakālaṁ upanāho. Yo evarūpo upanāho upanayhanā upanayhitattaṁ aṭṭhapanā ṭhapanā saṇṭhapanā anusaṁsandanā anuppabandhanā daḷhīkammaṁ kodhassa— ayaṁ vuccati upanāho. Yassa puggalassa ayaṁ upanāho appahīno— ayaṁ vuccati puggalo “upanāhī”. </div>
</div>
<div class="q" id="p_31Pu_223"> <div class="divNumber">47.</div> <div class="p">
<span class="pN">223</span>Katamo ca puggalo makkhī? Tattha katamo makkho? Yo makkho makkhāyanā makkhāyitattaṁ niṭṭhuriyaṁ niṭṭhuriyakammaṁ— ayaṁ vuccati makkho. Yassa puggalassa ayaṁ makkho appahīno— ayaṁ vuccati puggalo “makkhī”. </div>
</div>
<div class="q" id="p_31Pu_224"> <div class="divNumber">48.</div> <div class="p">
<span class="pN">224</span>Katamo ca puggalo paḷāsī? Tattha katamo paḷāso? Yo paḷāso paḷāsāyanā paḷāsāyitattaṁ paḷāsāhāro vivādaṭṭhānaṁ yugaggāho appaṭinissaggo— ayaṁ vuccati paḷāso. Yassa puggalassa ayaṁ paḷāso appahīno— ayaṁ vuccati puggalo “paḷāsī”. </div>
</div>
<div class="q" id="p_31Pu_225"> <div class="divNumber">49.</div> <div class="p">
<span class="pN">225</span>Katamo ca puggalo issukī? Tattha katamā issā? Yā paralābhasakkāragarukāramānanavandanapūjanāsu issā issāyanā issāyitattaṁ usūyā usūyanā usūyitattaṁ— ayaṁ vuccati issā. Yassa puggalassa ayaṁ issā appahīnā— ayaṁ vuccati puggalo “issukī”. </div>
</div>
<div class="q" id="p_31Pu_226"> <div class="divNumber">50.</div> <div class="p">
<span class="pN">226</span>Katamo ca puggalo maccharī? Tattha katamaṁ macchariyaṁ? Pañca macchariyāni— āvāsamacchariyaṁ, kulamacchariyaṁ, lābhamacchariyaṁ, vaṇṇamacchariyaṁ, dhammamacchariyaṁ. Yaṁ evarūpaṁ maccheraṁ maccharāyanā maccharāyitattaṁ vevicchaṁ kadariyaṁ kaṭukañcukatā aggahitattaṁ cittassa— idaṁ vuccati macchariyaṁ. Yassa puggalassa idaṁ macchariyaṁ appahīnaṁ— ayaṁ vuccati puggalo “maccharī”. </div>
</div>
<div class="q" id="p_31Pu_227"> <div class="divNumber">51.</div> <div class="p">
<span class="pN">227</span>Katamo ca puggalo saṭho? Tattha katamaṁ sāṭheyyaṁ? Idhekacco saṭho hoti parisaṭho. Yaṁ tattha saṭhaṁ saṭhatā sāṭheyyaṁ kakkaratā kakkariyaṁ parikkhattatā pārikkhattiyaṁ— idaṁ vuccati sāṭheyyaṁ. Yassa puggalassa idaṁ sāṭheyyaṁ appahīnaṁ— ayaṁ vuccati puggalo “saṭho”. </div>
</div>
<div class="q" id="p_31Pu_228"> <div class="divNumber">52.</div> <div class="p">
<span class="pN">228</span>Katamo ca puggalo māyāvī? Tattha katamā māyā? Idhekacco kāyena duccaritaṁ caritvā vācāya duccaritaṁ caritvā manasā duccaritaṁ caritvā tassa paṭicchādanahetu pāpikaṁ icchaṁ paṇidahati— “mā maṁ jaññā”ti icchati, “mā maṁ jaññā”ti saṅkappati “mā maṁ jaññā”ti vācaṁ bhāsati, “mā maṁ jaññā”ti kāyena parakkamati. Yā evarūpā māyā māyāvitā accāsarā vañcanā nikati vikiraṇā pariharaṇā gūhanā parigūhanā chādanā paṭicchādanā anuttānīkammaṁ anāvikammaṁ vocchādanā pāpakiriyā— ayaṁ vuccati māyā. Yassa puggalassa ayaṁ māyā appahīnā— ayaṁ vuccati puggalo “māyāvī”. </div>
</div>
<div class="q" id="p_31Pu_229"> <div class="divNumber">53.</div> <div class="p">
<span class="pN">229</span>Katamo ca puggalo ahiriko? Tattha katamaṁ ahirikaṁ? Yaṁ na hirīyati hiriyitabbena na hirīyati pāpakānaṁ akusalānaṁ dhammānaṁ samāpattiyā— idaṁ vuccati ahirikaṁ. Iminā ahirikena samannāgato puggalo “ahiriko”. </div>
</div>
<div class="q" id="p_31Pu_230"> <div class="divNumber">54.</div> <div class="p">
<span class="pN">230</span>Katamo ca puggalo anottappī? Tattha katamaṁ anottappaṁ? Yaṁ na ottappati ottappitabbena na ottappati pāpakānaṁ akusalānaṁ dhammānaṁ samāpattiyā— idaṁ vuccati anottappaṁ. Iminā anottappena samannāgato puggalo “anottappī”. </div>
</div>
<div class="q" id="p_31Pu_231"> <div class="divNumber">55.</div> <div class="p">
<span class="pN">231</span>Katamo ca puggalo dubbaco? Tattha katamā dovacassatā? Sahadhammike vuccamāne dovacassāyaṁ dovacassiyaṁ dovacassatā vippaṭikulaggāhitā vipaccanīkasātatā anādariyaṁ anādariyatā agāravatā appatissavatā— ayaṁ vuccati dovacassatā. Imāya dovacassatāya samannāgato puggalo “dubbaco”. </div>
</div>
<div class="q" id="p_31Pu_232"> <div class="divNumber">56.</div> <div class="p">
<span class="pN">232</span>Katamo ca puggalo pāpamitto? Tattha katamā pāpamittatā? Ye te puggalā assaddhā dussīlā appassutā maccharino duppaññā, yā tesaṁ sevanā nisevanā saṁsevanā bhajanā sambhajanā bhatti sambhatti sampavaṅkatā— ayaṁ vuccati pāpamittatā. Imāya pāpamittatāya samannāgato puggalo “pāpamitto”. </div>
</div>
<div class="q" id="p_31Pu_233"> <div class="divNumber">57.</div> <div class="p">
<span class="pN">233</span>Katamo ca puggalo indriyesu aguttadvāro? Tattha katamā indriyesu aguttadvāratā? Idhekacco puggalo cakkhunā rūpaṁ disvā nimittaggāhī hoti anubyañjanaggāhī; yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya na paṭipajjati, na rakkhati cakkhundriyaṁ, cakkhundriye na saṁvaraṁ āpajjati. Sotena saddaṁ sutvā…pe… ghānena gandhaṁ ghāyitvā…pe… jivhāya rasaṁ sāyitvā…pe… kāyena phoṭṭhabbaṁ phusitvā…pe… manasā dhammaṁ viññāya nimittaggāhī hoti anubyañjanaggāhī; yatvādhikaraṇamenaṁ manindriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya na paṭipajjati, na rakkhati manindriyaṁ, manindriye na saṁvaraṁ āpajjati. Yā imesaṁ channaṁ indriyānaṁ agutti agopanā anārakkho asaṁvaro— ayaṁ vuccati indriyesu aguttadvāratā. Imāya indriyesu aguttadvāratāya samannāgato puggalo “indriyesu aguttadvāro”. </div>
</div>
<div class="q" id="p_31Pu_234"> <div class="divNumber">58.</div> <div class="p">
<span class="pN">234</span>Katamo ca puggalo bhojane amattaññū? Tattha katamā bhojane amattaññutā? Idhekacco puggalo appaṭisaṅkhā ayoniso āhāraṁ āhāreti davāya madāya maṇḍanāya vibhūsanāya, yā tattha asantuṭṭhitā amattaññutā appaṭisaṅkhā bhojane— ayaṁ vuccati bhojane amattaññutā. Imāya bhojane amattaññutāya samannāgato puggalo “bhojane amattaññū”. </div>
</div>
<div class="q" id="p_31Pu_235"> <div class="divNumber">59.</div> <div class="p">
<span class="pN">235</span>Katamo ca puggalo muṭṭhassati? Tattha katamaṁ muṭṭhassaccaṁ? Yā assati ananussati appaṭissati assati assaraṇatā adhāraṇatā pilāpanatā sammussanatā— idaṁ vuccati muṭṭhassaccaṁ. Iminā muṭṭhassaccena samannāgato puggalo “muṭṭhassati”. </div>
</div>
<div class="q" id="p_31Pu_236"> <div class="divNumber">60.</div> <div class="p">
<span class="pN">236</span>Katamo ca puggalo asampajāno? Tattha katamaṁ asampajaññaṁ? Yaṁ aññāṇaṁ adassanaṁ anabhisamayo ananubodho asambodho appaṭivedho asaṅgāhaṇā apariyogāhaṇā asamapekkhaṇā apaccavekkhaṇā apaccakkhakammaṁ dummejjhaṁ bālyaṁ asampajaññaṁ moho pamoho sammoho avijjā avijjogho avijjāyogo avijjānusayo avijjāpariyuṭṭhānaṁ avijjālaṅgī moho akusalamūlaṁ— idaṁ vuccati asampajaññaṁ. Iminā asampajaññena samannāgato puggalo “asampajāno”. </div>
</div>
<div class="q" id="p_31Pu_237"> <div class="divNumber">61.</div> <div class="p">
<span class="pN">237</span>Katamo ca puggalo sīlavipanno? Tattha katamā sīlavipatti? Kāyiko vītikkamo vācasiko vītikkamo kāyikavācasiko vītikkamo— ayaṁ vuccati sīlavipatti. Sabbampi dussilyaṁ sīlavipatti. Imāya sīlavipattiyā samannāgato puggalo “sīlavipanno”. </div>
</div>
<div class="q" id="p_31Pu_238"> <div class="divNumber">62.</div> <div class="p">
<span class="pN">238</span>Katamo ca puggalo diṭṭhivipanno? Tattha katamā diṭṭhivipatti? “Natthi dinnaṁ, natthi yiṭṭhaṁ, natthi hutaṁ, natthi sukatadukkaṭānaṁ kammānaṁ phalaṁ vipāko, natthi ayaṁ loko, natthi paro loko, natthi mātā, natthi pitā, natthi sattā opapātikā, natthi loke samaṇabrāhmaṇā sammaggatā sammāpaṭipannā ye imañca lokaṁ parañca lokaṁ sayaṁ abhiññā sacchikatvā pavedentī”ti. Yā evarūpā diṭṭhi diṭṭhigataṁ diṭṭhigahanaṁ diṭṭhikantāro diṭṭhivisūkāyikaṁ diṭṭhivipphanditaṁ diṭṭhisaṁyojanaṁ gāho paṭiggāho abhiniveso parāmāso kummaggo micchāpatho micchattaṁ titthāyatanaṁ vipariyāsaggāho, ayaṁ vuccati diṭṭhivipatti. Sabbāpi micchādiṭṭhi diṭṭhivipatti. Imāya diṭṭhivipattiyā samannāgato puggalo “diṭṭhivipanno”. </div>
</div>
<div class="q" id="p_31Pu_239"> <div class="divNumber">63.</div> <div class="p">
<span class="pN">239</span>Katamo ca puggalo ajjhattasaṁyojano? Yassa puggalassa pañcorambhāgiyāni saṁyojanāni appahīnāni— ayaṁ vuccati puggalo “ajjhattasaṁyojano”. </div>
</div>
<div class="q" id="p_31Pu_240"> <div class="divNumber">64.</div> <div class="p">
<span class="pN">240</span>Katamo ca puggalo bahiddhāsaṁyojano? Yassa puggalassa pañcuddhambhāgiyāni saṁyojanāni appahīnāni— ayaṁ vuccati puggalo “bahiddhāsaṁyojano”. </div>
</div>
<div class="q" id="p_31Pu_241"> <div class="divNumber">65.</div> <div class="p">
<span class="pN">241</span>Katamo ca puggalo akkodhano? Tattha katamo kodho? Yo kodho kujjhanā kujjhitattaṁ doso dussanā dussitattaṁ byāpatti byāpajjanā byāpajjitattaṁ virodho paṭivirodho caṇḍikkaṁ asuropo anattamanatā cittassa— ayaṁ vuccati kodho. Yassa puggalassa ayaṁ kodho pahīno— ayaṁ vuccati puggalo “akkodhano”. </div>
</div>
<div class="q" id="p_31Pu_242"> <div class="divNumber">66.</div> <div class="p">
<span class="pN">242</span>Katamo ca puggalo anupanāhī? Tattha katamo upanāho? Pubbakālaṁ kodho aparakālaṁ upanāho yo evarūpo upanāho upanayhanā upanayhitattaṁ aṭṭhapanā ṭhapanā saṇṭhapanā anusaṁsandanā anuppabandhanā daḷhīkammaṁ kodhassa— ayaṁ vuccati upanāho. Yassa puggalassa ayaṁ upanāho pahīno— ayaṁ vuccati puggalo “anupanāhī”. </div>
</div>
<div class="q" id="p_31Pu_243"> <div class="divNumber">67.</div> <div class="p">
<span class="pN">243</span>Katamo ca puggalo amakkhī? Tattha katamo makkho? Yo makkho makkhāyanā makkhāyitattaṁ niṭṭhuriyaṁ niṭṭhuriyakammaṁ— ayaṁ vuccati makkho. Yassa puggalassa ayaṁ makkho pahīno— ayaṁ vuccati puggalo “amakkhī”. </div>
</div>
<div class="q" id="p_31Pu_244"> <div class="divNumber">68.</div> <div class="p">
<span class="pN">244</span>Katamo ca puggalo apaḷāsī? Tattha katamo paḷāso? Yo paḷāso paḷāsāyanā paḷāsāyitattaṁ paḷāsāhāro vivādaṭṭhānaṁ yugaggāho appaṭinissaggo— ayaṁ vuccati paḷāso. Yassa puggalassa ayaṁ paḷāso pahīno— ayaṁ vuccati puggalo “apaḷāsī”. </div>
</div>
<div class="q" id="p_31Pu_245"> <div class="divNumber">69.</div> <div class="p">
<span class="pN">245</span>Katamo ca puggalo anissukī? Tattha katamā issā? Yā paralābhasakkāragarukāramānanavandanapūjanāsu issā issāyanā issāyitattaṁ usūyā usūyanā usūyitattaṁ— ayaṁ vuccati issā. Yassa puggalassa ayaṁ issā pahīnā— ayaṁ vuccati puggalo “anissukī”. </div>
</div>
<div class="q" id="p_31Pu_246"> <div class="divNumber">70.</div> <div class="p">
<span class="pN">246</span>Katamo ca puggalo amaccharī? Tattha katamaṁ macchariyaṁ? Pañca macchariyāni— āvāsamacchariyaṁ, kulamacchariyaṁ, lābhamacchariyaṁ, vaṇṇamacchariyaṁ, dhammamacchariyaṁ. Yaṁ evarūpaṁ maccheraṁ maccharāyanā maccharāyitattaṁ vevicchaṁ kadariyaṁ kaṭukañcukatā aggahitattaṁ cittassa— idaṁ vuccati macchariyaṁ. Yassa puggalassa idaṁ macchariyaṁ pahīnaṁ— ayaṁ vuccati puggalo “amaccharī”. </div>
</div>
<div class="q" id="p_31Pu_247"> <div class="divNumber">71.</div> <div class="p">
<span class="pN">247</span>Katamo ca puggalo asaṭho? Tattha katamaṁ sāṭheyyaṁ? Idhekacco saṭho hoti parisaṭho. Yaṁ tattha saṭhaṁ saṭhatā sāṭheyyaṁ kakkaratā kakkariyaṁ parikkhattatā pārikkhattiyaṁ— idaṁ vuccati sāṭheyyaṁ. Yassa puggalassa idaṁ sāṭheyyaṁ pahīnaṁ— ayaṁ vuccati puggalo “asaṭho”. </div>
</div>
<div class="q" id="p_31Pu_248"> <div class="divNumber">72.</div> <div class="p">
<span class="pN">248</span>Katamo ca puggalo amāyāvī? Tattha katamā māyā? Idhekacco puggalo kāyena duccaritaṁ caritvā vācāya duccaritaṁ caritvā manasā duccaritaṁ caritvā tassa paṭicchādanahetu pāpikaṁ icchaṁ paṇidahati— “mā maṁ jaññā”ti icchati, “mā maṁ jaññā”ti saṅkappati, “mā maṁ jaññā”ti vācaṁ bhāsati, “mā maṁ jaññā”ti kāyena parakkamati. Yā evarūpā māyā māyāvitā accāsarā vañcanā nikati vikiraṇā pariharaṇā gūhanā parigūhanā chādanā paṭicchādanā anuttānīkammaṁ anāvikammaṁ vocchādanā pāpakiriyā— ayaṁ vuccati māyā. Yassa puggalassa ayaṁ māyā pahīnā— ayaṁ vuccati puggalo “amāyāvī”. </div>
</div>
<div class="q" id="p_31Pu_249"> <div class="divNumber">73.</div> <div class="p">
<span class="pN">249</span>Katamo ca puggalo hirimā? Tattha katamā hirī? Yaṁ hirīyati hiriyitabbena hirīyati pāpakānaṁ akusalānaṁ dhammānaṁ samāpattiyā— ayaṁ vuccati hirī. Imāya hiriyā samannāgato puggalo “hirimā”. </div>
</div>
<div class="q" id="p_31Pu_250"> <div class="divNumber">74.</div> <div class="p">
<span class="pN">250</span>Katamo ca puggalo ottappī? Tattha katamaṁ ottappaṁ? Yaṁ ottappati ottappitabbena ottappati pāpakānaṁ akusalānaṁ dhammānaṁ samāpattiyā— idaṁ vuccati ottappaṁ. Iminā ottappena samannāgato puggalo “ottappī”. </div>
</div>
<div class="q" id="p_31Pu_251"> <div class="divNumber">75.</div> <div class="p">
<span class="pN">251</span>Katamo ca puggalo suvaco? Tattha katamā sovacassatā? Sahadhammike vuccamāne sovacassāyaṁ sovacassiyaṁ sovacassatā avippaṭikulaggāhitā avipaccanīkasātatā sādariyaṁ sādariyatā sagāravatā sappatissavatā— ayaṁ vuccati sovacassatā. Imāya sovacassatāya samannāgato puggalo “suvaco”. </div>
</div>
<div class="q" id="p_31Pu_252"> <div class="divNumber">76.</div> <div class="p">
<span class="pN">252</span>Katamo ca puggalo kalyāṇamitto? Tattha katamā kalyāṇamittatā? Ye te puggalā saddhā sīlavanto bahussutā cāgavanto paññavanto, yā tesaṁ sevanā nisevanā saṁsevanā bhajanā sambhajanā bhatti sambhatti sampavaṅkatā— ayaṁ vuccati kalyāṇamittatā. Imāya kalyāṇamittatāya samannāgato puggalo “kalyāṇamitto”. </div>
</div>
<div class="q" id="p_31Pu_253"> <div class="divNumber">77.</div> <div class="p">
<span class="pN">253</span>Katamo ca puggalo indriyesu guttadvāro? Tattha katamā indriyesu guttadvāratā? Idhekacco puggalo cakkhunā rūpaṁ disvā na nimittaggāhī hoti nānubyañjanaggāhī; yatvādhikaraṇamenaṁ cakkhundriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya paṭipajjati, rakkhati cakkhundriyaṁ cakkhundriye saṁvaraṁ āpajjati. Sotena saddaṁ sutvā…pe… ghānena gandhaṁ ghāyitvā…pe… jivhāya rasaṁ sāyitvā…pe… kāyena phoṭṭhabbaṁ phusitvā…pe… manasā dhammaṁ viññāya na nimittaggāhī hoti nānubyañjanaggāhī; yatvādhikaraṇamenaṁ manindriyaṁ asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ, tassa saṁvarāya paṭipajjati, rakkhati manindriyaṁ, manindriye saṁvaraṁ āpajjati. Yā imesaṁ channaṁ indriyānaṁ gutti gopanā ārakkho saṁvaro— ayaṁ vuccati indriyesu guttadvāratā. Imāya indriyesu guttadvāratāya samannāgato puggalo “indriyesu guttadvāro”. </div>
</div>
<div class="q" id="p_31Pu_254"> <div class="divNumber">78.</div> <div class="p">
<span class="pN">254</span>Katamo ca puggalo bhojane mattaññū? Tattha katamā bhojane mattaññutā? Idhekacco puggalo paṭisaṅkhā yoniso āhāraṁ āhāreti— “neva davāya, na madāya, na maṇḍanāya, na vibhūsanāya; yāvadeva imassa kāyassa ṭhitiyā yāpanāya vihiṁsūparatiyā brahmacariyānuggahāya. Iti purāṇañca vedanaṁ paṭihaṅkhāmi, navañca vedanaṁ na uppādessāmi, yātrā ca me bhavissati anavajjatā ca phāsuvihāro cā”ti. Yā tattha santuṭṭhitā mattaññutā paṭisaṅkhā bhojane— ayaṁ vuccati bhojane mattaññutā. Imāya bhojane mattaññutāya samannāgato puggalo “bhojane mattaññū”. </div>
</div>
<div class="q" id="p_31Pu_255"> <div class="divNumber">79.</div> <div class="p">
<span class="pN">255</span>Katamo ca puggalo upaṭṭhitassati? Tattha katamā sati? Yā sati anussati paṭissati sati saraṇatā dhāraṇatā apilāpanatā asammussanatā sati satindriyaṁ satibalaṁ sammāsati— ayaṁ vuccati sati. Imāya satiyā samannāgato puggalo “upaṭṭhitassati”. </div>
</div>
<div class="q" id="p_31Pu_256"> <div class="divNumber">80.</div> <div class="p">
<span class="pN">256</span>Katamo ca puggalo sampajāno? Tattha katamaṁ sampajaññaṁ? Yā paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṁ kosallaṁ nepuññaṁ vebhabyā cintā upaparikkhā bhūrī medhā pariṇāyikā vipassanā sampajaññaṁ patodo paññā paññindriyaṁ paññābalaṁ paññāsatthaṁ paññāpāsādo paññāāloko paññāobhāso paññāpajjoto paññāratanaṁ amoho dhammavicayo sammādiṭṭhi— idaṁ vuccati sampajaññaṁ. Iminā sampajaññena samannāgato puggalo “sampajāno”. </div>
</div>
<div class="q" id="p_31Pu_257"> <div class="divNumber">81.</div> <div class="p">
<span class="pN">257</span>Katamo ca puggalo sīlasampanno? Tattha katamā sīlasampadā? Kāyiko avītikkamo vācasiko avītikkamo kāyikavācasiko avītikkamo— ayaṁ vuccati sīlasampadā. Sabbopi sīlasaṁvaro sīlasampadā. Imāya sīlasampadāya samannāgato puggalo “sīlasampanno”. </div>
</div>
<div class="q" id="p_31Pu_258"> <div class="divNumber">82.</div> <div class="p">
<span class="pN">258</span>Katamo ca puggalo diṭṭhisampanno? Tattha katamā diṭṭhisampadā? “Atthi dinnaṁ, atthi yiṭṭhaṁ, atthi hutaṁ, atthi sukatadukkaṭānaṁ kammānaṁ phalaṁ vipāko, atthi ayaṁ loko, atthi paro loko, atthi mātā, atthi pitā, atthi sattā opapātikā, atthi loke samaṇabrāhmaṇā sammaggatā sammāpaṭipannā ye imañca lokaṁ parañca lokaṁ sayaṁ abhiññā sacchikatvā pavedentī”ti. Yā evarūpā paññā pajānanā…pe… amoho dhammavicayo sammādiṭṭhi— ayaṁ vuccati diṭṭhisampadā. Sabbāpi sammādiṭṭhi diṭṭhisampadā. Imāya diṭṭhisampadāya samannāgato puggalo “diṭṭhisampanno”. </div>
</div>
<div class="q" id="p_31Pu_259"> <div class="divNumber">83.</div> <div class="p">
<span class="pN">259</span>Katame dve puggalā dullabhā lokasmiṁ? Yo ca pubbakārī, yo ca kataññū katavedī— ime dve puggalā dullabhā lokasmiṁ. </div>
</div>
<div class="q" id="p_31Pu_260"> <div class="divNumber">84.</div> <div class="p">
<span class="pN">260</span>Katame dve puggalā duttappayā? Yo ca laddhaṁ laddhaṁ nikkhipati, yo ca laddhaṁ laddhaṁ vissajjeti— ime dve puggalā “duttappayā”. </div>
</div>
<div class="q" id="p_31Pu_261"> <div class="divNumber">85.</div> <div class="p">
<span class="pN">261</span>Katame dve puggalā sutappayā? Yo ca laddhaṁ laddhaṁ na nikkhipati, yo ca laddhaṁ laddhaṁ na vissajjeti— ime dve puggalā “sutappayā”. </div>
</div>
<div class="q" id="p_31Pu_262"> <div class="divNumber">86.</div> <div class="p">
<span class="pN">262</span>Katamesaṁ dvinnaṁ puggalānaṁ āsavā vaḍḍhanti? Yo ca na kukkuccāyitabbaṁ kukkuccāyati, yo ca kukkuccāyitabbaṁ na kukkuccāyati— imesaṁ dvinnaṁ puggalānaṁ āsavā vaḍḍhanti. </div>
</div>
<div class="q" id="p_31Pu_263"> <div class="divNumber">87.</div> <div class="p">
<span class="pN">263</span>Katamesaṁ dvinnaṁ puggalānaṁ āsavā na vaḍḍhanti? Yo ca na kukkuccāyitabbaṁ na kukkuccāyati, yo ca kukkuccāyitabbaṁ kukkuccāyati— imesaṁ dvinnaṁ puggalānaṁ āsavā na vaḍḍhanti. </div>
</div>
<div class="q" id="p_31Pu_264"> <div class="divNumber">88.</div> <div class="p">
<span class="pN">264</span>Katamo ca puggalo hīnādhimutto? Idhekacco puggalo dussīlo hoti pāpadhammo, so aññaṁ dussīlaṁ pāpadhammaṁ sevati bhajati payirupāsati— ayaṁ vuccati puggalo “hīnādhimutto”. </div>
</div>
<div class="q" id="p_31Pu_265"> <div class="divNumber">89.</div> <div class="p">
<span class="pN">265</span>Katamo ca puggalo paṇītādhimutto? Idhekacco puggalo sīlavā hoti kalyāṇadhammo, so aññaṁ sīlavantaṁ kalyāṇadhammaṁ sevati bhajati payirupāsati— ayaṁ vuccati puggalo “paṇītādhimutto”. </div>
</div>
<div class="q" id="p_31Pu_266"> <div class="divNumber">90.</div> <div class="p">
<span class="pN">266</span>Katamo ca puggalo titto? Paccekasambuddhā ye ca tathāgatassa sāvakā arahanto tittā. Sammāsambuddho titto ca tappetā ca. </div>
</div>
<div class="CENTER" id="p_31Pu_267">
<span class="pN">267</span>Dukaniddeso.</div>
</html>
