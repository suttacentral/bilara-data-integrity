<html>
<div class="i">8.1.1 Paṭhamarahogatasutta</div>
<div class="h">Anuruddhasaṁyutta</div>
<div class="h">Rahogatavagga</div>
<div class="h">Paṭhamarahogatasutta</div>
<div class="q" id="p_14S5_1546"> <div class="divNumber">899.</div> <div class="p">
<span class="pN">1546</span>Evaṁ me sutaṁ—  ekaṁ samayaṁ āyasmā anuruddho sāvatthiyaṁ viharati jetavane anāthapiṇḍikassa ārāme. Atha kho āyasmato anuruddhassa rahogatassa paṭisallīnassa evaṁ cetaso parivitakko udapādi—  “yesaṁ kesañci cattāro satipaṭṭhānā viraddhā, viraddho tesaṁ ariyo maggo sammā dukkhakkhayagāmī. Yesaṁ kesañci cattāro satipaṭṭhānā āraddhā, āraddho tesaṁ ariyo maggo sammā dukkhakkhayagāmī”ti. </div>
</div>
<div class="q" id="p_14S5_1547"> <div class="p">
<span class="pN">1547</span>Atha kho āyasmā mahāmoggallāno āyasmato anuruddhassa cetasā cetoparivitakkamaññāya—  seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya; evameva—  āyasmato anuruddhassa sammukhe pāturahosi. Atha kho āyasmā mahāmoggallāno āyasmantaṁ anuruddhaṁ etadavoca—  “kittāvatā nu kho, āvuso anuruddha, bhikkhuno cattāro satipaṭṭhānā āraddhā hontī”ti? </div>
</div>
<div class="q" id="p_14S5_1548"> <div class="p">
<span class="pN">1548</span>“Idhāvuso, bhikkhu ajjhattaṁ kāye samudayadhammānupassī viharati, ajjhattaṁ kāye vayadhammānupassī viharati, ajjhattaṁ kāye samudayavayadhammānupassī viharati ātāpī sampajāno satimā, vineyya loke abhijjhādomanassaṁ. Bahiddhā kāye samudayadhammānupassī viharati, bahiddhā kāye vayadhammānupassī viharati, bahiddhā kāye samudayavayadhammānupassī viharati ātāpī sampajāno satimā, vineyya loke abhijjhādomanassaṁ. Ajjhattabahiddhā kāye samudayadhammānupassī viharati, ajjhattabahiddhā kāye vayadhammānupassī viharati, ajjhattabahiddhā kāye samudayavayadhammānupassī viharati ātāpī sampajāno satimā, vineyya loke abhijjhādomanassaṁ. </div>
</div>
<div class="q" id="p_14S5_1549"> <div class="p">
<span class="pN">1549</span>So sace ākaṅkhati—  ‘appaṭikūle paṭikūlasaññī vihareyyan’ti, paṭikūlasaññī tattha viharati; sace ākaṅkhati—  ‘paṭikūle appaṭikūlasaññī vihareyyan’ti, appaṭikūlasaññī tattha viharati; sace ākaṅkhati—  ‘appaṭikūle ca paṭikūle ca paṭikūlasaññī vihareyyan’ti, paṭikūlasaññī tattha viharati; sace ākaṅkhati—  ‘paṭikūle ca appaṭikūle ca appaṭikūlasaññī vihareyyan’ti, appaṭikūlasaññī tattha viharati; sace ākaṅkhati—  ‘appaṭikūlañca paṭikūlañca tadubhayaṁ abhinivajjetvā upekkhako vihareyyaṁ sato sampajāno’ti, upekkhako tattha viharati sato sampajāno. </div>
</div>
<div class="q" id="p_14S5_1550"> <div class="p">
<span class="pN">1550</span>Ajjhattaṁ vedanāsu samudayadhammānupassī viharati, ajjhattaṁ vedanāsu vayadhammānupassī viharati, ajjhattaṁ vedanāsu samudayavayadhammānupassī viharati ātāpī sampajāno satimā, vineyya loke abhijjhādomanassaṁ. Bahiddhā vedanāsu samudayadhammānupassī viharati, bahiddhā vedanāsu vayadhammānupassī viharati, bahiddhā vedanāsu samudayavayadhammānupassī viharati ātāpī sampajāno satimā, vineyya loke abhijjhādomanassaṁ. Ajjhattabahiddhā vedanāsu samudayadhammānupassī viharati, ajjhattabahiddhā vedanāsu vayadhammānupassī viharati, ajjhattabahiddhā vedanāsu samudayavayadhammānupassī viharati ātāpī sampajāno satimā, vineyya loke abhijjhādomanassaṁ. </div>
</div>
<div class="q" id="p_14S5_1551"> <div class="p">
<span class="pN">1551</span>So sace ākaṅkhati—  ‘appaṭikūle paṭikūlasaññī vihareyyan’ti, paṭikūlasaññī tattha viharati; sace ākaṅkhati—  ‘paṭikūle appaṭikūlasaññī vihareyyan’ti, appaṭikūlasaññī tattha viharati; sace ākaṅkhati—  ‘appaṭikūle ca paṭikūle ca paṭikūlasaññī vihareyyan’ti, paṭikūlasaññī tattha viharati; sace ākaṅkhati—  ‘paṭikūle ca appaṭikūle ca appaṭikūlasaññī vihareyyan’ti, appaṭikūlasaññī tattha viharati; sace ākaṅkhati—  ‘appaṭikūlañca paṭikūlañca tadubhayaṁ abhinivajjetvā upekkhako vihareyyaṁ sato sampajāno’ti, upekkhako tattha viharati sato sampajāno. </div>
</div>
<div class="q" id="p_14S5_1552"> <div class="p">
<span class="pN">1552</span>Ajjhattaṁ citte…pe…  bahiddhā citte…pe…  ajjhattabahiddhā citte samudayadhammānupassī viharati…  ajjhattabahiddhā citte vayadhammānupassī viharati…  ajjhattabahiddhā citte samudayavayadhammānupassī viharati ātāpī…pe…  abhijjhādomanassaṁ. </div>
</div>
<div class="q" id="p_14S5_1553"> <div class="p">
<span class="pN">1553</span>So sace ākaṅkhati—  ‘appaṭikūle paṭikūlasaññī vihareyyan’ti, paṭikūlasaññī tattha viharati…pe…  upekkhako tattha viharati sato sampajāno. </div>
</div>
<div class="q" id="p_14S5_1554"> <div class="p">
<span class="pN">1554</span>Ajjhattaṁ dhammesu…pe…  bahiddhā dhammesu…pe…  ajjhattabahiddhā dhammesu samudayadhammānupassī viharati…  ajjhattabahiddhā dhammesu vayadhammānupassī viharati…  ajjhattabahiddhā dhammesu samudayavayadhammānupassī viharati ātāpī sampajāno satimā, vineyya loke abhijjhādomanassaṁ. </div>
</div>
<div class="q" id="p_14S5_1555"> <div class="p">
<span class="pN">1555</span>So sace ākaṅkhati—  ‘appaṭikūle paṭikūlasaññī vihareyyan’ti, paṭikūlasaññī tattha viharati…pe…  upekkhako tattha viharati sato sampajāno. Ettāvatā kho, āvuso, bhikkhuno cattāro satipaṭṭhānā āraddhā hontī”ti. </div>
</div>
<div class="CENTER" id="p_14S5_1556">
<span class="pN">1556</span>Paṭhamaṁ.</div>
</html>
