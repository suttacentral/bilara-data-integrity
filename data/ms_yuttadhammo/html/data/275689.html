<html>
<div class="i">4.2.7 Mahāmoggallānasutta</div>
<div class="h">Catutthapaṇṇāsaka</div>
<div class="h">Paṭipadāvagga</div>
<div class="h">Mahāmoggallānasutta</div>
<div class="q" id="p_15A4_986"> <div class="divNumber">167.</div> <div class="p">
<span class="pN">986</span>Atha kho āyasmā sāriputto yenāyasmā mahāmoggallāno tenupasaṅkami; upasaṅkamitvā āyasmatā mahāmoggallānena saddhiṁ sammodi. Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho āyasmā sāriputto āyasmantaṁ mahāmoggallānaṁ etadavoca—  </div>
</div>
<div class="q" id="p_15A4_987"> <div class="p">
<span class="pN">987</span>“Catasso imā, āvuso moggallāna, paṭipadā. Katamā catasso? Dukkhā paṭipadā dandhābhiññā, dukkhā paṭipadā khippābhiññā, sukhā paṭipadā dandhābhiññā, sukhā paṭipadā khippābhiññā. Imā kho, āvuso, catasso paṭipadā. Imāsaṁ, āvuso, catunnaṁ paṭipadānaṁ katamaṁ te paṭipadaṁ āgamma anupādāya āsavehi cittaṁ vimuttan”ti? </div>
</div>
<div class="q" id="p_15A4_988"> <div class="p">
<span class="pN">988</span>“Catasso imā, āvuso sāriputta, paṭipadā. Katamā catasso? Dukkhā paṭipadā dandhābhiññā, dukkhā paṭipadā khippābhiññā, sukhā paṭipadā dandhābhiññā, sukhā paṭipadā khippābhiññā. Imā kho, āvuso, catasso paṭipadā. Imāsaṁ, āvuso, catunnaṁ paṭipadānaṁ yāyaṁ paṭipadā dukkhā khippābhiññā, imaṁ me paṭipadaṁ āgamma anupādāya āsavehi cittaṁ vimuttan”ti. </div>
</div>
<div class="CENTER" id="p_15A4_989">
<span class="pN">989</span>Sattamaṁ.</div>
</html>
