<html>
<div class="i">1.5.6.4 Anādariyasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Surāpānavagga
</div>
<div class="h">
Anādariyasikkhāpada
</div>
<div class="q" id="p_2V_1046">
<div class="divNumber">
340.
</div>
<div class="p">
<span class="pN">1046</span>Tena samayena buddho bhagavā kosambiyaṁ viharati ghositārāme. Tena kho pana samayena āyasmā channo anācāraṁ ācarati. Bhikkhū evamāhaṁsu— “māvuso channa, evarūpaṁ akāsi. Netaṁ kappatī”ti. So anādariyaṁ paṭicca karotiyeva.
</div>
</div>
<div class="q" id="p_2V_1047">
<div class="p">
<span class="pN">1047</span>Ye te bhikkhū appicchā…pe… te ujjhāyanti khiyyanti vipācenti— “kathañhi nāma āyasmā channo anādariyaṁ karissatī”ti…pe… “saccaṁ kira tvaṁ, channa, anādariyaṁ karosī”ti? “Saccaṁ, bhagavā”ti. Vigarahi buddho bhagavā…pe… kathañhi nāma tvaṁ, moghapurisa, anādariyaṁ karissasi. Netaṁ, moghapurisa, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_1048">
<div class="divNumber">
341.
</div>
<div class="p">
<span class="pN">1048</span><span class="bold">“Anādariye pācittiyan”</span>ti. (<span class="italic">54</span>:<span class="bold">103</span>)
</div>
</div>
<div class="q" id="p_2V_1049">
<div class="divNumber">
342.
</div>
<div class="p">
<span class="pN">1049</span><span class="bold">Anādariyaṁ</span> nāma dve anādariyāni— puggalānādariyañca dhammānādariyañca.
</div>
</div>
<div class="q" id="p_2V_1050">
<div class="p">
<span class="pN">1050</span><span class="bold">Puggalānādariyaṁ</span> nāma upasampannena paññattena vuccamāno— “ayaṁ ukkhittako vā vambhito vā garahito vā, imassa vacanaṁ akataṁ bhavissatī”ti anādariyaṁ karoti, āpatti pācittiyassa.
</div>
</div>
<div class="q" id="p_2V_1051">
<div class="p">
<span class="pN">1051</span><span class="bold">Dhammānādariyaṁ</span> nāma upasampannena paññattena vuccamāno— “kathāyaṁ nasseyya vā vinasseyya vā antaradhāyeyya vā”, taṁ vā na sikkhitukāmo anādariyaṁ karoti, āpatti pācittiyassa.
</div>
</div>
<div class="q" id="p_2V_1052">
<div class="divNumber">
343.
</div>
<div class="p">
<span class="pN">1052</span>Upasampanne upasampannasaññī anādariyaṁ karoti, āpatti pācittiyassa. Upasampanne vematiko anādariyaṁ karoti, āpatti pācittiyassa. Upasampanne anupasampannasaññī anādariyaṁ karoti, āpatti pācittiyassa.
</div>
</div>
<div class="q" id="p_2V_1053">
<div class="p">
<span class="pN">1053</span>Apaññattena vuccamāno— “idaṁ na sallekhāya na dhutatthāya na pāsādikatāya na apacayāya na vīriyārambhāya saṁvattatī”ti anādariyaṁ karoti, āpatti dukkaṭassa. Anupasampannena paññattena vā apaññattena vā vuccamāno— “idaṁ na sallekhāya na dhutatthāya na pāsādikatāya na apacayāya na vīriyārambhāya saṁvattatī”ti anādariyaṁ karoti, āpatti dukkaṭassa.
</div>
</div>
<div class="q" id="p_2V_1054">
<div class="p">
<span class="pN">1054</span>Anupasampanne upasampannasaññī āpatti dukkaṭassa. Anupasampanne vematiko, āpatti dukkaṭassa. Anupasampanne anupasampannasaññī, āpatti dukkaṭassa.
</div>
</div>
<div class="q" id="p_2V_1055">
<div class="divNumber">
344.
</div>
<div class="p">
<span class="pN">1055</span>Anāpatti— “evaṁ amhākaṁ ācariyānaṁ uggaho paripucchā”ti bhaṇati, ummattakassa, ādikammikassāti.
</div>
</div>
<div class="CENTER" id="p_2V_1056">
<span class="pN">1056</span>Anādariyasikkhāpadaṁ niṭṭhitaṁ catutthaṁ.
</div>
</html>
