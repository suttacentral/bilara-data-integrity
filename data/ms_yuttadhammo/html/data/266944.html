<html>
<div class="i">4.14 Tuvaṭakasutta</div>
<div class="h">Aṭṭhakavagga</div>
<div class="h">Tuvaṭakasutta</div>
<div class="q" id="p_18Sn_1096"> <div class="divNumber">922.</div> <div class="p"> <table class="singleColumn"> <tr> <td> <div class="pN">1096</div> <div class="G">“Pucchāmi taṁ ādiccabandhu,</div> </td> </tr> <tr> <td> <div class="G">Vivekaṁ santipadañca mahesi;</div> </td> </tr> <tr> <td> <div class="G">Kathaṁ disvā nibbāti bhikkhu,</div> </td> </tr> <tr> <td> <div class="G">Anupādiyāno lokasmiṁ kiñci”. (1)</div> </td> </tr> </table> </div>
</div>
<div class="q" id="p_18Sn_1097"> <div class="divNumber">923.</div> <div class="p"> <table class="singleColumn"> <tr> <td> <div class="pN">1097</div> <div class="G">“Mūlaṁ papañcasaṅkhāya, <span class="gathaQuote">(iti bhagavā)</span>
</div> </td> </tr> <tr> <td> <div class="G">Mantā asmīti sabbamuparundhe;</div> </td> </tr> <tr> <td> <div class="G">Yā kāci taṇhā ajjhattaṁ,</div> </td> </tr> <tr> <td> <div class="G">Tāsaṁ vinayā sadā sato sikkhe. (2)</div> </td> </tr> </table> </div>
</div>
<div class="q" id="p_18Sn_1098"> <div class="divNumber">924.</div> <div class="p"> <table class="singleColumn"> <tr> <td> <div class="pN">1098</div> <div class="G">Yaṁ kiñci dhammamabhijaññā,</div> </td> </tr> <tr> <td> <div class="G">Ajjhattaṁ atha vāpi bahiddhā;</div> </td> </tr> <tr> <td> <div class="G">Na tena thāmaṁ kubbetha,</div> </td> </tr> <tr> <td> <div class="G">Na hi sā nibbuti sataṁ vuttā. (3)</div> </td> </tr> </table> </div>
</div>
<div class="q" id="p_18Sn_1099"> <div class="divNumber">925.</div> <div class="p"> <table class="singleColumn"> <tr> <td> <div class="pN">1099</div> <div class="G">Seyyo na tena maññeyya,</div> </td> </tr> <tr> <td> <div class="G">Nīceyyo atha vāpi sarikkho;</div> </td> </tr> <tr> <td> <div class="G">Phuṭṭho anekarūpehi,</div> </td> </tr> <tr> <td> <div class="G">Nātumānaṁ vikappayaṁ tiṭṭhe. (4)</div> </td> </tr> </table> </div>
</div>
<div class="q" id="p_18Sn_1100"> <div class="divNumber">926.</div> <div class="p"> <table class="singleColumn"> <tr> <td> <div class="pN">1100</div> <div class="G">Ajjhattamevupasame,</div> </td> </tr> <tr> <td> <div class="G">Na aññato bhikkhu santimeseyya;</div> </td> </tr> <tr> <td> <div class="G">Ajjhattaṁ upasantassa,</div> </td> </tr> <tr> <td> <div class="G">Natthi attā kuto nirattā vā. (5)</div> </td> </tr> </table> </div>
</div>
<div class="q" id="p_18Sn_1101"> <div class="divNumber">927.</div> <div class="p"> <table class="singleColumn"> <tr> <td> <div class="pN">1101</div> <div class="G">Majjhe yathā samuddassa,</div> </td> </tr> <tr> <td> <div class="G">Ūmi no jāyatī ṭhito hoti;</div> </td> </tr> <tr> <td> <div class="G">Evaṁ ṭhito anejassa,</div> </td> </tr> <tr> <td> <div class="G">Ussadaṁ bhikkhu na kareyya kuhiñci”. (6)</div> </td> </tr> </table> </div>
</div>
<div class="q" id="p_18Sn_1102"> <div class="divNumber">928.</div> <div class="p"> <table class="singleColumn"> <tr> <td> <div class="pN">1102</div> <div class="G">“Akittayī vivaṭacakkhu,</div> </td> </tr> <tr> <td> <div class="G">Sakkhidhammaṁ parissayavinayaṁ;</div> </td> </tr> <tr> <td> <div class="G">Paṭipadaṁ vadehi bhaddante,</div> </td> </tr> <tr> <td> <div class="G">Pātimokkhaṁ atha vāpi samādhiṁ”. (7)</div> </td> </tr> </table> </div>
</div>
<div class="q" id="p_18Sn_1103"> <div class="divNumber">929.</div> <div class="p"> <table class="singleColumn"> <tr> <td> <div class="pN">1103</div> <div class="G">“Cakkhūhi neva lolassa,</div> </td> </tr> <tr> <td> <div class="G">Gāmakathāya āvaraye sotaṁ;</div> </td> </tr> <tr> <td> <div class="G">Rase ca nānugijjheyya,</div> </td> </tr> <tr> <td> <div class="G">Na ca mamāyetha kiñci lokasmiṁ. (8)</div> </td> </tr> </table> </div>
</div>
<div class="q" id="p_18Sn_1104"> <div class="divNumber">930.</div> <div class="p"> <table class="singleColumn"> <tr> <td> <div class="pN">1104</div> <div class="G">Phassena yadā phuṭṭhassa,</div> </td> </tr> <tr> <td> <div class="G">Paridevaṁ bhikkhu na kareyya kuhiñci;</div> </td> </tr> <tr> <td> <div class="G">Bhavañca nābhijappeyya,</div> </td> </tr> <tr> <td> <div class="G">Bheravesu ca na sampavedheyya. (9)</div> </td> </tr> </table> </div>
</div>
<div class="q" id="p_18Sn_1105"> <div class="divNumber">931.</div> <div class="p"> <table class="singleColumn"> <tr> <td> <div class="pN">1105</div> <div class="G">Annānamatho pānānaṁ,</div> </td> </tr> <tr> <td> <div class="G">Khādanīyānaṁ athopi vatthānaṁ;</div> </td> </tr> <tr> <td> <div class="G">Laddhā na sannidhiṁ kayirā,</div> </td> </tr> <tr> <td> <div class="G">Na ca parittase tāni alabhamāno. (10)</div> </td> </tr> </table> </div>
</div>
<div class="q" id="p_18Sn_1106"> <div class="divNumber">932.</div> <div class="p"> <table class="singleColumn"> <tr> <td> <div class="pN">1106</div> <div class="G">Jhāyī na pādalolassa,</div> </td> </tr> <tr> <td> <div class="G">Virame kukkuccā nappamajjeyya;</div> </td> </tr> <tr> <td> <div class="G">Athāsanesu sayanesu,</div> </td> </tr> <tr> <td> <div class="G">Appasaddesu bhikkhu vihareyya. (11)</div> </td> </tr> </table> </div>
</div>
<div class="q" id="p_18Sn_1107"> <div class="divNumber">933.</div> <div class="p"> <table class="singleColumn"> <tr> <td> <div class="pN">1107</div> <div class="G">Niddaṁ na bahulīkareyya,</div> </td> </tr> <tr> <td> <div class="G">Jāgariyaṁ bhajeyya ātāpī;</div> </td> </tr> <tr> <td> <div class="G">Tandiṁ māyaṁ hassaṁ khiḍḍaṁ,</div> </td> </tr> <tr> <td> <div class="G">Methunaṁ vippajahe savibhūsaṁ. (12)</div> </td> </tr> </table> </div>
</div>
<div class="q" id="p_18Sn_1108"> <div class="divNumber">934.</div> <div class="p"> <table class="singleColumn"> <tr> <td> <div class="pN">1108</div> <div class="G">Āthabbaṇaṁ supinaṁ lakkhaṇaṁ,</div> </td> </tr> <tr> <td> <div class="G">No vidahe athopi nakkhattaṁ;</div> </td> </tr> <tr> <td> <div class="G">Virutañca gabbhakaraṇaṁ,</div> </td> </tr> <tr> <td> <div class="G">Tikicchaṁ māmako na seveyya. (13)</div> </td> </tr> </table> </div>
</div>
<div class="q" id="p_18Sn_1109"> <div class="divNumber">935.</div> <div class="p"> <table class="singleColumn"> <tr> <td> <div class="pN">1109</div> <div class="G">Nindāya nappavedheyya,</div> </td> </tr> <tr> <td> <div class="G">Na uṇṇameyya pasaṁsito bhikkhu;</div> </td> </tr> <tr> <td> <div class="G">Lobhaṁ saha macchariyena,</div> </td> </tr> <tr> <td> <div class="G">Kodhaṁ pesuṇiyañca panudeyya. (14)</div> </td> </tr> </table> </div>
</div>
<div class="q" id="p_18Sn_1110"> <div class="divNumber">936.</div> <div class="p"> <table class="singleColumn"> <tr> <td> <div class="pN">1110</div> <div class="G">Kayavikkaye na tiṭṭheyya,</div> </td> </tr> <tr> <td> <div class="G">Upavādaṁ bhikkhu na kareyya kuhiñci;</div> </td> </tr> <tr> <td> <div class="G">Gāme ca nābhisajjeyya,</div> </td> </tr> <tr> <td> <div class="G">Lābhakamyā janaṁ na lapayeyya. (15)</div> </td> </tr> </table> </div>
</div>
<div class="q" id="p_18Sn_1111"> <div class="divNumber">937.</div> <div class="p"> <table class="singleColumn"> <tr> <td> <div class="pN">1111</div> <div class="G">Na ca katthitā siyā bhikkhu,</div> </td> </tr> <tr> <td> <div class="G">Na ca vācaṁ payuttaṁ bhāseyya;</div> </td> </tr> <tr> <td> <div class="G">Pāgabbhiyaṁ na sikkheyya,</div> </td> </tr> <tr> <td> <div class="G">Kathaṁ viggāhikaṁ na kathayeyya. (16)</div> </td> </tr> </table> </div>
</div>
<div class="q" id="p_18Sn_1112"> <div class="divNumber">938.</div> <div class="p"> <table class="singleColumn"> <tr> <td> <div class="pN">1112</div> <div class="G">Mosavajje na nīyetha,</div> </td> </tr> <tr> <td> <div class="G">Sampajāno saṭhāni na kayirā;</div> </td> </tr> <tr> <td> <div class="G">Atha jīvitena paññāya,</div> </td> </tr> <tr> <td> <div class="G">Sīlabbatena nāññamatimaññe. (17)</div> </td> </tr> </table> </div>
</div>
<div class="q" id="p_18Sn_1113"> <div class="divNumber">939.</div> <div class="p"> <table class="singleColumn"> <tr> <td> <div class="pN">1113</div> <div class="G">Sutvā rusito bahuṁ vācaṁ,</div> </td> </tr> <tr> <td> <div class="G">Samaṇānaṁ vā puthujanānaṁ;</div> </td> </tr> <tr> <td> <div class="G">Pharusena ne na paṭivajjā,</div> </td> </tr> <tr> <td> <div class="G">Na hi santo paṭisenikaronti. (18)</div> </td> </tr> </table> </div>
</div>
<div class="q" id="p_18Sn_1114"> <div class="divNumber">940.</div> <div class="p"> <table class="singleColumn"> <tr> <td> <div class="pN">1114</div> <div class="G">Etañca dhammamaññāya,</div> </td> </tr> <tr> <td> <div class="G">Vicinaṁ bhikkhu sadā sato sikkhe;</div> </td> </tr> <tr> <td> <div class="G">Santīti nibbutiṁ ñatvā,</div> </td> </tr> <tr> <td> <div class="G">Sāsane gotamassa na pamajjeyya. (19)</div> </td> </tr> </table> </div>
</div>
<div class="q" id="p_18Sn_1115"> <div class="divNumber">941.</div> <div class="p"> <table class="singleColumn"> <tr> <td> <div class="pN">1115</div> <div class="G">Abhibhū hi so anabhibhūto,</div> </td> </tr> <tr> <td> <div class="G">Sakkhidhammamanītihamadassī;</div> </td> </tr> <tr> <td> <div class="G">Tasmā hi tassa bhagavato sāsane,</div> </td> </tr> <tr> <td> <div class="G">Appamatto sadā namassamanusikkhe”ti. (20)</div> </td> </tr> </table> </div>
</div>
<div class="CENTER" id="p_18Sn_1116">
<span class="pN">1116</span>Tuvaṭakasuttaṁ cuddasamaṁ.</div>
</html>
