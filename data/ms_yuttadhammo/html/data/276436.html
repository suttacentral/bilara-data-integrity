<html>
<div class="i">1.4.3.7 Mahāpesakārasikkhāpada</div>
<div class="h">
Mahāvibhaṅga
</div>
<div class="h">
Nissaggiyakaṇḍa
</div>
<div class="h">
Pattavagga
</div>
<div class="h">
Mahāpesakārasikkhāpada
</div>
<div class="q" id="p_1V_2362">
<div class="divNumber">
641.
</div>
<div class="p">
<span class="pN">2362</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena aññataro puriso pavāsaṁ gacchanto pajāpatiṁ etadavoca— “suttaṁ dhārayitvā amukassa tantavāyassa dehi, cīvaraṁ vāyāpetvā nikkhipa, āgato ayyaṁ upanandaṁ cīvarena acchādessāmī”ti. Assosi kho aññataro piṇḍacāriko bhikkhu tassa purisassa imaṁ vācaṁ bhāsamānassa. Atha kho so bhikkhu yenāyasmā upanando sakyaputto tenupasaṅkami; upasaṅkamitvā āyasmantaṁ upanandaṁ sakyaputtaṁ etadavoca— “mahāpuññosi tvaṁ, āvuso upananda, amukasmiṁ okāse aññataro puriso pavāsaṁ gacchanto pajāpatiṁ etadavoca— ‘suttaṁ dhārayitvā amukassa tantavāyassa dehi, cīvaraṁ vāyāpetvā nikkhipa, āgato ayyaṁ upanandaṁ cīvarena acchādessāmī’”ti. “Atthāvuso, maṁ so upaṭṭhāko”ti. Sopi kho tantavāyo āyasmato upanandassa sakyaputtassa upaṭṭhāko hoti.
</div>
</div>
<div class="q" id="p_1V_2363">
<div class="p">
<span class="pN">2363</span>Atha kho āyasmā upanando sakyaputto yena so tantavāyo tenupasaṅkami; upasaṅkamitvā taṁ tantavāyaṁ etadavoca— “idaṁ kho, āvuso, cīvaraṁ maṁ uddissa viyyati; āyatañca karohi vitthatañca. Appitañca suvītañca suppavāyitañca suvilekhitañca suvitacchitañca karohī”ti. “Ete kho me, bhante, suttaṁ dhārayitvā adaṁsu; iminā suttena cīvaraṁ vināhī”ti. “Na, bhante, sakkā āyataṁ vā vitthataṁ vā appitaṁ vā kātuṁ. Sakkā ca kho, bhante, suvītañca suppavāyitañca suvilekhitañca suvitacchitañca kātun”ti. “Iṅgha tvaṁ, āvuso, āyatañca karohi vitthatañca appitañca. Na tena suttena paṭibaddhaṁ bhavissatī”ti.
</div>
</div>
<div class="q" id="p_1V_2364">
<div class="p">
<span class="pN">2364</span>Atha kho so tantavāyo yathābhataṁ suttaṁ tante upanetvā yena sā itthī tenupasaṅkami; upasaṅkamitvā taṁ itthiṁ etadavoca— “suttena, ayye, attho”ti. “Nanu tvaṁ ayyo mayā vutto— ‘iminā suttena cīvaraṁ vināhī’”ti. “Saccāhaṁ, ayye, tayā vutto— ‘iminā suttena cīvaraṁ vināhī’ti. Api ca maṁ ayyo upanando evamāha— ‘iṅgha tvaṁ, āvuso, āyatañca karohi vitthatañca appitañca, na tena suttena paṭibaddhaṁ bhavissatī’”ti. Atha kho sā itthī yattakaṁyeva suttaṁ paṭhamaṁ adāsi tattakaṁ pacchā adāsi. Assosi kho āyasmā upanando sakyaputto— “so kira puriso pavāsato āgato”ti. Atha kho āyasmā upanando sakyaputto yena tassa purisassa nivesanaṁ tenupasaṅkami; upasaṅkamitvā paññatte āsane nisīdi. Atha kho so puriso yenāyasmā upanando sakyaputto tenupasaṅkami; upasaṅkamitvā āyasmantaṁ upanandaṁ sakyaputtaṁ abhivādetvā ekamantaṁ nisīdi. Ekamantaṁ nisinno kho so puriso pajāpatiṁ etadavoca— “vītaṁ taṁ cīvaran”ti? “Āmāyya, vītaṁ taṁ cīvaran”ti. “Āhara, ayyaṁ upanandaṁ cīvarena acchādessāmī”ti. Atha kho sā itthī taṁ cīvaraṁ nīharitvā sāmikassa datvā etamatthaṁ ārocesi. Atha kho so puriso āyasmato upanandassa sakyaputtassa cīvaraṁ datvā ujjhāyati khiyyati vipāceti— “mahicchā ime samaṇā sakyaputtiyā asantuṭṭhā. Nayime sukarā cīvarena acchādetuṁ. Kathañhi nāma ayyo upanando mayā pubbe appavārito tantavāye upasaṅkamitvā cīvare vikappaṁ āpajjissatī”ti.
</div>
</div>
<div class="q" id="p_1V_2365">
<div class="p">
<span class="pN">2365</span>Assosuṁ kho bhikkhū tassa purisassa ujjhāyantassa khiyyantassa vipācentassa. Ye te bhikkhū appicchā…pe… te ujjhāyanti khiyyanti vipācenti— “kathañhi nāma āyasmā upanando sakyaputto pubbe appavārito gahapatikassa tantavāye upasaṅkamitvā cīvare vikappaṁ āpajjissatī”ti.
</div>
</div>
<div class="q" id="p_1V_2366">
<div class="p">
<span class="pN">2366</span>Atha kho te bhikkhū āyasmantaṁ upanandaṁ sakyaputtaṁ anekapariyāyena vigarahitvā bhagavato etamatthaṁ ārocesuṁ…pe… “saccaṁ kira tvaṁ, upananda, pubbe appavārito gahapatikassa tantavāye upasaṅkamitvā cīvare vikappaṁ āpajjī”ti? “Saccaṁ, bhagavā”ti. “Ñātako te, upananda, aññātako”ti? “Aññātako, bhagavā”ti. “Aññātako, moghapurisa, aññātakassa na jānāti patirūpaṁ vā appatirūpaṁ vā santaṁ vā asantaṁ vā. Tattha nāma tvaṁ, moghapurisa, pubbe appavārito aññātakassa gahapatikassa tantavāye upasaṅkamitvā cīvare vikappaṁ āpajjissasi. Netaṁ, moghapurisa, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_1V_2367">
<div class="divNumber">
642.
</div>
<div class="p">
<span class="pN">2367</span><span class="bold">“Bhikkhuṁ paneva uddissa aññātako gahapati vā gahapatānī vā tantavāyehi cīvaraṁ vāyāpeyya, tatra ce so bhikkhu pubbe appavārito tantavāye upasaṅkamitvā cīvare vikappaṁ āpajjeyya— ‘idaṁ kho, āvuso, cīvaraṁ maṁ uddissa viyyati. Āyatañca karotha vitthatañca. Appitañca suvītañca suppavāyitañca suvilekhitañca suvitacchitañca karotha. Appeva nāma mayampi āyasmantānaṁ kiñcimattaṁ anupadajjeyyāmā’ti. Evañca so bhikkhu vatvā kiñcimattaṁ anupadajjeyya antamaso piṇḍapātamattampi, nissaggiyaṁ pācittiyan”</span>ti. (<span class="italic">27</span>:<span class="bold">46</span>)
</div>
</div>
<div class="q" id="p_1V_2368">
<div class="divNumber">
643.
</div>
<div class="p">
<span class="pN">2368</span><span class="bold">Bhikkhuṁ paneva uddissā</span>ti bhikkhussatthāya bhikkhuṁ ārammaṇaṁ karitvā bhikkhuṁ acchādetukāmo.
</div>
</div>
<div class="q" id="p_1V_2369">
<div class="p">
<span class="pN">2369</span><span class="bold">Aññātako</span> nāma mātito vā pitito vā yāva sattamā pitāmahayugā asambaddho.
</div>
</div>
<div class="q" id="p_1V_2370">
<div class="p">
<span class="pN">2370</span><span class="bold">Gahapati</span> nāma yo koci agāraṁ ajjhāvasati.
</div>
</div>
<div class="q" id="p_1V_2371">
<div class="p">
<span class="pN">2371</span><span class="bold">Gahapatānī</span> nāma yā kāci agāraṁ ajjhāvasati.
</div>
</div>
<div class="q" id="p_1V_2372">
<div class="p">
<span class="pN">2372</span><span class="bold">Tantavāyehī</span>ti pesakārehi.
</div>
</div>
<div class="q" id="p_1V_2373">
<div class="p">
<span class="pN">2373</span><span class="bold">Cīvaraṁ</span> nāma channaṁ cīvarānaṁ aññataraṁ cīvaraṁ vikappanupagaṁ pacchimaṁ.
</div>
</div>
<div class="q" id="p_1V_2374">
<div class="p">
<span class="pN">2374</span><span class="bold">Vāyāpeyyā</span>ti vināpeti.
</div>
</div>
<div class="q" id="p_1V_2375">
<div class="p">
<span class="pN">2375</span><span class="bold">Tatra ce so bhikkhū</span>ti yaṁ bhikkhuṁ uddissa cīvaraṁ viyyati so bhikkhu.
</div>
</div>
<div class="q" id="p_1V_2376">
<div class="p">
<span class="pN">2376</span><span class="bold">Pubbe appavārito</span>ti pubbe avutto hoti— “kīdisena te, bhante, cīvarena attho, kīdisaṁ te cīvaraṁ vāyāpemī”ti?
</div>
</div>
<div class="q" id="p_1V_2377">
<div class="p">
<span class="pN">2377</span><span class="bold">Tantavāye upasaṅkamitvā</span>ti gharaṁ gantvā yattha katthaci upasaṅkamitvā.
</div>
</div>
<div class="q" id="p_1V_2378">
<div class="p">
<span class="pN">2378</span><span class="bold">Cīvare vikappaṁ āpajjeyyā</span>ti— “idaṁ kho, āvuso, cīvaraṁ maṁ uddissa viyyati, āyatañca karotha vitthatañca. Appitañca suvītañca suppavāyitañca suvilekhitañca suvitacchitañca karotha. Appeva nāma mayampi āyasmantānaṁ kiñcimattaṁ anupadajjeyyāmā”ti.
</div>
</div>
<div class="q" id="p_1V_2379">
<div class="p">
<span class="pN">2379</span><span class="bold">Evañca so bhikkhu vatvā kiñcimattaṁ anupadajjeyya antamaso piṇḍapātamattampī</span>ti. <span class="bold">Piṇḍapāto</span> nāma yāgupi bhattampi khādanīyampi cuṇṇapiṇḍopi dantakaṭṭhampi dasikasuttampi, antamaso dhammampi bhaṇati.
</div>
</div>
<div class="q" id="p_1V_2380">
<div class="p">
<span class="pN">2380</span>Tassa vacanena āyataṁ vā vitthataṁ vā appitaṁ vā karoti, payoge dukkaṭaṁ. Paṭilābhena nissaggiyaṁ hoti. Nissajjitabbaṁ saṁghassa vā gaṇassa vā puggalassa vā. Evañca pana, bhikkhave, nissajjitabbaṁ…pe… “idaṁ me, bhante, cīvaraṁ pubbe appavārito aññātakassa gahapatikassa tantavāye upasaṅkamitvā cīvare vikappaṁ āpannaṁ nissaggiyaṁ. Imāhaṁ saṁghassa nissajjāmī”ti…pe… dadeyyāti…pe… dadeyyunti…pe… āyasmato dammīti.
</div>
</div>
<div class="q" id="p_1V_2381">
<div class="divNumber">
644.
</div>
<div class="p">
<span class="pN">2381</span>Aññātake aññātakasaññī pubbe appavārito gahapatikassa tantavāye upasaṅkamitvā cīvare vikappaṁ āpajjati, nissaggiyaṁ pācittiyaṁ. Aññātake vematiko pubbe appavārito gahapatikassa tantavāye upasaṅkamitvā cīvare vikappaṁ āpajjati, nissaggiyaṁ pācittiyaṁ. Aññātake ñātakasaññī pubbe appavārito gahapatikassa tantavāye upasaṅkamitvā cīvare vikappaṁ āpajjati, nissaggiyaṁ pācittiyaṁ.
</div>
</div>
<div class="q" id="p_1V_2382">
<div class="p">
<span class="pN">2382</span>Ñātake añātakasaññī, āpatti dukkaṭassa. Ñātake vematiko, āpatti dukkaṭassa. Ñātake ñātakasaññī, anāpatti.
</div>
</div>
<div class="q" id="p_1V_2383">
<div class="divNumber">
645.
</div>
<div class="p">
<span class="pN">2383</span>Anāpatti— ñātakānaṁ, pavāritānaṁ, aññassatthāya, attano dhanena, mahagghaṁ vāyāpetukāmassa appagghaṁ vāyāpeti, ummattakassa, ādikammikassāti.
</div>
</div>
<div class="CENTER" id="p_1V_2384">
<span class="pN">2384</span>Mahāpesakārasikkhāpadaṁ niṭṭhitaṁ sattamaṁ.
</div>
</html>
