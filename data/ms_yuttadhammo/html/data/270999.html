<html>
<div class="i">2.1.8.2 Cūḷantaraduka</div>
<div class="h">Niddesa</div>
<div class="h">Paṭhamanaya saṅgahāsaṅgahapadaniddesa</div>
<div class="h">Duka</div>
<div class="h">Cūḷantaraduka</div>
<div class="q" id="p_31Dht_160"> <div class="divNumber">114.</div> <div class="p">
<span class="pN">160</span>Sappaccayā dhammā… saṅkhatā dhammā pañcahi khandhehi dvādasahāyatanehi aṭṭhārasahi dhātūhi saṅgahitā. Katihi asaṅgahitā? Na kehici khandhehi na kehici āyatanehi na kāhici dhātūhi asaṅgahitā. </div>
</div>
<div class="q" id="p_31Dht_161"> <div class="divNumber">115.</div> <div class="p">
<span class="pN">161</span>Appaccayā dhammā… asaṅkhatā dhammā na kehici khandhehi ekenāyatanena ekāya dhātuyā saṅgahitā. Katihi asaṅgahitā? Pañcahi khandhehi ekādasahāyatanehi sattarasahi dhātūhi asaṅgahitā. </div>
</div>
<div class="q" id="p_31Dht_162"> <div class="divNumber">116.</div> <div class="p">
<span class="pN">162</span>Sanidassanā dhammā ekena khandhena ekenāyatanena ekāya dhātuyā saṅgahitā. Katihi asaṅgahitā? Catūhi khandhehi ekādasahāyatanehi sattarasahi dhātūhi asaṅgahitā. </div>
</div>
<div class="q" id="p_31Dht_163"> <div class="divNumber">117.</div> <div class="p">
<span class="pN">163</span>Anidassanā dhammā asaṅkhataṁ khandhato ṭhapetvā pañcahi khandhehi ekādasahāyatanehi sattarasahi dhātūhi saṅgahitā. Katihi asaṅgahitā? Na kehici khandhehi, ekenāyatanena ekāya dhātuyā asaṅgahitā. </div>
</div>
<div class="q" id="p_31Dht_164"> <div class="divNumber">118.</div> <div class="p">
<span class="pN">164</span>Sappaṭighā dhammā ekena khandhena dasahāyatanehi dasahi dhātūhi saṅgahitā. Katihi asaṅgahitā? Catūhi khandhehi dvīhāyatanehi aṭṭhahi dhātūhi asaṅgahitā. </div>
</div>
<div class="q" id="p_31Dht_165"> <div class="divNumber">119.</div> <div class="p">
<span class="pN">165</span>Appaṭighā dhammā asaṅkhataṁ khandhato ṭhapetvā pañcahi khandhehi dvīhāyatanehi aṭṭhahi dhātūhi saṅgahitā. Katihi asaṅgahitā? Na kehici khandhehi, dasahāyatanehi dasahi dhātūhi asaṅgahitā. </div>
</div>
<div class="q" id="p_31Dht_166"> <div class="divNumber">120.</div> <div class="p">
<span class="pN">166</span>Rūpino dhammā ekena khandhena ekādasahāyatanehi ekādasahi dhātūhi saṅgahitā. Katihi asaṅgahitā? Catūhi khandhehi ekenāyatanena sattahi dhātūhi asaṅgahitā. </div>
</div>
<div class="q" id="p_31Dht_167"> <div class="divNumber">121.</div> <div class="p">
<span class="pN">167</span>Arūpino dhammā asaṅkhataṁ khandhato ṭhapetvā catūhi khandhehi dvīhāyatanehi aṭṭhahi dhātūhi saṅgahitā. Katihi asaṅgahitā? Ekena khandhena dasahāyatanehi dasahi dhātūhi asaṅgahitā. </div>
</div>
<div class="q" id="p_31Dht_168"> <div class="divNumber">122.</div> <div class="p">
<span class="pN">168</span>Lokiyā dhammā pañcahi khandhehi dvādasahāyatanehi aṭṭhārasahi dhātūhi saṅgahitā. Katihi asaṅgahitā? Na kehici khandhehi na kehici āyatanehi na kāhici dhātūhi asaṅgahitā. </div>
</div>
<div class="q" id="p_31Dht_169"> <div class="divNumber">123.</div> <div class="p">
<span class="pN">169</span>Lokuttarā dhammā asaṅkhataṁ khandhato ṭhapetvā catūhi khandhehi dvīhāyatanehi dvīhi dhātūhi saṅgahitā. Katihi asaṅgahitā? Ekena khandhena dasahāyatanehi soḷasahi dhātūhi asaṅgahitā. </div>
</div>
<div class="q" id="p_31Dht_170"> <div class="divNumber">124.</div> <div class="p">
<span class="pN">170</span>Kenaci viññeyyā dhammā… kenaci na viññeyyā dhammā asaṅkhataṁ khandhato ṭhapetvā pañcahi khandhehi dvādasahāyatanehi aṭṭhārasahi dhātūhi saṅgahitā. Katihi asaṅgahitā? Na kehici khandhehi na kehici āyatanehi na kāhici dhātūhi asaṅgahitā. </div>
</div>
</html>
