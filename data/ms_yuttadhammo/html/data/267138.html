<html>
<div class="i">1.6 Anuruddhattheraapadāna</div>
<div class="h">Buddhavagga</div>
<div class="h">Anuruddhattheraapadāna</div>
<div class="q" id="p_20Ap1_434"> <div class="divNumber">421.</div> <div class="p"> <table class="singleColumn"> <tr> <td> <div class="pN">434</div> <div class="G">“Sumedhaṁ bhagavantāhaṁ,</div> </td> </tr> <tr> <td> <div class="G">lokajeṭṭhaṁ narāsabhaṁ;</div> </td> </tr> <tr> <td> <div class="G">Vūpakaṭṭhaṁ viharantaṁ,</div> </td> </tr> <tr> <td> <div class="G">addasaṁ lokanāyakaṁ.</div> </td> </tr> </table> </div>
</div>
<div class="q" id="p_20Ap1_435"> <div class="divNumber">422.</div> <div class="p"> <table class="singleColumn"> <tr> <td> <div class="pN">435</div> <div class="G">Upagantvāna sambuddhaṁ,</div> </td> </tr> <tr> <td> <div class="G">sumedhaṁ lokanāyakaṁ;</div> </td> </tr> <tr> <td> <div class="G">Añjaliṁ paggahetvāna,</div> </td> </tr> <tr> <td> <div class="G">buddhaseṭṭhamayācahaṁ.</div> </td> </tr> </table> </div>
</div>
<div class="q" id="p_20Ap1_436"> <div class="divNumber">423.</div> <div class="p"> <table class="singleColumn"> <tr> <td> <div class="pN">436</div> <div class="G">Anukampa mahāvīra,</div> </td> </tr> <tr> <td> <div class="G">lokajeṭṭha narāsabha;</div> </td> </tr> <tr> <td> <div class="G">Padīpaṁ te padassāmi,</div> </td> </tr> <tr> <td> <div class="G">rukkhamūlamhi jhāyato.</div> </td> </tr> </table> </div>
</div>
<div class="q" id="p_20Ap1_437"> <div class="divNumber">424.</div> <div class="p"> <table class="singleColumn"> <tr> <td> <div class="pN">437</div> <div class="G">Adhivāsesi so dhīro,</div> </td> </tr> <tr> <td> <div class="G">sayambhū vadataṁ varo;</div> </td> </tr> <tr> <td> <div class="G">Dumesu vinivijjhitvā,</div> </td> </tr> <tr> <td> <div class="G">yantaṁ yojiyahaṁ tadā.</div> </td> </tr> </table> </div>
</div>
<div class="q" id="p_20Ap1_438"> <div class="divNumber">425.</div> <div class="p"> <table class="singleColumn"> <tr> <td> <div class="pN">438</div> <div class="G">Sahassavaṭṭiṁ pādāsiṁ,</div> </td> </tr> <tr> <td> <div class="G">buddhassa lokabandhuno;</div> </td> </tr> <tr> <td> <div class="G">Sattāhaṁ pajjalitvāna,</div> </td> </tr> <tr> <td> <div class="G">dīpā vūpasamiṁsu me.</div> </td> </tr> </table> </div>
</div>
<div class="q" id="p_20Ap1_439"> <div class="divNumber">426.</div> <div class="p"> <table class="singleColumn"> <tr> <td> <div class="pN">439</div> <div class="G">Tena cittappasādena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṁ dehaṁ,</div> </td> </tr> <tr> <td> <div class="G">vimānamupapajjahaṁ.</div> </td> </tr> </table> </div>
</div>
<div class="q" id="p_20Ap1_440"> <div class="divNumber">427.</div> <div class="p"> <table class="singleColumn"> <tr> <td> <div class="pN">440</div> <div class="G">Upapannassa devattaṁ,</div> </td> </tr> <tr> <td> <div class="G">byamhaṁ āsi sunimmitaṁ;</div> </td> </tr> <tr> <td> <div class="G">Samantato pajjalati,</div> </td> </tr> <tr> <td> <div class="G">dīpadānassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_441"> <div class="divNumber">428.</div> <div class="p"> <table class="singleColumn"> <tr> <td> <div class="pN">441</div> <div class="G">Samantā yojanasataṁ,</div> </td> </tr> <tr> <td> <div class="G">virocesimahaṁ tadā;</div> </td> </tr> <tr> <td> <div class="G">Sabbe deve abhibhomi,</div> </td> </tr> <tr> <td> <div class="G">dīpadānassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_442"> <div class="divNumber">429.</div> <div class="p"> <table class="singleColumn"> <tr> <td> <div class="pN">442</div> <div class="G">Tiṁsakappāni devindo,</div> </td> </tr> <tr> <td> <div class="G">devarajjamakārayiṁ;</div> </td> </tr> <tr> <td> <div class="G">Na maṁ kecītimaññanti,</div> </td> </tr> <tr> <td> <div class="G">dīpadānassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_443"> <div class="divNumber">430.</div> <div class="p"> <table class="singleColumn"> <tr> <td> <div class="pN">443</div> <div class="G">Aṭṭhavīsatikkhattuñca,</div> </td> </tr> <tr> <td> <div class="G">cakkavattī ahosahaṁ;</div> </td> </tr> <tr> <td> <div class="G">Divā rattiñca passāmi,</div> </td> </tr> <tr> <td> <div class="G">samantā yojanaṁ tadā.</div> </td> </tr> </table> </div>
</div>
<div class="q" id="p_20Ap1_444"> <div class="divNumber">431.</div> <div class="p"> <table class="singleColumn"> <tr> <td> <div class="pN">444</div> <div class="G">Sahassalokaṁ ñāṇena,</div> </td> </tr> <tr> <td> <div class="G">passāmi satthu sāsane;</div> </td> </tr> <tr> <td> <div class="G">Dibbacakkhumanuppatto,</div> </td> </tr> <tr> <td> <div class="G">dīpadānassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_445"> <div class="divNumber">432.</div> <div class="p"> <table class="singleColumn"> <tr> <td> <div class="pN">445</div> <div class="G">Sumedho nāma sambuddho,</div> </td> </tr> <tr> <td> <div class="G">tiṁsakappasahassito;</div> </td> </tr> <tr> <td> <div class="G">Tassa dīpo mayā dinno,</div> </td> </tr> <tr> <td> <div class="G">vippasannena cetasā.</div> </td> </tr> </table> </div>
</div>
<div class="q" id="p_20Ap1_446"> <div class="divNumber">433.</div> <div class="p"> <table class="singleColumn"> <tr> <td> <div class="pN">446</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_447"> <div class="p">
<span class="pN">447</span>Itthaṁ sudaṁ āyasmā anuruddho thero imā gāthāyo abhāsitthāti. </div>
</div>
<div class="CENTER" id="p_20Ap1_448">
<span class="pN">448</span>Anuruddhattherassāpadānaṁ catutthaṁ.</div>
</html>
