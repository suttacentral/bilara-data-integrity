<html>
<div class="i">5.2.2.10 Mahantaraduka</div>
<div class="h">Indriyavibhaṅga</div>
<div class="h">Pañhāpucchaka</div>
<div class="h">Duka</div>
<div class="h">Mahantaraduka</div>
<div class="q" id="p_30Vbh_926"> <div class="p">
<span class="pN">926</span>Sattindriyā anārammaṇā. Cuddasindriyā sārammaṇā. Jīvitindriyā siyā sārammaṇaṁ, siyā anārammaṇaṁ. Ekavīsatindriyā no cittā. Manindriyaṁ cittaṁ. Terasindriyā cetasikā. Aṭṭhindriyā acetasikā. Jīvitindriyaṁ siyā cetasikaṁ, siyā acetasikaṁ. Terasindriyā cittasampayuttā. Sattindriyā cittavippayuttā. Jīvitindriyaṁ siyā cittasampayuttaṁ, siyā cittavippayuttaṁ. Manindriyaṁ na vattabbaṁ— “cittena sampayuttan”tipi, “cittena vippayuttan”tipi. </div>
</div>
<div class="q" id="p_30Vbh_927"> <div class="p">
<span class="pN">927</span>Terasindriyā cittasaṁsaṭṭhā. Sattindriyā cittavisaṁsaṭṭhā. Jīvitindriyaṁ siyā cittasaṁsaṭṭhaṁ, siyā cittavisaṁsaṭṭhaṁ. Manindriyaṁ na vattabbaṁ— “cittena saṁsaṭṭhan”tipi, “cittena visaṁsaṭṭhan”tipi. Terasindriyā cittasamuṭṭhānā. Aṭṭhindriyā no cittasamuṭṭhānā. Jīvitindriyaṁ siyā cittasamuṭṭhānaṁ, siyā no cittasamuṭṭhānaṁ. </div>
</div>
<div class="q" id="p_30Vbh_928"> <div class="p">
<span class="pN">928</span>Terasindriyā cittasahabhuno. Aṭṭhindriyā no cittasahabhuno. Jīvitindriyaṁ siyā cittasahabhū, siyā no cittasahabhū. Terasindriyā cittānuparivattino. Aṭṭhindriyā no cittānuparivattino. Jīvitindriyaṁ siyā cittānuparivatti, siyā no cittānuparivatti. </div>
</div>
<div class="q" id="p_30Vbh_929"> <div class="p">
<span class="pN">929</span>Terasindriyā cittasaṁsaṭṭhasamuṭṭhānā. Aṭṭhindriyā no cittasaṁsaṭṭhasamuṭṭhānā. Jīvitindriyaṁ siyā cittasaṁsaṭṭhasamuṭṭhānaṁ, siyā no cittasaṁsaṭṭhasamuṭṭhānaṁ. Terasindriyā cittasaṁsaṭṭhasamuṭṭhānasahabhuno. Aṭṭhindriyā no cittasaṁsaṭṭhasamuṭṭhānasahabhuno. Jīvitindriyaṁ siyā cittasaṁsaṭṭhasamuṭṭhānasahabhū, siyā no cittasaṁsaṭṭhasamuṭṭhānasahabhū. Terasindriyā cittasaṁsaṭṭhasamuṭṭhānānuparivattino. Aṭṭhindriyā no cittasaṁsaṭṭhasamuṭṭhānānuparivattino. Jīvitindriyaṁ siyā cittasaṁsaṭṭhasamuṭṭhānānuparivatti, siyā no cittasaṁsaṭṭhasamuṭṭhānānuparivatti. </div>
</div>
</html>
