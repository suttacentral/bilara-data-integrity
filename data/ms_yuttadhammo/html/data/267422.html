<html>
<div class="i">29.8 Sattāhapabbajitattheraapadāna</div>
<div class="h">Paṇṇadāyakavagga</div>
<div class="h">Sattāhapabbajitattheraapadāna</div>
<div class="q" id="p_20Ap1_3333"> <div class="divNumber">33.</div> <div class="p"> <table class="singleColumn"> <tr> <td> <div class="pN">3333</div> <div class="G">“Vipassissa bhagavato,</div> </td> </tr> <tr> <td> <div class="G">saṁgho sakkatamānito;</div> </td> </tr> <tr> <td> <div class="G">Byasanaṁ me anuppattaṁ,</div> </td> </tr> <tr> <td> <div class="G">ñātibhedo pure ahu.</div> </td> </tr> </table> </div>
</div>
<div class="q" id="p_20Ap1_3334"> <div class="divNumber">34.</div> <div class="p"> <table class="singleColumn"> <tr> <td> <div class="pN">3334</div> <div class="G">Pabbajjaṁ upagantvāna,</div> </td> </tr> <tr> <td> <div class="G">byasanupasamāyahaṁ;</div> </td> </tr> <tr> <td> <div class="G">Sattāhābhirato tattha,</div> </td> </tr> <tr> <td> <div class="G">satthusāsanakamyatā.</div> </td> </tr> </table> </div>
</div>
<div class="q" id="p_20Ap1_3335"> <div class="divNumber">35.</div> <div class="p"> <table class="singleColumn"> <tr> <td> <div class="pN">3335</div> <div class="G">Ekanavutito kappe,</div> </td> </tr> <tr> <td> <div class="G">yamahaṁ pabbajiṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">pabbajjāya idaṁ phalaṁ.</div> </td> </tr> </table> </div>
</div>
<div class="q" id="p_20Ap1_3336"> <div class="divNumber">36.</div> <div class="p"> <table class="singleColumn"> <tr> <td> <div class="pN">3336</div> <div class="G">Sattasaṭṭhimhito kappe,</div> </td> </tr> <tr> <td> <div class="G">satta āsuṁ mahīpatī;</div> </td> </tr> <tr> <td> <div class="G">Sunikkhamāti ñāyanti,</div> </td> </tr> <tr> <td> <div class="G">cakkavattī mahabbalā.</div> </td> </tr> </table> </div>
</div>
<div class="q" id="p_20Ap1_3337"> <div class="divNumber">37.</div> <div class="p"> <table class="singleColumn"> <tr> <td> <div class="pN">3337</div> <div class="G">Paṭisambhidā catasso,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_3338"> <div class="p">
<span class="pN">3338</span>Itthaṁ sudaṁ āyasmā sattāhapabbajito thero imā gāthāyo abhāsitthāti. </div>
</div>
<div class="CENTER" id="p_20Ap1_3339">
<span class="pN">3339</span>Sattāhapabbajitattherassāpadānaṁ aṭṭhamaṁ.</div>
</html>
