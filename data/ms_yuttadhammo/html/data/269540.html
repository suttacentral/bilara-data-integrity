<html>
<div class="i">1.3.5 Satokāriñāṇaniddesa</div> <div class="h">Mahāvagga</div>
<div class="h">Ānāpānassatikathā</div>
<div class="h">Satokāriñāṇaniddesa</div>
<div class="q" id="p_26Ps_916"> <div class="divNumber">163.</div> <div class="p">
<span class="pN">916</span>Katamāni bāttiṁsa satokārissa ñāṇāni? Idha bhikkhu araññagato vā rukkhamūlagato vā suññāgāragato vā nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. So satova assasati sato passasati. Dīghaṁ vā assasanto “dīghaṁ assasāmī”ti pajānāti. Dīghaṁ vā passasanto “dīghaṁ passasāmī”ti pajānāti. Rassaṁ vā assasanto “rassaṁ assasāmī”ti pajānāti. Rassaṁ vā passasanto “rassaṁ passasāmī”ti pajānāti. “Sabbakāyapaṭisaṁvedī assasissāmī”ti sikkhati. “Sabbakāyapaṭisaṁvedī passasissāmī”ti sikkhati. “Passambhayaṁ kāyasaṅkhāraṁ assasissāmī”ti sikkhati. “Passambhayaṁ kāyasaṅkhāraṁ passasissāmī”ti sikkhati. Pītipaṭisaṁvedī…pe… sukhapaṭisaṁvedī… cittasaṅkhārapaṭisaṁvedī… passambhayaṁ cittasaṅkhāraṁ… cittapaṭisaṁvedī… abhippamodayaṁ cittaṁ… samādahaṁ cittaṁ… vimocayaṁ cittaṁ… aniccānupassī… virāgānupassī… nirodhānupassī… “paṭinissaggānupassī assasissāmī”ti sikkhati. “Paṭinissaggānupassī passasissāmī”ti sikkhati. </div>
</div>
<div class="h">Mahāvagga</div>
<div class="h">Ānāpānassatikathā</div>
<div class="h">Satokāriñāṇaniddesa</div>
<div class="q" id="p_26Ps_917"> <div class="divNumber">164.</div> <div class="p">
<span class="pN">917</span><span class="bold">Idhā</span>ti imissā diṭṭhiyā, imissā khantiyā, imissā ruciyā, imasmiṁ ādāye, imasmiṁ dhamme, imasmiṁ vinaye, imasmiṁ dhammavinaye, imasmiṁ pāvacane, imasmiṁ brahmacariye, imasmiṁ satthusāsane. Tena vuccati— “idhā”ti. <span class="bold">Bhikkhū</span>ti puthujjanakalyāṇako vā hoti bhikkhu sekkho vā arahā vā akuppadhammo. <span class="bold">Araññan</span>ti nikkhamitvā bahi indakhīlā sabbametaṁ araññaṁ. <span class="bold">Rukkhamūlan</span>ti yattha bhikkhuno āsanaṁ paññattaṁ hoti mañco vā pīṭhaṁ vā bhisi vā taṭṭikā vā cammakhaṇḍo vā tiṇasantharo vā paṇṇasantharo vā palālasantharo vā, tattha bhikkhu caṅkamati vā tiṭṭhati vā nisīdati vā seyyaṁ vā kappeti. <span class="bold">Suññan</span>ti kenaci anākiṇṇaṁ hoti gahaṭṭhehi vā pabbajitehi vā. <span class="bold">Agāran</span>ti vihāro aḍḍhayogo pāsādo hammiyaṁ guhā. <span class="bold">Nisīdati pallaṅkaṁ ābhujitvā</span>ti nisinno hoti pallaṅkaṁ ābhujitvā. <span class="bold">Ujuṁ kāyaṁ paṇidhāyā</span>ti ujuko hoti kāyo ṭhito supaṇihito. <span class="bold">Parimukhaṁ satiṁ upaṭṭhapetvā</span>ti <span class="bold">parī</span>ti pariggahaṭṭho. <span class="bold">Mukhan</span>ti niyyānaṭṭho. <span class="bold">Satī</span>ti upaṭṭhānaṭṭho. Tena vuccati— “parimukhaṁ satiṁ upaṭṭhapetvā”ti. </div>
</div>
<div class="h">Mahāvagga</div>
<div class="h">Ānāpānassatikathā</div>
<div class="h">Satokāriñāṇaniddesa</div>
<div class="q" id="p_26Ps_918"> <div class="divNumber">165.</div> <div class="p">
<span class="pN">918</span><span class="bold">Satova assasati, sato passasatī</span>ti bāttiṁsāya ākārehi sato kārī hoti. Dīghaṁ assāsavasena cittassa ekaggataṁ avikkhepaṁ pajānato sati upaṭṭhitā hoti. Tāya satiyā tena ñāṇena sato kārī hoti. Dīghaṁ passāsavasena cittassa ekaggataṁ avikkhepaṁ pajānato sati upaṭṭhitā hoti. Tāya satiyā tena ñāṇena sato kārī hoti. Rassaṁ assāsavasena cittassa ekaggataṁ avikkhepaṁ pajānato sati upaṭṭhitā hoti. Tāya satiyā tena ñāṇena sato kārī hoti. Rassaṁ passāsavasena cittassa ekaggataṁ avikkhepaṁ pajānato sati upaṭṭhitā hoti. Tāya satiyā tena ñāṇena sato kārī hoti…pe… paṭinissaggānupassī assāsavasena… paṭinissaggānupassī passāsavasena cittassa ekaggataṁ avikkhepaṁ pajānato sati upaṭṭhitā hoti. Tāya satiyā tena ñāṇena sato kārī hoti. </div>
</div>
</html>
