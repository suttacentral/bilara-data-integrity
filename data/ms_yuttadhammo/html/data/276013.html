<html>
<div class="i">5.2.3 Sīlasutta</div>
<div class="h">Pañcamapaṇṇāsaka</div>
<div class="h">Akkosakavagga</div>
<div class="h">Sīlasutta</div>
<div class="q" id="p_16A5_1225"> <div class="divNumber">213.</div> <div class="p">
<span class="pN">1225</span>“Pañcime, bhikkhave, ādīnavā dussīlassa sīlavipattiyā. Katame pañca? Idha, bhikkhave, dussīlo sīlavipanno pamādādhikaraṇaṁ mahatiṁ bhogajāniṁ nigacchati. Ayaṁ, bhikkhave, paṭhamo ādīnavo dussīlassa sīlavipattiyā. </div>
</div>
<div class="q" id="p_16A5_1226"> <div class="p">
<span class="pN">1226</span>Puna caparaṁ, bhikkhave, dussīlassa sīlavipannassa pāpako kittisaddo abbhuggacchati. Ayaṁ, bhikkhave, dutiyo ādīnavo dussīlassa sīlavipattiyā. </div>
</div>
<div class="q" id="p_16A5_1227"> <div class="p">
<span class="pN">1227</span>Puna caparaṁ, bhikkhave, dussīlo sīlavipanno yaññadeva parisaṁ upasaṅkamati— yadi khattiyaparisaṁ, yadi brāhmaṇaparisaṁ, yadi gahapatiparisaṁ, yadi samaṇaparisaṁ— avisārado upasaṅkamati maṅkubhūto. Ayaṁ, bhikkhave, tatiyo ādīnavo dussīlassa sīlavipattiyā. </div>
</div>
<div class="q" id="p_16A5_1228"> <div class="p">
<span class="pN">1228</span>Puna caparaṁ, bhikkhave, dussīlo sīlavipanno sammūḷho kālaṁ karoti. Ayaṁ, bhikkhave, catuttho ādīnavo dussīlassa sīlavipattiyā. </div>
</div>
<div class="q" id="p_16A5_1229"> <div class="p">
<span class="pN">1229</span>Puna caparaṁ, bhikkhave, dussīlo sīlavipanno kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati. Ayaṁ, bhikkhave, pañcamo ādīnavo dussīlassa sīlavipattiyā. Ime kho, bhikkhave, pañca ādīnavā dussīlassa sīlavipattiyā. </div>
</div>
<div class="q" id="p_16A5_1230"> <div class="p">
<span class="pN">1230</span>Pañcime, bhikkhave, ānisaṁsā sīlavato sīlasampadāya. Katame pañca? Idha, bhikkhave, sīlavā sīlasampanno appamādādhikaraṇaṁ mahantaṁ bhogakkhandhaṁ adhigacchati. Ayaṁ, bhikkhave, paṭhamo ānisaṁso sīlavato sīlasampadāya. </div>
</div>
<div class="q" id="p_16A5_1231"> <div class="p">
<span class="pN">1231</span>Puna caparaṁ, bhikkhave, sīlavato sīlasampannassa kalyāṇo kittisaddo abbhuggacchati. Ayaṁ, bhikkhave, dutiyo ānisaṁso sīlavato sīlasampadāya. </div>
</div>
<div class="q" id="p_16A5_1232"> <div class="p">
<span class="pN">1232</span>Puna caparaṁ, bhikkhave, sīlavā sīlasampanno yaññadeva parisaṁ upasaṅkamati— yadi khattiyaparisaṁ, yadi brāhmaṇaparisaṁ, yadi gahapatiparisaṁ, yadi samaṇaparisaṁ— visārado upasaṅkamati amaṅkubhūto. Ayaṁ bhikkhave, tatiyo ānisaṁso sīlavato sīlasampadāya. </div>
</div>
<div class="q" id="p_16A5_1233"> <div class="p">
<span class="pN">1233</span>Puna caparaṁ, bhikkhave, sīlavā sīlasampanno asammūḷho kālaṁ karoti. Ayaṁ, bhikkhave, catuttho ānisaṁso sīlavato sīlasampadāya. </div>
</div>
<div class="q" id="p_16A5_1234"> <div class="p">
<span class="pN">1234</span>Puna caparaṁ, bhikkhave, sīlavā sīlasampanno kāyassa bhedā paraṁ maraṇā sugatiṁ saggaṁ lokaṁ upapajjati. Ayaṁ, bhikkhave, pañcamo ānisaṁso sīlavato sīlasampadāya. Ime kho, bhikkhave, pañca ānisaṁsā sīlavato sīlasampadāyā”ti. </div>
</div>
<div class="CENTER" id="p_16A5_1235">
<span class="pN">1235</span>Tatiyaṁ.</div>
</html>
