<html>
<div class="i">2.2.3 Dīghalaṭṭhisutta</div>
<div class="h">Devaputtasaṁyutta</div>
<div class="h">Anāthapiṇḍikavagga</div>
<div class="h">Dīghalaṭṭhisutta</div>
<div class="q" id="p_12S1_436"> <div class="divNumber">94.</div> <div class="p">
<span class="pN">436</span>Evaṁ me sutaṁ— ekaṁ samayaṁ bhagavā rājagahe viharati veḷuvane kalandakanivāpe. Atha kho dīghalaṭṭhi devaputto abhikkantāya rattiyā abhikkantavaṇṇo kevalakappaṁ veḷuvanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. Ekamantaṁ ṭhito kho dīghalaṭṭhi devaputto bhagavato santike imaṁ gāthaṁ abhāsi— </div>
</div>
<div class="q" id="p_12S1_437"> <div class="p"> <table class="singleColumn"> <tr> <td> <div class="pN">437</div> <div class="G">“Bhikkhu siyā jhāyī vimuttacitto,</div> </td> </tr> <tr> <td> <div class="G">Ākaṅkhe ce hadayassānupattiṁ;</div> </td> </tr> <tr> <td> <div class="G">Lokassa ñatvā udayabbayañca,</div> </td> </tr> <tr> <td> <div class="G">Sucetaso anissito tadānisaṁso”ti.</div> </td> </tr> </table> </div>
</div>
</html>
