<html>
<div class="i">7.3 Paṭhamasattasutta</div>
<div class="h">Cūḷavagga</div>
<div class="h">Paṭhamasattasutta</div>
<div class="q" id="p_18Ud_613"> <div class="divNumber">63.</div> <div class="p">
<span class="pN">613</span>Evaṁ me sutaṁ—  ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena sāvatthiyā manussā yebhuyyena kāmesu ativelaṁ sattā ( ) rattā giddhā gathitā mucchitā ajjhosannā sammattakajātā kāmesu viharanti. </div>
</div>
<div class="q" id="p_18Ud_614"> <div class="p">
<span class="pN">614</span>Atha kho sambahulā bhikkhū pubbaṇhasamayaṁ nivāsetvā pattacīvaramādāya sāvatthiyaṁ piṇḍāya pāvisiṁsu. Sāvatthiyaṁ piṇḍāya caritvā pacchābhattaṁ piṇḍapātapaṭikkantā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ etadavocuṁ—  “idha, bhante, sāvatthiyā manussā yebhuyyena kāmesu ativelaṁ sattā rattā giddhā gathitā mucchitā ajjhosannā sammattakajātā kāmesu viharantī”ti. </div>
</div>
<div class="q" id="p_18Ud_615"> <div class="p">
<span class="pN">615</span>Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi—  </div>
</div>
<div class="q" id="p_18Ud_616"> <div class="p"> <table class="singleColumn"> <tr> <td> <div class="pN">616</div> <div class="G">“Kāmesu sattā kāmasaṅgasattā,</div> </td> </tr> <tr> <td> <div class="G">Saṁyojane vajjamapassamānā;</div> </td> </tr> <tr> <td> <div class="G">Na hi jātu saṁyojanasaṅgasattā,</div> </td> </tr> <tr> <td> <div class="G">Oghaṁ tareyyuṁ vipulaṁ mahantan”ti. (76)</div> </td> </tr> </table> </div>
</div>
<div class="CENTER" id="p_18Ud_617">
<span class="pN">617</span>Tatiyaṁ.</div>
</html>
