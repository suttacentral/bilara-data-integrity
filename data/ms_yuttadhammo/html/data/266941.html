<html>
<div class="i">4.11 Kalahavivādasutta</div>
<div class="h">Aṭṭhakavagga</div>
<div class="h">Kalahavivādasutta</div>
<div class="q" id="p_18Sn_1040"> <div class="divNumber">869.</div> <div class="p"> <table class="singleColumn"> <tr> <td> <div class="pN">1040</div> <div class="G">“Kutopahūtā kalahā vivādā,</div> </td> </tr> <tr> <td> <div class="G">Paridevasokā sahamaccharā ca;</div> </td> </tr> <tr> <td> <div class="G">Mānātimānā sahapesuṇā ca,</div> </td> </tr> <tr> <td> <div class="G">Kutopahūtā te tadiṅgha brūhi”. (1)</div> </td> </tr> </table> </div>
</div>
<div class="q" id="p_18Sn_1041"> <div class="divNumber">870.</div> <div class="p"> <table class="singleColumn"> <tr> <td> <div class="pN">1041</div> <div class="G">“Piyappahūtā kalahā vivādā,</div> </td> </tr> <tr> <td> <div class="G">Paridevasokā sahamaccharā ca;</div> </td> </tr> <tr> <td> <div class="G">Mānātimānā sahapesuṇā ca,</div> </td> </tr> <tr> <td> <div class="G">Maccherayuttā kalahā vivādā;</div> </td> </tr> <tr> <td> <div class="G">Vivādajātesu ca pesuṇāni”. (2)</div> </td> </tr> </table> </div>
</div>
<div class="q" id="p_18Sn_1042"> <div class="divNumber">871.</div> <div class="p"> <table class="singleColumn"> <tr> <td> <div class="pN">1042</div> <div class="G">“Piyā su lokasmiṁ kutonidānā,</div> </td> </tr> <tr> <td> <div class="G">Ye cāpi lobhā vicaranti loke;</div> </td> </tr> <tr> <td> <div class="G">Āsā ca niṭṭhā ca kutonidānā,</div> </td> </tr> <tr> <td> <div class="G">Ye samparāyāya narassa honti”. (3)</div> </td> </tr> </table> </div>
</div>
<div class="q" id="p_18Sn_1043"> <div class="divNumber">872.</div> <div class="p"> <table class="singleColumn"> <tr> <td> <div class="pN">1043</div> <div class="G">“Chandānidānāni piyāni loke,</div> </td> </tr> <tr> <td> <div class="G">Ye cāpi lobhā vicaranti loke;</div> </td> </tr> <tr> <td> <div class="G">Āsā ca niṭṭhā ca itonidānā,</div> </td> </tr> <tr> <td> <div class="G">Ye samparāyāya narassa honti”. (4)</div> </td> </tr> </table> </div>
</div>
<div class="q" id="p_18Sn_1044"> <div class="divNumber">873.</div> <div class="p"> <table class="singleColumn"> <tr> <td> <div class="pN">1044</div> <div class="G">“Chando nu lokasmiṁ kutonidāno,</div> </td> </tr> <tr> <td> <div class="G">Vinicchayā cāpi kutopahūtā;</div> </td> </tr> <tr> <td> <div class="G">Kodho mosavajjañca kathaṁkathā ca,</div> </td> </tr> <tr> <td> <div class="G">Ye vāpi dhammā samaṇena vuttā”. (5)</div> </td> </tr> </table> </div>
</div>
<div class="q" id="p_18Sn_1045"> <div class="divNumber">874.</div> <div class="p"> <table class="singleColumn"> <tr> <td> <div class="pN">1045</div> <div class="G">“Sātaṁ asātanti yamāhu loke,</div> </td> </tr> <tr> <td> <div class="G">Tamūpanissāya pahoti chando;</div> </td> </tr> <tr> <td> <div class="G">Rūpesu disvā vibhavaṁ bhavañca,</div> </td> </tr> <tr> <td> <div class="G">Vinicchayaṁ kubbati jantu loke. (6)</div> </td> </tr> </table> </div>
</div>
<div class="q" id="p_18Sn_1046"> <div class="divNumber">875.</div> <div class="p"> <table class="singleColumn"> <tr> <td> <div class="pN">1046</div> <div class="G">Kodho mosavajjañca kathaṁkathā ca,</div> </td> </tr> <tr> <td> <div class="G">Etepi dhammā dvayameva sante;</div> </td> </tr> <tr> <td> <div class="G">Kathaṁkathī ñāṇapathāya sikkhe,</div> </td> </tr> <tr> <td> <div class="G">Ñatvā pavuttā samaṇena dhammā”. (7)</div> </td> </tr> </table> </div>
</div>
<div class="q" id="p_18Sn_1047"> <div class="divNumber">876.</div> <div class="p"> <table class="singleColumn"> <tr> <td> <div class="pN">1047</div> <div class="G">“Sātaṁ asātañca kutonidānā,</div> </td> </tr> <tr> <td> <div class="G">Kismiṁ asante na bhavanti hete;</div> </td> </tr> <tr> <td> <div class="G">Vibhavaṁ bhavañcāpi yametamatthaṁ,</div> </td> </tr> <tr> <td> <div class="G">Etaṁ me pabrūhi yatonidānaṁ”. (8)</div> </td> </tr> </table> </div>
</div>
<div class="q" id="p_18Sn_1048"> <div class="divNumber">877.</div> <div class="p"> <table class="singleColumn"> <tr> <td> <div class="pN">1048</div> <div class="G">“Phassanidānaṁ sātaṁ asātaṁ,</div> </td> </tr> <tr> <td> <div class="G">Phasse asante na bhavanti hete;</div> </td> </tr> <tr> <td> <div class="G">Vibhavaṁ bhavañcāpi yametamatthaṁ,</div> </td> </tr> <tr> <td> <div class="G">Etaṁ te pabrūmi itonidānaṁ”. (9)</div> </td> </tr> </table> </div>
</div>
<div class="q" id="p_18Sn_1049"> <div class="divNumber">878.</div> <div class="p"> <table class="singleColumn"> <tr> <td> <div class="pN">1049</div> <div class="G">“Phasso nu lokasmi kutonidāno,</div> </td> </tr> <tr> <td> <div class="G">Pariggahā cāpi kutopahūtā;</div> </td> </tr> <tr> <td> <div class="G">Kismiṁ asante na mamattamatthi,</div> </td> </tr> <tr> <td> <div class="G">Kismiṁ vibhūte na phusanti phassā”. (10)</div> </td> </tr> </table> </div>
</div>
<div class="q" id="p_18Sn_1050"> <div class="divNumber">879.</div> <div class="p"> <table class="singleColumn"> <tr> <td> <div class="pN">1050</div> <div class="G">“Nāmañca rūpañca paṭicca phasso,</div> </td> </tr> <tr> <td> <div class="G">Icchānidānāni pariggahāni;</div> </td> </tr> <tr> <td> <div class="G">Icchāyasantyā na mamattamatthi,</div> </td> </tr> <tr> <td> <div class="G">Rūpe vibhūte na phusanti phassā”. (11)</div> </td> </tr> </table> </div>
</div>
<div class="q" id="p_18Sn_1051"> <div class="divNumber">880.</div> <div class="p"> <table class="singleColumn"> <tr> <td> <div class="pN">1051</div> <div class="G">“Kathaṁ sametassa vibhoti rūpaṁ,</div> </td> </tr> <tr> <td> <div class="G">Sukhaṁ dukhañcāpi kathaṁ vibhoti;</div> </td> </tr> <tr> <td> <div class="G">Etaṁ me pabrūhi yathā vibhoti,</div> </td> </tr> <tr> <td> <div class="G">Taṁ jāniyāmāti me mano ahu”. (12)</div> </td> </tr> </table> </div>
</div>
<div class="q" id="p_18Sn_1052"> <div class="divNumber">881.</div> <div class="p"> <table class="singleColumn"> <tr> <td> <div class="pN">1052</div> <div class="G">“Na saññasaññī na visaññasaññī,</div> </td> </tr> <tr> <td> <div class="G">Nopi asaññī na vibhūtasaññī;</div> </td> </tr> <tr> <td> <div class="G">Evaṁ sametassa vibhoti rūpaṁ,</div> </td> </tr> <tr> <td> <div class="G">Saññānidānā hi papañcasaṅkhā”. (13)</div> </td> </tr> </table> </div>
</div>
<div class="q" id="p_18Sn_1053"> <div class="divNumber">882.</div> <div class="p"> <table class="singleColumn"> <tr> <td> <div class="pN">1053</div> <div class="G">“Yaṁ taṁ apucchimha akittayī no,</div> </td> </tr> <tr> <td> <div class="G">Aññaṁ taṁ pucchāma tadiṅgha brūhi;</div> </td> </tr> <tr> <td> <div class="G">Ettāvataggaṁ nu vadanti heke,</div> </td> </tr> <tr> <td> <div class="G">Yakkhassa suddhiṁ idha paṇḍitāse;</div> </td> </tr> <tr> <td> <div class="G">Udāhu aññampi vadanti etto”. (14)</div> </td> </tr> </table> </div>
</div>
<div class="q" id="p_18Sn_1054"> <div class="divNumber">883.</div> <div class="p"> <table class="singleColumn"> <tr> <td> <div class="pN">1054</div> <div class="G">“Ettāvataggampi vadanti heke,</div> </td> </tr> <tr> <td> <div class="G">Yakkhassa suddhiṁ idha paṇḍitāse;</div> </td> </tr> <tr> <td> <div class="G">Tesaṁ paneke samayaṁ vadanti,</div> </td> </tr> <tr> <td> <div class="G">Anupādisese kusalā vadānā. (15)</div> </td> </tr> </table> </div>
</div>
<div class="q" id="p_18Sn_1055"> <div class="divNumber">884.</div> <div class="p"> <table class="singleColumn"> <tr> <td> <div class="pN">1055</div> <div class="G">Ete ca ñatvā upanissitāti,</div> </td> </tr> <tr> <td> <div class="G">Ñatvā munī nissaye so vimaṁsī;</div> </td> </tr> <tr> <td> <div class="G">Ñatvā vimutto na vivādameti,</div> </td> </tr> <tr> <td> <div class="G">Bhavābhavāya na sameti dhīro”ti. (16)</div> </td> </tr> </table> </div>
</div>
<div class="CENTER" id="p_18Sn_1056">
<span class="pN">1056</span>Kalahavivādasuttaṁ ekādasamaṁ.</div>
</html>
