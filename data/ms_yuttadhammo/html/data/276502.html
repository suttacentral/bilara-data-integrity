<html>
<div class="i">1.5.7.3 Ukkoṭanasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Sappāṇakavagga
</div>
<div class="h">
Ukkoṭanasikkhāpada
</div>
<div class="q" id="p_2V_1189">
<div class="divNumber">
392.
</div>
<div class="p">
<span class="pN">1189</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena chabbaggiyā bhikkhū jānaṁ yathādhammaṁ nihatādhikaraṇaṁ punakammāya ukkoṭenti—  “akataṁ kammaṁ dukkaṭaṁ kammaṁ puna kātabbaṁ kammaṁ anihataṁ dunnihataṁ puna nihanitabban”ti.
</div>
</div>
<div class="q" id="p_2V_1190">
<div class="p">
<span class="pN">1190</span>Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū jānaṁ yathādhammaṁ nihatādhikaraṇaṁ punakammāya ukkoṭessantī”ti…pe…  “saccaṁ kira tumhe, bhikkhave, jānaṁ yathādhammaṁ nihatādhikaraṇaṁ punakammāya ukkoṭethā”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, jānaṁ yathādhammaṁ nihatādhikaraṇaṁ punakammāya ukkoṭessatha. Netaṁ, moghapurisā, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_1191">
<div class="divNumber">
393.
</div>
<div class="p">
<span class="pN">1191</span><span class="bold">“Yo pana bhikkhu jānaṁ yathādhammaṁ nihatādhikaraṇaṁ punakammāya ukkoṭeyya, pācittiyan”</span>ti. (<span class="italic">63</span>:<span class="bold">112</span>)
</div>
</div>
<div class="q" id="p_2V_1192">
<div class="divNumber">
394.
</div>
<div class="p">
<span class="pN">1192</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_1193">
<div class="p">
<span class="pN">1193</span><span class="bold">Jānāti</span> nāma sāmaṁ vā jānāti, aññe vā tassa ārocenti, so vā āroceti.
</div>
</div>
<div class="q" id="p_2V_1194">
<div class="p">
<span class="pN">1194</span><span class="bold">Yathādhammaṁ</span> nāma dhammena vinayena satthusāsanena kataṁ, etaṁ yathādhammaṁ nāma.
</div>
</div>
<div class="q" id="p_2V_1195">
<div class="p">
<span class="pN">1195</span><span class="bold">Adhikaraṇaṁ</span> nāma cattāri adhikaraṇāni—  vivādādhikaraṇaṁ, anuvādādhikaraṇaṁ, āpattādhikaraṇaṁ, kiccādhikaraṇaṁ.
</div>
</div>
<div class="q" id="p_2V_1196">
<div class="p">
<span class="pN">1196</span><span class="bold">Punakammāya ukkoṭeyyā</span>ti “akataṁ kammaṁ dukkaṭaṁ kammaṁ punakātabbaṁ kammaṁ anihataṁ dunnihataṁ puna nihanitabban”ti ukkoṭeti, āpatti pācittiyassa.
</div>
</div>
<div class="q" id="p_2V_1197">
<div class="divNumber">
395.
</div>
<div class="p">
<span class="pN">1197</span>Dhammakamme dhammakammasaññī ukkoṭeti, āpatti pācittiyassa. Dhammakamme vematiko ukkoṭeti, āpatti dukkaṭassa. Dhammakamme adhammakammasaññī ukkoṭeti, anāpatti. Adhammakamme dhammakammasaññī, āpatti dukkaṭassa. Adhammakamme vematiko, āpatti dukkaṭassa. Adhammakamme adhammakammasaññī, anāpatti.
</div>
</div>
<div class="q" id="p_2V_1198">
<div class="divNumber">
396.
</div>
<div class="p">
<span class="pN">1198</span>Anāpatti—  “adhammena vā vaggena vā na kammārahassa vā kammaṁ katan”ti jānanto ukkoṭeti, ummattakassa, ādikammikassāti.
</div>
</div>
<div class="CENTER" id="p_2V_1199">
<span class="pN">1199</span>Ukkoṭanasikkhāpadaṁ niṭṭhitaṁ tatiyaṁ.
</div>
</html>
