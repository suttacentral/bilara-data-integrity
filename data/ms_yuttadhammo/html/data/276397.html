<html>
<div class="i">1.1.3.2 Vinītavatthu</div>
<div class="h">Mahāvibhaṅga</div>
<div class="h">Pārājikakaṇḍa</div>
<div class="h">Tatiyapārājikasikkhāpada</div>
<div class="h">Vinītavatthu</div>
<div class="q" id="p_1V_457"> <div class="divNumber">180.</div> <div class="p">
<span class="pN">457</span>Tena kho pana samayena aññataro bhikkhu gilāno hoti. Tassa bhikkhū kāruññena maraṇavaṇṇaṁ saṁvaṇṇesuṁ. So bhikkhu kālamakāsi. Tesaṁ kukkuccaṁ ahosi “bhagavatā sikkhāpadaṁ paññattaṁ, kacci nu kho mayaṁ pārājikaṁ āpattiṁ āpannā”ti? Bhagavato etamatthaṁ ārocesuṁ. “Āpattiṁ tumhe, bhikkhave, āpannā pārājikan”ti. (1) </div>
</div>
<div class="q" id="p_1V_458"> <div class="p">
<span class="pN">458</span>Tena kho pana samayena aññataro piṇḍacāriko bhikkhu pīṭhake pilotikāya paṭicchannaṁ dārakaṁ nisīdanto ottharitvā māresi. Tassa kukkuccaṁ ahosi “bhagavatā sikkhāpadaṁ paññattaṁ, kacci nu kho ahaṁ pārājikaṁ āpattiṁ āpanno”ti? Bhagavato etamatthaṁ ārocesi. “Anāpatti, bhikkhu, pārājikassa. Na ca, bhikkhave, appaṭivekkhitvā āsane nisīditabbaṁ; yo nisīdeyya, āpatti dukkaṭassā”ti. (2) </div>
</div>
<div class="q" id="p_1V_459"> <div class="p">
<span class="pN">459</span>Tena kho pana samayena aññataro bhikkhu bhattagge antaraghare āsanaṁ paññapento musale ussite ekaṁ musalaṁ aggahesi. Dutiyo musalo paripatitvā aññatarassa dārakassa matthake avatthāsi. So kālamakāsi. Tassa kukkuccaṁ ahosi…pe… “kiṁcitto tvaṁ, bhikkhū”ti? “Asañcicca ahaṁ, bhagavā”ti. “Anāpatti, bhikkhu, asañciccā”ti. (3) </div>
</div>
<div class="q" id="p_1V_460"> <div class="p">
<span class="pN">460</span>Tena kho pana samayena aññataro bhikkhu bhattagge antaraghare āsanaṁ paññapento udukkhalabhaṇḍikaṁ akkamitvā pavaṭṭesi. Aññataraṁ dārakaṁ ottharitvā māresi. Tassa kukkuccaṁ ahosi…pe… “anāpatti, bhikkhu, asañciccā”ti. (4) </div>
</div>
<div class="q" id="p_1V_461"> <div class="p">
<span class="pN">461</span>Tena kho pana samayena pitāputtā bhikkhūsu pabbajitā honti. Kāle ārocite putto pitaraṁ etadavoca— “gaccha, bhante, saṁgho taṁ patimānetī”ti piṭṭhiyaṁ gahetvā paṇāmesi. So papatitvā kālamakāsi. Tassa kukkuccaṁ ahosi…pe… “kiṁcitto tvaṁ, bhikkhū”ti? “Nāhaṁ, bhagavā, maraṇādhippāyo”ti. “Anāpatti, bhikkhu, namaraṇādhippāyassā”ti. (5) </div>
</div>
<div class="q" id="p_1V_462"> <div class="p">
<span class="pN">462</span>Tena kho pana samayena pitāputtā bhikkhūsu pabbajitā honti. Kāle ārocite putto pitaraṁ etadavoca— “gaccha, bhante, saṁgho taṁ patimānetī”ti maraṇādhippāyo piṭṭhiyaṁ gahetvā paṇāmesi. So papatitvā kālamakāsi. Tassa kukkuccaṁ ahosi…pe… “āpattiṁ tvaṁ, bhikkhu, āpanno pārājikan”ti. (6) </div>
</div>
<div class="q" id="p_1V_463"> <div class="p">
<span class="pN">463</span>Tena kho pana samayena pitāputtā bhikkhūsu pabbajitā honti. Kāle ārocite putto pitaraṁ etadavoca— “gaccha, bhante, saṁgho taṁ patimānetī”ti maraṇādhippāyo piṭṭhiyaṁ gahetvā paṇāmesi. So papatitvā na kālamakāsi. Tassa kukkuccaṁ ahosi…pe… “anāpatti, bhikkhu, pārājikassa; āpatti thullaccayassā”ti. (7) </div>
</div>
<div class="q" id="p_1V_464"> <div class="divNumber">181.</div> <div class="p">
<span class="pN">464</span>Tena kho pana samayena aññatarassa bhikkhuno bhuñjantassa maṁsaṁ kaṇṭhe vilaggaṁ hoti. Aññataro bhikkhu tassa bhikkhuno gīvāyaṁ pahāraṁ adāsi. Salohitaṁ maṁsaṁ pati. So bhikkhu kālamakāsi. Tassa kukkuccaṁ ahosi…pe… “anāpatti, bhikkhu, namaraṇādhippāyassā”ti. (8) </div>
</div>
<div class="q" id="p_1V_465"> <div class="p">
<span class="pN">465</span>Tena kho pana samayena aññatarassa bhikkhuno bhuñjantassa maṁsaṁ kaṇṭhe vilaggaṁ hoti. Aññataro bhikkhu maraṇādhippāyo tassa bhikkhuno gīvāyaṁ pahāraṁ adāsi. Salohitaṁ maṁsaṁ pati. So bhikkhu kālamakāsi. Tassa kukkuccaṁ ahosi…pe… “āpattiṁ tvaṁ, bhikkhu, āpanno pārājikan”ti. (9) </div>
</div>
<div class="q" id="p_1V_466"> <div class="p">
<span class="pN">466</span>Tena kho pana samayena aññatarassa bhikkhuno bhuñjantassa maṁsaṁ kaṇṭhe vilaggaṁ hoti. Aññataro bhikkhu maraṇādhippāyo tassa bhikkhuno gīvāyaṁ pahāraṁ adāsi. Salohitaṁ maṁsaṁ pati. So bhikkhu na kālamakāsi. Tassa kukkuccaṁ ahosi…pe… “anāpatti, bhikkhu, pārājikassa; āpatti thullaccayassā”ti. (10) </div>
</div>
<div class="q" id="p_1V_467"> <div class="p">
<span class="pN">467</span>Tena kho pana samayena aññataro piṇḍacāriko bhikkhu visagataṁ piṇḍapātaṁ labhitvā paṭikkamanaṁ haritvā bhikkhūnaṁ aggakārikaṁ adāsi. Te bhikkhū kālamakaṁsu. Tassa kukkuccaṁ ahosi…pe… “kiṁcitto tvaṁ, bhikkhū”ti? “Nāhaṁ, bhagavā, jānāmī”ti. “Anāpatti, bhikkhu, ajānantassā”ti. (11) </div>
</div>
<div class="q" id="p_1V_468"> <div class="p">
<span class="pN">468</span>Tena kho pana samayena aññataro bhikkhu vīmaṁsādhippāyo aññatarassa bhikkhuno visaṁ adāsi. So bhikkhu kālamakāsi. Tassa kukkuccaṁ ahosi…pe… “kiṁcitto tvaṁ, bhikkhū”ti? “Vīmaṁsādhippāyo ahaṁ, bhagavā”ti. “Anāpatti, bhikkhu, pārājikassa; āpatti thullaccayassā”ti. (12) </div>
</div>
<div class="q" id="p_1V_469"> <div class="divNumber">182.</div> <div class="p">
<span class="pN">469</span>Tena kho pana samayena āḷavakā bhikkhū vihāravatthuṁ karonti. Aññataro bhikkhu heṭṭhā hutvā silaṁ uccāresi. Uparimena bhikkhunā duggahitā silā heṭṭhimassa bhikkhuno matthake avatthāsi. So bhikkhu kālamakāsi. Tassa kukkuccaṁ ahosi…pe… “anāpatti, bhikkhu, asañciccā”ti. (13) </div>
</div>
<div class="q" id="p_1V_470"> <div class="p">
<span class="pN">470</span>Tena kho pana samayena āḷavakā bhikkhū vihāravatthuṁ karonti. Aññataro bhikkhu heṭṭhā hutvā silaṁ uccāresi. Uparimo bhikkhu maraṇādhippāyo heṭṭhimassa bhikkhuno matthake silaṁ muñci. So bhikkhu kālamakāsi…pe… so bhikkhu na kālamakāsi. Tassa kukkuccaṁ ahosi…pe… “anāpatti, bhikkhu, pārājikassa; āpatti thullaccayassā”ti. (14--15) </div>
</div>
<div class="q" id="p_1V_471"> <div class="p">
<span class="pN">471</span>Tena kho pana samayena āḷavakā bhikkhū vihārassa kuṭṭaṁ uṭṭhāpenti. Aññataro bhikkhu heṭṭhā hutvā iṭṭhakaṁ uccāresi. Uparimena bhikkhunā duggahitā iṭṭhakā heṭṭhimassa bhikkhuno matthake avatthāsi. So bhikkhu kālamakāsi. Tassa kukkuccaṁ ahosi…pe… “anāpatti, bhikkhu, asañciccā”ti. (16) </div>
</div>
<div class="q" id="p_1V_472"> <div class="p">
<span class="pN">472</span>Tena kho pana samayena āḷavakā bhikkhū vihārassa kuṭṭaṁ uṭṭhāpenti. Aññataro bhikkhu heṭṭhā hutvā iṭṭhakaṁ uccāresi. Uparimo bhikkhu maraṇādhippāyo heṭṭhimassa bhikkhuno matthake iṭṭhakaṁ muñci. So bhikkhu kālamakāsi…pe… so bhikkhu na kālamakāsi. Tassa kukkuccaṁ ahosi…pe… “anāpatti, bhikkhu, pārājikassa; āpatti thullaccayassā”ti. (17--18) </div>
</div>
<div class="q" id="p_1V_473"> <div class="divNumber">183.</div> <div class="p">
<span class="pN">473</span>Tena kho pana samayena āḷavakā bhikkhū navakammaṁ karonti. Aññataro bhikkhu heṭṭhā hutvā vāsiṁ uccāresi. Uparimena bhikkhunā duggahitā vāsī heṭṭhimassa bhikkhuno matthake avatthāsi. So bhikkhu kālamakāsi. Tassa kukkuccaṁ ahosi…pe… “anāpatti, bhikkhu, asañciccā”ti. (19) </div>
</div>
<div class="q" id="p_1V_474"> <div class="p">
<span class="pN">474</span>Tena kho pana samayena āḷavakā bhikkhū navakammaṁ karonti. Aññataro bhikkhu heṭṭhā hutvā vāsiṁ uccāresi. Uparimo bhikkhu maraṇādhippāyo heṭṭhimassa bhikkhuno matthake vāsiṁ muñci. So bhikkhu kālamakāsi…pe… so bhikkhu na kālamakāsi. Tassa kukkuccaṁ ahosi…pe… “anāpatti, bhikkhu, pārājikassa; āpatti thullaccayassā”ti. (20--21) </div>
</div>
<div class="q" id="p_1V_475"> <div class="p">
<span class="pN">475</span>Tena kho pana samayena āḷavakā bhikkhū navakammaṁ karonti. Aññataro bhikkhu heṭṭhā hutvā gopānasiṁ uccāresi. Uparimena bhikkhunā duggahitā gopānasī heṭṭhimassa bhikkhuno matthake avatthāsi. So bhikkhu kālamakāsi. Tassa kukkuccaṁ ahosi…pe… “anāpatti, bhikkhu, asañciccā”ti. (22) </div>
</div>
<div class="q" id="p_1V_476"> <div class="p">
<span class="pN">476</span>Tena kho pana samayena āḷavakā bhikkhū navakammaṁ karonti. Aññataro bhikkhu heṭṭhā hutvā gopānasiṁ uccāresi. Uparimo bhikkhu maraṇādhippāyo heṭṭhimassa bhikkhuno matthake gopānasiṁ muñci. So bhikkhu kālamakāsi…pe… so bhikkhu na kālamakāsi. Tassa kukkuccaṁ ahosi…pe… “anāpatti, bhikkhu, pārājikassa; āpatti thullaccayassā”ti. (23--24) </div>
</div>
<div class="q" id="p_1V_477"> <div class="p">
<span class="pN">477</span>Tena kho pana samayena āḷavakā bhikkhū navakammaṁ karontā aṭṭakaṁ bandhanti. Aññataro bhikkhu aññataraṁ bhikkhuṁ etadavoca— “āvuso, atraṭṭhito bandhāhī”ti. So tatraṭṭhito bandhanto paripatitvā kālamakāsi. Tassa kukkuccaṁ ahosi…pe… “kiṁcitto tvaṁ, bhikkhū”ti? “Nāhaṁ, bhagavā, maraṇādhippāyo”ti. “Anāpatti, bhikkhu, namaraṇādhippāyassā”ti. (25) </div>
</div>
<div class="q" id="p_1V_478"> <div class="p">
<span class="pN">478</span>Tena kho pana samayena āḷavakā bhikkhū navakammaṁ karontā aṭṭakaṁ bandhanti. Aññataro bhikkhu maraṇādhippāyo aññataraṁ bhikkhuṁ etadavoca— “āvuso, atraṭṭhito bandhāhī”ti. So tatraṭṭhito bandhanto paripatitvā kālamakāsi…pe… paripatitvā na kālamakāsi. Tassa kukkuccaṁ ahosi…pe… “anāpatti, bhikkhu, pārājikassa; āpatti thullaccayassā”ti. (26--27) </div>
</div>
<div class="q" id="p_1V_479"> <div class="p">
<span class="pN">479</span>Tena kho pana samayena aññataro bhikkhu vihāraṁ chādetvā otarati. Aññataro bhikkhu taṁ bhikkhuṁ etadavoca— “āvuso, ito otarāhī”ti. So tena otaranto paripatitvā kālamakāsi. Tassa kukkuccaṁ ahosi…pe… “anāpatti, bhikkhu, namaraṇādhippāyassā”ti. (28) </div>
</div>
<div class="q" id="p_1V_480"> <div class="p">
<span class="pN">480</span>Tena kho pana samayena aññataro bhikkhu vihāraṁ chādetvā otarati. Aññataro bhikkhu maraṇādhippāyo taṁ bhikkhuṁ etadavoca— “āvuso, ito otarāhī”ti. So tena otaranto paripatitvā kālamakāsi…pe… paripatitvā na kālamakāsi. Tassa kukkuccaṁ ahosi…pe… “anāpatti, bhikkhu, pārājikassa; āpatti thullaccayassā”ti. (29--30) </div>
</div>
<div class="q" id="p_1V_481"> <div class="p">
<span class="pN">481</span>Tena kho pana samayena aññataro bhikkhu anabhiratiyā pīḷito gijjhakūṭaṁ pabbataṁ abhiruhitvā papāte papatanto aññataraṁ vilīvakāraṁ ottharitvā māresi. Tassa kukkuccaṁ ahosi…pe… “anāpatti, bhikkhu, pārājikassa. Na ca, bhikkhave, attānaṁ pātetabbaṁ. Yo pāteyya, āpatti dukkaṭassā”ti. (31) </div>
</div>
<div class="q" id="p_1V_482"> <div class="p">
<span class="pN">482</span>Tena kho pana samayena chabbaggiyā bhikkhū gijjhakūṭaṁ pabbataṁ abhiruhitvā davāya silaṁ pavijjhiṁsu. Sā aññataraṁ gopālakaṁ ottharitvā māresi. Tesaṁ kukkuccaṁ ahosi…pe… “anāpatti, bhikkhave, pārājikassa. Na ca, bhikkhave, davāya silā pavijjhitabbā. Yo pavijjheyya, āpatti dukkaṭassā”ti. (32) </div>
</div>
<div class="q" id="p_1V_483"> <div class="divNumber">184.</div> <div class="p">
<span class="pN">483</span>Tena kho pana samayena aññataro bhikkhu gilāno hoti. Taṁ bhikkhū sedesuṁ. So bhikkhu kālamakāsi. Tesaṁ kukkuccaṁ ahosi…pe… “anāpatti, bhikkhave, namaraṇādhippāyassā”ti. (33) </div>
</div>
<div class="q" id="p_1V_484"> <div class="p">
<span class="pN">484</span>Tena kho pana samayena aññataro bhikkhu gilāno hoti. Taṁ bhikkhū maraṇādhippāyā sedesuṁ. So bhikkhu kālamakāsi. …pe… So bhikkhu na kālamakāsi. Tesaṁ kukkuccaṁ ahosi…pe… “anāpatti, bhikkhave, pārājikassa; āpatti thullaccayassā”ti. (34--35) </div>
</div>
<div class="q" id="p_1V_485"> <div class="p">
<span class="pN">485</span>Tena kho pana samayena aññatarassa bhikkhuno sīsābhitāpo hoti. Tassa bhikkhū natthuṁ adaṁsu. So bhikkhu kālamakāsi. Tesaṁ kukkuccaṁ ahosi…pe… “anāpatti, bhikkhave, namaraṇādhippāyassā”ti. (36) </div>
</div>
<div class="q" id="p_1V_486"> <div class="p">
<span class="pN">486</span>Tena kho pana samayena aññatarassa bhikkhuno sīsābhitāpo hoti. Tassa bhikkhū maraṇādhippāyā natthuṁ adaṁsu. So bhikkhu kālamakāsi…pe… so bhikkhu na kālamakāsi. Tesaṁ kukkuccaṁ ahosi…pe… “anāpatti, bhikkhave, pārājikassa; āpatti thullaccayassā”ti. (37--38) </div>
</div>
<div class="q" id="p_1V_487"> <div class="p">
<span class="pN">487</span>Tena kho pana samayena aññataro bhikkhu gilāno hoti. Taṁ bhikkhū sambāhesuṁ. So bhikkhu kālamakāsi. Tesaṁ kukkuccaṁ ahosi…pe… “anāpatti, bhikkhave, namaraṇādhippāyassā”ti. (39) </div>
</div>
<div class="q" id="p_1V_488"> <div class="p">
<span class="pN">488</span>Tena kho pana samayena aññataro bhikkhu gilāno hoti. Taṁ bhikkhū maraṇādhippāyā sambāhesuṁ. So bhikkhu kālamakāsi…pe… so bhikkhu na kālamakāsi. Tesaṁ kukkuccaṁ ahosi…pe… “anāpatti, bhikkhave, pārājikassa; āpatti thullaccayassā”ti. (40--41) </div>
</div>
<div class="q" id="p_1V_489"> <div class="p">
<span class="pN">489</span>Tena kho pana samayena aññataro bhikkhu gilāno hoti. Taṁ bhikkhū nhāpesuṁ. So bhikkhu kālamakāsi. Tesaṁ kukkuccaṁ ahosi…pe… “anāpatti, bhikkhave, namaraṇādhippāyassā”ti. (42) </div>
</div>
<div class="q" id="p_1V_490"> <div class="p">
<span class="pN">490</span>Tena kho pana samayena aññataro bhikkhu gilāno hoti. Taṁ bhikkhū maraṇādhippāyā nhāpesuṁ. So bhikkhu kālamakāsi…pe… so bhikkhu na kālamakāsi. Tesaṁ kukkuccaṁ ahosi…pe… “anāpatti, bhikkhave, pārājikassa; āpatti thullaccayassā”ti. (43--44) </div>
</div>
<div class="q" id="p_1V_491"> <div class="p">
<span class="pN">491</span>Tena kho pana samayena aññataro bhikkhu gilāno hoti. Taṁ bhikkhū telena abbhañjiṁsu. So bhikkhu kālamakāsi. Tesaṁ kukkuccaṁ ahosi…pe… “anāpatti, bhikkhave, namaraṇādhippāyassā”ti. (45) </div>
</div>
<div class="q" id="p_1V_492"> <div class="p">
<span class="pN">492</span>Tena kho pana samayena aññataro bhikkhu gilāno hoti. Taṁ bhikkhū maraṇādhippāyā telena abbhañjiṁsu. So bhikkhu kālamakāsi…pe… so bhikkhu na kālamakāsi. Tesaṁ kukkuccaṁ ahosi…pe… “anāpatti, bhikkhave, pārājikassa; āpatti thullaccayassā”ti. (46--47) </div>
</div>
<div class="q" id="p_1V_493"> <div class="divNumber">185.</div> <div class="p">
<span class="pN">493</span>Tena kho pana samayena aññataro bhikkhu gilāno hoti. Taṁ bhikkhū uṭṭhāpesuṁ. So bhikkhu kālamakāsi. Tesaṁ kukkuccaṁ ahosi…pe… “anāpatti, bhikkhave, namaraṇādhippāyassā”ti. (48) </div>
</div>
<div class="q" id="p_1V_494"> <div class="p">
<span class="pN">494</span>Tena kho pana samayena aññataro bhikkhu gilāno hoti. Taṁ bhikkhū maraṇādhippāyā uṭṭhāpesuṁ. So bhikkhu kālamakāsi…pe… so bhikkhu na kālamakāsi. Tesaṁ kukkuccaṁ ahosi…pe… “anāpatti, bhikkhave, pārājikassa; āpatti thullaccayassā”ti. (49--50) </div>
</div>
<div class="q" id="p_1V_495"> <div class="p">
<span class="pN">495</span>Tena kho pana samayena aññataro bhikkhu gilāno hoti. Taṁ bhikkhū nipātesuṁ. So bhikkhu kālamakāsi. Tesaṁ kukkuccaṁ ahosi…pe… “anāpatti, bhikkhave, namaraṇādhippāyassā”ti. (51) </div>
</div>
<div class="q" id="p_1V_496"> <div class="p">
<span class="pN">496</span>Tena kho pana samayena aññataro bhikkhu gilāno hoti. Taṁ bhikkhū maraṇādhippāyā nipātesuṁ. So bhikkhu kālamakāsi…pe… so bhikkhu na kālamakāsi. Tesaṁ kukkuccaṁ ahosi…pe… “anāpatti, bhikkhave, pārājikassa; āpatti thullaccayassā”ti. (52--53) </div>
</div>
<div class="q" id="p_1V_497"> <div class="p">
<span class="pN">497</span>Tena kho pana samayena aññataro bhikkhu gilāno hoti. Tassa bhikkhū annaṁ adaṁsu. So bhikkhu kālamakāsi. Tesaṁ kukkuccaṁ ahosi…pe… “anāpatti, bhikkhave, namaraṇādhippāyassā”ti. (54) </div>
</div>
<div class="q" id="p_1V_498"> <div class="p">
<span class="pN">498</span>Tena kho pana samayena aññataro bhikkhu gilāno hoti. Tassa bhikkhū maraṇādhippāyā annaṁ adaṁsu. So bhikkhu kālamakāsi…pe… so bhikkhu na kālamakāsi. Tesaṁ kukkuccaṁ ahosi…pe… “anāpatti, bhikkhave, pārājikassa; āpatti thullaccayassā”ti. (55--56) </div>
</div>
<div class="q" id="p_1V_499"> <div class="p">
<span class="pN">499</span>Tena kho pana samayena aññataro bhikkhu gilāno hoti. Tassa bhikkhu pānaṁ adaṁsu. So bhikkhu kālamakāsi. Tesaṁ kukkuccaṁ ahosi…pe… “anāpatti, bhikkhave, namaraṇādhippāyassā”ti. (57) </div>
</div>
<div class="q" id="p_1V_500"> <div class="p">
<span class="pN">500</span>Tena kho pana samayena aññataro bhikkhu gilāno hoti. Tassa bhikkhū maraṇādhippāyā pānaṁ adaṁsu. So bhikkhu kālamakāsi…pe… so bhikkhu na kālamakāsi. Tesaṁ kukkuccaṁ ahosi…pe… “anāpatti, bhikkhave, pārājikassa; āpatti thullaccayassā”ti. (58--59) </div>
</div>
<div class="q" id="p_1V_501"> <div class="divNumber">186.</div> <div class="p">
<span class="pN">501</span>Tena kho pana samayena aññatarā itthī pavutthapatikā jārena gabbhinī hoti. Sā kulūpakaṁ bhikkhuṁ etadavoca— “iṅghāyya, gabbhapātanaṁ jānāhī”ti. “Suṭṭhu, bhaginī”ti tassā gabbhapātanaṁ adāsi. Dārako kālamakāsi. Tassa kukkuccaṁ ahosi…pe… “āpattiṁ tvaṁ, bhikkhu, āpanno pārājikan”ti. (60) </div>
</div>
<div class="q" id="p_1V_502"> <div class="p">
<span class="pN">502</span>Tena kho pana samayena aññatarassa purisassa dve pajāpatiyo honti— ekā vañjhā, ekā vijāyinī. Vañjhā itthī kulūpakaṁ bhikkhuṁ etadavoca— “sace sā, bhante, vijāyissati sabbassa kuṭumbassa issarā bhavissati. Iṅghāyya, tassā gabbhapātanaṁ jānāhī”ti. “Suṭṭhu, bhaginī”ti tassā gabbhapātanaṁ adāsi. Dārako kālamakāsi, mātā na kālamakāsi. Tassa kukkuccaṁ ahosi…pe… “āpattiṁ tvaṁ, bhikkhu, āpanno pārājikan”ti. (61) </div>
</div>
<div class="q" id="p_1V_503"> <div class="p">
<span class="pN">503</span>Tena kho pana samayena aññatarassa purisassa dve pajāpatiyo honti— ekā vañjhā, ekā vijāyinī. Vañjhā itthī kulūpakaṁ bhikkhuṁ etadavoca— “sace sā, bhante, vijāyissati sabbassa kuṭumbassa issarā bhavissati. Iṅghāyya, tassā gabbhapātanaṁ jānāhī”ti. “Suṭṭhu, bhaginī”ti tassā gabbhapātanaṁ adāsi. Mātā kālamakāsi, dārako na kālamakāsi. Tassa kukkuccaṁ ahosi…pe… “anāpatti, bhikkhu, pārājikassa; āpatti thullaccayassā”ti. (62) </div>
</div>
<div class="q" id="p_1V_504"> <div class="p">
<span class="pN">504</span>Tena kho pana samayena aññatarassa purisassa dve pajāpatiyo honti— ekā vañjhā, ekā vijāyinī. Vañjhā itthī kulūpakaṁ bhikkhuṁ etadavoca— “sace sā, bhante, vijāyissati sabbassa kuṭumbassa issarā bhavissati. Iṅghāyya, tassā gabbhapātanaṁ jānāhī”ti. “Suṭṭhu, bhaginī”ti tassā gabbhapātanaṁ adāsi. Ubho kālamakaṁsu…pe… ubho na kālamakaṁsu. Tassa kukkuccaṁ ahosi…pe… “anāpatti, bhikkhu, pārājikassa; āpatti thullaccayassā”ti. (63--64) </div>
</div>
<div class="q" id="p_1V_505"> <div class="divNumber">187.</div> <div class="p">
<span class="pN">505</span>Tena kho pana samayena aññatarā gabbhinī itthī kulūpakaṁ bhikkhuṁ etadavoca— “iṅghāyya, gabbhapātanaṁ jānāhī”ti. “Tena hi, bhagini, maddassū”ti. Sā maddāpetvā gabbhaṁ pātesi. Tassa kukkuccaṁ ahosi…pe… “āpattiṁ tvaṁ, bhikkhu, āpanno pārājikan”ti. (65) </div>
</div>
<div class="q" id="p_1V_506"> <div class="p">
<span class="pN">506</span>Tena kho pana samayena aññatarā gabbhinī itthī kulūpakaṁ bhikkhuṁ etadavoca— “iṅghāyya, gabbhapātanaṁ jānāhī”ti. “Tena hi, bhagini, tāpehī”ti. Sā tāpetvā gabbhaṁ pātesi. Tassa kukkuccaṁ ahosi…pe… “āpattiṁ tvaṁ, bhikkhu, āpanno pārājikan”ti. (66) </div>
</div>
<div class="q" id="p_1V_507"> <div class="p">
<span class="pN">507</span>Tena kho pana samayena aññatarā vañjhā itthī kulūpakaṁ bhikkhuṁ etadavoca— “iṅghāyya, bhesajjaṁ jānāhi yenāhaṁ vijāyeyyan”ti. “Suṭṭhu, bhaginī”ti tassā bhesajjaṁ adāsi. Sā kālamakāsi. Tassa kukkuccaṁ ahosi…pe… “anāpatti, bhikkhu, pārājikassa; āpatti dukkaṭassā”ti. (67) </div>
</div>
<div class="q" id="p_1V_508"> <div class="p">
<span class="pN">508</span>Tena kho pana samayena aññatarā vijāyinī itthī kulūpakaṁ bhikkhuṁ etadavoca— “iṅghāyya, bhesajjaṁ jānāhi yenāhaṁ na vijāyeyyan”ti. “Suṭṭhu, bhaginī”ti tassā bhesajjaṁ adāsi. Sā kālamakāsi. Tassa kukkuccaṁ ahosi…pe… “anāpatti, bhikkhu, pārājikassa; āpatti dukkaṭassā”ti. (68) </div>
</div>
<div class="q" id="p_1V_509"> <div class="p">
<span class="pN">509</span>Tena kho pana samayena chabbaggiyā bhikkhū sattarasavaggiyaṁ bhikkhuṁ aṅgulipatodakena hāsesuṁ. So bhikkhu uttanto anassāsako kālamakāsi. Tesaṁ kukkuccaṁ ahosi…pe… “anāpatti, bhikkhave, pārājikassā”ti. (69) </div>
</div>
<div class="q" id="p_1V_510"> <div class="p">
<span class="pN">510</span>Tena kho pana samayena sattarasavaggiyā bhikkhū chabbaggiyaṁ bhikkhuṁ kammaṁ karissāmāti ottharitvā māresuṁ. Tesaṁ kukkuccaṁ ahosi…pe… “anāpatti, bhikkhave, pārājikassā”ti. (70) </div>
</div>
<div class="q" id="p_1V_511"> <div class="p">
<span class="pN">511</span>Tena kho pana samayena aññataro bhūtavejjako bhikkhu yakkhaṁ jīvitā voropesi. Tassa kukkuccaṁ ahosi…pe… “anāpatti, bhikkhu, pārājikassa; āpatti thullaccayassā”ti. (71) </div>
</div>
<div class="q" id="p_1V_512"> <div class="p">
<span class="pN">512</span>Tena kho pana samayena aññataro bhikkhu aññataraṁ bhikkhuṁ vāḷayakkhavihāraṁ pāhesi. Taṁ yakkhā jīvitā voropesuṁ. Tassa kukkuccaṁ ahosi…pe… “anāpatti, bhikkhu, namaraṇādhippāyassā”ti. (72) </div>
</div>
<div class="q" id="p_1V_513"> <div class="p">
<span class="pN">513</span>Tena kho pana samayena aññataro bhikkhu maraṇādhippāyo aññataraṁ bhikkhuṁ vāḷayakkhavihāraṁ pāhesi. Taṁ yakkhā jīvitā voropesuṁ…pe… taṁ yakkhā jīvitā na voropesuṁ. Tassa kukkuccaṁ ahosi…pe… “anāpatti, bhikkhu, pārājikassa; āpatti thullaccayassā”ti. (73--74) </div>
</div>
<div class="q" id="p_1V_514"> <div class="p">
<span class="pN">514</span>Tena kho pana samayena aññataro bhikkhu aññataraṁ bhikkhuṁ vāḷakantāraṁ pāhesi. Taṁ vāḷā jīvitā voropesuṁ. Tassa kukkuccaṁ ahosi…pe… “anāpatti, bhikkhu, namaraṇādhippāyassā”ti. (75) </div>
</div>
<div class="q" id="p_1V_515"> <div class="p">
<span class="pN">515</span>Tena kho pana samayena aññataro bhikkhu maraṇādhippāyo aññataraṁ bhikkhuṁ vāḷakantāraṁ pāhesi. Taṁ vāḷā jīvitā voropesuṁ…pe… taṁ vāḷā jīvitā na voropesuṁ. Tassa kukkuccaṁ ahosi…pe… “anāpatti, bhikkhu, pārājikassa; āpatti thullaccayassā”ti. (76--77) </div>
</div>
<div class="q" id="p_1V_516"> <div class="p">
<span class="pN">516</span>Tena kho pana samayena aññataro bhikkhu aññataraṁ bhikkhuṁ corakantāraṁ pāhesi. Taṁ corā jīvitā voropesuṁ. Tassa kukkuccaṁ ahosi…pe… “anāpatti, bhikkhu, namaraṇādhippāyassā”ti. (78) </div>
</div>
<div class="q" id="p_1V_517"> <div class="p">
<span class="pN">517</span>Tena kho pana samayena aññataro bhikkhu maraṇādhippāyo aññataraṁ bhikkhuṁ corakantāraṁ pāhesi. Taṁ corā jīvitā voropesuṁ…pe… taṁ corā jīvitā na voropesuṁ. Tassa kukkuccaṁ ahosi…pe… “anāpatti, bhikkhu, pārājikassa; āpatti thullaccayassā”ti. (79--80) </div>
</div>
<div class="q" id="p_1V_518"> <div class="divNumber">188.</div> <div class="p">
<span class="pN">518</span>Tena kho pana samayena aññataro bhikkhu taṁ maññamāno taṁ jīvitā voropesi…pe… taṁ maññamāno aññaṁ jīvitā voropesi…pe… aññaṁ maññamāno taṁ jīvitā voropesi…pe… aññaṁ maññamāno aññaṁ jīvitā voropesi. Tassa kukkuccaṁ ahosi…pe… “āpattiṁ tvaṁ, bhikkhu, āpanno pārājikan”ti. (81--84) </div>
</div>
<div class="q" id="p_1V_519"> <div class="p">
<span class="pN">519</span>Tena kho pana samayena aññataro bhikkhu amanussena gahito hoti. Aññataro bhikkhu tassa bhikkhuno pahāraṁ adāsi. So bhikkhu kālamakāsi. Tassa kukkuccaṁ ahosi…pe… “anāpatti, bhikkhu, namaraṇādhippāyassā”ti. (85) </div>
</div>
<div class="q" id="p_1V_520"> <div class="p">
<span class="pN">520</span>Tena kho pana samayena aññataro bhikkhu amanussena gahito hoti. Aññataro bhikkhu maraṇādhippāyo tassa bhikkhuno pahāraṁ adāsi. So bhikkhu kālamakāsi…pe… so bhikkhu na kālamakāsi. Tassa kukkuccaṁ ahosi…pe… “anāpatti, bhikkhu, pārājikassa; āpatti thullaccayassā”ti. (86--87) </div>
</div>
<div class="q" id="p_1V_521"> <div class="p">
<span class="pN">521</span>Tena kho pana samayena aññataro bhikkhu kalyāṇakammassa saggakathaṁ kathesi. So adhimutto kālamakāsi. Tassa kukkuccaṁ ahosi…pe… “anāpatti, bhikkhu, namaraṇādhippāyassā”ti. (88) </div>
</div>
<div class="q" id="p_1V_522"> <div class="p">
<span class="pN">522</span>Tena kho pana samayena aññataro bhikkhu maraṇādhippāyo kalyāṇakammassa saggakathaṁ kathesi. So adhimutto kālamakāsi…pe… so adhimutto na kālamakāsi. Tassa kukkuccaṁ ahosi…pe… “anāpatti, bhikkhu, pārājikassa; āpatti thullaccayassā”ti. (89--90) </div>
</div>
<div class="q" id="p_1V_523"> <div class="p">
<span class="pN">523</span>Tena kho pana samayena aññataro bhikkhu nerayikassa nirayakathaṁ kathesi. So uttasitvā kālamakāsi. Tassa kukkuccaṁ ahosi…pe… “anāpatti, bhikkhu, namaraṇādhippāyassā”ti. (91) </div>
</div>
<div class="q" id="p_1V_524"> <div class="p">
<span class="pN">524</span>Tena kho pana samayena aññataro bhikkhu maraṇādhippāyo nerayikassa nirayakathaṁ kathesi. So uttasitvā kālamakāsi…pe… so uttasitvā na kālamakāsi. Tassa kukkuccaṁ ahosi…pe… “anāpatti, bhikkhu, pārājikassa; āpatti thullaccayassā”ti. (92--93) </div>
</div>
<div class="q" id="p_1V_525"> <div class="divNumber">189.</div> <div class="p">
<span class="pN">525</span>Tena kho pana samayena āḷavakā bhikkhū navakammaṁ karontā rukkhaṁ chindanti. Aññataro bhikkhu aññataraṁ bhikkhuṁ etadavoca— “āvuso, atraṭṭhito chindāhī”ti. Taṁ tatraṭṭhitaṁ chindantaṁ rukkho ottharitvā māresi. Tassa kukkuccaṁ ahosi…pe… “anāpatti, bhikkhu, namaraṇādhippāyassā”ti. (94) </div>
</div>
<div class="q" id="p_1V_526"> <div class="p">
<span class="pN">526</span>Tena kho pana samayena āḷavakā bhikkhū navakammaṁ karontā rukkhaṁ chindanti. Aññataro bhikkhu maraṇādhippāyo aññataraṁ bhikkhuṁ etadavoca— “āvuso, atraṭṭhito chindāhī”ti. Taṁ tatraṭṭhitaṁ chindantaṁ rukkho ottharitvā māresi…pe… rukkho ottharitvā na māresi. Tassa kukkuccaṁ ahosi…pe… “anāpatti, bhikkhu, pārājikassa; āpatti thullaccayassā”ti. (95--96) </div>
</div>
<div class="q" id="p_1V_527"> <div class="divNumber">190.</div> <div class="p">
<span class="pN">527</span>Tena kho pana samayena chabbaggiyā bhikkhū dāyaṁ ālimpesuṁ; manussā daḍḍhā kālamakaṁsu. Tesaṁ kukkuccaṁ ahosi…pe… “anāpatti, bhikkhave, namaraṇādhippāyassā”ti. (97) </div>
</div>
<div class="q" id="p_1V_528"> <div class="p">
<span class="pN">528</span>Tena kho pana samayena chabbaggiyā bhikkhū maraṇādhippāyā dāyaṁ ālimpesuṁ. Manussā daḍḍhā kālamakaṁsu…pe… manussā daḍḍhā na kālamakaṁsu. Tesaṁ kukkuccaṁ ahosi…pe… “anāpatti, bhikkhave, pārājikassa; āpatti thullaccayassā”ti. (98--99) </div>
</div>
<div class="q" id="p_1V_529"> <div class="divNumber">191.</div> <div class="p">
<span class="pN">529</span>Tena kho pana samayena aññataro bhikkhu āghātanaṁ gantvā coraghātaṁ etadavoca— “āvuso, māyimaṁ kilamesi. Ekena pahārena jīvitā voropehī”ti. “Suṭṭhu, bhante”ti ekena pahārena jīvitā voropesi. Tassa kukkuccaṁ ahosi…pe… “āpattiṁ tvaṁ, bhikkhu, āpanno pārājikan”ti. (100) </div>
</div>
<div class="q" id="p_1V_530"> <div class="p">
<span class="pN">530</span>Tena kho pana samayena aññataro bhikkhu āghātanaṁ gantvā coraghātaṁ etadavoca— “āvuso, māyimaṁ kilamesi. Ekena pahārena jīvitā voropehī”ti. So— “nāhaṁ tuyhaṁ vacanaṁ karissāmī”ti taṁ jīvitā voropesi. Tassa kukkuccaṁ ahosi…pe… “anāpatti, bhikkhu, pārājikassa; āpatti dukkaṭassā”ti. (101) </div>
</div>
<div class="q" id="p_1V_531"> <div class="divNumber">192.</div> <div class="p">
<span class="pN">531</span>Tena kho pana samayena aññataro puriso ñātighare hatthapādacchinno ñātakehi samparikiṇṇo hoti. Aññataro bhikkhu te manusse etadavoca— “āvuso, icchatha imassa maraṇan”ti? “Āma, bhante, icchāmā”ti. “Tena hi takkaṁ pāyethā”ti. Te taṁ takkaṁ pāyesuṁ. So kālamakāsi. Tassa kukkuccaṁ ahosi…pe… “āpattiṁ tvaṁ, bhikkhu, āpanno pārājikan”ti. (102) </div>
</div>
<div class="q" id="p_1V_532"> <div class="p">
<span class="pN">532</span>Tena kho pana samayena aññataro puriso kulaghare hatthapādacchinno ñātakehi samparikiṇṇo hoti. Aññatarā bhikkhunī te manusse etadavoca— “āvuso, icchatha imassa maraṇan”ti? “Āmāyye, icchāmā”ti. “Tena hi loṇasovīrakaṁ pāyethā”ti. Te taṁ loṇasovīrakaṁ pāyesuṁ. So kālamakāsi. Tassā kukkuccaṁ ahosi…pe…. Atha kho sā bhikkhunī bhikkhunīnaṁ etamatthaṁ ārocesi. Bhikkhuniyo bhikkhūnaṁ etamatthaṁ ārocesuṁ. Bhikkhū bhagavato etamatthaṁ ārocesuṁ. “Āpattiṁ sā, bhikkhave, bhikkhunī āpannā pārājikan”ti. (103) </div>
</div>
<div class="CENTER" id="p_1V_533">
<span class="pN">533</span>Tatiyapārājikaṁ samattaṁ.</div>
</html>
