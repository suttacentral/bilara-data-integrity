<html>
<div class="i">1.3.1 Gaṇanavāra</div>
<div class="h">Mahāvagga</div>
<div class="h">Ānāpānassatikathā</div>
<div class="h">Gaṇanavāra</div>
<div class="q" id="p_26Ps_853"> <div class="divNumber">152.</div> <div class="p">
<span class="pN">853</span>Soḷasavatthukaṁ ānāpānassatisamādhiṁ bhāvayato samadhikāni dve ñāṇasatāni uppajjanti— aṭṭha paripanthe ñāṇāni, aṭṭha ca upakāre ñāṇāni, aṭṭhārasa upakkilese ñāṇāni, terasa vodāne ñāṇāni, bāttiṁsa satokārissa ñāṇāni, catuvīsati samādhivasena ñāṇāni, dvesattati vipassanāvasena ñāṇāni, aṭṭha nibbidāñāṇāni, aṭṭha nibbidānulomañāṇāni, aṭṭha nibbidāpaṭippassaddhiñāṇāni, ekavīsati vimuttisukhe ñāṇāni. </div>
</div>
<div class="q" id="p_26Ps_854"> <div class="p">
<span class="pN">854</span>Katamāni aṭṭha paripanthe ñāṇāni, aṭṭha ca upakāre ñāṇāni? Kāmacchando samādhissa paripantho, nekkhammaṁ samādhissa upakāraṁ. Byāpādo samādhissa paripantho, abyāpādo samādhissa upakāraṁ. Thinamiddhaṁ samādhissa paripantho, ālokasaññā samādhissa upakāraṁ. Uddhaccaṁ samādhissa paripantho, avikkhepo samādhissa upakāraṁ. Vicikicchā samādhissa paripantho, dhammavavatthānaṁ samādhissa upakāraṁ. Avijjā samādhissa paripantho, ñāṇaṁ samādhissa upakāraṁ. Arati samādhissa paripantho, pāmojjaṁ samādhissa upakāraṁ. Sabbepi akusalā dhammā samādhissa paripanthā, sabbepi kusalā dhammā samādhissa upakārā. Imāni aṭṭha paripanthe ñāṇāni, aṭṭha ca upakāre ñāṇāni. </div>
</div>
<div class="CENTER" id="p_26Ps_855">
<span class="pN">855</span>Gaṇanavāro paṭhamo.</div>
</html>
