<html>
<div class="i">16.1 Sumedhātherīgāthā</div>
<div class="h">Mahānipāta</div>
<div class="h">Sumedhātherīgāthā</div>
<div class="q" id="p_19Th2_538"> <div class="divNumber">450.</div> <div class="p"> <table class="singleColumn"> <tr> <td> <div class="pN">538</div> <div class="G">Mantāvatiyā nagare,</div> </td> </tr> <tr> <td> <div class="G">Rañño koñcassa aggamahesiyā;</div> </td> </tr> <tr> <td> <div class="G">Dhītā āsiṁ sumedhā,</div> </td> </tr> <tr> <td> <div class="G">Pasāditā sāsanakarehi.</div> </td> </tr> </table> </div>
</div>
<div class="q" id="p_19Th2_539"> <div class="divNumber">451.</div> <div class="p"> <table class="singleColumn"> <tr> <td> <div class="pN">539</div> <div class="G">Sīlavatī cittakathā,</div> </td> </tr> <tr> <td> <div class="G">Bahussutā buddhasāsane vinitā;</div> </td> </tr> <tr> <td> <div class="G">Mātāpitaro upagamma,</div> </td> </tr> <tr> <td> <div class="G">Bhaṇati “ubhayo nisāmetha.</div> </td> </tr> </table> </div>
</div>
<div class="q" id="p_19Th2_540"> <div class="divNumber">452.</div> <div class="p"> <table class="singleColumn"> <tr> <td> <div class="pN">540</div> <div class="G">Nibbānābhiratāhaṁ,</div> </td> </tr> <tr> <td> <div class="G">Asassataṁ bhavagataṁ yadipi dibbaṁ;</div> </td> </tr> <tr> <td> <div class="G">Kimaṅgaṁ pana tucchā kāmā,</div> </td> </tr> <tr> <td> <div class="G">Appassādā bahuvighātā.</div> </td> </tr> </table> </div>
</div>
<div class="q" id="p_19Th2_541"> <div class="divNumber">453.</div> <div class="p"> <table class="singleColumn"> <tr> <td> <div class="pN">541</div> <div class="G">Kāmā kaṭukā āsī,</div> </td> </tr> <tr> <td> <div class="G">Visūpamā yesu mucchitā bālā;</div> </td> </tr> <tr> <td> <div class="G">Te dīgharattaṁ niraye,</div> </td> </tr> <tr> <td> <div class="G">Samappitā haññante dukkhitā.</div> </td> </tr> </table> </div>
</div>
<div class="q" id="p_19Th2_542"> <div class="divNumber">454.</div> <div class="p"> <table class="singleColumn"> <tr> <td> <div class="pN">542</div> <div class="G">Socanti pāpakammā,</div> </td> </tr> <tr> <td> <div class="G">Vinipāte pāpavaddhino sadā;</div> </td> </tr> <tr> <td> <div class="G">Kāyena ca vācāya ca,</div> </td> </tr> <tr> <td> <div class="G">Manasā ca asaṁvutā bālā.</div> </td> </tr> </table> </div>
</div>
<div class="q" id="p_19Th2_543"> <div class="divNumber">455.</div> <div class="p"> <table class="singleColumn"> <tr> <td> <div class="pN">543</div> <div class="G">Bālā te duppaññā,</div> </td> </tr> <tr> <td> <div class="G">Acetanā dukkhasamudayoruddhā;</div> </td> </tr> <tr> <td> <div class="G">Desente ajānantā,</div> </td> </tr> <tr> <td> <div class="G">Na bujjhare ariyasaccāni.</div> </td> </tr> </table> </div>
</div>
<div class="q" id="p_19Th2_544"> <div class="divNumber">456.</div> <div class="p"> <table class="singleColumn"> <tr> <td> <div class="pN">544</div> <div class="G">Saccāni amma buddhavaradesitāni,</div> </td> </tr> <tr> <td> <div class="G">Te bahutarā ajānantā ye;</div> </td> </tr> <tr> <td> <div class="G">Abhinandanti bhavagataṁ,</div> </td> </tr> <tr> <td> <div class="G">Pihenti devesu upapattiṁ.</div> </td> </tr> </table> </div>
</div>
<div class="q" id="p_19Th2_545"> <div class="divNumber">457.</div> <div class="p"> <table class="singleColumn"> <tr> <td> <div class="pN">545</div> <div class="G">Devesupi upapatti,</div> </td> </tr> <tr> <td> <div class="G">Asassatā bhavagate aniccamhi;</div> </td> </tr> <tr> <td> <div class="G">Na ca santasanti bālā,</div> </td> </tr> <tr> <td> <div class="G">Punappunaṁ jāyitabbassa.</div> </td> </tr> </table> </div>
</div>
<div class="q" id="p_19Th2_546"> <div class="divNumber">458.</div> <div class="p"> <table class="singleColumn"> <tr> <td> <div class="pN">546</div> <div class="G">Cattāro vinipātā,</div> </td> </tr> <tr> <td> <div class="G">Duve ca gatiyo kathañci labbhanti;</div> </td> </tr> <tr> <td> <div class="G">Na ca vinipātagatānaṁ,</div> </td> </tr> <tr> <td> <div class="G">Pabbajjā atthi nirayesu.</div> </td> </tr> </table> </div>
</div>
<div class="q" id="p_19Th2_547"> <div class="divNumber">459.</div> <div class="p"> <table class="singleColumn"> <tr> <td> <div class="pN">547</div> <div class="G">Anujānātha maṁ ubhayo,</div> </td> </tr> <tr> <td> <div class="G">Pabbajituṁ dasabalassa pāvacane;</div> </td> </tr> <tr> <td> <div class="G">Appossukkā ghaṭissaṁ,</div> </td> </tr> <tr> <td> <div class="G">Jātimaraṇappahānāya.</div> </td> </tr> </table> </div>
</div>
<div class="q" id="p_19Th2_548"> <div class="divNumber">460.</div> <div class="p"> <table class="singleColumn"> <tr> <td> <div class="pN">548</div> <div class="G">Kiṁ bhavagate abhinanditena,</div> </td> </tr> <tr> <td> <div class="G">Kāyakalinā asārena;</div> </td> </tr> <tr> <td> <div class="G">Bhavataṇhāya nirodhā,</div> </td> </tr> <tr> <td> <div class="G">Anujānātha pabbajissāmi.</div> </td> </tr> </table> </div>
</div>
<div class="q" id="p_19Th2_549"> <div class="divNumber">461.</div> <div class="p"> <table class="singleColumn"> <tr> <td> <div class="pN">549</div> <div class="G">Buddhānaṁ uppādo vivajjito,</div> </td> </tr> <tr> <td> <div class="G">Akkhaṇo khaṇo laddho;</div> </td> </tr> <tr> <td> <div class="G">Sīlāni brahmacariyaṁ,</div> </td> </tr> <tr> <td> <div class="G">Yāvajīvaṁ na dūseyyaṁ”.</div> </td> </tr> </table> </div>
</div>
<div class="q" id="p_19Th2_550"> <div class="divNumber">462.</div> <div class="p"> <table class="singleColumn"> <tr> <td> <div class="pN">550</div> <div class="G">Evaṁ bhaṇati sumedhā,</div> </td> </tr> <tr> <td> <div class="G">Mātāpitaro “na tāva āhāraṁ;</div> </td> </tr> <tr> <td> <div class="G">Āharissaṁ gahaṭṭhā,</div> </td> </tr> <tr> <td> <div class="G">Maraṇavasaṁ gatāva hessāmi”.</div> </td> </tr> </table> </div>
</div>
<div class="q" id="p_19Th2_551"> <div class="divNumber">463.</div> <div class="p"> <table class="singleColumn"> <tr> <td> <div class="pN">551</div> <div class="G">Mātā dukkhitā rodati pitā ca,</div> </td> </tr> <tr> <td> <div class="G">Assā sabbaso samabhihato;</div> </td> </tr> <tr> <td> <div class="G">Ghaṭenti saññāpetuṁ,</div> </td> </tr> <tr> <td> <div class="G">Pāsādatale chamāpatitaṁ.</div> </td> </tr> </table> </div>
</div>
<div class="q" id="p_19Th2_552"> <div class="divNumber">464.</div> <div class="p"> <table class="singleColumn"> <tr> <td> <div class="pN">552</div> <div class="G">“Uṭṭhehi puttaka kiṁ soci,</div> </td> </tr> <tr> <td> <div class="G">Tena dinnāsi vāraṇavatimhi;</div> </td> </tr> <tr> <td> <div class="G">Rājā anīkaratto,</div> </td> </tr> <tr> <td> <div class="G">Abhirūpo tassa tvaṁ dinnā.</div> </td> </tr> </table> </div>
</div>
<div class="q" id="p_19Th2_553"> <div class="divNumber">465.</div> <div class="p"> <table class="singleColumn"> <tr> <td> <div class="pN">553</div> <div class="G">Aggamahesī bhavissasi,</div> </td> </tr> <tr> <td> <div class="G">Anikarattassa rājino bhariyā;</div> </td> </tr> <tr> <td> <div class="G">Sīlāni brahmacariyaṁ,</div> </td> </tr> <tr> <td> <div class="G">Pabbajjā dukkarā puttaka.</div> </td> </tr> </table> </div>
</div>
<div class="q" id="p_19Th2_554"> <div class="divNumber">466.</div> <div class="p"> <table class="singleColumn"> <tr> <td> <div class="pN">554</div> <div class="G">Rajje āṇā dhanamissariyaṁ,</div> </td> </tr> <tr> <td> <div class="G">Bhogā sukhā daharikāsi;</div> </td> </tr> <tr> <td> <div class="G">Bhuñjāhi kāmabhoge,</div> </td> </tr> <tr> <td> <div class="G">Vāreyyaṁ hotu te putta”.</div> </td> </tr> </table> </div>
</div>
<div class="q" id="p_19Th2_555"> <div class="divNumber">467.</div> <div class="p"> <table class="singleColumn"> <tr> <td> <div class="pN">555</div> <div class="G">Atha ne bhaṇati sumedhā,</div> </td> </tr> <tr> <td> <div class="G">“Mā edisikāni bhavagatamasāraṁ;</div> </td> </tr> <tr> <td> <div class="G">Pabbajjā vā hohiti,</div> </td> </tr> <tr> <td> <div class="G">Maraṇaṁ vā me na ceva vāreyyaṁ.</div> </td> </tr> </table> </div>
</div>
<div class="q" id="p_19Th2_556"> <div class="divNumber">468.</div> <div class="p"> <table class="singleColumn"> <tr> <td> <div class="pN">556</div> <div class="G">Kimiva pūtikāyamasuciṁ,</div> </td> </tr> <tr> <td> <div class="G">Savanagandhaṁ bhayānakaṁ kuṇapaṁ;</div> </td> </tr> <tr> <td> <div class="G">Abhisaṁviseyyaṁ bhastaṁ,</div> </td> </tr> <tr> <td> <div class="G">Asakiṁ paggharitaṁ asucipuṇṇaṁ.</div> </td> </tr> </table> </div>
</div>
<div class="q" id="p_19Th2_557"> <div class="divNumber">469.</div> <div class="p"> <table class="singleColumn"> <tr> <td> <div class="pN">557</div> <div class="G">Kimiva tahaṁ jānantī,</div> </td> </tr> <tr> <td> <div class="G">Vikūlakaṁ maṁsasoṇitupalittaṁ;</div> </td> </tr> <tr> <td> <div class="G">Kimikulālayaṁ sakuṇabhattaṁ,</div> </td> </tr> <tr> <td> <div class="G">Kaḷevaraṁ kissa diyyati.</div> </td> </tr> </table> </div>
</div>
<div class="q" id="p_19Th2_558"> <div class="divNumber">470.</div> <div class="p"> <table class="singleColumn"> <tr> <td> <div class="pN">558</div> <div class="G">Nibbuyhati susānaṁ,</div> </td> </tr> <tr> <td> <div class="G">Aciraṁ kāyo apetaviññāṇo;</div> </td> </tr> <tr> <td> <div class="G">Chuddho kaḷiṅgaraṁ viya,</div> </td> </tr> <tr> <td> <div class="G">Jigucchamānehi ñātīhi.</div> </td> </tr> </table> </div>
</div>
<div class="q" id="p_19Th2_559"> <div class="divNumber">471.</div> <div class="p"> <table class="singleColumn"> <tr> <td> <div class="pN">559</div> <div class="G">Chuddhūna naṁ susāne,</div> </td> </tr> <tr> <td> <div class="G">Parabhattaṁ nhāyanti jigucchantā;</div> </td> </tr> <tr> <td> <div class="G">Niyakā mātāpitaro,</div> </td> </tr> <tr> <td> <div class="G">Kiṁ pana sādhāraṇā janatā.</div> </td> </tr> </table> </div>
</div>
<div class="q" id="p_19Th2_560"> <div class="divNumber">472.</div> <div class="p"> <table class="singleColumn"> <tr> <td> <div class="pN">560</div> <div class="G">Ajjhositā asāre,</div> </td> </tr> <tr> <td> <div class="G">Kaḷevare aṭṭhinhārusaṁghāte;</div> </td> </tr> <tr> <td> <div class="G">Kheḷassuccārassava,</div> </td> </tr> <tr> <td> <div class="G">Paripuṇṇe pūtikāyamhi.</div> </td> </tr> </table> </div>
</div>
<div class="q" id="p_19Th2_561"> <div class="divNumber">473.</div> <div class="p"> <table class="singleColumn"> <tr> <td> <div class="pN">561</div> <div class="G">Yo naṁ vinibbhujitvā,</div> </td> </tr> <tr> <td> <div class="G">Abbhantaramassa bāhiraṁ kayirā;</div> </td> </tr> <tr> <td> <div class="G">Gandhassa asahamānā,</div> </td> </tr> <tr> <td> <div class="G">Sakāpi mātā jiguccheyya.</div> </td> </tr> </table> </div>
</div>
<div class="q" id="p_19Th2_562"> <div class="divNumber">474.</div> <div class="p"> <table class="singleColumn"> <tr> <td> <div class="pN">562</div> <div class="G">Khandhadhātuāyatanaṁ,</div> </td> </tr> <tr> <td> <div class="G">Saṅkhataṁ jātimūlakaṁ dukkhaṁ;</div> </td> </tr> <tr> <td> <div class="G">Yoniso anuvicinantī,</div> </td> </tr> <tr> <td> <div class="G">Vāreyyaṁ kissa iccheyyaṁ.</div> </td> </tr> </table> </div>
</div>
<div class="q" id="p_19Th2_563"> <div class="divNumber">475.</div> <div class="p"> <table class="singleColumn"> <tr> <td> <div class="pN">563</div> <div class="G">Divase divase tisatti,</div> </td> </tr> <tr> <td> <div class="G">Satāni navanavā pateyyuṁ kāyamhi;</div> </td> </tr> <tr> <td> <div class="G">Vassasatampi ca ghāto,</div> </td> </tr> <tr> <td> <div class="G">Seyyo dukkhassa cevaṁ khayo.</div> </td> </tr> </table> </div>
</div>
<div class="q" id="p_19Th2_564"> <div class="divNumber">476.</div> <div class="p"> <table class="singleColumn"> <tr> <td> <div class="pN">564</div> <div class="G">Ajjhupagacche ghātaṁ,</div> </td> </tr> <tr> <td> <div class="G">Yo viññāyevaṁ satthuno vacanaṁ;</div> </td> </tr> <tr> <td> <div class="G">‘Dīgho tesaṁ saṁsāro,</div> </td> </tr> <tr> <td> <div class="G">Punappunaṁ haññamānānaṁ’.</div> </td> </tr> </table> </div>
</div>
<div class="q" id="p_19Th2_565"> <div class="divNumber">477.</div> <div class="p"> <table class="singleColumn"> <tr> <td> <div class="pN">565</div> <div class="G">Devesu manussesu ca,</div> </td> </tr> <tr> <td> <div class="G">Tiracchānayoniyā asurakāye;</div> </td> </tr> <tr> <td> <div class="G">Petesu ca nirayesu ca,</div> </td> </tr> <tr> <td> <div class="G">Aparimitā dissare ghātā.</div> </td> </tr> </table> </div>
</div>
<div class="q" id="p_19Th2_566"> <div class="divNumber">478.</div> <div class="p"> <table class="singleColumn"> <tr> <td> <div class="pN">566</div> <div class="G">Ghātā nirayesu bahū,</div> </td> </tr> <tr> <td> <div class="G">Vinipātagatassa pīḷiyamānassa;</div> </td> </tr> <tr> <td> <div class="G">Devesupi attāṇaṁ,</div> </td> </tr> <tr> <td> <div class="G">Nibbānasukhā paraṁ natthi.</div> </td> </tr> </table> </div>
</div>
<div class="q" id="p_19Th2_567"> <div class="divNumber">479.</div> <div class="p"> <table class="singleColumn"> <tr> <td> <div class="pN">567</div> <div class="G">Pattā te nibbānaṁ,</div> </td> </tr> <tr> <td> <div class="G">Ye yuttā dasabalassa pāvacane;</div> </td> </tr> <tr> <td> <div class="G">Appossukkā ghaṭenti,</div> </td> </tr> <tr> <td> <div class="G">Jātimaraṇappahānāya.</div> </td> </tr> </table> </div>
</div>
<div class="q" id="p_19Th2_568"> <div class="divNumber">480.</div> <div class="p"> <table class="singleColumn"> <tr> <td> <div class="pN">568</div> <div class="G">Ajjeva tātabhinikkha-</div> </td> </tr> <tr> <td> <div class="G">Missaṁ bhogehi kiṁ asārehi;</div> </td> </tr> <tr> <td> <div class="G">Nibbinnā me kāmā,</div> </td> </tr> <tr> <td> <div class="G">Vantasamā tālavatthukatā”.</div> </td> </tr> </table> </div>
</div>
<div class="q" id="p_19Th2_569"> <div class="divNumber">481.</div> <div class="p"> <table class="singleColumn"> <tr> <td> <div class="pN">569</div> <div class="G">Sā cevaṁ bhaṇati pitara-</div> </td> </tr> <tr> <td> <div class="G">Manīkaratto ca yassa sā dinnā;</div> </td> </tr> <tr> <td> <div class="G">Upayāsi vāraṇavate,</div> </td> </tr> <tr> <td> <div class="G">Vāreyyamupaṭṭhite kāle.</div> </td> </tr> </table> </div>
</div>
<div class="q" id="p_19Th2_570"> <div class="divNumber">482.</div> <div class="p"> <table class="singleColumn"> <tr> <td> <div class="pN">570</div> <div class="G">Atha asitanicitamuduke,</div> </td> </tr> <tr> <td> <div class="G">Kese khaggena chindiya sumedhā;</div> </td> </tr> <tr> <td> <div class="G">Pāsādaṁ pidahitvā,</div> </td> </tr> <tr> <td> <div class="G">Paṭhamajjhānaṁ samāpajji.</div> </td> </tr> </table> </div>
</div>
<div class="q" id="p_19Th2_571"> <div class="divNumber">483.</div> <div class="p"> <table class="singleColumn"> <tr> <td> <div class="pN">571</div> <div class="G">Sā ca tahiṁ samāpannā,</div> </td> </tr> <tr> <td> <div class="G">Anīkaratto ca āgato nagaraṁ;</div> </td> </tr> <tr> <td> <div class="G">Pāsāde ca sumedhā,</div> </td> </tr> <tr> <td> <div class="G">Aniccasaññaṁ subhāveti.</div> </td> </tr> </table> </div>
</div>
<div class="q" id="p_19Th2_572"> <div class="divNumber">484.</div> <div class="p"> <table class="singleColumn"> <tr> <td> <div class="pN">572</div> <div class="G">Sā ca manasi karoti,</div> </td> </tr> <tr> <td> <div class="G">Anīkaratto ca āruhī turitaṁ;</div> </td> </tr> <tr> <td> <div class="G">Maṇikanakabhūsitaṅgo,</div> </td> </tr> <tr> <td> <div class="G">Katañjalī yācati sumedhaṁ.</div> </td> </tr> </table> </div>
</div>
<div class="q" id="p_19Th2_573"> <div class="divNumber">485.</div> <div class="p"> <table class="singleColumn"> <tr> <td> <div class="pN">573</div> <div class="G">“Rajje āṇādhanamissa-</div> </td> </tr> <tr> <td> <div class="G">Riyaṁ bhogā sukhā daharikāsi;</div> </td> </tr> <tr> <td> <div class="G">Bhuñjāhi kāmabhoge,</div> </td> </tr> <tr> <td> <div class="G">Kāmasukhā dullabhā loke.</div> </td> </tr> </table> </div>
</div>
<div class="q" id="p_19Th2_574"> <div class="divNumber">486.</div> <div class="p"> <table class="singleColumn"> <tr> <td> <div class="pN">574</div> <div class="G">Nissaṭṭhaṁ te rajjaṁ,</div> </td> </tr> <tr> <td> <div class="G">Bhoge bhuñjassu dehi dānāni;</div> </td> </tr> <tr> <td> <div class="G">Mā dummanā ahosi,</div> </td> </tr> <tr> <td> <div class="G">Mātāpitaro te dukkhitā”.</div> </td> </tr> </table> </div>
</div>
<div class="q" id="p_19Th2_575"> <div class="divNumber">487.</div> <div class="p"> <table class="singleColumn"> <tr> <td> <div class="pN">575</div> <div class="G">Taṁ taṁ bhaṇati sumedhā,</div> </td> </tr> <tr> <td> <div class="G">Kāmehi anatthikā vigatamohā;</div> </td> </tr> <tr> <td> <div class="G">“Mā kāme abhinandi,</div> </td> </tr> <tr> <td> <div class="G">Kāmesvādīnavaṁ passa.</div> </td> </tr> </table> </div>
</div>
<div class="q" id="p_19Th2_576"> <div class="divNumber">488.</div> <div class="p"> <table class="singleColumn"> <tr> <td> <div class="pN">576</div> <div class="G">Cātuddīpo rājā,</div> </td> </tr> <tr> <td> <div class="G">Mandhātā āsi kāmabhoginamaggo;</div> </td> </tr> <tr> <td> <div class="G">Atitto kālaṅkato,</div> </td> </tr> <tr> <td> <div class="G">Na cassa paripūritā icchā.</div> </td> </tr> </table> </div>
</div>
<div class="q" id="p_19Th2_577"> <div class="divNumber">489.</div> <div class="p"> <table class="singleColumn"> <tr> <td> <div class="pN">577</div> <div class="G">Satta ratanāni vasseyya,</div> </td> </tr> <tr> <td> <div class="G">Vuṭṭhimā dasadisā samantena;</div> </td> </tr> <tr> <td> <div class="G">Na catthi titti kāmānaṁ,</div> </td> </tr> <tr> <td> <div class="G">Atittāva maranti narā.</div> </td> </tr> </table> </div>
</div>
<div class="q" id="p_19Th2_578"> <div class="divNumber">490.</div> <div class="p"> <table class="singleColumn"> <tr> <td> <div class="pN">578</div> <div class="G">Asisūnūpamā kāmā,</div> </td> </tr> <tr> <td> <div class="G">kāmā sappasiropamā;</div> </td> </tr> <tr> <td> <div class="G">Ukkopamā anudahanti,</div> </td> </tr> <tr> <td> <div class="G">aṭṭhikaṅkala sannibhā.</div> </td> </tr> </table> </div>
</div>
<div class="q" id="p_19Th2_579"> <div class="divNumber">491.</div> <div class="p"> <table class="singleColumn"> <tr> <td> <div class="pN">579</div> <div class="G">Aniccā adhuvā kāmā,</div> </td> </tr> <tr> <td> <div class="G">bahudukkhā mahāvisā;</div> </td> </tr> <tr> <td> <div class="G">Ayoguḷova santatto,</div> </td> </tr> <tr> <td> <div class="G">aghamūlā dukhapphalā.</div> </td> </tr> </table> </div>
</div>
<div class="q" id="p_19Th2_580"> <div class="divNumber">492.</div> <div class="p"> <table class="singleColumn"> <tr> <td> <div class="pN">580</div> <div class="G">Rukkhapphalūpamā kāmā,</div> </td> </tr> <tr> <td> <div class="G">maṁsapesūpamā dukhā;</div> </td> </tr> <tr> <td> <div class="G">Supinopamā vañcaniyā,</div> </td> </tr> <tr> <td> <div class="G">kāmā yācitakūpamā.</div> </td> </tr> </table> </div>
</div>
<div class="q" id="p_19Th2_581"> <div class="divNumber">493.</div> <div class="p"> <table class="singleColumn"> <tr> <td> <div class="pN">581</div> <div class="G">Sattisūlūpamā kāmā,</div> </td> </tr> <tr> <td> <div class="G">rogo gaṇḍo aghaṁ nighaṁ;</div> </td> </tr> <tr> <td> <div class="G">Aṅgārakāsusadisā,</div> </td> </tr> <tr> <td> <div class="G">aghamūlaṁ bhayaṁ vadho.</div> </td> </tr> </table> </div>
</div>
<div class="q" id="p_19Th2_582"> <div class="divNumber">494.</div> <div class="p"> <table class="singleColumn"> <tr> <td> <div class="pN">582</div> <div class="G">Evaṁ bahudukkhā kāmā,</div> </td> </tr> <tr> <td> <div class="G">akkhātā antarāyikā;</div> </td> </tr> <tr> <td> <div class="G">Gacchatha na me bhavagate,</div> </td> </tr> <tr> <td> <div class="G">vissāso atthi attano.</div> </td> </tr> </table> </div>
</div>
<div class="q" id="p_19Th2_583"> <div class="divNumber">495.</div> <div class="p"> <table class="singleColumn"> <tr> <td> <div class="pN">583</div> <div class="G">Kiṁ mama paro karissati,</div> </td> </tr> <tr> <td> <div class="G">Attano sīsamhi ḍayhamānamhi;</div> </td> </tr> <tr> <td> <div class="G">Anubandhe jarāmaraṇe,</div> </td> </tr> <tr> <td> <div class="G">Tassa ghātāya ghaṭitabbaṁ”.</div> </td> </tr> </table> </div>
</div>
<div class="q" id="p_19Th2_584"> <div class="divNumber">496.</div> <div class="p"> <table class="singleColumn"> <tr> <td> <div class="pN">584</div> <div class="G">Dvāraṁ apāpuritvānahaṁ,</div> </td> </tr> <tr> <td> <div class="G">Mātāpitaro anīkarattañca;</div> </td> </tr> <tr> <td> <div class="G">Disvāna chamaṁ nisinne,</div> </td> </tr> <tr> <td> <div class="G">Rodante idamavocaṁ.</div> </td> </tr> </table> </div>
</div>
<div class="q" id="p_19Th2_585"> <div class="divNumber">497.</div> <div class="p"> <table class="singleColumn"> <tr> <td> <div class="pN">585</div> <div class="G">“Dīgho bālānaṁ saṁsāro,</div> </td> </tr> <tr> <td> <div class="G">Punappunañca rodataṁ;</div> </td> </tr> <tr> <td> <div class="G">Anamatagge pitu maraṇe,</div> </td> </tr> <tr> <td> <div class="G">Bhātu vadhe attano ca vadhe.</div> </td> </tr> </table> </div>
</div>
<div class="q" id="p_19Th2_586"> <div class="divNumber">498.</div> <div class="p"> <table class="singleColumn"> <tr> <td> <div class="pN">586</div> <div class="G">Assu thaññaṁ rudhiraṁ,</div> </td> </tr> <tr> <td> <div class="G">Saṁsāraṁ anamataggato saratha;</div> </td> </tr> <tr> <td> <div class="G">Sattānaṁ saṁsarataṁ,</div> </td> </tr> <tr> <td> <div class="G">Sarāhi aṭṭhīnañca sannicayaṁ.</div> </td> </tr> </table> </div>
</div>
<div class="q" id="p_19Th2_587"> <div class="divNumber">499.</div> <div class="p"> <table class="singleColumn"> <tr> <td> <div class="pN">587</div> <div class="G">Sara caturodadhī,</div> </td> </tr> <tr> <td> <div class="G">Upanīte assuthaññarudhiramhi;</div> </td> </tr> <tr> <td> <div class="G">Sara ekakappamaṭṭhīnaṁ,</div> </td> </tr> <tr> <td> <div class="G">Sañcayaṁ vipulena samaṁ.</div> </td> </tr> </table> </div>
</div>
<div class="q" id="p_19Th2_588"> <div class="divNumber">500.</div> <div class="p"> <table class="singleColumn"> <tr> <td> <div class="pN">588</div> <div class="G">Anamatagge saṁsarato,</div> </td> </tr> <tr> <td> <div class="G">Mahiṁ jambudīpamupanītaṁ;</div> </td> </tr> <tr> <td> <div class="G">Kolaṭṭhimattaguḷikā,</div> </td> </tr> <tr> <td> <div class="G">Mātā mātusveva nappahonti.</div> </td> </tr> </table> </div>
</div>
<div class="q" id="p_19Th2_589"> <div class="divNumber">501.</div> <div class="p"> <table class="singleColumn"> <tr> <td> <div class="pN">589</div> <div class="G">Tiṇakaṭṭhasākhāpalāsaṁ,</div> </td> </tr> <tr> <td> <div class="G">Upanītaṁ anamataggato sara;</div> </td> </tr> <tr> <td> <div class="G">Caturaṅgulikā ghaṭikā,</div> </td> </tr> <tr> <td> <div class="G">Pitupitusveva nappahonti.</div> </td> </tr> </table> </div>
</div>
<div class="q" id="p_19Th2_590"> <div class="divNumber">502.</div> <div class="p"> <table class="singleColumn"> <tr> <td> <div class="pN">590</div> <div class="G">Sara kāṇakacchapaṁ pubba-</div> </td> </tr> <tr> <td> <div class="G">Samudde aparato ca yugachiddaṁ;</div> </td> </tr> <tr> <td> <div class="G">Siraṁ tassa ca paṭimukkaṁ,</div> </td> </tr> <tr> <td> <div class="G">Manussalābhamhi opammaṁ.</div> </td> </tr> </table> </div>
</div>
<div class="q" id="p_19Th2_591"> <div class="divNumber">503.</div> <div class="p"> <table class="singleColumn"> <tr> <td> <div class="pN">591</div> <div class="G">Sara rūpaṁ pheṇapiṇḍopa-</div> </td> </tr> <tr> <td> <div class="G">Massa kāyakalino asārassa;</div> </td> </tr> <tr> <td> <div class="G">Khandhe passa anicce,</div> </td> </tr> <tr> <td> <div class="G">Sarāhi niraye bahuvighāte.</div> </td> </tr> </table> </div>
</div>
<div class="q" id="p_19Th2_592"> <div class="divNumber">504.</div> <div class="p"> <table class="singleColumn"> <tr> <td> <div class="pN">592</div> <div class="G">Sara kaṭasiṁ vaḍḍhente,</div> </td> </tr> <tr> <td> <div class="G">Punappunaṁ tāsu tāsu jātīsu;</div> </td> </tr> <tr> <td> <div class="G">Sara kumbhīlabhayāni ca,</div> </td> </tr> <tr> <td> <div class="G">Sarāhi cattāri saccāni.</div> </td> </tr> </table> </div>
</div>
<div class="q" id="p_19Th2_593"> <div class="divNumber">505.</div> <div class="p"> <table class="singleColumn"> <tr> <td> <div class="pN">593</div> <div class="G">Amatamhi vijjamāne,</div> </td> </tr> <tr> <td> <div class="G">Kiṁ tava pañcakaṭukena pītena;</div> </td> </tr> <tr> <td> <div class="G">Sabbā hi kāmaratiyo,</div> </td> </tr> <tr> <td> <div class="G">Kaṭukatarā pañcakaṭukena.</div> </td> </tr> </table> </div>
</div>
<div class="q" id="p_19Th2_594"> <div class="divNumber">506.</div> <div class="p"> <table class="singleColumn"> <tr> <td> <div class="pN">594</div> <div class="G">Amatamhi vijjamāne,</div> </td> </tr> <tr> <td> <div class="G">Kiṁ tava kāmehi ye pariḷāhā;</div> </td> </tr> <tr> <td> <div class="G">Sabbā hi kāmaratiyo,</div> </td> </tr> <tr> <td> <div class="G">Jalitā kuthitā kampitā santāpitā.</div> </td> </tr> </table> </div>
</div>
<div class="q" id="p_19Th2_595"> <div class="divNumber">507.</div> <div class="p"> <table class="singleColumn"> <tr> <td> <div class="pN">595</div> <div class="G">Asapattamhi samāne,</div> </td> </tr> <tr> <td> <div class="G">Kiṁ tava kāmehi ye bahusapattā;</div> </td> </tr> <tr> <td> <div class="G">Rājaggicoraudakappiyehi,</div> </td> </tr> <tr> <td> <div class="G">Sādhāraṇā kāmā bahusapattā.</div> </td> </tr> </table> </div>
</div>
<div class="q" id="p_19Th2_596"> <div class="divNumber">508.</div> <div class="p"> <table class="singleColumn"> <tr> <td> <div class="pN">596</div> <div class="G">Mokkhamhi vijjamāne,</div> </td> </tr> <tr> <td> <div class="G">Kiṁ tava kāmehi yesu vadhabandho;</div> </td> </tr> <tr> <td> <div class="G">Kāmesu hi asakāmā,</div> </td> </tr> <tr> <td> <div class="G">Vadhabandhadukhāni anubhonti.</div> </td> </tr> </table> </div>
</div>
<div class="q" id="p_19Th2_597"> <div class="divNumber">509.</div> <div class="p"> <table class="singleColumn"> <tr> <td> <div class="pN">597</div> <div class="G">Ādīpitā tiṇukkā,</div> </td> </tr> <tr> <td> <div class="G">Gaṇhantaṁ dahanti neva muñcantaṁ;</div> </td> </tr> <tr> <td> <div class="G">Ukkopamā hi kāmā,</div> </td> </tr> <tr> <td> <div class="G">Dahanti ye te na muñcanti.</div> </td> </tr> </table> </div>
</div>
<div class="q" id="p_19Th2_598"> <div class="divNumber">510.</div> <div class="p"> <table class="singleColumn"> <tr> <td> <div class="pN">598</div> <div class="G">Mā appakassa hetu,</div> </td> </tr> <tr> <td> <div class="G">Kāmasukhassa vipulaṁ jahī sukhaṁ;</div> </td> </tr> <tr> <td> <div class="G">Mā puthulomova baḷisaṁ,</div> </td> </tr> <tr> <td> <div class="G">Gilitvā pacchā vihaññasi.</div> </td> </tr> </table> </div>
</div>
<div class="q" id="p_19Th2_599"> <div class="divNumber">511.</div> <div class="p"> <table class="singleColumn"> <tr> <td> <div class="pN">599</div> <div class="G">Kāmaṁ kāmesu damassu,</div> </td> </tr> <tr> <td> <div class="G">Tāva sunakhova saṅkhalābaddho;</div> </td> </tr> <tr> <td> <div class="G">Kāhinti khu taṁ kāmā,</div> </td> </tr> <tr> <td> <div class="G">Chātā sunakhaṁva caṇḍālā.</div> </td> </tr> </table> </div>
</div>
<div class="q" id="p_19Th2_600"> <div class="divNumber">512.</div> <div class="p"> <table class="singleColumn"> <tr> <td> <div class="pN">600</div> <div class="G">Aparimitañca dukkhaṁ,</div> </td> </tr> <tr> <td> <div class="G">Bahūni ca cittadomanassāni;</div> </td> </tr> <tr> <td> <div class="G">Anubhohisi kāmayutto,</div> </td> </tr> <tr> <td> <div class="G">Paṭinissaja addhuve kāme.</div> </td> </tr> </table> </div>
</div>
<div class="q" id="p_19Th2_601"> <div class="divNumber">513.</div> <div class="p"> <table class="singleColumn"> <tr> <td> <div class="pN">601</div> <div class="G">Ajaramhi vijjamāne,</div> </td> </tr> <tr> <td> <div class="G">Kiṁ tava kāmehi yesu jarā;</div> </td> </tr> <tr> <td> <div class="G">Maraṇabyādhigahitā,</div> </td> </tr> <tr> <td> <div class="G">Sabbā sabbattha jātiyo.</div> </td> </tr> </table> </div>
</div>
<div class="q" id="p_19Th2_602"> <div class="divNumber">514.</div> <div class="p"> <table class="singleColumn"> <tr> <td> <div class="pN">602</div> <div class="G">Idamajaramidamamaraṁ,</div> </td> </tr> <tr> <td> <div class="G">Idamajarāmaraṁ padamasokaṁ;</div> </td> </tr> <tr> <td> <div class="G">Asapattamasambādhaṁ,</div> </td> </tr> <tr> <td> <div class="G">Akhalitamabhayaṁ nirupatāpaṁ.</div> </td> </tr> </table> </div>
</div>
<div class="q" id="p_19Th2_603"> <div class="divNumber">515.</div> <div class="p"> <table class="singleColumn"> <tr> <td> <div class="pN">603</div> <div class="G">Adhigatamidaṁ bahūhi,</div> </td> </tr> <tr> <td> <div class="G">Amataṁ ajjāpi ca labhanīyamidaṁ;</div> </td> </tr> <tr> <td> <div class="G">Yo yoniso payuñjati,</div> </td> </tr> <tr> <td> <div class="G">Na ca sakkā aghaṭamānena”.</div> </td> </tr> </table> </div>
</div>
<div class="q" id="p_19Th2_604"> <div class="divNumber">516.</div> <div class="p"> <table class="singleColumn"> <tr> <td> <div class="pN">604</div> <div class="G">Evaṁ bhaṇati sumedhā,</div> </td> </tr> <tr> <td> <div class="G">Saṅkhāragate ratiṁ alabhamānā;</div> </td> </tr> <tr> <td> <div class="G">Anunentī anikarattaṁ,</div> </td> </tr> <tr> <td> <div class="G">Kese ca chamaṁ khipi sumedhā.</div> </td> </tr> </table> </div>
</div>
<div class="q" id="p_19Th2_605"> <div class="divNumber">517.</div> <div class="p"> <table class="singleColumn"> <tr> <td> <div class="pN">605</div> <div class="G">Uṭṭhāya anikaratto,</div> </td> </tr> <tr> <td> <div class="G">Pañjaliko yācatassā pitaraṁ so;</div> </td> </tr> <tr> <td> <div class="G">“Vissajjetha sumedhaṁ,</div> </td> </tr> <tr> <td> <div class="G">Pabbajituṁ vimokkhasaccadassā”.</div> </td> </tr> </table> </div>
</div>
<div class="q" id="p_19Th2_606"> <div class="divNumber">518.</div> <div class="p"> <table class="singleColumn"> <tr> <td> <div class="pN">606</div> <div class="G">Vissajjitā mātāpitūhi,</div> </td> </tr> <tr> <td> <div class="G">pabbaji sokabhayabhītā;</div> </td> </tr> <tr> <td> <div class="G">Cha abhiññā sacchikatā,</div> </td> </tr> <tr> <td> <div class="G">aggaphalaṁ sikkhamānāya.</div> </td> </tr> </table> </div>
</div>
<div class="q" id="p_19Th2_607"> <div class="divNumber">519.</div> <div class="p"> <table class="singleColumn"> <tr> <td> <div class="pN">607</div> <div class="G">Acchariyamabbhutaṁ taṁ,</div> </td> </tr> <tr> <td> <div class="G">Nibbānaṁ āsi rājakaññāya;</div> </td> </tr> <tr> <td> <div class="G">Pubbenivāsacaritaṁ,</div> </td> </tr> <tr> <td> <div class="G">Yathā byākari pacchime kāle.</div> </td> </tr> </table> </div>
</div>
<div class="q" id="p_19Th2_608"> <div class="divNumber">520.</div> <div class="p"> <table class="singleColumn"> <tr> <td> <div class="pN">608</div> <div class="G">“Bhagavati koṇāgamane,</div> </td> </tr> <tr> <td> <div class="G">Saṁghārāmamhi navanivesamhi;</div> </td> </tr> <tr> <td> <div class="G">Sakhiyo tisso janiyo,</div> </td> </tr> <tr> <td> <div class="G">Vihāradānaṁ adāsimha.</div> </td> </tr> </table> </div>
</div>
<div class="q" id="p_19Th2_609"> <div class="divNumber">521.</div> <div class="p"> <table class="singleColumn"> <tr> <td> <div class="pN">609</div> <div class="G">Dasakkhattuṁ satakkhattuṁ,</div> </td> </tr> <tr> <td> <div class="G">Dasasatakkhattuṁ satāni ca satakkhattuṁ;</div> </td> </tr> <tr> <td> <div class="G">Devesu uppajjimha,</div> </td> </tr> <tr> <td> <div class="G">Ko pana vādo manussesu.</div> </td> </tr> </table> </div>
</div>
<div class="q" id="p_19Th2_610"> <div class="divNumber">522.</div> <div class="p"> <table class="singleColumn"> <tr> <td> <div class="pN">610</div> <div class="G">Devesu mahiddhikā ahumha,</div> </td> </tr> <tr> <td> <div class="G">Mānusakamhi ko pana vādo;</div> </td> </tr> <tr> <td> <div class="G">Sattaratanassa mahesī,</div> </td> </tr> <tr> <td> <div class="G">Itthiratanaṁ ahaṁ āsiṁ.</div> </td> </tr> </table> </div>
</div>
<div class="q" id="p_19Th2_611"> <div class="divNumber">523.</div> <div class="p"> <table class="singleColumn"> <tr> <td> <div class="pN">611</div> <div class="G">So hetu so pabhavo,</div> </td> </tr> <tr> <td> <div class="G">Taṁ mūlaṁ sāva sāsane khantī;</div> </td> </tr> <tr> <td> <div class="G">Taṁ paṭhamasamodhānaṁ,</div> </td> </tr> <tr> <td> <div class="G">Taṁ dhammaratāya nibbānaṁ.</div> </td> </tr> </table> </div>
</div>
<div class="q" id="p_19Th2_612"> <div class="divNumber">524.</div> <div class="p"> <table class="singleColumn"> <tr> <td> <div class="pN">612</div> <div class="G">Evaṁ karonti ye sadda-</div> </td> </tr> <tr> <td> <div class="G">Hanti vacanaṁ anomapaññassa;</div> </td> </tr> <tr> <td> <div class="G">Nibbindanti bhavagate,</div> </td> </tr> <tr> <td> <div class="G">Nibbinditvā virajjantī”ti.</div> </td> </tr> </table> </div>
</div>
<div class="q" id="p_19Th2_613"> <div class="p">
<span class="pN">613</span>Itthaṁ sudaṁ sumedhā therī gāthāyo abhāsitthāti. </div>
</div>
<div class="ENDH3" id="p_19Th2_614">
<span class="pN">614</span>Mahānipāto niṭṭhito.</div>
<div class="SUMMARY" id="p_19Th2_615">
<span class="pN">615</span><span class="firstLetter">S</span>amattā <span class="firstLetter">t</span>herīgāthāyo</div>
<div class="q" id="p_19Th2_616"> <div class="p"> <table class="singleColumn"> <tr> <td> <div class="pN">616</div> <div class="G">Gāthāsatāni cattāri,</div> </td> </tr> <tr> <td> <div class="G">asīti puna cuddasa;</div> </td> </tr> <tr> <td> <div class="G">Theriyekuttarasatā,</div> </td> </tr> <tr> <td> <div class="G">sabbā tā āsavakkhayāti.</div> </td> </tr> </table> </div>
</div>
<div class="ENDBOOK" id="p_19Th2_617">
<span class="pN">617</span>Therīgāthāpāḷi niṭṭhitā.</div>
</html>
