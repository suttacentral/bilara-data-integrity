<html>
<div class="i">6.1.3 Darīmukhajātaka</div>
<div class="h">Chakkanipāta</div>
<div class="h">Avāriyavagga</div>
<div class="h">Darīmukhajātaka</div>
<div class="q" id="p_22J_1333"> <div class="divNumber">14.</div> <div class="p"> <table class="singleColumn"> <tr> <td> <div class="pN">1333</div> <div class="G">“Paṅko ca kāmā palipo ca kāmā,</div> </td> </tr> <tr> <td> <div class="G">Bhayañca metaṁ timūlaṁ pavuttaṁ;</div> </td> </tr> <tr> <td> <div class="G">Rajo ca dhūmo ca mayā pakāsitā,</div> </td> </tr> <tr> <td> <div class="G">Hitvā tuvaṁ pabbaja brahmadatta”.</div> </td> </tr> </table> </div>
</div>
<div class="q" id="p_22J_1334"> <div class="divNumber">15.</div> <div class="p"> <table class="singleColumn"> <tr> <td> <div class="pN">1334</div> <div class="G">“Gadhito ca ratto ca adhimucchito ca,</div> </td> </tr> <tr> <td> <div class="G">Kāmesvahaṁ brāhmaṇa bhiṁsarūpaṁ;</div> </td> </tr> <tr> <td> <div class="G">Taṁ nussahe jīvikattho pahātuṁ,</div> </td> </tr> <tr> <td> <div class="G">Kāhāmi puññāni anappakāni”.</div> </td> </tr> </table> </div>
</div>
<div class="q" id="p_22J_1335"> <div class="divNumber">16.</div> <div class="p"> <table class="singleColumn"> <tr> <td> <div class="pN">1335</div> <div class="G">“Yo atthakāmassa hitānukampino,</div> </td> </tr> <tr> <td> <div class="G">Ovajjamāno na karoti sāsanaṁ;</div> </td> </tr> <tr> <td> <div class="G">Idameva seyyo iti maññamāno,</div> </td> </tr> <tr> <td> <div class="G">Punappunaṁ gabbhamupeti mando.</div> </td> </tr> </table> </div>
</div>
<div class="q" id="p_22J_1336"> <div class="divNumber">17.</div> <div class="p"> <table class="singleColumn"> <tr> <td> <div class="pN">1336</div> <div class="G">So ghorarūpaṁ nirayaṁ upeti,</div> </td> </tr> <tr> <td> <div class="G">Subhāsubhaṁ muttakarīsapūraṁ;</div> </td> </tr> <tr> <td> <div class="G">Sattā sakāye na jahanti giddhā,</div> </td> </tr> <tr> <td> <div class="G">Ye honti kāmesu avītarāgā”.</div> </td> </tr> </table> </div>
</div>
<div class="q" id="p_22J_1337"> <div class="divNumber">18.</div> <div class="p"> <table class="singleColumn"> <tr> <td> <div class="pN">1337</div> <div class="G">“Mīḷhena littā ruhirena makkhitā,</div> </td> </tr> <tr> <td> <div class="G">Semhena littā upanikkhamanti;</div> </td> </tr> <tr> <td> <div class="G">Yaṁ yañhi kāyena phusanti tāvade,</div> </td> </tr> <tr> <td> <div class="G">Sabbaṁ asātaṁ dukhameva kevalaṁ.</div> </td> </tr> </table> </div>
</div>
<div class="q" id="p_22J_1338"> <div class="divNumber">19.</div> <div class="p"> <table class="singleColumn"> <tr> <td> <div class="pN">1338</div> <div class="G">Disvā vadāmi na hi aññato savaṁ,</div> </td> </tr> <tr> <td> <div class="G">Pubbenivāsaṁ bahukaṁ sarāmi;</div> </td> </tr> <tr> <td> <div class="G">Citrāhi gāthāhi subhāsitāhi,</div> </td> </tr> <tr> <td> <div class="G">Darīmukho nijjhāpayi sumedhan”ti.</div> </td> </tr> </table> </div>
</div>
<div class="CENTER" id="p_22J_1339">
<span class="pN">1339</span>Darīmukhajātakaṁ tatiyaṁ.</div>
</html>
