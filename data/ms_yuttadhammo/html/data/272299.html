<html>
<div class="i">8.5 Sīlasamādhipaññāsampadā</div>
<div class="h">Mahāsīhanādasutta</div>
<div class="h">Sīlasamādhipaññāsampadā</div>
<div class="q" id="p_6D_668"> <div class="divNumber">400.</div> <div class="p">
<span class="pN">668</span>Evaṁ vutte, acelo kassapo bhagavantaṁ etadavoca—  “katamā pana sā, bho gotama, sīlasampadā, katamā cittasampadā, katamā paññāsampadā”ti? “Idha, kassapa, tathāgato loke uppajjati arahaṁ, sammāsambuddho…pe…  bhayadassāvī samādāya sikkhati sikkhāpadesu, kāyakammavacīkammena samannāgato kusalena parisuddhājīvo sīlasampanno indriyesu guttadvāro satisampajaññena samannāgato santuṭṭho. </div>
</div>
<div class="q" id="p_6D_669"> <div class="divNumber">401.</div> <div class="p">
<span class="pN">669</span>Kathañca, kassapa, bhikkhu sīlasampanno hoti? Idha, kassapa, bhikkhu pāṇātipātaṁ pahāya pāṇātipātā paṭivirato hoti nihitadaṇḍo nihitasattho lajjī dayāpanno, sabbapāṇabhūtahitānukampī viharati. Idampissa hoti sīlasampadāya…pe…  </div>
</div>
<div class="q" id="p_6D_670"> <div class="p">
<span class="pN">670</span>Yathā vā paneke bhonto samaṇabrāhmaṇā saddhādeyyāni bhojanāni bhuñjitvā te evarūpāya tiracchānavijjāya micchājīvena jīvitaṁ kappenti. Seyyathidaṁ—  santikammaṁ paṇidhikammaṁ…pe…  osadhīnaṁ patimokkho iti vā iti evarūpāya tiracchānavijjāya micchājīvā paṭivirato hoti. Idampissa hoti sīlasampadāya. </div>
</div>
<div class="q" id="p_6D_671"> <div class="p">
<span class="pN">671</span>Sa kho so, kassapa, bhikkhu evaṁ sīlasampanno na kutoci bhayaṁ samanupassati, yadidaṁ sīlasaṁvarato. Seyyathāpi, kassapa, rājā khattiyo muddhāvasitto nihatapaccāmitto na kutoci bhayaṁ samanupassati, yadidaṁ paccatthikato; evameva kho, kassapa, bhikkhu evaṁ sīlasampanno na kutoci bhayaṁ samanupassati, yadidaṁ sīlasaṁvarato. So iminā ariyena sīlakkhandhena samannāgato ajjhattaṁ anavajjasukhaṁ paṭisaṁvedeti. Evaṁ kho, kassapa, bhikkhu sīlasampanno hoti. Ayaṁ kho, kassapa, sīlasampadā…pe…  paṭhamaṁ jhānaṁ upasampajja viharati. Idampissa hoti cittasampadāya…pe…  dutiyaṁ jhānaṁ…  tatiyaṁ jhānaṁ…  catutthaṁ jhānaṁ upasampajja viharati. Idampissa hoti cittasampadāya. Ayaṁ kho, kassapa, cittasampadā. </div>
</div>
<div class="q" id="p_6D_672"> <div class="p">
<span class="pN">672</span>So evaṁ samāhite citte…pe…  ñāṇadassanāya cittaṁ abhinīharati abhininnāmeti…  idampissa hoti paññāsampadāya…pe…  nāparaṁ itthattāyāti pajānāti. Idampissa hoti paññāsampadāya. Ayaṁ kho, kassapa, paññāsampadā. </div>
</div>
<div class="q" id="p_6D_673"> <div class="p">
<span class="pN">673</span>Imāya ca, kassapa, sīlasampadāya cittasampadāya paññāsampadāya aññā sīlasampadā cittasampadā paññāsampadā uttaritarā vā paṇītatarā vā natthi. </div>
</div>
</html>
