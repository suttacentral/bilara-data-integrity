<html>
<div class="i">7.15--16 Parimaṇḍalaanonamajaṇṇuparimasanalakkhaṇāni</div>
<div class="h">Lakkhaṇasutta</div>
<div class="q" id="h_8D_490"> <h2 class="paliSectionName">
<span class="pN">490</span>Parimaṇḍalaanonamajaṇṇuparimasanalakkhaṇāni </h2>
</div>
<div class="q" id="p_8D_491"> <div class="divNumber">222.</div> <div class="p">
<span class="pN">491</span>“Yampi, bhikkhave, tathāgato purimaṁ jātiṁ purimaṁ bhavaṁ purimaṁ niketaṁ pubbe manussabhūto samāno mahājanasaṅgahaṁ samekkhamāno samaṁ jānāti sāmaṁ jānāti, purisaṁ jānāti purisavisesaṁ jānāti— ‘ayamidamarahati ayamidamarahatī’ti tattha tattha purisavisesakaro ahosi. So tassa kammassa kaṭattā…pe… so tato cuto itthattaṁ āgato samāno imāni dve mahāpurisalakkhaṇāni paṭilabhati. Nigrodhaparimaṇḍalo ca hoti, ṭhitakoyeva ca anonamanto ubhohi pāṇitalehi jaṇṇukāni parimasati parimajjati. </div>
</div>
<div class="q" id="p_8D_492"> <div class="p">
<span class="pN">492</span>So tehi lakkhaṇehi samannāgato sace agāraṁ ajjhāvasati, rājā hoti cakkavattī…pe… rājā samāno kiṁ labhati? Aḍḍho hoti mahaddhano mahābhogo pahūtajātarūparajato pahūtavittūpakaraṇo pahūtadhanadhañño paripuṇṇakosakoṭṭhāgāro. Rājā samāno idaṁ labhati…pe… buddho samāno kiṁ labhati? Aḍḍho hoti mahaddhano mahābhogo. Tassimāni dhanāni honti, seyyathidaṁ— saddhādhanaṁ sīladhanaṁ hiridhanaṁ ottappadhanaṁ sutadhanaṁ cāgadhanaṁ paññādhanaṁ. Buddho samāno idaṁ labhati”. Etamatthaṁ bhagavā avoca. </div>
</div>
<div class="q" id="p_8D_493"> <div class="divNumber">223.</div> <div class="p">
<span class="pN">493</span>Tatthetaṁ vuccati— </div>
</div>
<div class="q" id="p_8D_494"> <div class="p"> <table class="singleColumn"> <tr> <td> <div class="pN">494</div> <div class="G">“Tuliya paṭivicaya cintayitvā,</div> </td> </tr> <tr> <td> <div class="G">Mahājanasaṅgahanaṁ samekkhamāno;</div> </td> </tr> <tr> <td> <div class="G">Ayamidamarahati tattha tattha,</div> </td> </tr> <tr> <td> <div class="G">Purisavisesakaro pure ahosi.</div> </td> </tr> </table> </div>
</div>
<div class="q" id="p_8D_495"> <div class="p"> <table class="singleColumn"> <tr> <td> <div class="pN">495</div> <div class="G">Mahiñca pana ṭhito anonamanto,</div> </td> </tr> <tr> <td> <div class="G">Phusati karehi ubhohi jaṇṇukāni;</div> </td> </tr> <tr> <td> <div class="G">Mahiruhaparimaṇḍalo ahosi,</div> </td> </tr> <tr> <td> <div class="G">Sucaritakammavipākasesakena.</div> </td> </tr> </table> </div>
</div>
<div class="q" id="p_8D_496"> <div class="p"> <table class="singleColumn"> <tr> <td> <div class="pN">496</div> <div class="G">Bahuvividhanimittalakkhaṇaññū,</div> </td> </tr> <tr> <td> <div class="G">Atinipuṇā manujā byākariṁsu;</div> </td> </tr> <tr> <td> <div class="G">Bahuvividhā gihīnaṁ arahāni,</div> </td> </tr> <tr> <td> <div class="G">Paṭilabhati daharo susu kumāro.</div> </td> </tr> </table> </div>
</div>
<div class="q" id="p_8D_497"> <div class="p"> <table class="singleColumn"> <tr> <td> <div class="pN">497</div> <div class="G">Idha ca mahīpatissa kāmabhogī,</div> </td> </tr> <tr> <td> <div class="G">Gihipatirūpakā bahū bhavanti;</div> </td> </tr> <tr> <td> <div class="G">Yadi ca jahati sabbakāmabhogaṁ,</div> </td> </tr> <tr> <td> <div class="G">Labhati anuttaraṁ uttamadhanaggan”ti.</div> </td> </tr> </table> </div>
</div>
</html>
