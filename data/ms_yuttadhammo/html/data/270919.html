<html>
<div class="i">6.2.10.3 Arūpāvacarakusalacitta</div>
<div class="h">Paṭiccasamuppādavibhaṅga</div>
<div class="h">Abhidhammabhājanīya</div>
<div class="h">Kusalaniddesa</div>
<div class="h">Arūpāvacarakusalacitta</div>
<div class="q" id="p_30Vbh_1215"> <div class="divNumber">302.</div> <div class="p">
<span class="pN">1215</span>Katame dhammā kusalā? Yasmiṁ samaye arūpūpapattiyā maggaṁ bhāveti sabbaso ākiñcaññāyatanaṁ samatikkamma nevasaññānāsaññāyatanasaññāsahagataṁ sukhassa ca pahānā…pe…  catutthaṁ jhānaṁ upasampajja viharati, tasmiṁ samaye kusalamūlapaccayā saṅkhāro, saṅkhārapaccayā viññāṇaṁ, viññāṇapaccayā nāmaṁ, nāmapaccayā chaṭṭhāyatanaṁ, chaṭṭhāyatanapaccayā phasso, phassapaccayā vedanā, vedanāpaccayā pasādo, pasādapaccayā adhimokkho, adhimokkhapaccayā bhavo, bhavapaccayā jāti, jātipaccayā jarāmaraṇaṁ. Evametassa kevalassa dukkhakkhandhassa samudayo hoti. </div>
</div>
<div class="q" id="p_30Vbh_1216"> <div class="divNumber">303.</div> <div class="p">
<span class="pN">1216</span>Tattha katame kusalamūlā? Alobho, adoso, amoho—  ime vuccanti “kusalamūlā”. </div>
</div>
<div class="q" id="p_30Vbh_1217"> <div class="p">
<span class="pN">1217</span>Tattha katamo kusalamūlapaccayā saṅkhāro? Yā cetanā sañcetanā sañcetayitattaṁ—  ayaṁ vuccati “kusalamūlapaccayā saṅkhāro” …pe…  ayaṁ vuccati “chaṭṭhāyatanapaccayā phasso”. </div>
</div>
<div class="q" id="p_30Vbh_1218"> <div class="p">
<span class="pN">1218</span>Tattha katamā phassapaccayā vedanā? Yaṁ cetasikaṁ sātaṁ cetasikaṁ sukhaṁ cetosamphassajaṁ sātaṁ sukhaṁ vedayitaṁ cetosamphassajā sātā sukhā vedanā—  ayaṁ vuccati “phassapaccayā vedanā” …pe…  tena vuccati “evametassa kevalassa dukkhakkhandhassa samudayo hotī”ti. </div>
</div>
</html>
