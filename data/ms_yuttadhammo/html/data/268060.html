<html>
<div class="i">1.2.4 Samiddhisutta</div>
<div class="h">Paṭhamapaṇṇāsaka</div>
<div class="h">Sīhanādavagga</div>
<div class="h">Samiddhisutta</div>
<div class="q" id="p_17A9_136"> <div class="divNumber">14.</div> <div class="p">
<span class="pN">136</span>Atha kho āyasmā samiddhi yenāyasmā sāriputto tenupasaṅkami; upasaṅkamitvā āyasmantaṁ sāriputtaṁ abhivādetvā ekamantaṁ nisīdi. Ekamantaṁ nisinnaṁ kho āyasmantaṁ samiddhiṁ āyasmā sāriputto etadavoca— </div>
</div>
<div class="q" id="p_17A9_137"> <div class="p">
<span class="pN">137</span>“Kimārammaṇā, samiddhi, purisassa saṅkappavitakkā uppajjantī”ti? “Nāmarūpārammaṇā, bhante”ti. </div>
</div>
<div class="q" id="p_17A9_138"> <div class="p">
<span class="pN">138</span>“Te pana, samiddhi, kva nānattaṁ gacchantī”ti? “Dhātūsu, bhante”ti. </div>
</div>
<div class="q" id="p_17A9_139"> <div class="p">
<span class="pN">139</span>“Te pana, samiddhi, kiṁsamudayā”ti? “Phassasamudayā, bhante”ti. </div>
</div>
<div class="q" id="p_17A9_140"> <div class="p">
<span class="pN">140</span>“Te pana, samiddhi, kiṁsamosaraṇā”ti? “Vedanāsamosaraṇā, bhante”ti. </div>
</div>
<div class="q" id="p_17A9_141"> <div class="p">
<span class="pN">141</span>“Te pana, samiddhi, kiṁpamukhā”ti? “Samādhippamukhā, bhante”ti. </div>
</div>
<div class="q" id="p_17A9_142"> <div class="p">
<span class="pN">142</span>“Te pana, samiddhi, kiṁadhipateyyā”ti? “Satādhipateyyā, bhante”ti. </div>
</div>
<div class="q" id="p_17A9_143"> <div class="p">
<span class="pN">143</span>“Te pana, samiddhi, kiṁuttarā”ti? “Paññuttarā, bhante”ti. </div>
</div>
<div class="q" id="p_17A9_144"> <div class="p">
<span class="pN">144</span>“Te pana, samiddhi, kiṁsārā”ti? “Vimuttisārā, bhante”ti. </div>
</div>
<div class="q" id="p_17A9_145"> <div class="p">
<span class="pN">145</span>“Te pana, samiddhi, kiṁogadhā”ti? “Amatogadhā, bhante”ti. </div>
</div>
<div class="q" id="p_17A9_146"> <div class="p">
<span class="pN">146</span>“‘Kimārammaṇā, samiddhi, purisassa saṅkappavitakkā uppajjantī’ti, iti puṭṭho samāno ‘nāmarūpārammaṇā, bhante’ti vadesi. ‘Te pana, samiddhi, kva nānattaṁ gacchantī’ti, iti puṭṭho samāno ‘dhātūsu, bhante’ti vadesi. ‘Te pana, samiddhi, kiṁsamudayā’ti, iti puṭṭho samāno ‘phassasamudayā, bhante’ti vadesi. ‘Te pana, samiddhi, kiṁsamosaraṇā’ti, iti puṭṭho samāno ‘vedanāsamosaraṇā, bhante’ti vadesi. ‘Te pana, samiddhi, kiṁpamukhā’ti, iti puṭṭho samāno ‘samādhippamukhā, bhante’ti vadesi. ‘Te pana, samiddhi, kiṁadhipateyyā’ti, iti puṭṭho samāno ‘satādhipateyyā, bhante’ti vadesi. ‘Te pana, samiddhi, kiṁuttarā’ti, iti puṭṭho samāno ‘paññuttarā, bhante’ti vadesi. ‘Te pana, samiddhi, kiṁsārā’ti, iti puṭṭho samāno ‘vimuttisārā, bhante’ti vadesi. ‘Te pana, samiddhi, kiṁogadhā’ti, iti puṭṭho samāno ‘amatogadhā, bhante’ti vadesi. Sādhu sādhu, samiddhi. Sādhu kho tvaṁ, samiddhi, puṭṭho puṭṭho vissajjesi, tena ca mā maññī”ti. </div>
</div>
<div class="CENTER" id="p_17A9_147">
<span class="pN">147</span>Catutthaṁ.</div>
</html>
