<html>
<div class="i">3.5 Nandātherīapadāna</div>
<div class="h">Kuṇḍalakesīvagga</div>
<div class="h">Nandātherīapadāna</div>
<div class="q" id="p_20Ap2_868"> <div class="divNumber">166.</div> <div class="p"> <table class="singleColumn"> <tr> <td> <div class="pN">868</div> <div class="G">“Padumuttaro nāma jino,</div> </td> </tr> <tr> <td> <div class="G">sabbadhammāna pāragū;</div> </td> </tr> <tr> <td> <div class="G">Ito satasahassamhi,</div> </td> </tr> <tr> <td> <div class="G">kappe uppajji nāyako.</div> </td> </tr> </table> </div>
</div>
<div class="q" id="p_20Ap2_869"> <div class="divNumber">167.</div> <div class="p"> <table class="singleColumn"> <tr> <td> <div class="pN">869</div> <div class="G">Ovādako viññāpako,</div> </td> </tr> <tr> <td> <div class="G">tārako sabbapāṇinaṁ;</div> </td> </tr> <tr> <td> <div class="G">Desanākusalo buddho,</div> </td> </tr> <tr> <td> <div class="G">tāresi janataṁ bahuṁ.</div> </td> </tr> </table> </div>
</div>
<div class="q" id="p_20Ap2_870"> <div class="divNumber">168.</div> <div class="p"> <table class="singleColumn"> <tr> <td> <div class="pN">870</div> <div class="G">Anukampako kāruṇiko,</div> </td> </tr> <tr> <td> <div class="G">hitesī sabbapāṇinaṁ;</div> </td> </tr> <tr> <td> <div class="G">Sampatte titthiye sabbe,</div> </td> </tr> <tr> <td> <div class="G">pañcasīle patiṭṭhapi.</div> </td> </tr> </table> </div>
</div>
<div class="q" id="p_20Ap2_871"> <div class="divNumber">169.</div> <div class="p"> <table class="singleColumn"> <tr> <td> <div class="pN">871</div> <div class="G">Evaṁ nirākulaṁ āsi,</div> </td> </tr> <tr> <td> <div class="G">suññataṁ titthiyehi ca;</div> </td> </tr> <tr> <td> <div class="G">Vicittaṁ arahantehi,</div> </td> </tr> <tr> <td> <div class="G">vasībhūtehi tādibhi.</div> </td> </tr> </table> </div>
</div>
<div class="q" id="p_20Ap2_872"> <div class="divNumber">170.</div> <div class="p"> <table class="singleColumn"> <tr> <td> <div class="pN">872</div> <div class="G">Ratanānaṭṭhapaññāsaṁ,</div> </td> </tr> <tr> <td> <div class="G">uggatova mahāmuni;</div> </td> </tr> <tr> <td> <div class="G">Kañcanagghiyasaṅkāso,</div> </td> </tr> <tr> <td> <div class="G">bāttiṁsavaralakkhaṇo.</div> </td> </tr> </table> </div>
</div>
<div class="q" id="p_20Ap2_873"> <div class="divNumber">171.</div> <div class="p"> <table class="singleColumn"> <tr> <td> <div class="pN">873</div> <div class="G">Vassasatasahassāni,</div> </td> </tr> <tr> <td> <div class="G">āyu vijjati tāvade;</div> </td> </tr> <tr> <td> <div class="G">Tāvatā tiṭṭhamāno so,</div> </td> </tr> <tr> <td> <div class="G">tāresi janataṁ bahuṁ.</div> </td> </tr> </table> </div>
</div>
<div class="q" id="p_20Ap2_874"> <div class="divNumber">172.</div> <div class="p"> <table class="singleColumn"> <tr> <td> <div class="pN">874</div> <div class="G">Tadāhaṁ haṁsavatiyaṁ,</div> </td> </tr> <tr> <td> <div class="G">jātā seṭṭhikule ahuṁ;</div> </td> </tr> <tr> <td> <div class="G">Nānāratanapajjote,</div> </td> </tr> <tr> <td> <div class="G">mahāsukhasamappitā.</div> </td> </tr> </table> </div>
</div>
<div class="q" id="p_20Ap2_875"> <div class="divNumber">173.</div> <div class="p"> <table class="singleColumn"> <tr> <td> <div class="pN">875</div> <div class="G">Upetvā taṁ mahāvīraṁ,</div> </td> </tr> <tr> <td> <div class="G">assosiṁ dhammadesanaṁ;</div> </td> </tr> <tr> <td> <div class="G">Amataṁ paramassādaṁ,</div> </td> </tr> <tr> <td> <div class="G">paramatthanivedakaṁ.</div> </td> </tr> </table> </div>
</div>
<div class="q" id="p_20Ap2_876"> <div class="divNumber">174.</div> <div class="p"> <table class="singleColumn"> <tr> <td> <div class="pN">876</div> <div class="G">Tadā nimantayitvāna,</div> </td> </tr> <tr> <td> <div class="G">sasaṁghaṁ lokanāyakaṁ;</div> </td> </tr> <tr> <td> <div class="G">Datvā tassa mahādānaṁ,</div> </td> </tr> <tr> <td> <div class="G">pasannā sehi pāṇibhi.</div> </td> </tr> </table> </div>
</div>
<div class="q" id="p_20Ap2_877"> <div class="divNumber">175.</div> <div class="p"> <table class="singleColumn"> <tr> <td> <div class="pN">877</div> <div class="G">Jhāyinīnaṁ bhikkhunīnaṁ,</div> </td> </tr> <tr> <td> <div class="G">aggaṭṭhānamapatthayiṁ;</div> </td> </tr> <tr> <td> <div class="G">Nipacca sirasā dhīraṁ,</div> </td> </tr> <tr> <td> <div class="G">sasaṁghaṁ lokanāyakaṁ.</div> </td> </tr> </table> </div>
</div>
<div class="q" id="p_20Ap2_878"> <div class="divNumber">176.</div> <div class="p"> <table class="singleColumn"> <tr> <td> <div class="pN">878</div> <div class="G">Tadā adantadamako,</div> </td> </tr> <tr> <td> <div class="G">tilokasaraṇo pabhū;</div> </td> </tr> <tr> <td> <div class="G">Byākāsi narasārathi,</div> </td> </tr> <tr> <td> <div class="G">‘lacchase taṁ supatthitaṁ.</div> </td> </tr> </table> </div>
</div>
<div class="q" id="p_20Ap2_879"> <div class="divNumber">177.</div> <div class="p"> <table class="singleColumn"> <tr> <td> <div class="pN">879</div> <div class="G">Satasahassito kappe,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap2_880"> <div class="divNumber">178.</div> <div class="p"> <table class="singleColumn"> <tr> <td> <div class="pN">880</div> <div class="G">Tassa dhammesu dāyādā,</div> </td> </tr> <tr> <td> <div class="G">orasā dhammanimmitā;</div> </td> </tr> <tr> <td> <div class="G">Nandāti nāma nāmena,</div> </td> </tr> <tr> <td> <div class="G">hessati satthu sāvikā’.</div> </td> </tr> </table> </div>
</div>
<div class="q" id="p_20Ap2_881"> <div class="divNumber">179.</div> <div class="p"> <table class="singleColumn"> <tr> <td> <div class="pN">881</div> <div class="G">Taṁ sutvā muditā hutvā,</div> </td> </tr> <tr> <td> <div class="G">yāvajīvaṁ tadā jinaṁ;</div> </td> </tr> <tr> <td> <div class="G">Mettacittā paricariṁ,</div> </td> </tr> <tr> <td> <div class="G">paccayehi vināyakaṁ.</div> </td> </tr> </table> </div>
</div>
<div class="q" id="p_20Ap2_882"> <div class="divNumber">180.</div> <div class="p"> <table class="singleColumn"> <tr> <td> <div class="pN">882</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṁ dehaṁ,</div> </td> </tr> <tr> <td> <div class="G">tāvatiṁsamagacchahaṁ.</div> </td> </tr> </table> </div>
</div>
<div class="q" id="p_20Ap2_883"> <div class="divNumber">181.</div> <div class="p"> <table class="singleColumn"> <tr> <td> <div class="pN">883</div> <div class="G">Tato cutā yāmamagaṁ,</div> </td> </tr> <tr> <td> <div class="G">tatohaṁ tusitaṁ gatā;</div> </td> </tr> <tr> <td> <div class="G">Tato ca nimmānaratiṁ,</div> </td> </tr> <tr> <td> <div class="G">vasavattipuraṁ tato.</div> </td> </tr> </table> </div>
</div>
<div class="q" id="p_20Ap2_884"> <div class="divNumber">182.</div> <div class="p"> <table class="singleColumn"> <tr> <td> <div class="pN">884</div> <div class="G">Yattha yatthūpapajjāmi,</div> </td> </tr> <tr> <td> <div class="G">tassa kammassa vāhasā;</div> </td> </tr> <tr> <td> <div class="G">Tattha tattheva rājūnaṁ,</div> </td> </tr> <tr> <td> <div class="G">mahesittamakārayiṁ.</div> </td> </tr> </table> </div>
</div>
<div class="q" id="p_20Ap2_885"> <div class="divNumber">183.</div> <div class="p"> <table class="singleColumn"> <tr> <td> <div class="pN">885</div> <div class="G">Tato cutā manussatte,</div> </td> </tr> <tr> <td> <div class="G">rājānaṁ cakkavattinaṁ;</div> </td> </tr> <tr> <td> <div class="G">Maṇḍalīnañca rājūnaṁ,</div> </td> </tr> <tr> <td> <div class="G">mahesittamakārayiṁ.</div> </td> </tr> </table> </div>
</div>
<div class="q" id="p_20Ap2_886"> <div class="divNumber">184.</div> <div class="p"> <table class="singleColumn"> <tr> <td> <div class="pN">886</div> <div class="G">Sampattiṁ anubhotvāna,</div> </td> </tr> <tr> <td> <div class="G">devesu manujesu ca;</div> </td> </tr> <tr> <td> <div class="G">Sabbattha sukhitā hutvā,</div> </td> </tr> <tr> <td> <div class="G">nekakappesu saṁsariṁ.</div> </td> </tr> </table> </div>
</div>
<div class="q" id="p_20Ap2_887"> <div class="divNumber">185.</div> <div class="p"> <table class="singleColumn"> <tr> <td> <div class="pN">887</div> <div class="G">Pacchime bhave sampatte,</div> </td> </tr> <tr> <td> <div class="G">suramme kapilavhaye;</div> </td> </tr> <tr> <td> <div class="G">Rañño suddhodanassāhaṁ,</div> </td> </tr> <tr> <td> <div class="G">dhītā āsiṁ aninditā.</div> </td> </tr> </table> </div>
</div>
<div class="q" id="p_20Ap2_888"> <div class="divNumber">186.</div> <div class="p"> <table class="singleColumn"> <tr> <td> <div class="pN">888</div> <div class="G">Siriyā rūpiniṁ disvā,</div> </td> </tr> <tr> <td> <div class="G">nanditaṁ āsi taṁ kulaṁ;</div> </td> </tr> <tr> <td> <div class="G">Tena nandāti me nāmaṁ,</div> </td> </tr> <tr> <td> <div class="G">sundaraṁ pavaraṁ ahu.</div> </td> </tr> </table> </div>
</div>
<div class="q" id="p_20Ap2_889"> <div class="divNumber">187.</div> <div class="p"> <table class="singleColumn"> <tr> <td> <div class="pN">889</div> <div class="G">Yuvatīnañca sabbāsaṁ,</div> </td> </tr> <tr> <td> <div class="G">kalyāṇīti ca vissutā;</div> </td> </tr> <tr> <td> <div class="G">Tasmimpi nagare ramme,</div> </td> </tr> <tr> <td> <div class="G">ṭhapetvā taṁ yasodharaṁ.</div> </td> </tr> </table> </div>
</div>
<div class="q" id="p_20Ap2_890"> <div class="divNumber">188.</div> <div class="p"> <table class="singleColumn"> <tr> <td> <div class="pN">890</div> <div class="G">Jeṭṭho bhātā tilokaggo,</div> </td> </tr> <tr> <td> <div class="G">pacchimo arahā tathā;</div> </td> </tr> <tr> <td> <div class="G">Ekākinī gahaṭṭhāhaṁ,</div> </td> </tr> <tr> <td> <div class="G">mātarā paricoditā.</div> </td> </tr> </table> </div>
</div>
<div class="q" id="p_20Ap2_891"> <div class="divNumber">189.</div> <div class="p"> <table class="singleColumn"> <tr> <td> <div class="pN">891</div> <div class="G">‘Sākiyamhi kule jātā,</div> </td> </tr> <tr> <td> <div class="G">putte buddhānujā tuvaṁ;</div> </td> </tr> <tr> <td> <div class="G">Nandenapi vinā bhūtā,</div> </td> </tr> <tr> <td> <div class="G">agāre kiṁ nu acchasi.</div> </td> </tr> </table> </div>
</div>
<div class="q" id="p_20Ap2_892"> <div class="divNumber">190.</div> <div class="p"> <table class="singleColumn"> <tr> <td> <div class="pN">892</div> <div class="G">Jarāvasānaṁ yobbaññaṁ,</div> </td> </tr> <tr> <td> <div class="G">rūpaṁ asucisammataṁ;</div> </td> </tr> <tr> <td> <div class="G">Rogantamapicārogyaṁ,</div> </td> </tr> <tr> <td> <div class="G">jīvitaṁ maraṇantikaṁ.</div> </td> </tr> </table> </div>
</div>
<div class="q" id="p_20Ap2_893"> <div class="divNumber">191.</div> <div class="p"> <table class="singleColumn"> <tr> <td> <div class="pN">893</div> <div class="G">Idampi te subhaṁ rūpaṁ,</div> </td> </tr> <tr> <td> <div class="G">sasīkantaṁ manoharaṁ;</div> </td> </tr> <tr> <td> <div class="G">Bhūsanānaṁ alaṅkāraṁ,</div> </td> </tr> <tr> <td> <div class="G">sirisaṅghāṭasannibhaṁ.</div> </td> </tr> </table> </div>
</div>
<div class="q" id="p_20Ap2_894"> <div class="divNumber">192.</div> <div class="p"> <table class="singleColumn"> <tr> <td> <div class="pN">894</div> <div class="G">Puñjitaṁ lokasāraṁva,</div> </td> </tr> <tr> <td> <div class="G">nayanānaṁ rasāyanaṁ;</div> </td> </tr> <tr> <td> <div class="G">Puññānaṁ kittijananaṁ,</div> </td> </tr> <tr> <td> <div class="G">ukkākakulanandanaṁ.</div> </td> </tr> </table> </div>
</div>
<div class="q" id="p_20Ap2_895"> <div class="divNumber">193.</div> <div class="p"> <table class="singleColumn"> <tr> <td> <div class="pN">895</div> <div class="G">Na cireneva kālena,</div> </td> </tr> <tr> <td> <div class="G">jarā samadhisessati;</div> </td> </tr> <tr> <td> <div class="G">Vihāya gehaṁ kāruññe,</div> </td> </tr> <tr> <td> <div class="G">cara dhammamanindite’.</div> </td> </tr> </table> </div>
</div>
<div class="q" id="p_20Ap2_896"> <div class="divNumber">194.</div> <div class="p"> <table class="singleColumn"> <tr> <td> <div class="pN">896</div> <div class="G">Sutvāhaṁ mātu vacanaṁ,</div> </td> </tr> <tr> <td> <div class="G">pabbajiṁ anagāriyaṁ;</div> </td> </tr> <tr> <td> <div class="G">Dehena na tu cittena,</div> </td> </tr> <tr> <td> <div class="G">rūpayobbanalāḷitā.</div> </td> </tr> </table> </div>
</div>
<div class="q" id="p_20Ap2_897"> <div class="divNumber">195.</div> <div class="p"> <table class="singleColumn"> <tr> <td> <div class="pN">897</div> <div class="G">Mahatā ca payattena,</div> </td> </tr> <tr> <td> <div class="G">jhānajjhena paraṁ mama;</div> </td> </tr> <tr> <td> <div class="G">Kātuñca vadate mātā,</div> </td> </tr> <tr> <td> <div class="G">na cāhaṁ tattha ussukā.</div> </td> </tr> </table> </div>
</div>
<div class="q" id="p_20Ap2_898"> <div class="divNumber">196.</div> <div class="p"> <table class="singleColumn"> <tr> <td> <div class="pN">898</div> <div class="G">Tato mahākāruṇiko,</div> </td> </tr> <tr> <td> <div class="G">disvā maṁ kāmalālasaṁ;</div> </td> </tr> <tr> <td> <div class="G">Nibbindanatthaṁ rūpasmiṁ,</div> </td> </tr> <tr> <td> <div class="G">mama cakkhupathe jino.</div> </td> </tr> </table> </div>
</div>
<div class="q" id="p_20Ap2_899"> <div class="divNumber">197.</div> <div class="p"> <table class="singleColumn"> <tr> <td> <div class="pN">899</div> <div class="G">Sakena ānubhāvena,</div> </td> </tr> <tr> <td> <div class="G">itthiṁ māpesi sobhiniṁ;</div> </td> </tr> <tr> <td> <div class="G">Dassanīyaṁ suruciraṁ,</div> </td> </tr> <tr> <td> <div class="G">mamatopi surūpiniṁ.</div> </td> </tr> </table> </div>
</div>
<div class="q" id="p_20Ap2_900"> <div class="divNumber">198.</div> <div class="p"> <table class="singleColumn"> <tr> <td> <div class="pN">900</div> <div class="G">Tamahaṁ vimhitā disvā,</div> </td> </tr> <tr> <td> <div class="G">ativimhitadehiniṁ;</div> </td> </tr> <tr> <td> <div class="G">Cintayiṁ ‘saphalaṁ meti,</div> </td> </tr> <tr> <td> <div class="G">nettalābhañca mānusaṁ.</div> </td> </tr> </table> </div>
</div>
<div class="q" id="p_20Ap2_901"> <div class="divNumber">199.</div> <div class="p"> <table class="singleColumn"> <tr> <td> <div class="pN">901</div> <div class="G">Tamahaṁ ehi subhage,</div> </td> </tr> <tr> <td> <div class="G">yenattho taṁ vadehi me;</div> </td> </tr> <tr> <td> <div class="G">Kulaṁ te nāmagottañca,</div> </td> </tr> <tr> <td> <div class="G">vada me yadi te piyaṁ.</div> </td> </tr> </table> </div>
</div>
<div class="q" id="p_20Ap2_902"> <div class="divNumber">200.</div> <div class="p"> <table class="singleColumn"> <tr> <td> <div class="pN">902</div> <div class="G">Na vañcakālo subhage,</div> </td> </tr> <tr> <td> <div class="G">ucchaṅge maṁ nivāsaya;</div> </td> </tr> <tr> <td> <div class="G">Sīdantīva mamaṅgāni,</div> </td> </tr> <tr> <td> <div class="G">pasuppaya muhuttakaṁ’.</div> </td> </tr> </table> </div>
</div>
<div class="q" id="p_20Ap2_903"> <div class="divNumber">201.</div> <div class="p"> <table class="singleColumn"> <tr> <td> <div class="pN">903</div> <div class="G">Tato sīsaṁ mamaṅge sā,</div> </td> </tr> <tr> <td> <div class="G">katvā sayi sulocanā;</div> </td> </tr> <tr> <td> <div class="G">Tassā nalāṭe patitā,</div> </td> </tr> <tr> <td> <div class="G">luddhā paramadāruṇā.</div> </td> </tr> </table> </div>
</div>
<div class="q" id="p_20Ap2_904"> <div class="divNumber">202.</div> <div class="p"> <table class="singleColumn"> <tr> <td> <div class="pN">904</div> <div class="G">Saha tassā nipātena,</div> </td> </tr> <tr> <td> <div class="G">piḷakā upapajjatha;</div> </td> </tr> <tr> <td> <div class="G">Pagghariṁsu pabhinnā ca,</div> </td> </tr> <tr> <td> <div class="G">kuṇapā pubbalohitā.</div> </td> </tr> </table> </div>
</div>
<div class="q" id="p_20Ap2_905"> <div class="divNumber">203.</div> <div class="p"> <table class="singleColumn"> <tr> <td> <div class="pN">905</div> <div class="G">Pabhinnaṁ vadanañcāpi,</div> </td> </tr> <tr> <td> <div class="G">kuṇapaṁ pūtigandhanaṁ;</div> </td> </tr> <tr> <td> <div class="G">Uddhumātaṁ vinilañca,</div> </td> </tr> <tr> <td> <div class="G">pubbañcāpi sarīrakaṁ.</div> </td> </tr> </table> </div>
</div>
<div class="q" id="p_20Ap2_906"> <div class="divNumber">204.</div> <div class="p"> <table class="singleColumn"> <tr> <td> <div class="pN">906</div> <div class="G">Sā paveditasabbaṅgī,</div> </td> </tr> <tr> <td> <div class="G">nissasantī muhuṁ muhuṁ;</div> </td> </tr> <tr> <td> <div class="G">Vedayantī sakaṁ dukkhaṁ,</div> </td> </tr> <tr> <td> <div class="G">karuṇaṁ paridevayi.</div> </td> </tr> </table> </div>
</div>
<div class="q" id="p_20Ap2_907"> <div class="divNumber">205.</div> <div class="p"> <table class="singleColumn"> <tr> <td> <div class="pN">907</div> <div class="G">‘Dukkhena dukkhitā homi,</div> </td> </tr> <tr> <td> <div class="G">phusayanti ca vedanā;</div> </td> </tr> <tr> <td> <div class="G">Mahādukkhe nimuggamhi,</div> </td> </tr> <tr> <td> <div class="G">saraṇaṁ hohi me sakhī.</div> </td> </tr> </table> </div>
</div>
<div class="q" id="p_20Ap2_908"> <div class="divNumber">206.</div> <div class="p"> <table class="singleColumn"> <tr> <td> <div class="pN">908</div> <div class="G">Kuhiṁ vadanasobhaṁ te,</div> </td> </tr> <tr> <td> <div class="G">kuhiṁ te tuṅganāsikā;</div> </td> </tr> <tr> <td> <div class="G">Tambabimbavaroṭṭhaṁ te,</div> </td> </tr> <tr> <td> <div class="G">vadanaṁ te kuhiṁ gataṁ.</div> </td> </tr> </table> </div>
</div>
<div class="q" id="p_20Ap2_909"> <div class="divNumber">207.</div> <div class="p"> <table class="singleColumn"> <tr> <td> <div class="pN">909</div> <div class="G">Kuhiṁ sasīnibhaṁ vaṇṇaṁ,</div> </td> </tr> <tr> <td> <div class="G">kambugīvā kuhiṁ gatā;</div> </td> </tr> <tr> <td> <div class="G">Doḷālolāva te kaṇṇā,</div> </td> </tr> <tr> <td> <div class="G">vevaṇṇaṁ samupāgatā.</div> </td> </tr> </table> </div>
</div>
<div class="q" id="p_20Ap2_910"> <div class="divNumber">208.</div> <div class="p"> <table class="singleColumn"> <tr> <td> <div class="pN">910</div> <div class="G">Makuḷakhārakākārā,</div> </td> </tr> <tr> <td> <div class="G">kalikāva payodharā;</div> </td> </tr> <tr> <td> <div class="G">Pabhinnā pūtikuṇapā,</div> </td> </tr> <tr> <td> <div class="G">duṭṭhagandhittamāgatā.</div> </td> </tr> </table> </div>
</div>
<div class="q" id="p_20Ap2_911"> <div class="divNumber">209.</div> <div class="p"> <table class="singleColumn"> <tr> <td> <div class="pN">911</div> <div class="G">Vedimajjhāva sussoṇī,</div> </td> </tr> <tr> <td> <div class="G">sūnāva nītakibbisā;</div> </td> </tr> <tr> <td> <div class="G">Jātā amejjhabharitā,</div> </td> </tr> <tr> <td> <div class="G">aho rūpamasassataṁ.</div> </td> </tr> </table> </div>
</div>
<div class="q" id="p_20Ap2_912"> <div class="divNumber">210.</div> <div class="p"> <table class="singleColumn"> <tr> <td> <div class="pN">912</div> <div class="G">Sabbaṁ sarīrasañjātaṁ,</div> </td> </tr> <tr> <td> <div class="G">pūtigandhaṁ bhayānakaṁ;</div> </td> </tr> <tr> <td> <div class="G">Susānamiva bībhacchaṁ,</div> </td> </tr> <tr> <td> <div class="G">ramante yattha bālisā’.</div> </td> </tr> </table> </div>
</div>
<div class="q" id="p_20Ap2_913"> <div class="divNumber">211.</div> <div class="p"> <table class="singleColumn"> <tr> <td> <div class="pN">913</div> <div class="G">Tadā mahākāruṇiko,</div> </td> </tr> <tr> <td> <div class="G">bhātā me lokanāyako;</div> </td> </tr> <tr> <td> <div class="G">Disvā saṁviggacittaṁ maṁ,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_20Ap2_914"> <div class="divNumber">212.</div> <div class="p"> <table class="singleColumn"> <tr> <td> <div class="pN">914</div> <div class="G">‘Āturaṁ kuṇapaṁ pūtiṁ,</div> </td> </tr> <tr> <td> <div class="G">passa nande samussayaṁ;</div> </td> </tr> <tr> <td> <div class="G">Asubhāya cittaṁ bhāvehi,</div> </td> </tr> <tr> <td> <div class="G">ekaggaṁ susamāhitaṁ.</div> </td> </tr> </table> </div>
</div>
<div class="q" id="p_20Ap2_915"> <div class="divNumber">213.</div> <div class="p"> <table class="singleColumn"> <tr> <td> <div class="pN">915</div> <div class="G">Yathā idaṁ tathā etaṁ,</div> </td> </tr> <tr> <td> <div class="G">yathā etaṁ tathā idaṁ;</div> </td> </tr> <tr> <td> <div class="G">Duggandhaṁ pūtikaṁ vāti,</div> </td> </tr> <tr> <td> <div class="G">bālānaṁ abhinanditaṁ.</div> </td> </tr> </table> </div>
</div>
<div class="q" id="p_20Ap2_916"> <div class="divNumber">214.</div> <div class="p"> <table class="singleColumn"> <tr> <td> <div class="pN">916</div> <div class="G">Evametaṁ avekkhantī,</div> </td> </tr> <tr> <td> <div class="G">rattindivamatanditā;</div> </td> </tr> <tr> <td> <div class="G">Tato sakāya paññāya,</div> </td> </tr> <tr> <td> <div class="G">abhinibbijjha dakkhasi’.</div> </td> </tr> </table> </div>
</div>
<div class="q" id="p_20Ap2_917"> <div class="divNumber">215.</div> <div class="p"> <table class="singleColumn"> <tr> <td> <div class="pN">917</div> <div class="G">Tatohaṁ atisaṁviggā,</div> </td> </tr> <tr> <td> <div class="G">sutvā gāthā subhāsitā;</div> </td> </tr> <tr> <td> <div class="G">Tatraṭṭhitāvahaṁ santī,</div> </td> </tr> <tr> <td> <div class="G">arahattamapāpuṇiṁ.</div> </td> </tr> </table> </div>
</div>
<div class="q" id="p_20Ap2_918"> <div class="divNumber">216.</div> <div class="p"> <table class="singleColumn"> <tr> <td> <div class="pN">918</div> <div class="G">Yattha yattha nisinnāhaṁ,</div> </td> </tr> <tr> <td> <div class="G">sadā jhānaparāyaṇā;</div> </td> </tr> <tr> <td> <div class="G">Jino tasmiṁ guṇe tuṭṭho,</div> </td> </tr> <tr> <td> <div class="G">etadagge ṭhapesi maṁ.</div> </td> </tr> </table> </div>
</div>
<div class="q" id="p_20Ap2_919"> <div class="divNumber">217.</div> <div class="p"> <table class="singleColumn"> <tr> <td> <div class="pN">919</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavā.</div> </td> </tr> </table> </div>
</div>
<div class="q" id="p_20Ap2_920"> <div class="divNumber">218.</div> <div class="p"> <table class="singleColumn"> <tr> <td> <div class="pN">920</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap2_921"> <div class="divNumber">219.</div> <div class="p"> <table class="singleColumn"> <tr> <td> <div class="pN">921</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap2_922"> <div class="p">
<span class="pN">922</span>Itthaṁ sudaṁ nandā bhikkhunī janapadakalyāṇī imā gāthāyo abhāsitthāti. </div>
</div>
<div class="CENTER" id="p_20Ap2_923">
<span class="pN">923</span>Nandātheriyāpadānaṁ pañcamaṁ.</div>
</html>
