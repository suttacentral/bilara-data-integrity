<html>
<div class="i">4.26 Pavāraṇāsaṅgaha</div>
<div class="h">Pavāraṇākkhandhaka</div>
<div class="h">Pavāraṇāsaṅgaha</div>
<div class="q" id="p_3V_1111"> <div class="divNumber">241.</div> <div class="p">
<span class="pN">1111</span>Tena kho pana samayena sambahulā sandiṭṭhā sambhattā bhikkhū kosalesu janapade aññatarasmiṁ āvāse vassaṁ upagacchiṁsu. Tesaṁ samaggānaṁ sammodamānānaṁ avivadamānānaṁ viharataṁ aññataro phāsuvihāro adhigato hoti. Atha kho tesaṁ bhikkhūnaṁ etadahosi—  “amhākaṁ kho samaggānaṁ sammodamānānaṁ avivadamānānaṁ viharataṁ aññataro phāsuvihāro adhigato. Sace mayaṁ idāni pavāressāma, siyāpi bhikkhū pavāretvā cārikaṁ pakkameyyuṁ. Evaṁ mayaṁ imamhā phāsuvihārā paribāhirā bhavissāma. Kathaṁ nu kho amhehi paṭipajjitabban”ti? Bhagavato etamatthaṁ ārocesuṁ. </div>
</div>
<div class="q" id="p_3V_1112"> <div class="p">
<span class="pN">1112</span>“Idha pana, bhikkhave, sambahulā sandiṭṭhā sambhattā bhikkhū aññatarasmiṁ āvāse vassaṁ upagacchanti. Tesaṁ samaggānaṁ sammodamānānaṁ avivadamānānaṁ viharataṁ aññataro phāsuvihāro adhigato hoti. Tatra ce bhikkhūnaṁ evaṁ hoti—  ‘amhākaṁ kho samaggānaṁ sammodamānānaṁ avivadamānānaṁ viharataṁ aññataro phāsuvihāro adhigato. Sace mayaṁ idāni pavāressāma, siyāpi bhikkhū pavāretvā cārikaṁ pakkameyyuṁ. Evaṁ mayaṁ imamhā phāsuvihārā paribāhirā bhavissāmā’ti. Anujānāmi, bhikkhave, tehi bhikkhūhi pavāraṇāsaṅgahaṁ kātuṁ. Evañca pana, bhikkhave, kātabbo. Sabbeheva ekajjhaṁ sannipatitabbaṁ—  sannipatitvā byattena bhikkhunā paṭibalena saṁgho ñāpetabbo—  </div>
</div>
<div class="q" id="p_3V_1113"> <div class="p">
<span class="pN">1113</span>‘Suṇātu me, bhante, saṁgho. Amhākaṁ samaggānaṁ sammodamānānaṁ avivadamānānaṁ viharataṁ aññataro phāsuvihāro adhigato. Sace mayaṁ idāni pavāressāma, siyāpi bhikkhū pavāretvā cārikaṁ pakkameyyuṁ. Evaṁ mayaṁ imamhā phāsuvihārā paribāhirā bhavissāma. Yadi saṁghassa pattakallaṁ, saṁgho pavāraṇāsaṅgahaṁ kareyya, idāni uposathaṁ kareyya, pātimokkhaṁ uddiseyya, āgame juṇhe komudiyā cātumāsiniyā pavāreyya. Esā ñatti. </div>
</div>
<div class="q" id="p_3V_1114"> <div class="p">
<span class="pN">1114</span>Suṇātu me, bhante, saṁgho. Amhākaṁ samaggānaṁ sammodamānānaṁ avivadamānānaṁ viharataṁ aññataro phāsuvihāro adhigato. Sace mayaṁ idāni pavāressāma, siyāpi bhikkhū pavāretvā cārikaṁ pakkameyyuṁ. Evaṁ mayaṁ imamhā phāsuvihārā paribāhirā bhavissāma. Saṁgho pavāraṇāsaṅgahaṁ karoti, idāni uposathaṁ karissati, pātimokkhaṁ uddisissati, āgame juṇhe komudiyā cātumāsiniyā pavāressati. Yassāyasmato khamati pavāraṇāsaṅgahassa karaṇaṁ, idāni uposathaṁ karissati, pātimokkhaṁ uddisissati, āgame juṇhe komudiyā cātumāsiniyā pavāressati, so tuṇhassa; yassa nakkhamati, so bhāseyya. </div>
</div>
<div class="q" id="p_3V_1115"> <div class="p">
<span class="pN">1115</span>Kato saṁghena pavāraṇāsaṅgaho, idāni uposathaṁ karissati, pātimokkhaṁ uddisissati, āgame juṇhe komudiyā cātumāsiniyā pavāressati. Khamati saṁghassa, tasmā tuṇhī, evametaṁ dhārayāmī’ti. </div>
</div>
<div class="q" id="p_3V_1116"> <div class="p">
<span class="pN">1116</span>Tehi ce, bhikkhave, bhikkhūhi kate pavāraṇāsaṅgahe aññataro bhikkhu evaṁ vadeyya—  ‘icchāmahaṁ, āvuso, janapadacārikaṁ pakkamituṁ; atthi me janapade karaṇīyan’ti, so evamassa vacanīyo—  ‘sādhāvuso, pavāretvā gacchāhī’ti. So ce, bhikkhave, bhikkhu pavārayamāno aññatarassa bhikkhuno pavāraṇaṁ ṭhapeti, so evamassa vacanīyo—  ‘anissaro kho me tvaṁ, āvuso, pavāraṇāya, na tāvāhaṁ pavāressāmī’ti. Tassa ce, bhikkhave, bhikkhuno pavārayamānassa aññataro bhikkhu tassa bhikkhuno pavāraṇaṁ ṭhapeti, ubho saṁghena samanuyuñjitvā samanugāhitvā yathādhammaṁ kārāpetabbā. So ce, bhikkhave, bhikkhu janapade taṁ karaṇīyaṁ tīretvā punadeva anto komudiyā cātumāsiniyā taṁ āvāsaṁ āgacchati, tehi ce, bhikkhave, bhikkhūhi pavāriyamāne aññataro bhikkhu tassa bhikkhuno pavāraṇaṁ ṭhapeti, so evamassa vacanīyo—  ‘anissaro kho me tvaṁ, āvuso, pavāraṇāya; pavārito ahan’ti. Tehi ce, bhikkhave, bhikkhūhi pavāriyamāne so bhikkhu aññatarassa bhikkhuno pavāraṇaṁ ṭhapeti, ubho saṁghena samanuyuñjitvā samanugāhitvā yathādhammaṁ kārāpetvā saṁghena pavāretabban”ti. </div>
</div>
<div class="CENTER" id="p_3V_1117">
<span class="pN">1117</span>Pavāraṇākkhandhako catuttho.</div>
<div class="SUMMARY" id="p_3V_1118">
<span class="pN">1118</span><span class="firstLetter">T</span>assuddānaṁ</div>
<div class="q" id="p_3V_1119"> <div class="p"> <table class="singleColumn"> <tr> <td> <div class="pN">1119</div> <div class="G">Vassaṁvuṭṭhā kosalesu,</div> </td> </tr> <tr> <td> <div class="G">agamuṁ satthu dassanaṁ;</div> </td> </tr> <tr> <td> <div class="G">Aphāsuṁ pasusaṁvāsaṁ,</div> </td> </tr> <tr> <td> <div class="G">aññamaññānulomatā.</div> </td> </tr> </table> </div>
</div>
<div class="q" id="p_3V_1120"> <div class="p"> <table class="singleColumn"> <tr> <td> <div class="pN">1120</div> <div class="G">Pavārentā paṇāmañca,</div> </td> </tr> <tr> <td> <div class="G">kammaṁ gilānañātakā;</div> </td> </tr> <tr> <td> <div class="G">Rājā corā ca dhuttā ca,</div> </td> </tr> <tr> <td> <div class="G">bhikkhupaccatthikā tathā.</div> </td> </tr> </table> </div>
</div>
<div class="q" id="p_3V_1121"> <div class="p"> <table class="singleColumn"> <tr> <td> <div class="pN">1121</div> <div class="G">Pañca catutayo dveko,</div> </td> </tr> <tr> <td> <div class="G">āpanno vematī sari;</div> </td> </tr> <tr> <td> <div class="G">Sabbo saṁgho vematiko,</div> </td> </tr> <tr> <td> <div class="G">bahū samā ca thokikā.</div> </td> </tr> </table> </div>
</div>
<div class="q" id="p_3V_1122"> <div class="p"> <table class="singleColumn"> <tr> <td> <div class="pN">1122</div> <div class="G">Āvāsikā cātuddasa,</div> </td> </tr> <tr> <td> <div class="G">liṅgasaṁvāsakā ubho;</div> </td> </tr> <tr> <td> <div class="G">Gantabbaṁ na nisinnāya,</div> </td> </tr> <tr> <td> <div class="G">chandadāne pavāraṇā.</div> </td> </tr> </table> </div>
</div>
<div class="q" id="p_3V_1123"> <div class="p"> <table class="singleColumn"> <tr> <td> <div class="pN">1123</div> <div class="G">Savarehi khepitā megho,</div> </td> </tr> <tr> <td> <div class="G">antarā ca pavāraṇā;</div> </td> </tr> <tr> <td> <div class="G">Na icchanti puramhākaṁ,</div> </td> </tr> <tr> <td> <div class="G">aṭṭhapitā ca bhikkhuno.</div> </td> </tr> </table> </div>
</div>
<div class="q" id="p_3V_1124"> <div class="p"> <table class="singleColumn"> <tr> <td> <div class="pN">1124</div> <div class="G">Kimhi vāti katamañca,</div> </td> </tr> <tr> <td> <div class="G">Diṭṭhena sutasaṅkāya;</div> </td> </tr> <tr> <td> <div class="G">Codako cuditako ca,</div> </td> </tr> <tr> <td> <div class="G">Thullaccayaṁ vatthu bhaṇḍanaṁ;</div> </td> </tr> <tr> <td> <div class="G">Pavāraṇāsaṅgaho ca,</div> </td> </tr> <tr> <td> <div class="G">Anissaro pavārayeti.</div> </td> </tr> </table> </div>
</div>
<div class="CENTER" id="p_3V_1125">
<span class="pN">1125</span>Imamhi khandhake vatthūni chacattārīsāti.</div>
<div class="ENDH3" id="p_3V_1126">
<span class="pN">1126</span>Pavāraṇākkhandhako niṭṭhito.</div>
</html>
