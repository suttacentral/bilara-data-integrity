<html>
<div class="i">18.6.2 Āyuppamāṇa</div>
<div class="h">Dhammahadayavibhaṅga</div>
<div class="h">Uppādakakammaāyuppamāṇavāra</div>
<div class="h">Āyuppamāṇa</div>
<div class="q" id="p_30Vbh_3152"> <div class="divNumber">1022.</div> <div class="p">
<span class="pN">3152</span>Manussānaṁ kittakaṁ āyuppamāṇaṁ? Vassasataṁ, appaṁ vā bhiyyo. (1) </div>
</div>
<div class="q" id="p_30Vbh_3153"> <div class="divNumber">1023.</div> <div class="p">
<span class="pN">3153</span>Cātumahārājikānaṁ devānaṁ kittakaṁ āyuppamāṇaṁ? Yāni mānusakāni paññāsa vassāni, cātumahārājikānaṁ devānaṁ eso eko rattindivo. Tāya rattiyā tiṁsa rattiyo māso. Tena māsena dvādasamāsiyo saṁvaccharo. Tena saṁvaccharena dibbāni pañca vassasatāni cātumahārājikānaṁ devānaṁ āyuppamāṇaṁ. Manussānaṁ gaṇanāya kittakaṁ hoti? Navuti vassasatasahassāni. (2) </div>
</div>
<div class="q" id="p_30Vbh_3154"> <div class="p">
<span class="pN">3154</span>Tāvatiṁsānaṁ devānaṁ kittakaṁ āyuppamāṇaṁ? Yaṁ mānusakaṁ vassasataṁ, tāvatiṁsānaṁ devānaṁ eso eko rattindivo. Tāya rattiyā tiṁsa rattiyo māso. Tena māsena dvādasamāsiyo saṁvaccharo. Tena saṁvaccharena dibbaṁ vassasahassaṁ tāvatiṁsānaṁ devānaṁ āyuppamāṇaṁ. Manussānaṁ gaṇanāya kittakaṁ hoti? Tisso ca vassakoṭiyo saṭṭhi ca vassasatasahassāni. (3) </div>
</div>
<div class="q" id="p_30Vbh_3155"> <div class="p">
<span class="pN">3155</span>Yāmānaṁ devānaṁ kittakaṁ āyuppamāṇaṁ? Yāni mānusakāni dve vassasatāni, yāmānaṁ devānaṁ eso eko rattindivo. Tāya rattiyā tiṁsarattiyo māso. Tena māsena dvādasamāsiyo saṁvaccharo. Tena saṁvaccharena dibbāni dve vassasahassāni yāmānaṁ devānaṁ āyuppamāṇaṁ. Manussānaṁ gaṇanāya kittakaṁ hoti? Cuddasañca vassakoṭiyo cattārīsañca vassasatasahassāni. (4) </div>
</div>
<div class="q" id="p_30Vbh_3156"> <div class="p">
<span class="pN">3156</span>Tusitānaṁ devānaṁ kittakaṁ āyuppamāṇaṁ? Yāni mānusakāni cattāri vassasatāni, tusitānaṁ devānaṁ eso eko rattindivo. Tāya rattiyā tiṁsarattiyo māso. Tena māsena dvādasamāsiyo saṁvaccharo. Tena saṁvaccharena dibbāni cattāri vassasahassāni tusitānaṁ devānaṁ āyuppamāṇaṁ. Manussānaṁ gaṇanāya kittakaṁ hoti? Sattapaññāsa vassakoṭiyo saṭṭhi ca vassasatasahassāni. (5) </div>
</div>
<div class="q" id="p_30Vbh_3157"> <div class="p">
<span class="pN">3157</span>Nimmānaratīnaṁ devānaṁ kittakaṁ āyuppamāṇaṁ? Yāni mānusakāni aṭṭha vassasatāni, nimmānaratīnaṁ devānaṁ eso eko rattindivo. Tāya rattiyā tiṁsarattiyo māso. Tena māsena dvādasamāsiyo saṁvaccharo. Tena saṁvaccharena dibbāni aṭṭha vassasahassāni nimmānaratīnaṁ devānaṁ āyuppamāṇaṁ. Manussānaṁ gaṇanāya kittakaṁ hoti? Dve vassakoṭisatāni tiṁsañca vassakoṭiyo cattārīsañca vassasatasahassāni. (6) </div>
</div>
<div class="q" id="p_30Vbh_3158"> <div class="p">
<span class="pN">3158</span>Paranimmitavasavattīnaṁ devānaṁ kittakaṁ āyuppamāṇaṁ? Yāni mānusakāni soḷasa vassasatāni, paranimmitavasavattīnaṁ devānaṁ eso eko rattindivo. Tāya rattiyā tiṁsarattiyo māso. Tena māsena dvādasamāsiyo saṁvaccharo. Tena saṁvaccharena dibbāni soḷasa vassasahassāni paranimmitavasavattīnaṁ devānaṁ āyuppamāṇaṁ. Manussānaṁ gaṇanāya kittakaṁ hoti? Nava ca vassakoṭisatāni ekavīsañca vassakoṭiyo saṭṭhi ca vassasatasahassānīti. (7) </div>
</div>
<div class="q" id="p_30Vbh_3159"> <div class="p"> <table class="singleColumn"> <tr> <td> <div class="pN">3159</div> <div class="G">Cha ete kāmāvacarā,</div> </td> </tr> <tr> <td> <div class="G">sabbakāmasamiddhino;</div> </td> </tr> <tr> <td> <div class="G">Sabbesaṁ ekasaṅkhāto,</div> </td> </tr> <tr> <td> <div class="G">āyu bhavati kittako.</div> </td> </tr> </table> </div>
</div>
<div class="q" id="p_30Vbh_3160"> <div class="p"> <table class="singleColumn"> <tr> <td> <div class="pN">3160</div> <div class="G">Dvādasa koṭisataṁ tesaṁ,</div> </td> </tr> <tr> <td> <div class="G">aṭṭhavīsañca koṭiyo;</div> </td> </tr> <tr> <td> <div class="G">Paññāsa satasahassāni,</div> </td> </tr> <tr> <td> <div class="G">vassaggena pakāsitāti.</div> </td> </tr> </table> </div>
</div>
<div class="q" id="p_30Vbh_3161"> <div class="divNumber">1024.</div> <div class="p">
<span class="pN">3161</span>Paṭhamaṁ jhānaṁ parittaṁ bhāvetvā kattha upapajjanti? Paṭhamaṁ jhānaṁ parittaṁ bhāvetvā brahmapārisajjānaṁ devānaṁ sahabyataṁ upapajjanti. Tesaṁ kittakaṁ āyuppamāṇaṁ? Kappassa tatiyo bhāgo. (8) </div>
</div>
<div class="q" id="p_30Vbh_3162"> <div class="p">
<span class="pN">3162</span>Paṭhamaṁ jhānaṁ majjhimaṁ bhāvetvā kattha upapajjanti? Paṭhamaṁ jhānaṁ majjhimaṁ bhāvetvā brahmapurohitānaṁ devānaṁ sahabyataṁ upapajjanti. Tesaṁ kittakaṁ āyuppamāṇaṁ? Upaḍḍhakappo. (9) </div>
</div>
<div class="q" id="p_30Vbh_3163"> <div class="p">
<span class="pN">3163</span>Paṭhamaṁ jhānaṁ paṇītaṁ bhāvetvā kattha upapajjanti? Paṭhamaṁ jhānaṁ paṇītaṁ bhāvetvā mahābrahmānaṁ devānaṁ sahabyataṁ upapajjanti. Tesaṁ kittakaṁ āyuppamāṇaṁ? Kappo. (10) </div>
</div>
<div class="q" id="p_30Vbh_3164"> <div class="divNumber">1025.</div> <div class="p">
<span class="pN">3164</span>Dutiyaṁ jhānaṁ parittaṁ bhāvetvā kattha upapajjanti? Dutiyaṁ jhānaṁ parittaṁ bhāvetvā parittābhānaṁ devānaṁ sahabyataṁ upapajjanti. Tesaṁ kittakaṁ āyuppamāṇaṁ? Dve kappā. (11) </div>
</div>
<div class="q" id="p_30Vbh_3165"> <div class="p">
<span class="pN">3165</span>Dutiyaṁ jhānaṁ majjhimaṁ bhāvetvā kattha upapajjanti? Dutiyaṁ jhānaṁ majjhimaṁ bhāvetvā appamāṇābhānaṁ devānaṁ sahabyataṁ upapajjanti. Tesaṁ kittakaṁ āyuppamāṇaṁ? Cattāro kappā. (12) </div>
</div>
<div class="q" id="p_30Vbh_3166"> <div class="p">
<span class="pN">3166</span>Dutiyaṁ jhānaṁ paṇītaṁ bhāvetvā kattha upapajjanti? Dutiyaṁ jhānaṁ paṇītaṁ bhāvetvā ābhassarānaṁ devānaṁ sahabyataṁ upapajjanti. Tesaṁ kittakaṁ āyuppamāṇaṁ? Aṭṭha kappā. (13) </div>
</div>
<div class="q" id="p_30Vbh_3167"> <div class="divNumber">1026.</div> <div class="p">
<span class="pN">3167</span>Tatiyaṁ jhānaṁ parittaṁ bhāvetvā kattha upapajjanti? Tatiyaṁ jhānaṁ parittaṁ bhāvetvā parittasubhānaṁ devānaṁ sahabyataṁ upapajjanti. Tesaṁ kittakaṁ āyuppamāṇaṁ? Soḷasa kappā. (14) </div>
</div>
<div class="q" id="p_30Vbh_3168"> <div class="p">
<span class="pN">3168</span>Tatiyaṁ jhānaṁ majjhimaṁ bhāvetvā kattha upapajjanti? Tatiyaṁ jhānaṁ majjhimaṁ bhāvetvā appamāṇasubhānaṁ devānaṁ sahabyataṁ upapajjanti. Tesaṁ kittakaṁ āyuppamāṇaṁ? Bāttiṁsa kappā. (15) </div>
</div>
<div class="q" id="p_30Vbh_3169"> <div class="p">
<span class="pN">3169</span>Tatiyaṁ jhānaṁ paṇītaṁ bhāvetvā kattha upapajjanti? Tatiyaṁ jhānaṁ paṇītaṁ bhāvetvā subhakiṇhānaṁ devānaṁ sahabyataṁ upapajjanti. Tesaṁ kittakaṁ āyuppamāṇaṁ? Catusaṭṭhi kappā. (16) </div>
</div>
<div class="q" id="p_30Vbh_3170"> <div class="divNumber">1027.</div> <div class="p">
<span class="pN">3170</span>Catutthaṁ jhānaṁ bhāvetvā ārammaṇanānattatā manasikāranānattatā chandanānattatā paṇidhinānattatā adhimokkhanānattatā abhinīhāranānattatā paññānānattatā appekacce asaññasattānaṁ devānaṁ sahabyataṁ upapajjanti, appekacce vehapphalānaṁ devānaṁ sahabyataṁ upapajjanti, appekacce avihānaṁ devānaṁ sahabyataṁ upapajjanti, appekacce atappānaṁ devānaṁ sahabyataṁ upapajjanti, appekacce sudassānaṁ devānaṁ sahabyataṁ upapajjanti, appekacce sudassīnaṁ devānaṁ sahabyataṁ upapajjanti, appekacce akaniṭṭhānaṁ devānaṁ sahabyataṁ upapajjanti, appekacce ākāsānañcāyatanūpagānaṁ devānaṁ sahabyataṁ upapajjanti, appekacce viññāṇañcāyatanūpagānaṁ devānaṁ sahabyataṁ upapajjanti, appekacce ākiñcaññāyatanūpagānaṁ devānaṁ sahabyataṁ upapajjanti, appekacce nevasaññānāsaññāyatanūpagānaṁ devānaṁ sahabyataṁ upapajjanti. (17) </div>
</div>
<div class="q" id="p_30Vbh_3171"> <div class="p">
<span class="pN">3171</span>Asaññasattānañca vehapphalānañca devānaṁ kittakaṁ āyuppamāṇaṁ? Pañcakappasatāni. (18) </div>
</div>
<div class="q" id="p_30Vbh_3172"> <div class="p">
<span class="pN">3172</span>Avihānaṁ devānaṁ kittakaṁ āyuppamāṇaṁ? Kappasahassaṁ. (19) </div>
</div>
<div class="q" id="p_30Vbh_3173"> <div class="p">
<span class="pN">3173</span>Atappānaṁ devānaṁ kittakaṁ āyuppamāṇaṁ? Dve kappasahassāni. (20) </div>
</div>
<div class="q" id="p_30Vbh_3174"> <div class="p">
<span class="pN">3174</span>Sudassānaṁ devānaṁ kittakaṁ āyuppamāṇaṁ? Cattāri kappasahassāni. (21) </div>
</div>
<div class="q" id="p_30Vbh_3175"> <div class="p">
<span class="pN">3175</span>Sudassīnaṁ devānaṁ kittakaṁ āyuppamāṇaṁ? Aṭṭha kappasahassāni. (22) </div>
</div>
<div class="q" id="p_30Vbh_3176"> <div class="p">
<span class="pN">3176</span>Akaniṭṭhānaṁ devānaṁ kittakaṁ āyuppamāṇaṁ? Soḷasa kappasahassāni. (23) </div>
</div>
<div class="q" id="p_30Vbh_3177"> <div class="divNumber">1028.</div> <div class="p">
<span class="pN">3177</span>Ākāsānañcāyatanūpagānaṁ devānaṁ kittakaṁ āyuppamāṇaṁ? Vīsati kappasahassāni. (24) </div>
</div>
<div class="q" id="p_30Vbh_3178"> <div class="p">
<span class="pN">3178</span>Viññāṇañcāyatanūpagānaṁ devānaṁ kittakaṁ āyuppamāṇaṁ? Cattārīsa kappasahassāni. (25) </div>
</div>
<div class="q" id="p_30Vbh_3179"> <div class="p">
<span class="pN">3179</span>Ākiñcaññāyatanūpagānaṁ devānaṁ kittakaṁ āyuppamāṇaṁ? Saṭṭhi kappasahassāni. (26) </div>
</div>
<div class="q" id="p_30Vbh_3180"> <div class="p">
<span class="pN">3180</span>Nevasaññānāsaññāyatanūpagānaṁ devānaṁ kittakaṁ āyuppamāṇaṁ? Caturāsīti kappasahassānīti. (27) </div>
</div>
<div class="q" id="p_30Vbh_3181"> <div class="divNumber">1029.</div> <div class="p"> <table class="singleColumn"> <tr> <td> <div class="pN">3181</div> <div class="G">Ukkhittā puññatejena,</div> </td> </tr> <tr> <td> <div class="G">kāmarūpagatiṁ gatā;</div> </td> </tr> <tr> <td> <div class="G">Bhavaggatampi sampattā,</div> </td> </tr> <tr> <td> <div class="G">punāgacchanti duggatiṁ.</div> </td> </tr> </table> </div>
</div>
<div class="q" id="p_30Vbh_3182"> <div class="p"> <table class="singleColumn"> <tr> <td> <div class="pN">3182</div> <div class="G">Tāva dīghāyukā sattā,</div> </td> </tr> <tr> <td> <div class="G">cavanti āyusaṅkhayā;</div> </td> </tr> <tr> <td> <div class="G">Natthi koci bhavo nicco,</div> </td> </tr> <tr> <td> <div class="G">iti vuttaṁ mahesinā.</div> </td> </tr> </table> </div>
</div>
<div class="q" id="p_30Vbh_3183"> <div class="p"> <table class="singleColumn"> <tr> <td> <div class="pN">3183</div> <div class="G">Tasmā hi dhīrā nipakā,</div> </td> </tr> <tr> <td> <div class="G">nipuṇā atthacintakā;</div> </td> </tr> <tr> <td> <div class="G">Jarāmaraṇamokkhāya,</div> </td> </tr> <tr> <td> <div class="G">bhāventi maggamuttamaṁ.</div> </td> </tr> </table> </div>
</div>
<div class="q" id="p_30Vbh_3184"> <div class="p"> <table class="singleColumn"> <tr> <td> <div class="pN">3184</div> <div class="G">Bhāvayitvā suciṁ maggaṁ,</div> </td> </tr> <tr> <td> <div class="G">Nibbānogadhagāminaṁ;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">Parinibbanti anāsavāti.</div> </td> </tr> </table> </div>
</div>
</html>
