<html>
<div class="i">1.3.3.10 Tatiyakoṭṭhikasutta</div>
<div class="h">Khandhasaṁyutta</div>
<div class="h">Uparipaṇṇāsaka</div>
<div class="h">Avijjāvagga</div>
<div class="h">Tatiyakoṭṭhikasutta</div>
<div class="q" id="p_13S3_753"> <div class="divNumber">135.</div> <div class="p">
<span class="pN">753</span>Taññeva nidānaṁ. Ekamantaṁ nisinno kho āyasmā sāriputto āyasmantaṁ mahākoṭṭhikaṁ etadavoca— “‘avijjā, avijjā’ti, āvuso koṭṭhika, vuccati. Katamā nu kho, āvuso, avijjā; kittāvatā ca avijjāgato hotī”ti? </div>
</div>
<div class="q" id="p_13S3_754"> <div class="p">
<span class="pN">754</span>“Idhāvuso, assutavā puthujjano rūpaṁ nappajānāti, rūpasamudayaṁ nappajānāti, rūpanirodhaṁ nappajānāti, rūpanirodhagāminiṁ paṭipadaṁ nappajānāti. Vedanaṁ nappajānāti…pe… saññaṁ… saṅkhāre… viññāṇaṁ nappajānāti, viññāṇasamudayaṁ nappajānāti, viññāṇanirodhaṁ nappajānāti, viññāṇanirodhagāminiṁ paṭipadaṁ nappajānāti. Ayaṁ vuccatāvuso, avijjā; ettāvatā ca avijjāgato hotī”ti. </div>
</div>
<div class="q" id="p_13S3_755"> <div class="p">
<span class="pN">755</span>Evaṁ vutte, āyasmā sāriputto āyasmantaṁ mahākoṭṭhikaṁ etadavoca— “‘vijjā, vijjā’ti, āvuso koṭṭhika, vuccati. Katamā nu kho, āvuso, vijjā; kittāvatā ca vijjāgato hotī”ti? </div>
</div>
<div class="q" id="p_13S3_756"> <div class="p">
<span class="pN">756</span>“Idhāvuso, sutavā ariyasāvako rūpaṁ pajānāti, rūpasamudayaṁ pajānāti, rūpanirodhaṁ pajānāti, rūpanirodhagāminiṁ paṭipadaṁ pajānāti. Vedanaṁ… saññaṁ… saṅkhāre… viññāṇaṁ pajānāti, viññāṇasamudayaṁ pajānāti, viññāṇanirodhaṁ pajānāti, viññāṇanirodhagāminiṁ paṭipadaṁ pajānāti. Ayaṁ vuccatāvuso, vijjā; ettāvatā ca vijjāgato hotī”ti. </div>
</div>
<div class="CENTER" id="p_13S3_757">
<span class="pN">757</span>Dasamaṁ.</div>
<div class="CENTER" id="p_13S3_758">
<span class="pN">758</span>Avijjāvaggo tatiyo.</div>
<div class="SUMMARY" id="p_13S3_759">
<span class="pN">759</span><span class="firstLetter">T</span>assuddānaṁ</div>
<div class="q" id="p_13S3_760"> <div class="p"> <table class="singleColumn"> <tr> <td> <div class="pN">760</div> <div class="G">Samudayadhamme tīṇi,</div> </td> </tr> <tr> <td> <div class="G">assādo apare duve;</div> </td> </tr> <tr> <td> <div class="G">Samudaye ca dve vuttā,</div> </td> </tr> <tr> <td> <div class="G">koṭṭhike apare tayoti.</div> </td> </tr> </table> </div>
</div>
</html>
