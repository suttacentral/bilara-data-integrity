<html>
<div class="i">7.7 Sattakavāra</div>
<div class="h">Ekuttarikanaya</div>
<div class="h">Sattakavāra</div>
<div class="q" id="p_5V_1535"> <div class="divNumber">327.</div> <div class="p">
<span class="pN">1535</span>Sattāpattiyo. Sattāpattikkhandhā. Satta vinītavatthūni. Satta sāmīciyo. Satta adhammikā paṭiññātakaraṇā. Satta dhammikā paṭiññātakaraṇā. Sattannaṁ anāpatti sattāhakaraṇīyena gantuṁ. Sattānisaṁsā vinayadhare. Satta paramāni. Sattame aruṇuggamane nissaggiyaṁ hoti. Satta samathā. Satta kammāni. Satta āmakadhaññāni. Tiriyaṁ sattantarā. Gaṇabhojane satta anupaññattiyo. Bhesajjāni paṭiggahetvā sattāhaparamaṁ sannidhikārakaṁ paribhuñjitabbāni. Katacīvaraṁ ādāya pakkamati. Katacīvaraṁ samādāya pakkamati. Bhikkhussa na hoti āpatti daṭṭhabbā. Bhikkhussa hoti āpatti daṭṭhabbā. Bhikkhussa hoti āpatti daṭṭhabbā. Satta adhammikāni pātimokkhaṭṭhapanāni. Satta dhammikāni pātimokkhaṭṭhapanāni. </div>
</div>
<div class="q" id="p_5V_1536"> <div class="p">
<span class="pN">1536</span>Sattahaṅgehi samannāgato bhikkhu vinayadharo hoti—  āpattiṁ jānāti, anāpattiṁ jānāti, lahukaṁ āpattiṁ jānāti, garukaṁ āpattiṁ jānāti, sīlavā hoti, pātimokkhasaṁvarasaṁvuto viharati ācāragocarasampanno aṇumattesu vajjesu bhayadassāvī samādāya sikkhati sikkhāpadesu, catunnaṁ jhānānaṁ ābhicetasikānaṁ diṭṭhadhammasukhavihārānaṁ nikāmalābhī hoti akicchalābhī akasiralābhī, āsavānañca khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati. </div>
</div>
<div class="q" id="p_5V_1537"> <div class="p">
<span class="pN">1537</span>Aparehipi sattahaṅgehi samannāgato bhikkhu vinayadharo hoti—  āpattiṁ jānāti, anāpattiṁ jānāti, lahukaṁ āpattiṁ jānāti, garukaṁ āpattiṁ jānāti, bahussuto hoti sutadharo sutasannicayo ye te dhammā ādikalyāṇā majjhekalyāṇā pariyosānakalyāṇā sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ abhivadanti tathārūpassa dhammā bahussutā honti dhātā vacasā paricitā manasānupekkhitā diṭṭhiyā suppaṭividdhā, catunnaṁ jhānānaṁ ābhicetasikānaṁ diṭṭhadhammasukhavihārānaṁ nikāmalābhī hoti akicchalābhī akasiralābhī, āsavānañca khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati. </div>
</div>
<div class="q" id="p_5V_1538"> <div class="p">
<span class="pN">1538</span>Aparehipi sattahaṅgehi samannāgato bhikkhu vinayadharo hoti—  āpattiṁ jānāti, anāpattiṁ jānāti, lahukaṁ āpattiṁ jānāti, garukaṁ āpattiṁ jānāti, ubhayāni kho panassa pātimokkhāni vitthārena svāgatāni honti suvibhattāni suppavattīni suvinicchitāni suttaso anubyañjanaso, catunnaṁ jhānānaṁ ābhicetasikānaṁ diṭṭhadhammasukhavihārānaṁ nikāmalābhī hoti akicchalābhī akasiralābhī, āsavānañca khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati. </div>
</div>
<div class="q" id="p_5V_1539"> <div class="p">
<span class="pN">1539</span>Aparehipi sattahaṅgehi samannāgato bhikkhu vinayadharo hoti—  āpattiṁ jānāti; anāpattiṁ jānāti; lahukaṁ āpattiṁ jānāti; garukaṁ āpattiṁ jānāti; anekavihitaṁ pubbenivāsaṁ anussarati, seyyathidaṁ—  ekampi jātiṁ dvepi jātiyo tissopi jātiyo catassopi jātiyo pañcapi jātiyo dasapi jātiyo vīsampi jātiyo tiṁsampi jātiyo cattālīsampi jātiyo paññāsampi jātiyo jātisatampi jātisahassampi jātisatasahassampi anekepi saṁvaṭṭakappe anekepi vivaṭṭakappe anekepi saṁvaṭṭavivaṭṭakappe—  “amutrāsiṁ evaṁnāmo evaṁgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto, so tato cuto amutra udapādiṁ; tatrāpāsiṁ evaṁnāmo evaṁgotto evaṁvaṇṇo evamāhāro evaṁsukhadukkhappaṭisaṁvedī evamāyupariyanto, so tato cuto idhūpapanno”ti iti sākāraṁ sauddesaṁ anekavihitaṁ pubbenivāsaṁ anussarati; dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe, sugate duggate yathākammūpage satte pajānāti—  “ime vata bhonto sattā kāyaduccaritena samannāgatā, vacīduccaritena samannāgatā, manoduccaritena samannāgatā, ariyānaṁ upavādakā, micchādiṭṭhikā, micchādiṭṭhikammasamādānā, te kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapannā, ime vā pana bhonto sattā kāyasucaritena samannāgatā, vacīsucaritena samannāgatā, manosucaritena samannāgatā, ariyānaṁ anupavādakā, sammādiṭṭhikā, sammādiṭṭhikammasamādānā, te kāyassa bhedā paraṁ maraṇā sugatiṁ saggaṁ lokaṁ upapannā”ti iti dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe sugate duggate yathākammūpage satte pajānāti; āsavānañca khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati. </div>
</div>
<div class="q" id="p_5V_1540"> <div class="p">
<span class="pN">1540</span>Sattahaṅgehi samannāgato vinayadharo sobhati—  āpattiṁ jānāti, anāpattiṁ jānāti, lahukaṁ āpattiṁ jānāti, garukaṁ āpattiṁ jānāti, sīlavā hoti…pe…  samādāya sikkhati sikkhāpadesu, catunnaṁ jhānānaṁ ābhicetasikānaṁ diṭṭhadhammasukhavihārānaṁ nikāmalābhī hoti akicchalābhī akasiralābhī, āsavānañca khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati. </div>
</div>
<div class="q" id="p_5V_1541"> <div class="p">
<span class="pN">1541</span>Aparehipi sattahaṅgehi samannāgato vinayadharo. Sobhati—  āpattiṁ jānāti, anāpattiṁ jānāti, lahukaṁ āpattiṁ jānāti, garukaṁ āpattiṁ jānāti, bahussuto hoti…pe…  diṭṭhiyā suppaṭividdho catunnaṁ jhānānaṁ ābhicetasikānaṁ diṭṭhadhammasukhavihārānaṁ nikāmalābhī hoti akicchalābhī akasiralābhī, āsavānañca khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati. </div>
</div>
<div class="q" id="p_5V_1542"> <div class="p">
<span class="pN">1542</span>Aparehipi sattahaṅgehi samannāgato vinayadharo sobhati—  āpattiṁ jānāti, anāpattiṁ jānāti, lahukaṁ āpattiṁ jānāti, garukaṁ āpattiṁ jānāti, ubhayāni kho panassa pātimokkhāni vitthārena svāgatāni honti suvibhattāni suppavattīni suvinicchitāni suttaso anubyañjanaso, catunnaṁ jhānānaṁ ābhicetasikānaṁ diṭṭhadhammasukhavihārānaṁ nikāmalābhī hoti akicchalābhī akasiralābhī, āsavānañca khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati. </div>
</div>
<div class="q" id="p_5V_1543"> <div class="p">
<span class="pN">1543</span>Aparehipi sattahaṅgehi samannāgato vinayadharo sobhati—  āpattiṁ jānāti; anāpattiṁ jānāti; lahukaṁ āpattiṁ jānāti; garukaṁ āpattiṁ jānāti; anekavihitaṁ pubbenivāsaṁ anussarati, seyyathidaṁ—  ekampi jātiṁ dvepi jātiyo…pe…  iti sākāraṁ sauddesaṁ anekavihitaṁ pubbenivāsaṁ anussarati, dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe sugate duggate yathākammūpage satte pajānāti…pe…  iti dibbena cakkhunā visuddhena atikkantamānusakena satte passati cavamāne upapajjamāne hīne paṇīte suvaṇṇe dubbaṇṇe sugate duggate yathākammūpage satte pajānāti; āsavānañca khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja viharati. </div>
</div>
<div class="q" id="p_5V_1544"> <div class="p">
<span class="pN">1544</span>Satta asaddhammā—  assaddho hoti, ahiriko hoti, anottappī hoti, appassuto hoti, kusīto hoti, muṭṭhassati hoti, duppañño hoti. </div>
</div>
<div class="q" id="p_5V_1545"> <div class="p">
<span class="pN">1545</span>Satta saddhammā—  saddho hoti, hirimā hoti, ottappī hoti, bahussuto hoti, āraddhavīriyo hoti, upaṭṭhitassati hoti, paññavā hotīti. </div>
</div>
<div class="CENTER" id="p_5V_1546">
<span class="pN">1546</span>Sattakaṁ niṭṭhitaṁ.</div>
<div class="SUMMARY" id="p_5V_1547">
<span class="pN">1547</span><span class="firstLetter">T</span>assuddānaṁ</div>
<div class="q" id="p_5V_1548"> <div class="p"> <table class="singleColumn"> <tr> <td> <div class="pN">1548</div> <div class="G">Āpatti āpattikkhandhā,</div> </td> </tr> <tr> <td> <div class="G">vinītā sāmīcipi ca;</div> </td> </tr> <tr> <td> <div class="G">Adhammikā dhammikā ca,</div> </td> </tr> <tr> <td> <div class="G">anāpatti ca sattāhaṁ.</div> </td> </tr> </table> </div>
</div>
<div class="q" id="p_5V_1549"> <div class="p"> <table class="singleColumn"> <tr> <td> <div class="pN">1549</div> <div class="G">Ānisaṁsā paramāni,</div> </td> </tr> <tr> <td> <div class="G">aruṇasamathena ca;</div> </td> </tr> <tr> <td> <div class="G">Kammā āmakadhaññā ca,</div> </td> </tr> <tr> <td> <div class="G">tiriyaṁ gaṇabhojane.</div> </td> </tr> </table> </div>
</div>
<div class="q" id="p_5V_1550"> <div class="p"> <table class="singleColumn"> <tr> <td> <div class="pN">1550</div> <div class="G">Sattāhaparamaṁ ādāya,</div> </td> </tr> <tr> <td> <div class="G">samādāya tatheva ca;</div> </td> </tr> <tr> <td> <div class="G">Na hoti hoti hoti ca,</div> </td> </tr> <tr> <td> <div class="G">adhammā dhammikāni ca.</div> </td> </tr> </table> </div>
</div>
<div class="q" id="p_5V_1551"> <div class="p"> <table class="singleColumn"> <tr> <td> <div class="pN">1551</div> <div class="G">Caturo vinayadharā,</div> </td> </tr> <tr> <td> <div class="G">catubhikkhū ca sobhane;</div> </td> </tr> <tr> <td> <div class="G">Satta ceva asaddhammā,</div> </td> </tr> <tr> <td> <div class="G">satta saddhammā desitāti.</div> </td> </tr> </table> </div>
</div>
</html>
