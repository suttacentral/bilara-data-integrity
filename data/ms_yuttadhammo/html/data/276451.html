<html>
<div class="i">1.5.2.2 Aññavādakasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Bhūtagāmavagga
</div>
<div class="h">
Aññavādakasikkhāpada
</div>
<div class="q" id="p_2V_350">
<div class="divNumber">
94.
</div>
<div class="p">
<span class="pN">350</span>Tena samayena buddho bhagavā kosambiyaṁ viharati ghositārāme. Tena kho pana samayena āyasmā channo anācāraṁ ācaritvā saṁghamajjhe āpattiyā anuyuñjīyamāno aññenaññaṁ paṭicarati— “ko āpanno, kiṁ āpanno, kismiṁ āpanno, kathaṁ āpanno, kaṁ bhaṇatha, kiṁ bhaṇathā”ti?
</div>
</div>
<div class="q" id="p_2V_351">
<div class="p">
<span class="pN">351</span>Ye te bhikkhū appicchā…pe… te ujjhāyanti khiyyanti vipācenti— “kathañhi nāma āyasmā channo saṁghamajjhe āpattiyā anuyuñjīyamāno aññenaññaṁ paṭicarissati— ‘ko āpanno, kiṁ āpanno, kismiṁ āpanno, kathaṁ āpanno, kaṁ bhaṇatha, kiṁ bhaṇathā’”ti…pe… saccaṁ kira tvaṁ, channa, saṁghamajjhe āpattiyā anuyuñjīyamāno aññenaññaṁ paṭicarasi— ‘ko āpanno, kiṁ āpanno, kismiṁ āpanno, kathaṁ āpanno, kaṁ bhaṇatha, kiṁ bhaṇathā’”ti? “Saccaṁ, bhagavā”ti. Vigarahi buddho bhagavā…pe… kathañhi nāma tvaṁ, moghapurisa, saṁghamajjhe āpattiyā anuyuñjīyamāno aññenaññaṁ paṭicarissasi— “ko āpanno, kiṁ āpanno, kismiṁ āpanno, kathaṁ āpanno, kaṁ bhaṇatha, kiṁ bhaṇathā”ti. Netaṁ, moghapurisa, appasannānaṁ vā pasādāya…pe… vigarahitvā…pe… dhammiṁ kathaṁ katvā bhikkhū āmantesi— “tena hi, bhikkhave, saṁgho channassa bhikkhuno aññavādakaṁ ropetu. Evañca pana, bhikkhave, ropetabbaṁ. Byattena bhikkhunā paṭibalena saṁgho ñāpetabbo—
</div>
</div>
<div class="q" id="p_2V_352">
<div class="divNumber">
95.
</div>
<div class="p">
<span class="pN">352</span>‘Suṇātu me, bhante, saṁgho. Ayaṁ channo bhikkhu saṁghamajjhe āpattiyā anuyuñjīyamāno aññenaññaṁ paṭicarati. Yadi saṁghassa pattakallaṁ, saṁgho channassa bhikkhuno aññavādakaṁ ropeyya. Esā ñatti.
</div>
</div>
<div class="q" id="p_2V_353">
<div class="p">
<span class="pN">353</span>Suṇātu me, bhante, saṁgho. Ayaṁ channo bhikkhu saṁghamajjhe āpattiyā anuyuñjīyamāno aññenaññaṁ paṭicarati. Saṁgho channassa bhikkhuno aññavādakaṁ ropeti. Yassāyasmato khamati channassa bhikkhuno aññavādakassa ropanā, so tuṇhassa; yassa nakkhamati, so bhāseyya.
</div>
</div>
<div class="q" id="p_2V_354">
<div class="p">
<span class="pN">354</span>Ropitaṁ saṁghena channassa bhikkhuno aññavādakaṁ. Khamati saṁghassa, tasmā tuṇhī, evametaṁ dhārayāmī’”ti.
</div>
</div>
<div class="q" id="p_2V_355">
<div class="p">
<span class="pN">355</span>Atha kho bhagavā āyasmantaṁ channaṁ anekapariyāyena vigarahitvā dubbharatāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_356">
<div class="p">
<span class="pN">356</span><span class="bold">“Aññavādake pācittiyan”</span>ti.
</div>
</div>
<div class="q" id="p_2V_357">
<div class="p">
<span class="pN">357</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_358">
<div class="divNumber">
96.
</div>
<div class="p">
<span class="pN">358</span>Tena kho pana samayena āyasmā channo saṁghamajjhe āpattiyā anuyuñjīyamāno aññenaññaṁ paṭicaranto— “āpattiṁ āpajjissāmī”ti tuṇhībhūto saṁghaṁ viheseti. Ye te bhikkhū appicchā…pe… te ujjhāyanti khiyyanti vipācenti— “kathañhi nāma āyasmā channo saṁghamajjhe āpattiyā anuyuñjīyamāno tuṇhībhūto saṁghaṁ vihesessatī”ti…pe… “saccaṁ kira tvaṁ, channa, saṁghamajjhe āpattiyā anuyuñjīyamāno tuṇhībhūto saṁghaṁ vihesesī”ti? “Saccaṁ, bhagavā”ti. Vigarahi buddho bhagavā…pe… kathañhi nāma tvaṁ, moghapurisa, saṁghamajjhe āpattiyā anuyuñjīyamāno tuṇhībhūto saṁghaṁ vihesessasi. Netaṁ, moghapurisa, appasannānaṁ vā pasādāya…pe… vigarahitvā…pe… dhammiṁ kathaṁ katvā bhikkhū āmantesi— “tena hi, bhikkhave, saṁgho channassa bhikkhuno vihesakaṁ ropetu. Evañca pana, bhikkhave, ropetabbaṁ. Byattena bhikkhunā paṭibalena saṁgho ñāpetabbo—
</div>
</div>
<div class="q" id="p_2V_359">
<div class="divNumber">
97.
</div>
<div class="p">
<span class="pN">359</span>‘Suṇātu me, bhante, saṁgho. Ayaṁ channo bhikkhu saṁghamajjhe āpattiyā anuyuñjīyamāno tuṇhībhūto saṁghaṁ viheseti. Yadi saṁghassa pattakallaṁ, saṁgho channassa bhikkhuno vihesakaṁ ropeyya. Esā ñatti.
</div>
</div>
<div class="q" id="p_2V_360">
<div class="p">
<span class="pN">360</span>Suṇātu me, bhante, saṁgho. Ayaṁ channo bhikkhu saṁghamajjhe āpattiyā anuyuñjīyamāno tuṇhībhūto saṁghaṁ viheseti. Saṁgho channassa bhikkhuno vihesakaṁ ropeti. Yassāyasmato khamati channassa bhikkhuno vihesakassa ropanā, so tuṇhassa; yassa nakkhamati, so bhāseyya.
</div>
</div>
<div class="q" id="p_2V_361">
<div class="p">
<span class="pN">361</span>Ropitaṁ saṁghena channassa bhikkhuno vihesakaṁ. Khamati saṁghassa, tasmā tuṇhī, evametaṁ dhārayāmī’”ti.
</div>
</div>
<div class="q" id="p_2V_362">
<div class="p">
<span class="pN">362</span>Atha kho bhagavā āyasmantaṁ channaṁ anekapariyāyena vigarahitvā dubbharatāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_363">
<div class="divNumber">
98.
</div>
<div class="p">
<span class="pN">363</span><span class="bold">“Aññavādake vihesake pācittiyan”</span>ti. (<span class="italic">12</span>:<span class="bold">61</span>)
</div>
</div>
<div class="q" id="p_2V_364">
<div class="divNumber">
99.
</div>
<div class="p">
<span class="pN">364</span><span class="bold">Aññavādako</span> nāma saṁghamajjhe vatthusmiṁ vā āpattiyā vā anuyuñjīyamāno taṁ na kathetukāmo taṁ na ugghāṭetukāmo aññenaññaṁ paṭicarati— “ko āpanno, kiṁ āpanno, kismiṁ āpanno, kathaṁ āpanno, kaṁ bhaṇatha, kiṁ bhaṇathā”ti. Eso aññavādako nāma.
</div>
</div>
<div class="q" id="p_2V_365">
<div class="p">
<span class="pN">365</span><span class="bold">Vihesako</span> nāma saṁghamajjhe vatthusmiṁ vā āpattiyā vā anuyuñjīyamāno taṁ na kathetukāmo taṁ na ugghāṭetukāmo tuṇhībhūto saṁghaṁ viheseti. Eso vihesako nāma.
</div>
</div>
<div class="q" id="p_2V_366">
<div class="divNumber">
100.
</div>
<div class="p">
<span class="pN">366</span>Aropite aññavādake saṁghamajjhe vatthusmiṁ vā āpattiyā vā anuyuñjīyamāno taṁ na kathetukāmo taṁ na ugghāṭetukāmo aññenaññaṁ paṭicarati— “ko āpanno, kiṁ āpanno, kismiṁ āpanno, kathaṁ āpanno, kaṁ bhaṇatha, kiṁ bhaṇathā”ti, āpatti dukkaṭassa. Aropite vihesake saṁghamajjhe vatthusmiṁ vā āpattiyā vā anuyuñjīyamāno taṁ na kathetukāmo taṁ na ugghāṭetukāmo tuṇhībhūto saṁghaṁ viheseti, āpatti dukkaṭassa. Ropite aññavādake saṁghamajjhe vatthusmiṁ vā āpattiyā vā anuyuñjīyamāno taṁ na kathetukāmo taṁ na ugghāṭetukāmo aññenaññaṁ paṭicarati— “ko āpanno, kiṁ āpanno, kismiṁ āpanno, kathaṁ āpanno, kaṁ bhaṇatha, kiṁ bhaṇathā”ti, āpatti pācittiyassa. Ropite vihesake saṁghamajjhe vatthusmiṁ vā āpattiyā vā anuyuñjīyamāno taṁ na kathetukāmo taṁ na ugghāṭetukāmo tuṇhībhūto saṁghaṁ viheseti, āpatti pācittiyassa.
</div>
</div>
<div class="q" id="p_2V_367">
<div class="divNumber">
101.
</div>
<div class="p">
<span class="pN">367</span>Dhammakamme dhammakammasaññī aññavādake vihesake, āpatti pācittiyassa. Dhammakamme vematiko aññavādake vihesake, āpatti pācittiyassa. Dhammakamme adhammakammasaññī aññavādake vihesake, āpatti pācittiyassa. Adhammakamme dhammakammasaññī, āpatti dukkaṭassa. Adhammakamme vematiko, āpatti dukkaṭassa. Adhammakamme adhammakammasaññī, āpatti dukkaṭassa.
</div>
</div>
<div class="q" id="p_2V_368">
<div class="divNumber">
102.
</div>
<div class="p">
<span class="pN">368</span>Anāpatti— ajānanto pucchati, gilāno vā na katheti; “saṁghassa bhaṇḍanaṁ vā kalaho vā viggaho vā vivādo vā bhavissatī”ti na katheti; “saṁghabhedo vā saṁgharāji vā bhavissatī”ti na katheti; “adhammena vā vaggena vā nakammārahassa vā kammaṁ karissatī”ti na katheti; ummattakassa, ādikammikassāti.
</div>
</div>
<div class="CENTER" id="p_2V_369">
<span class="pN">369</span>Aññavādakasikkhāpadaṁ niṭṭhitaṁ dutiyaṁ.
</div>
</html>
