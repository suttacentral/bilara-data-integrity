<html>
<div class="i">9.1.2 Upaṭṭhānasutta</div>
<div class="h">Vanasaṁyutta</div>
<div class="h">Vanavagga</div>
<div class="h">Upaṭṭhānasutta</div>
<div class="q" id="p_12S1_1383"> <div class="divNumber">222.</div> <div class="p">
<span class="pN">1383</span>Ekaṁ samayaṁ aññataro bhikkhu kosalesu viharati aññatarasmiṁ vanasaṇḍe. Tena kho pana samayena so bhikkhu divāvihāragato supati. Atha kho yā tasmiṁ vanasaṇḍe adhivatthā devatā tassa bhikkhuno anukampikā atthakāmā taṁ bhikkhuṁ saṁvejetukāmā yena so bhikkhu tenupasaṅkami; upasaṅkamitvā taṁ bhikkhuṁ gāthāhi ajjhabhāsi— </div>
</div>
<div class="q" id="p_12S1_1384"> <div class="p"> <table class="singleColumn"> <tr> <td> <div class="pN">1384</div> <div class="G">“Uṭṭhehi bhikkhu kiṁ sesi,</div> </td> </tr> <tr> <td> <div class="G">ko attho supitena te;</div> </td> </tr> <tr> <td> <div class="G">Āturassa hi kā niddā,</div> </td> </tr> <tr> <td> <div class="G">sallaviddhassa ruppato.</div> </td> </tr> </table> </div>
</div>
<div class="q" id="p_12S1_1385"> <div class="p"> <table class="singleColumn"> <tr> <td> <div class="pN">1385</div> <div class="G">Yāya saddhāya pabbajito,</div> </td> </tr> <tr> <td> <div class="G">agārasmānagāriyaṁ;</div> </td> </tr> <tr> <td> <div class="G">Tameva saddhaṁ brūhehi,</div> </td> </tr> <tr> <td> <div class="G">mā niddāya vasaṁ gamī”ti.</div> </td> </tr> </table> </div>
</div>
<div class="q" id="p_12S1_1386"> <div class="p"> <table class="singleColumn"> <tr> <td> <div class="pN">1386</div> <div class="G">“Aniccā addhuvā kāmā,</div> </td> </tr> <tr> <td> <div class="G">yesu mandova mucchito;</div> </td> </tr> <tr> <td> <div class="G">Baddhesu muttaṁ asitaṁ,</div> </td> </tr> <tr> <td> <div class="G">kasmā pabbajitaṁ tape.</div> </td> </tr> </table> </div>
</div>
<div class="q" id="p_12S1_1387"> <div class="p"> <table class="singleColumn"> <tr> <td> <div class="pN">1387</div> <div class="G">Chandarāgassa vinayā,</div> </td> </tr> <tr> <td> <div class="G">avijjāsamatikkamā;</div> </td> </tr> <tr> <td> <div class="G">Taṁ ñāṇaṁ paramodānaṁ,</div> </td> </tr> <tr> <td> <div class="G">kasmā pabbajitaṁ tape.</div> </td> </tr> </table> </div>
</div>
<div class="q" id="p_12S1_1388"> <div class="p"> <table class="singleColumn"> <tr> <td> <div class="pN">1388</div> <div class="G">Chetvā avijjaṁ vijjāya,</div> </td> </tr> <tr> <td> <div class="G">āsavānaṁ parikkhayā;</div> </td> </tr> <tr> <td> <div class="G">Asokaṁ anupāyāsaṁ,</div> </td> </tr> <tr> <td> <div class="G">kasmā pabbajitaṁ tape.</div> </td> </tr> </table> </div>
</div>
<div class="q" id="p_12S1_1389"> <div class="p"> <table class="singleColumn"> <tr> <td> <div class="pN">1389</div> <div class="G">Āraddhavīriyaṁ pahitattaṁ,</div> </td> </tr> <tr> <td> <div class="G">Niccaṁ daḷhaparakkamaṁ;</div> </td> </tr> <tr> <td> <div class="G">Nibbānaṁ abhikaṅkhantaṁ,</div> </td> </tr> <tr> <td> <div class="G">Kasmā pabbajitaṁ tape”ti.</div> </td> </tr> </table> </div>
</div>
</html>
