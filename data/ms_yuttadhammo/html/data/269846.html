<html>
<div class="i">7.6.10 Tacchakaṅgapañha</div>
<div class="h">Opammakathāpañha</div>
<div class="h">Makkaṭakavagga</div>
<div class="h">Tacchakaṅgapañha</div>
<div class="q" id="p_28Mi_1978"> <div class="divNumber">284.</div> <div class="p">
<span class="pN">1978</span>“Bhante nāgasena, ‘tacchakassa dve aṅgāni gahetabbānī’ti yaṁ vadesi, katamāni tāni dve aṅgāni gahetabbānī”ti? “Yathā, mahārāja, tacchako kāḷasuttaṁ anulometvā rukkhaṁ tacchati; evameva kho, mahārāja, yoginā yogāvacarena jinasāsanamanulomayitvā sīlapathaviyaṁ patiṭṭhahitvā saddhāhatthena paññāvāsiṁ gahetvā kilesā tacchetabbā. Idaṁ, mahārāja, tacchakassa paṭhamaṁ aṅgaṁ gahetabbaṁ. </div>
</div>
<div class="q" id="p_28Mi_1979"> <div class="p">
<span class="pN">1979</span>Puna caparaṁ, mahārāja, tacchako phegguṁ apaharitvā sāramādiyati; evameva kho, mahārāja, yoginā yogāvacarena sassataṁ ucchedaṁ taṁ jīvaṁ taṁ sarīraṁ aññaṁ jīvaṁ aññaṁ sarīraṁ taduttamaṁ aññaduttamaṁ akatamabhabbaṁ apurisakāraṁ abrahmacariyavāsaṁ sattavināsaṁ navasattapātubhāvaṁ saṅkhārasassatabhāvaṁ yo karoti, so paṭisaṁvedeti, añño karoti, añño paṭisaṁvedeti, kammaphaladassanā ca kiriyaphaladiṭṭhi ca iti evarūpāni ceva aññāni ca vivādapathāni apanetvā saṅkhārānaṁ sabhāvaṁ paramasuññataṁ nirīhanijjīvataṁ accantaṁ suññataṁ ādiyitabbaṁ. Idaṁ, mahārāja, tacchakassa dutiyaṁ aṅgaṁ gahetabbaṁ. Bhāsitampetaṁ, mahārāja, bhagavatā devātidevena suttanipāte—  </div>
</div>
<div class="q" id="p_28Mi_1980"> <div class="p"> <table class="singleColumn"> <tr> <td> <div class="pN">1980</div> <div class="G">‘Kāraṇḍavaṁ niddhamatha,</div> </td> </tr> <tr> <td> <div class="G">Kasambuṁ apakassatha;</div> </td> </tr> <tr> <td> <div class="G">Tato palāpe vāhetha,</div> </td> </tr> <tr> <td> <div class="G">Assamaṇe samaṇamānine.</div> </td> </tr> </table> </div>
</div>
<div class="q" id="p_28Mi_1981"> <div class="p"> <table class="singleColumn"> <tr> <td> <div class="pN">1981</div> <div class="G">Niddhamitvāna pāpicche,</div> </td> </tr> <tr> <td> <div class="G">pāpaācāragocare;</div> </td> </tr> <tr> <td> <div class="G">Suddhā suddhehi saṁvāsaṁ,</div> </td> </tr> <tr> <td> <div class="G">kappayavho patissatā;</div> </td> </tr> <tr> <td> <div class="G">Tato samaggā nipakā,</div> </td> </tr> <tr> <td> <div class="G">dukkhassantaṁ karissathā’”ti.</div> </td> </tr> </table> </div>
</div>
<div class="CENTER" id="p_28Mi_1982">
<span class="pN">1982</span>Tacchakaṅgapañho dasamo.</div>
<div class="ENDH3" id="p_28Mi_1983">
<span class="pN">1983</span>Makkaṭakavaggo chaṭṭho.</div>
<div class="SUMMARY" id="p_28Mi_1984">
<span class="pN">1984</span><span class="firstLetter">T</span>assuddānaṁ</div>
<div class="q" id="p_28Mi_1985"> <div class="p"> <table class="singleColumn"> <tr> <td> <div class="pN">1985</div> <div class="G">Makkaṭo dārako kummo,</div> </td> </tr> <tr> <td> <div class="G">vanaṁ rukkho ca pañcamo;</div> </td> </tr> <tr> <td> <div class="G">Megho maṇi māgaviko,</div> </td> </tr> <tr> <td> <div class="G">bāḷisī tacchakena cāti.</div> </td> </tr> </table> </div>
</div>
</html>
