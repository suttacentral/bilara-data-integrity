<html>
<div class="i">1.5.9.6 Tūlonaddhasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Ratanavagga
</div>
<div class="h">
Tūlonaddhasikkhāpada
</div>
<div class="q" id="p_2V_1543">
<div class="divNumber">
526.
</div>
<div class="p">
<span class="pN">1543</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena chabbaggiyā bhikkhū mañcampi pīṭhampi tūlonaddhaṁ kārāpenti. Manussā vihāracārikaṁ āhiṇḍantā passitvā ujjhāyanti khiyyanti vipācenti—  “kathañhi nāma samaṇā sakyaputtiyā mañcampi pīṭhampi tūlonaddhaṁ kārāpessanti, seyyathāpi gihī kāmabhogino”ti.
</div>
</div>
<div class="q" id="p_2V_1544">
<div class="p">
<span class="pN">1544</span>Assosuṁ kho bhikkhū tesaṁ manussānaṁ ujjhāyantānaṁ khiyyantānaṁ vipācentānaṁ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū mañcampi pīṭhampi tūlonaddhaṁ kārāpessantī”ti…pe…  “saccaṁ kira tumhe, bhikkhave, mañcampi pīṭhampi tūlonaddhaṁ kārāpethā”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, mañcampi pīṭhampi tūlonaddhaṁ kārāpessatha. Netaṁ, moghapurisā, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_1545">
<div class="divNumber">
527.
</div>
<div class="p">
<span class="pN">1545</span><span class="bold">“Yo pana bhikkhu mañcaṁ vā pīṭhaṁ vā tūlonaddhaṁ kārāpeyya, uddālanakaṁ pācittiyan”</span>ti. (<span class="italic">88</span>:<span class="bold">137</span>)
</div>
</div>
<div class="q" id="p_2V_1546">
<div class="divNumber">
528.
</div>
<div class="p">
<span class="pN">1546</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_1547">
<div class="p">
<span class="pN">1547</span><span class="bold">Mañco</span> nāma cattāro mañcā—  masārako, bundikābaddho, kuḷīrapādako, āhaccapādako.
</div>
</div>
<div class="q" id="p_2V_1548">
<div class="p">
<span class="pN">1548</span><span class="bold">Pīṭhaṁ</span> nāma cattāri pīṭhāni—  masārakaṁ, bundikābaddhaṁ, kuḷīrapādakaṁ, āhaccapādakaṁ.
</div>
</div>
<div class="q" id="p_2V_1549">
<div class="p">
<span class="pN">1549</span><span class="bold">Tūlaṁ</span> nāma tīṇi tūlāni—  rukkhatūlaṁ, latātūlaṁ, poṭakitūlaṁ.
</div>
</div>
<div class="q" id="p_2V_1550">
<div class="p">
<span class="pN">1550</span><span class="bold">Kārāpeyyā</span>ti karoti vā kārāpeti vā, payoge dukkaṭaṁ. Paṭilābhena uddāletvā pācittiyaṁ desetabbaṁ.
</div>
</div>
<div class="q" id="p_2V_1551">
<div class="divNumber">
529.
</div>
<div class="p">
<span class="pN">1551</span>Attanā vippakataṁ attanā pariyosāpeti, āpatti pācittiyassa. Attanā vippakataṁ parehi pariyosāpeti, āpatti pācittiyassa. Parehi vippakataṁ attanā pariyosāpeti, āpatti pācittiyassa. Parehi vippakataṁ parehi pariyosāpeti, āpatti pācittiyassa.
</div>
</div>
<div class="q" id="p_2V_1552">
<div class="p">
<span class="pN">1552</span>Aññassatthāya karoti vā kārāpeti vā, āpatti dukkaṭassa. Aññena kataṁ paṭilabhitvā paribhuñjati, āpatti dukkaṭassa.
</div>
</div>
<div class="q" id="p_2V_1553">
<div class="divNumber">
530.
</div>
<div class="p">
<span class="pN">1553</span>Anāpatti—  āyoge, kāyabandhane, aṁsabaddhake, pattatthavikāya, parissāvane, bibbohanaṁ karoti, aññena kataṁ paṭilabhitvā uddāletvā paribhuñjati, ummattakassa, ādikammikassāti.
</div>
</div>
<div class="CENTER" id="p_2V_1554">
<span class="pN">1554</span>Tūlonaddhasikkhāpadaṁ niṭṭhitaṁ chaṭṭhaṁ.
</div>
</html>
