<html>
<div class="i">13.10 Padumapūjakattheraapadāna</div>
<div class="h">Sereyyavagga</div>
<div class="h">Padumapūjakattheraapadāna</div>
<div class="q" id="p_20Ap1_2168"> <div class="divNumber">97.</div> <div class="p"> <table class="singleColumn"> <tr> <td> <div class="pN">2168</div> <div class="G">“Himavantassāvidūre,</div> </td> </tr> <tr> <td> <div class="G">gotamo nāma pabbato;</div> </td> </tr> <tr> <td> <div class="G">Nānārukkhehi sañchanno,</div> </td> </tr> <tr> <td> <div class="G">mahābhūtagaṇālayo.</div> </td> </tr> </table> </div>
</div>
<div class="q" id="p_20Ap1_2169"> <div class="divNumber">98.</div> <div class="p"> <table class="singleColumn"> <tr> <td> <div class="pN">2169</div> <div class="G">Vemajjhamhi ca tassāsi,</div> </td> </tr> <tr> <td> <div class="G">assamo abhinimmito;</div> </td> </tr> <tr> <td> <div class="G">Purakkhato sasissehi,</div> </td> </tr> <tr> <td> <div class="G">vasāmi assame ahaṁ.</div> </td> </tr> </table> </div>
</div>
<div class="q" id="p_20Ap1_2170"> <div class="divNumber">99.</div> <div class="p"> <table class="singleColumn"> <tr> <td> <div class="pN">2170</div> <div class="G">Āyantu me sissagaṇā,</div> </td> </tr> <tr> <td> <div class="G">padumaṁ āharantu me;</div> </td> </tr> <tr> <td> <div class="G">Buddhapūjaṁ karissāmi,</div> </td> </tr> <tr> <td> <div class="G">dvipadindassa tādino.</div> </td> </tr> </table> </div>
</div>
<div class="q" id="p_20Ap1_2171"> <div class="divNumber">100.</div> <div class="p"> <table class="singleColumn"> <tr> <td> <div class="pN">2171</div> <div class="G">Evanti te paṭissutvā,</div> </td> </tr> <tr> <td> <div class="G">padumaṁ āhariṁsu me;</div> </td> </tr> <tr> <td> <div class="G">Tathā nimittaṁ katvāhaṁ,</div> </td> </tr> <tr> <td> <div class="G">buddhassa abhiropayiṁ.</div> </td> </tr> </table> </div>
</div>
<div class="q" id="p_20Ap1_2172"> <div class="divNumber">101.</div> <div class="p"> <table class="singleColumn"> <tr> <td> <div class="pN">2172</div> <div class="G">Sisse tadā samānetvā,</div> </td> </tr> <tr> <td> <div class="G">sādhukaṁ anusāsahaṁ;</div> </td> </tr> <tr> <td> <div class="G">Mā kho tumhe pamajjittha,</div> </td> </tr> <tr> <td> <div class="G">appamādo sukhāvaho.</div> </td> </tr> </table> </div>
</div>
<div class="q" id="p_20Ap1_2173"> <div class="divNumber">102.</div> <div class="p"> <table class="singleColumn"> <tr> <td> <div class="pN">2173</div> <div class="G">Evaṁ samanusāsitvā,</div> </td> </tr> <tr> <td> <div class="G">te sisse vacanakkhame;</div> </td> </tr> <tr> <td> <div class="G">Appamādaguṇe yutto,</div> </td> </tr> <tr> <td> <div class="G">tadā kālaṅkato ahaṁ.</div> </td> </tr> </table> </div>
</div>
<div class="q" id="p_20Ap1_2174"> <div class="divNumber">103.</div> <div class="p"> <table class="singleColumn"> <tr> <td> <div class="pN">2174</div> <div class="G">Ekanavutito kappe,</div> </td> </tr> <tr> <td> <div class="G">yaṁ pupphamabhiropayiṁ;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">buddhapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_2175"> <div class="divNumber">104.</div> <div class="p"> <table class="singleColumn"> <tr> <td> <div class="pN">2175</div> <div class="G">Ekapaññāsakappamhi,</div> </td> </tr> <tr> <td> <div class="G">rājā āsiṁ jaluttamo;</div> </td> </tr> <tr> <td> <div class="G">Sattaratanasampanno,</div> </td> </tr> <tr> <td> <div class="G">cakkavattī mahabbalo.</div> </td> </tr> </table> </div>
</div>
<div class="q" id="p_20Ap1_2176"> <div class="divNumber">105.</div> <div class="p"> <table class="singleColumn"> <tr> <td> <div class="pN">2176</div> <div class="G">Paṭisambhidā catasso,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ”. (1863)</div> </td> </tr> </table> </div>
</div>
<div class="q" id="p_20Ap1_2177"> <div class="p">
<span class="pN">2177</span>Itthaṁ sudaṁ āyasmā padumapūjako thero imā gāthāyo abhāsitthāti. </div>
</div>
<div class="CENTER" id="p_20Ap1_2178">
<span class="pN">2178</span>Padumapūjakattherassāpadānaṁ dasamaṁ.</div>
<div class="ENDH3" id="p_20Ap1_2179">
<span class="pN">2179</span>Sereyyavaggo terasamo.</div>
<div class="SUMMARY" id="p_20Ap1_2180">
<span class="pN">2180</span><span class="firstLetter">T</span>assuddānaṁ</div>
<div class="q" id="p_20Ap1_2181"> <div class="p"> <table class="singleColumn"> <tr> <td> <div class="pN">2181</div> <div class="G">Sereyyako pupphathūpi,</div> </td> </tr> <tr> <td> <div class="G">pāyaso gandhathomako;</div> </td> </tr> <tr> <td> <div class="G">Āsani phalasaññī ca,</div> </td> </tr> <tr> <td> <div class="G">gaṇṭhipadumapupphiyo;</div> </td> </tr> <tr> <td> <div class="G">Pañcuttarasatā gāthā,</div> </td> </tr> <tr> <td> <div class="G">gaṇitā atthadassibhi.</div> </td> </tr> </table> </div>
</div>
</html>
