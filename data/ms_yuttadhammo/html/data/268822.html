<html>
<div class="i">16.1.3 Telakānittheragāthā</div>
<div class="h">Vīsatinipāta</div>
<div class="h">Paṭhamavagga</div>
<div class="h">Telakānittheragāthā</div>
<div class="q" id="p_19Th1_1085"> <div class="divNumber">747.</div> <div class="p"> <table class="singleColumn"> <tr> <td> <div class="pN">1085</div> <div class="G">“Cirarattaṁ vatātāpī,</div> </td> </tr> <tr> <td> <div class="G">dhammaṁ anuvicintayaṁ;</div> </td> </tr> <tr> <td> <div class="G">Samaṁ cittassa nālatthaṁ,</div> </td> </tr> <tr> <td> <div class="G">pucchaṁ samaṇabrāhmaṇe.</div> </td> </tr> </table> </div>
</div>
<div class="q" id="p_19Th1_1086"> <div class="divNumber">748.</div> <div class="p"> <table class="singleColumn"> <tr> <td> <div class="pN">1086</div> <div class="G">‘Ko so pāraṅgato loke,</div> </td> </tr> <tr> <td> <div class="G">ko patto amatogadhaṁ;</div> </td> </tr> <tr> <td> <div class="G">Kassa dhammaṁ paṭicchāmi,</div> </td> </tr> <tr> <td> <div class="G">paramatthavijānanaṁ’.</div> </td> </tr> </table> </div>
</div>
<div class="q" id="p_19Th1_1087"> <div class="divNumber">749.</div> <div class="p"> <table class="singleColumn"> <tr> <td> <div class="pN">1087</div> <div class="G">Antovaṅkagato āsi,</div> </td> </tr> <tr> <td> <div class="G">macchova ghasamāmisaṁ;</div> </td> </tr> <tr> <td> <div class="G">Baddho mahindapāsena,</div> </td> </tr> <tr> <td> <div class="G">vepacityasuro yathā.</div> </td> </tr> </table> </div>
</div>
<div class="q" id="p_19Th1_1088"> <div class="divNumber">750.</div> <div class="p"> <table class="singleColumn"> <tr> <td> <div class="pN">1088</div> <div class="G">Añchāmi naṁ na muñcāmi,</div> </td> </tr> <tr> <td> <div class="G">asmā sokapariddavā;</div> </td> </tr> <tr> <td> <div class="G">Ko me bandhaṁ muñcaṁ loke,</div> </td> </tr> <tr> <td> <div class="G">sambodhiṁ vedayissati.</div> </td> </tr> </table> </div>
</div>
<div class="q" id="p_19Th1_1089"> <div class="divNumber">751.</div> <div class="p"> <table class="singleColumn"> <tr> <td> <div class="pN">1089</div> <div class="G">Samaṇaṁ brāhmaṇaṁ vā kaṁ,</div> </td> </tr> <tr> <td> <div class="G">ādisantaṁ pabhaṅgunaṁ;</div> </td> </tr> <tr> <td> <div class="G">Kassa dhammaṁ paṭicchāmi,</div> </td> </tr> <tr> <td> <div class="G">jarāmaccupavāhanaṁ.</div> </td> </tr> </table> </div>
</div>
<div class="q" id="p_19Th1_1090"> <div class="divNumber">752.</div> <div class="p"> <table class="singleColumn"> <tr> <td> <div class="pN">1090</div> <div class="G">Vicikicchākaṅkhāganthitaṁ,</div> </td> </tr> <tr> <td> <div class="G">sārambhabalasaññutaṁ;</div> </td> </tr> <tr> <td> <div class="G">Kodhappattamanatthaddhaṁ,</div> </td> </tr> <tr> <td> <div class="G">abhijappappadāraṇaṁ.</div> </td> </tr> </table> </div>
</div>
<div class="q" id="p_19Th1_1091"> <div class="divNumber">753.</div> <div class="p"> <table class="singleColumn"> <tr> <td> <div class="pN">1091</div> <div class="G">Taṇhādhanusamuṭṭhānaṁ,</div> </td> </tr> <tr> <td> <div class="G">dve ca pannarasāyutaṁ;</div> </td> </tr> <tr> <td> <div class="G">Passa orasikaṁ bāḷhaṁ,</div> </td> </tr> <tr> <td> <div class="G">bhetvāna yadi tiṭṭhati.</div> </td> </tr> </table> </div>
</div>
<div class="q" id="p_19Th1_1092"> <div class="divNumber">754.</div> <div class="p"> <table class="singleColumn"> <tr> <td> <div class="pN">1092</div> <div class="G">Anudiṭṭhīnaṁ appahānaṁ,</div> </td> </tr> <tr> <td> <div class="G">saṅkappaparatejitaṁ;</div> </td> </tr> <tr> <td> <div class="G">Tena viddho pavedhāmi,</div> </td> </tr> <tr> <td> <div class="G">pattaṁva māluteritaṁ.</div> </td> </tr> </table> </div>
</div>
<div class="q" id="p_19Th1_1093"> <div class="divNumber">755.</div> <div class="p"> <table class="singleColumn"> <tr> <td> <div class="pN">1093</div> <div class="G">Ajjhattaṁ me samuṭṭhāya,</div> </td> </tr> <tr> <td> <div class="G">khippaṁ paccati māmakaṁ;</div> </td> </tr> <tr> <td> <div class="G">Chaphassāyatanī kāyo,</div> </td> </tr> <tr> <td> <div class="G">yattha sarati sabbadā.</div> </td> </tr> </table> </div>
</div>
<div class="q" id="p_19Th1_1094"> <div class="divNumber">756.</div> <div class="p"> <table class="singleColumn"> <tr> <td> <div class="pN">1094</div> <div class="G">Taṁ na passāmi tekicchaṁ,</div> </td> </tr> <tr> <td> <div class="G">yo metaṁ sallamuddhare;</div> </td> </tr> <tr> <td> <div class="G">Nānārajjena satthena,</div> </td> </tr> <tr> <td> <div class="G">nāññena vicikicchitaṁ.</div> </td> </tr> </table> </div>
</div>
<div class="q" id="p_19Th1_1095"> <div class="divNumber">757.</div> <div class="p"> <table class="singleColumn"> <tr> <td> <div class="pN">1095</div> <div class="G">Ko me asattho avaṇo,</div> </td> </tr> <tr> <td> <div class="G">Sallamabbhantarapassayaṁ;</div> </td> </tr> <tr> <td> <div class="G">Ahiṁsaṁ sabbagattāni,</div> </td> </tr> <tr> <td> <div class="G">Sallaṁ me uddharissati.</div> </td> </tr> </table> </div>
</div>
<div class="q" id="p_19Th1_1096"> <div class="divNumber">758.</div> <div class="p"> <table class="singleColumn"> <tr> <td> <div class="pN">1096</div> <div class="G">Dhammappati hi so seṭṭho,</div> </td> </tr> <tr> <td> <div class="G">visadosappavāhako;</div> </td> </tr> <tr> <td> <div class="G">Gambhīre patitassa me,</div> </td> </tr> <tr> <td> <div class="G">thalaṁ pāṇiñca dassaye.</div> </td> </tr> </table> </div>
</div>
<div class="q" id="p_19Th1_1097"> <div class="divNumber">759.</div> <div class="p"> <table class="singleColumn"> <tr> <td> <div class="pN">1097</div> <div class="G">Rahadehamasmi ogāḷho,</div> </td> </tr> <tr> <td> <div class="G">ahāriyarajamattike;</div> </td> </tr> <tr> <td> <div class="G">Māyāusūyasārambha,</div> </td> </tr> <tr> <td> <div class="G">thinamiddhamapatthaṭe.</div> </td> </tr> </table> </div>
</div>
<div class="q" id="p_19Th1_1098"> <div class="divNumber">760.</div> <div class="p"> <table class="singleColumn"> <tr> <td> <div class="pN">1098</div> <div class="G">Uddhaccameghathanitaṁ,</div> </td> </tr> <tr> <td> <div class="G">saṁyojanavalāhakaṁ;</div> </td> </tr> <tr> <td> <div class="G">Vāhā vahanti kuddiṭṭhiṁ,</div> </td> </tr> <tr> <td> <div class="G">saṅkappā rāganissitā.</div> </td> </tr> </table> </div>
</div>
<div class="q" id="p_19Th1_1099"> <div class="divNumber">761.</div> <div class="p"> <table class="singleColumn"> <tr> <td> <div class="pN">1099</div> <div class="G">Savanti sabbadhi sotā,</div> </td> </tr> <tr> <td> <div class="G">latā ubbhijja tiṭṭhati;</div> </td> </tr> <tr> <td> <div class="G">Te sote ko nivāreyya,</div> </td> </tr> <tr> <td> <div class="G">taṁ lataṁ ko hi checchati.</div> </td> </tr> </table> </div>
</div>
<div class="q" id="p_19Th1_1100"> <div class="divNumber">762.</div> <div class="p"> <table class="singleColumn"> <tr> <td> <div class="pN">1100</div> <div class="G">Velaṁ karotha bhaddante,</div> </td> </tr> <tr> <td> <div class="G">sotānaṁ sannivāraṇaṁ;</div> </td> </tr> <tr> <td> <div class="G">Mā te manomayo soto,</div> </td> </tr> <tr> <td> <div class="G">rukkhaṁva sahasā luve.</div> </td> </tr> </table> </div>
</div>
<div class="q" id="p_19Th1_1101"> <div class="divNumber">763.</div> <div class="p"> <table class="singleColumn"> <tr> <td> <div class="pN">1101</div> <div class="G">Evaṁ me bhayajātassa,</div> </td> </tr> <tr> <td> <div class="G">apārā pāramesato;</div> </td> </tr> <tr> <td> <div class="G">Tāṇo paññāvudho satthā,</div> </td> </tr> <tr> <td> <div class="G">isisaṁghanisevito.</div> </td> </tr> </table> </div>
</div>
<div class="q" id="p_19Th1_1102"> <div class="divNumber">764.</div> <div class="p"> <table class="singleColumn"> <tr> <td> <div class="pN">1102</div> <div class="G">Sopāṇaṁ sugataṁ suddhaṁ,</div> </td> </tr> <tr> <td> <div class="G">dhammasāramayaṁ daḷhaṁ;</div> </td> </tr> <tr> <td> <div class="G">Pādāsi vuyhamānassa,</div> </td> </tr> <tr> <td> <div class="G">‘mā bhāyī’ti ca mabravi.</div> </td> </tr> </table> </div>
</div>
<div class="q" id="p_19Th1_1103"> <div class="divNumber">765.</div> <div class="p"> <table class="singleColumn"> <tr> <td> <div class="pN">1103</div> <div class="G">Satipaṭṭhānapāsādaṁ,</div> </td> </tr> <tr> <td> <div class="G">āruyha paccavekkhisaṁ;</div> </td> </tr> <tr> <td> <div class="G">Yaṁ taṁ pubbe amaññissaṁ,</div> </td> </tr> <tr> <td> <div class="G">sakkāyābhirataṁ pajaṁ.</div> </td> </tr> </table> </div>
</div>
<div class="q" id="p_19Th1_1104"> <div class="divNumber">766.</div> <div class="p"> <table class="singleColumn"> <tr> <td> <div class="pN">1104</div> <div class="G">Yadā ca maggamaddakkhiṁ,</div> </td> </tr> <tr> <td> <div class="G">nāvāya abhirūhanaṁ;</div> </td> </tr> <tr> <td> <div class="G">Anadhiṭṭhāya attānaṁ,</div> </td> </tr> <tr> <td> <div class="G">titthamaddakkhimuttamaṁ.</div> </td> </tr> </table> </div>
</div>
<div class="q" id="p_19Th1_1105"> <div class="divNumber">767.</div> <div class="p"> <table class="singleColumn"> <tr> <td> <div class="pN">1105</div> <div class="G">Sallaṁ attasamuṭṭhānaṁ,</div> </td> </tr> <tr> <td> <div class="G">bhavanettippabhāvitaṁ;</div> </td> </tr> <tr> <td> <div class="G">Etesaṁ appavattāya,</div> </td> </tr> <tr> <td> <div class="G">desesi maggamuttamaṁ.</div> </td> </tr> </table> </div>
</div>
<div class="q" id="p_19Th1_1106"> <div class="divNumber">768.</div> <div class="p"> <table class="singleColumn"> <tr> <td> <div class="pN">1106</div> <div class="G">Dīgharattānusayitaṁ,</div> </td> </tr> <tr> <td> <div class="G">cirarattamadhiṭṭhitaṁ;</div> </td> </tr> <tr> <td> <div class="G">Buddho mepānudī ganthaṁ,</div> </td> </tr> <tr> <td> <div class="G">visadosappavāhano”ti.</div> </td> </tr> </table> </div>
</div>
<div class="CENTER" id="p_19Th1_1107">
<span class="pN">1107</span>…Telakāni thero….</div>
</html>
