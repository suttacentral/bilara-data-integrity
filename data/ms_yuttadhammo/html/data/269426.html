<html>
<div class="i">21.1.1 Cūḷahaṁsajātaka</div>
<div class="h">Asītinipāta</div>
<div class="h">Cūḷahaṁsavagga</div>
<div class="h">Cūḷahaṁsajātaka</div>
<div class="q" id="p_23J_771"> <div class="divNumber">1.</div> <div class="p"> <table class="singleColumn"> <tr> <td> <div class="pN">771</div> <div class="G">“Sumukha anupacinantā,</div> </td> </tr> <tr> <td> <div class="G">pakkamanti vihaṅgamā;</div> </td> </tr> <tr> <td> <div class="G">Gaccha tuvampi mā kaṅkhi,</div> </td> </tr> <tr> <td> <div class="G">natthi baddhe sahāyatā”.</div> </td> </tr> </table> </div>
</div>
<div class="q" id="p_23J_772"> <div class="divNumber">2.</div> <div class="p"> <table class="singleColumn"> <tr> <td> <div class="pN">772</div> <div class="G">“Gacche vāhaṁ na vā gacche,</div> </td> </tr> <tr> <td> <div class="G">na tena amaro siyaṁ;</div> </td> </tr> <tr> <td> <div class="G">Sukhitaṁ taṁ upāsitvā,</div> </td> </tr> <tr> <td> <div class="G">dukkhitaṁ taṁ kathaṁ jahe.</div> </td> </tr> </table> </div>
</div>
<div class="q" id="p_23J_773"> <div class="divNumber">3.</div> <div class="p"> <table class="singleColumn"> <tr> <td> <div class="pN">773</div> <div class="G">Maraṇaṁ vā tayā saddhiṁ,</div> </td> </tr> <tr> <td> <div class="G">jīvitaṁ vā tayā vinā;</div> </td> </tr> <tr> <td> <div class="G">Tadeva maraṇaṁ seyyo,</div> </td> </tr> <tr> <td> <div class="G">yañce jīve tayā vinā.</div> </td> </tr> </table> </div>
</div>
<div class="q" id="p_23J_774"> <div class="divNumber">4.</div> <div class="p"> <table class="singleColumn"> <tr> <td> <div class="pN">774</div> <div class="G">Nesa dhammo mahārāja,</div> </td> </tr> <tr> <td> <div class="G">yaṁ taṁ evaṁ gataṁ jahe;</div> </td> </tr> <tr> <td> <div class="G">Yā gati tuyhaṁ sā mayhaṁ,</div> </td> </tr> <tr> <td> <div class="G">ruccate vihagādhipa”.</div> </td> </tr> </table> </div>
</div>
<div class="q" id="p_23J_775"> <div class="divNumber">5.</div> <div class="p"> <table class="singleColumn"> <tr> <td> <div class="pN">775</div> <div class="G">“Kā nu pāsena baddhassa,</div> </td> </tr> <tr> <td> <div class="G">gati aññā mahānasā;</div> </td> </tr> <tr> <td> <div class="G">Sā kathaṁ cetayānassa,</div> </td> </tr> <tr> <td> <div class="G">muttassa tava ruccati.</div> </td> </tr> </table> </div>
</div>
<div class="q" id="p_23J_776"> <div class="divNumber">6.</div> <div class="p"> <table class="singleColumn"> <tr> <td> <div class="pN">776</div> <div class="G">Kaṁ vā tvaṁ passase atthaṁ,</div> </td> </tr> <tr> <td> <div class="G">mama tuyhañca pakkhima;</div> </td> </tr> <tr> <td> <div class="G">Ñātīnaṁ vāvasiṭṭhānaṁ,</div> </td> </tr> <tr> <td> <div class="G">ubhinnaṁ jīvitakkhaye.</div> </td> </tr> </table> </div>
</div>
<div class="q" id="p_23J_777"> <div class="divNumber">7.</div> <div class="p"> <table class="singleColumn"> <tr> <td> <div class="pN">777</div> <div class="G">Yaṁ na kañcanadepiñcha,</div> </td> </tr> <tr> <td> <div class="G">Andhena tamasā gataṁ;</div> </td> </tr> <tr> <td> <div class="G">Tādise sañcajaṁ pāṇaṁ,</div> </td> </tr> <tr> <td> <div class="G">Kamatthamabhijotaye”.</div> </td> </tr> </table> </div>
</div>
<div class="q" id="p_23J_778"> <div class="divNumber">8.</div> <div class="p"> <table class="singleColumn"> <tr> <td> <div class="pN">778</div> <div class="G">“Kathaṁ nu patataṁ seṭṭha,</div> </td> </tr> <tr> <td> <div class="G">Dhamme atthaṁ na bujjhasi;</div> </td> </tr> <tr> <td> <div class="G">Dhammo apacito santo,</div> </td> </tr> <tr> <td> <div class="G">Atthaṁ dasseti pāṇinaṁ.</div> </td> </tr> </table> </div>
</div>
<div class="q" id="p_23J_779"> <div class="divNumber">9.</div> <div class="p"> <table class="singleColumn"> <tr> <td> <div class="pN">779</div> <div class="G">Sohaṁ dhammaṁ apekkhāno,</div> </td> </tr> <tr> <td> <div class="G">dhammā catthaṁ samuṭṭhitaṁ;</div> </td> </tr> <tr> <td> <div class="G">Bhattiñca tayi sampassaṁ,</div> </td> </tr> <tr> <td> <div class="G">nāvakaṅkhāmi jīvitaṁ.</div> </td> </tr> </table> </div>
</div>
<div class="q" id="p_23J_780"> <div class="divNumber">10.</div> <div class="p"> <table class="singleColumn"> <tr> <td> <div class="pN">780</div> <div class="G">Addhā eso sataṁ dhammo,</div> </td> </tr> <tr> <td> <div class="G">yo mitto mittamāpade;</div> </td> </tr> <tr> <td> <div class="G">Na caje jīvitassāpi,</div> </td> </tr> <tr> <td> <div class="G">hetudhammamanussaraṁ”.</div> </td> </tr> </table> </div>
</div>
<div class="q" id="p_23J_781"> <div class="divNumber">11.</div> <div class="p"> <table class="singleColumn"> <tr> <td> <div class="pN">781</div> <div class="G">“Svāyaṁ dhammo ca te ciṇṇo,</div> </td> </tr> <tr> <td> <div class="G">bhatti ca viditā mayi;</div> </td> </tr> <tr> <td> <div class="G">Kāmaṁ karassu mayhetaṁ,</div> </td> </tr> <tr> <td> <div class="G">gacchevānumato mayā.</div> </td> </tr> </table> </div>
</div>
<div class="q" id="p_23J_782"> <div class="divNumber">12.</div> <div class="p"> <table class="singleColumn"> <tr> <td> <div class="pN">782</div> <div class="G">Api tvevaṁ gate kāle,</div> </td> </tr> <tr> <td> <div class="G">yaṁ khaṇḍaṁ ñātinaṁ mayā;</div> </td> </tr> <tr> <td> <div class="G">Tayā taṁ buddhisampannaṁ,</div> </td> </tr> <tr> <td> <div class="G">assa paramasaṁvutaṁ”.</div> </td> </tr> </table> </div>
</div>
<div class="q" id="p_23J_783"> <div class="divNumber">13.</div> <div class="p"> <table class="singleColumn"> <tr> <td> <div class="pN">783</div> <div class="G">Iccevaṁ mantayantānaṁ,</div> </td> </tr> <tr> <td> <div class="G">Ariyānaṁ ariyavuttinaṁ;</div> </td> </tr> <tr> <td> <div class="G">Paccadissatha nesādo,</div> </td> </tr> <tr> <td> <div class="G">Āturānamivantako.</div> </td> </tr> </table> </div>
</div>
<div class="q" id="p_23J_784"> <div class="divNumber">14.</div> <div class="p"> <table class="singleColumn"> <tr> <td> <div class="pN">784</div> <div class="G">Te sattumabhisañcikkha,</div> </td> </tr> <tr> <td> <div class="G">dīgharattaṁ hitā dijā;</div> </td> </tr> <tr> <td> <div class="G">Tuṇhīmāsittha ubhayo,</div> </td> </tr> <tr> <td> <div class="G">na sañcalesumāsanā.</div> </td> </tr> </table> </div>
</div>
<div class="q" id="p_23J_785"> <div class="divNumber">15.</div> <div class="p"> <table class="singleColumn"> <tr> <td> <div class="pN">785</div> <div class="G">Dhataraṭṭhe ca disvāna,</div> </td> </tr> <tr> <td> <div class="G">samuḍḍente tato tato;</div> </td> </tr> <tr> <td> <div class="G">Abhikkamatha vegena,</div> </td> </tr> <tr> <td> <div class="G">dijasattu dijādhipe.</div> </td> </tr> </table> </div>
</div>
<div class="q" id="p_23J_786"> <div class="divNumber">16.</div> <div class="p"> <table class="singleColumn"> <tr> <td> <div class="pN">786</div> <div class="G">So ca vegenabhikkamma,</div> </td> </tr> <tr> <td> <div class="G">āsajja parame dije;</div> </td> </tr> <tr> <td> <div class="G">Paccakamittha nesādo,</div> </td> </tr> <tr> <td> <div class="G">baddhā iti vicintayaṁ.</div> </td> </tr> </table> </div>
</div>
<div class="q" id="p_23J_787"> <div class="divNumber">17.</div> <div class="p"> <table class="singleColumn"> <tr> <td> <div class="pN">787</div> <div class="G">Ekaṁva baddhamāsīnaṁ,</div> </td> </tr> <tr> <td> <div class="G">abaddhañca punāparaṁ;</div> </td> </tr> <tr> <td> <div class="G">Āsajja baddhamāsīnaṁ,</div> </td> </tr> <tr> <td> <div class="G">pekkhamānamadīnavaṁ.</div> </td> </tr> </table> </div>
</div>
<div class="q" id="p_23J_788"> <div class="divNumber">18.</div> <div class="p"> <table class="singleColumn"> <tr> <td> <div class="pN">788</div> <div class="G">Tato so vimatoyeva,</div> </td> </tr> <tr> <td> <div class="G">paṇḍare ajjhabhāsatha;</div> </td> </tr> <tr> <td> <div class="G">Pavaḍḍhakāye āsīne,</div> </td> </tr> <tr> <td> <div class="G">dijasaṅghagaṇādhipe.</div> </td> </tr> </table> </div>
</div>
<div class="q" id="p_23J_789"> <div class="divNumber">19.</div> <div class="p"> <table class="singleColumn"> <tr> <td> <div class="pN">789</div> <div class="G">“Yannu pāsena mahatā,</div> </td> </tr> <tr> <td> <div class="G">baddho na kurute disaṁ;</div> </td> </tr> <tr> <td> <div class="G">Atha kasmā abaddho tvaṁ,</div> </td> </tr> <tr> <td> <div class="G">balī pakkhi na gacchasi.</div> </td> </tr> </table> </div>
</div>
<div class="q" id="p_23J_790"> <div class="divNumber">20.</div> <div class="p"> <table class="singleColumn"> <tr> <td> <div class="pN">790</div> <div class="G">Kiṁ nu tyāyaṁ dijo hoti,</div> </td> </tr> <tr> <td> <div class="G">mutto baddhaṁ upāsasi;</div> </td> </tr> <tr> <td> <div class="G">Ohāya sakuṇā yanti,</div> </td> </tr> <tr> <td> <div class="G">kiṁ eko avahīyasi”.</div> </td> </tr> </table> </div>
</div>
<div class="q" id="p_23J_791"> <div class="divNumber">21.</div> <div class="p"> <table class="singleColumn"> <tr> <td> <div class="pN">791</div> <div class="G">“Rājā me so dijāmitta,</div> </td> </tr> <tr> <td> <div class="G">sakhā pāṇasamo ca me;</div> </td> </tr> <tr> <td> <div class="G">Neva naṁ vijahissāmi,</div> </td> </tr> <tr> <td> <div class="G">yāva kālassa pariyāyaṁ”.</div> </td> </tr> </table> </div>
</div>
<div class="q" id="p_23J_792"> <div class="divNumber">22.</div> <div class="p"> <table class="singleColumn"> <tr> <td> <div class="pN">792</div> <div class="G">“Kathaṁ panāyaṁ vihaṅgo,</div> </td> </tr> <tr> <td> <div class="G">nāddasa pāsamoḍḍitaṁ;</div> </td> </tr> <tr> <td> <div class="G">Padañhetaṁ mahantānaṁ,</div> </td> </tr> <tr> <td> <div class="G">boddhumarahanti āpadaṁ”.</div> </td> </tr> </table> </div>
</div>
<div class="q" id="p_23J_793"> <div class="divNumber">23.</div> <div class="p"> <table class="singleColumn"> <tr> <td> <div class="pN">793</div> <div class="G">“Yadā parābhavo hoti,</div> </td> </tr> <tr> <td> <div class="G">poso jīvitasaṅkhaye;</div> </td> </tr> <tr> <td> <div class="G">Atha jālañca pāsañca,</div> </td> </tr> <tr> <td> <div class="G">āsajjāpi na bujjhati.</div> </td> </tr> </table> </div>
</div>
<div class="q" id="p_23J_794"> <div class="divNumber">24.</div> <div class="p"> <table class="singleColumn"> <tr> <td> <div class="pN">794</div> <div class="G">Api tveva mahāpañña,</div> </td> </tr> <tr> <td> <div class="G">pāsā bahuvidhā tatā;</div> </td> </tr> <tr> <td> <div class="G">Guyhamāsajja bajjhanti,</div> </td> </tr> <tr> <td> <div class="G">athevaṁ jīvitakkhaye”.</div> </td> </tr> </table> </div>
</div>
<div class="q" id="p_23J_795"> <div class="divNumber">25.</div> <div class="p"> <table class="singleColumn"> <tr> <td> <div class="pN">795</div> <div class="G">“Api nāyaṁ tayā saddhiṁ,</div> </td> </tr> <tr> <td> <div class="G">saṁvāsassa sukhudrayo;</div> </td> </tr> <tr> <td> <div class="G">Api no anumaññāsi,</div> </td> </tr> <tr> <td> <div class="G">api no jīvitaṁ dade”.</div> </td> </tr> </table> </div>
</div>
<div class="q" id="p_23J_796"> <div class="divNumber">26.</div> <div class="p"> <table class="singleColumn"> <tr> <td> <div class="pN">796</div> <div class="G">“Na ceva me tvaṁ baddhosi,</div> </td> </tr> <tr> <td> <div class="G">napi icchāmi te vadhaṁ;</div> </td> </tr> <tr> <td> <div class="G">Kāmaṁ khippamito gantvā,</div> </td> </tr> <tr> <td> <div class="G">jīva tvaṁ anigho ciraṁ”.</div> </td> </tr> </table> </div>
</div>
<div class="q" id="p_23J_797"> <div class="divNumber">27.</div> <div class="p"> <table class="singleColumn"> <tr> <td> <div class="pN">797</div> <div class="G">“Nevāhametamicchāmi,</div> </td> </tr> <tr> <td> <div class="G">aññatretassa jīvitā;</div> </td> </tr> <tr> <td> <div class="G">Sace ekena tuṭṭhosi,</div> </td> </tr> <tr> <td> <div class="G">muñcetaṁ mañca bhakkhaya.</div> </td> </tr> </table> </div>
</div>
<div class="q" id="p_23J_798"> <div class="divNumber">28.</div> <div class="p"> <table class="singleColumn"> <tr> <td> <div class="pN">798</div> <div class="G">Ārohapariṇāhena,</div> </td> </tr> <tr> <td> <div class="G">tulyāsmā vayasā ubho;</div> </td> </tr> <tr> <td> <div class="G">Na te lābhena jīvatthi,</div> </td> </tr> <tr> <td> <div class="G">etena niminā tuvaṁ.</div> </td> </tr> </table> </div>
</div>
<div class="q" id="p_23J_799"> <div class="divNumber">29.</div> <div class="p"> <table class="singleColumn"> <tr> <td> <div class="pN">799</div> <div class="G">Tadiṅgha samapekkhassu,</div> </td> </tr> <tr> <td> <div class="G">hotu giddhi tavamhasu;</div> </td> </tr> <tr> <td> <div class="G">Maṁ pubbe bandha pāsena,</div> </td> </tr> <tr> <td> <div class="G">pacchā muñca dijādhipaṁ.</div> </td> </tr> </table> </div>
</div>
<div class="q" id="p_23J_800"> <div class="divNumber">30.</div> <div class="p"> <table class="singleColumn"> <tr> <td> <div class="pN">800</div> <div class="G">Tāvadeva ca te lābho,</div> </td> </tr> <tr> <td> <div class="G">katāssa yācanāya ca;</div> </td> </tr> <tr> <td> <div class="G">Mitti ca dhataraṭṭhehi,</div> </td> </tr> <tr> <td> <div class="G">yāvajīvāya te siyā”.</div> </td> </tr> </table> </div>
</div>
<div class="q" id="p_23J_801"> <div class="divNumber">31.</div> <div class="p"> <table class="singleColumn"> <tr> <td> <div class="pN">801</div> <div class="G">“Passantu no mahāsaṁghā,</div> </td> </tr> <tr> <td> <div class="G">tayā muttaṁ ito gataṁ;</div> </td> </tr> <tr> <td> <div class="G">Mittāmaccā ca bhaccā ca,</div> </td> </tr> <tr> <td> <div class="G">puttadārā ca bandhavā.</div> </td> </tr> </table> </div>
</div>
<div class="q" id="p_23J_802"> <div class="divNumber">32.</div> <div class="p"> <table class="singleColumn"> <tr> <td> <div class="pN">802</div> <div class="G">Na ca te tādisā mittā,</div> </td> </tr> <tr> <td> <div class="G">bahūnaṁ idha vijjati;</div> </td> </tr> <tr> <td> <div class="G">Yathā tvaṁ dhataraṭṭhassa,</div> </td> </tr> <tr> <td> <div class="G">pāṇasādhāraṇo sakhā.</div> </td> </tr> </table> </div>
</div>
<div class="q" id="p_23J_803"> <div class="divNumber">33.</div> <div class="p"> <table class="singleColumn"> <tr> <td> <div class="pN">803</div> <div class="G">So te sahāyaṁ muñcāmi,</div> </td> </tr> <tr> <td> <div class="G">hotu rājā tavānugo;</div> </td> </tr> <tr> <td> <div class="G">Kāmaṁ khippamito gantvā,</div> </td> </tr> <tr> <td> <div class="G">ñātimajjhe virocatha”.</div> </td> </tr> </table> </div>
</div>
<div class="q" id="p_23J_804"> <div class="divNumber">34.</div> <div class="p"> <table class="singleColumn"> <tr> <td> <div class="pN">804</div> <div class="G">“So patīto pamuttena,</div> </td> </tr> <tr> <td> <div class="G">bhattunā bhattugāravo;</div> </td> </tr> <tr> <td> <div class="G">Ajjhabhāsatha vakkaṅgo,</div> </td> </tr> <tr> <td> <div class="G">vācaṁ kaṇṇasukhaṁ bhaṇaṁ.</div> </td> </tr> </table> </div>
</div>
<div class="q" id="p_23J_805"> <div class="divNumber">35.</div> <div class="p"> <table class="singleColumn"> <tr> <td> <div class="pN">805</div> <div class="G">Evaṁ luddaka nandassu,</div> </td> </tr> <tr> <td> <div class="G">saha sabbehi ñātibhi;</div> </td> </tr> <tr> <td> <div class="G">Yathāhamajja nandāmi,</div> </td> </tr> <tr> <td> <div class="G">muttaṁ disvā dijādhipaṁ”.</div> </td> </tr> </table> </div>
</div>
<div class="q" id="p_23J_806"> <div class="divNumber">36.</div> <div class="p"> <table class="singleColumn"> <tr> <td> <div class="pN">806</div> <div class="G">“Ehi taṁ anusikkhāmi,</div> </td> </tr> <tr> <td> <div class="G">Yathā tvamapi lacchase;</div> </td> </tr> <tr> <td> <div class="G">Lābhaṁ tavāyaṁ dhataraṭṭho,</div> </td> </tr> <tr> <td> <div class="G">Pāpaṁ kiñci na dakkhati.</div> </td> </tr> </table> </div>
</div>
<div class="q" id="p_23J_807"> <div class="divNumber">37.</div> <div class="p"> <table class="singleColumn"> <tr> <td> <div class="pN">807</div> <div class="G">Khippamantepuraṁ netvā,</div> </td> </tr> <tr> <td> <div class="G">rañño dassehi no ubho;</div> </td> </tr> <tr> <td> <div class="G">Abaddhe pakatibhūte,</div> </td> </tr> <tr> <td> <div class="G">kāje ubhayato ṭhite.</div> </td> </tr> </table> </div>
</div>
<div class="q" id="p_23J_808"> <div class="divNumber">38.</div> <div class="p"> <table class="singleColumn"> <tr> <td> <div class="pN">808</div> <div class="G">Dhataraṭṭhā mahārāja,</div> </td> </tr> <tr> <td> <div class="G">haṁsādhipatino ime;</div> </td> </tr> <tr> <td> <div class="G">Ayañhi rājā haṁsānaṁ,</div> </td> </tr> <tr> <td> <div class="G">ayaṁ senāpatītaro.</div> </td> </tr> </table> </div>
</div>
<div class="q" id="p_23J_809"> <div class="divNumber">39.</div> <div class="p"> <table class="singleColumn"> <tr> <td> <div class="pN">809</div> <div class="G">Asaṁsayaṁ imaṁ disvā,</div> </td> </tr> <tr> <td> <div class="G">haṁsarājaṁ narādhipo;</div> </td> </tr> <tr> <td> <div class="G">Patīto sumano vitto,</div> </td> </tr> <tr> <td> <div class="G">bahuṁ dassati te dhanaṁ”.</div> </td> </tr> </table> </div>
</div>
<div class="q" id="p_23J_810"> <div class="divNumber">40.</div> <div class="p"> <table class="singleColumn"> <tr> <td> <div class="pN">810</div> <div class="G">Tassa taṁ vacanaṁ sutvā,</div> </td> </tr> <tr> <td> <div class="G">kammunā upapādayi;</div> </td> </tr> <tr> <td> <div class="G">Khippamantepuraṁ gantvā,</div> </td> </tr> <tr> <td> <div class="G">rañño haṁse adassayi;</div> </td> </tr> <tr> <td> <div class="G">Abaddhe pakatibhūte,</div> </td> </tr> <tr> <td> <div class="G">kāje ubhayato ṭhite.</div> </td> </tr> </table> </div>
</div>
<div class="q" id="p_23J_811"> <div class="divNumber">41.</div> <div class="p"> <table class="singleColumn"> <tr> <td> <div class="pN">811</div> <div class="G">“Dhataraṭṭhā mahārāja,</div> </td> </tr> <tr> <td> <div class="G">haṁsādhipatino ime;</div> </td> </tr> <tr> <td> <div class="G">Ayañhi rājā haṁsānaṁ,</div> </td> </tr> <tr> <td> <div class="G">ayaṁ senāpatītaro”.</div> </td> </tr> </table> </div>
</div>
<div class="q" id="p_23J_812"> <div class="divNumber">42.</div> <div class="p"> <table class="singleColumn"> <tr> <td> <div class="pN">812</div> <div class="G">“Kathaṁ panime vihaṅgā,</div> </td> </tr> <tr> <td> <div class="G">tava hatthattamāgatā;</div> </td> </tr> <tr> <td> <div class="G">Kathaṁ luddo mahantānaṁ,</div> </td> </tr> <tr> <td> <div class="G">issare idha ajjhagā”.</div> </td> </tr> </table> </div>
</div>
<div class="q" id="p_23J_813"> <div class="divNumber">43.</div> <div class="p"> <table class="singleColumn"> <tr> <td> <div class="pN">813</div> <div class="G">“Vihitā santime pāsā,</div> </td> </tr> <tr> <td> <div class="G">pallalesu janādhipa;</div> </td> </tr> <tr> <td> <div class="G">Yaṁ yadāyatanaṁ maññe,</div> </td> </tr> <tr> <td> <div class="G">dijānaṁ pāṇarodhanaṁ.</div> </td> </tr> </table> </div>
</div>
<div class="q" id="p_23J_814"> <div class="divNumber">44.</div> <div class="p"> <table class="singleColumn"> <tr> <td> <div class="pN">814</div> <div class="G">Tādisaṁ pāsamāsajja,</div> </td> </tr> <tr> <td> <div class="G">haṁsarājā abajjhatha;</div> </td> </tr> <tr> <td> <div class="G">Taṁ abaddho upāsīno,</div> </td> </tr> <tr> <td> <div class="G">mamāyaṁ ajjhabhāsatha.</div> </td> </tr> </table> </div>
</div>
<div class="q" id="p_23J_815"> <div class="divNumber">45.</div> <div class="p"> <table class="singleColumn"> <tr> <td> <div class="pN">815</div> <div class="G">Sudukkaraṁ anariyehi,</div> </td> </tr> <tr> <td> <div class="G">dahate bhāvamuttamaṁ;</div> </td> </tr> <tr> <td> <div class="G">Bhatturatthe parakkanto,</div> </td> </tr> <tr> <td> <div class="G">dhammayutto vihaṅgamo.</div> </td> </tr> </table> </div>
</div>
<div class="q" id="p_23J_816"> <div class="divNumber">46.</div> <div class="p"> <table class="singleColumn"> <tr> <td> <div class="pN">816</div> <div class="G">Attanāyaṁ cajitvāna,</div> </td> </tr> <tr> <td> <div class="G">jīvitaṁ jīvitāraho;</div> </td> </tr> <tr> <td> <div class="G">Anutthunanto āsīno,</div> </td> </tr> <tr> <td> <div class="G">bhattu yācittha jīvitaṁ.</div> </td> </tr> </table> </div>
</div>
<div class="q" id="p_23J_817"> <div class="divNumber">47.</div> <div class="p"> <table class="singleColumn"> <tr> <td> <div class="pN">817</div> <div class="G">Tassa taṁ vacanaṁ sutvā,</div> </td> </tr> <tr> <td> <div class="G">pasādamahamajjhagā;</div> </td> </tr> <tr> <td> <div class="G">Tato naṁ pāmuciṁ pāsā,</div> </td> </tr> <tr> <td> <div class="G">anuññāsiṁ sukhena ca.</div> </td> </tr> </table> </div>
</div>
<div class="q" id="p_23J_818"> <div class="divNumber">48.</div> <div class="p"> <table class="singleColumn"> <tr> <td> <div class="pN">818</div> <div class="G">So patīto pamuttena,</div> </td> </tr> <tr> <td> <div class="G">bhattunā bhattugāravo;</div> </td> </tr> <tr> <td> <div class="G">Ajjhabhāsatha vakkaṅgo,</div> </td> </tr> <tr> <td> <div class="G">vācaṁ kaṇṇasukhaṁ bhaṇaṁ.</div> </td> </tr> </table> </div>
</div>
<div class="q" id="p_23J_819"> <div class="divNumber">49.</div> <div class="p"> <table class="singleColumn"> <tr> <td> <div class="pN">819</div> <div class="G">‘Evaṁ luddaka nandassu,</div> </td> </tr> <tr> <td> <div class="G">saha sabbehi ñātibhi;</div> </td> </tr> <tr> <td> <div class="G">Yathāhamajja nandāmi,</div> </td> </tr> <tr> <td> <div class="G">muttaṁ disvā dijādhipaṁ.</div> </td> </tr> </table> </div>
</div>
<div class="q" id="p_23J_820"> <div class="divNumber">50.</div> <div class="p"> <table class="singleColumn"> <tr> <td> <div class="pN">820</div> <div class="G">Ehi taṁ anusikkhāmi,</div> </td> </tr> <tr> <td> <div class="G">yathā tvamapi lacchase;</div> </td> </tr> <tr> <td> <div class="G">Lābhaṁ tavāyaṁ dhataraṭṭho,</div> </td> </tr> <tr> <td> <div class="G">pāpaṁ kiñci na dakkhati.</div> </td> </tr> </table> </div>
</div>
<div class="q" id="p_23J_821"> <div class="divNumber">51.</div> <div class="p"> <table class="singleColumn"> <tr> <td> <div class="pN">821</div> <div class="G">Khippamantepuraṁ netvā,</div> </td> </tr> <tr> <td> <div class="G">rañño dassehi no ubho;</div> </td> </tr> <tr> <td> <div class="G">Abaddhe pakatibhūte,</div> </td> </tr> <tr> <td> <div class="G">kāje ubhayato ṭhite.</div> </td> </tr> </table> </div>
</div>
<div class="q" id="p_23J_822"> <div class="divNumber">52.</div> <div class="p"> <table class="singleColumn"> <tr> <td> <div class="pN">822</div> <div class="G">
<span class="smallFont">“</span>Dhataraṭṭhā mahārāja, </div> </td> </tr> <tr> <td> <div class="G">haṁsādhipatino ime;</div> </td> </tr> <tr> <td> <div class="G">Ayañhi rājā haṁsānaṁ,</div> </td> </tr> <tr> <td> <div class="G">ayaṁ senāpatītaro<span class="smallFont">”</span>. </div> </td> </tr> </table> </div>
</div>
<div class="q" id="p_23J_823"> <div class="divNumber">53.</div> <div class="p"> <table class="singleColumn"> <tr> <td> <div class="pN">823</div> <div class="G">Asaṁsayaṁ imaṁ disvā,</div> </td> </tr> <tr> <td> <div class="G">haṁsarājaṁ narādhipo;</div> </td> </tr> <tr> <td> <div class="G">Patīto sumano vitto,</div> </td> </tr> <tr> <td> <div class="G">bahuṁ dassati te dhanaṁ’.</div> </td> </tr> </table> </div>
</div>
<div class="q" id="p_23J_824"> <div class="divNumber">54.</div> <div class="p"> <table class="singleColumn"> <tr> <td> <div class="pN">824</div> <div class="G">Evametassa vacanā,</div> </td> </tr> <tr> <td> <div class="G">ānītāme ubho mayā;</div> </td> </tr> <tr> <td> <div class="G">Ettheva hi ime āsuṁ,</div> </td> </tr> <tr> <td> <div class="G">ubho anumatā mayā.</div> </td> </tr> </table> </div>
</div>
<div class="q" id="p_23J_825"> <div class="divNumber">55.</div> <div class="p"> <table class="singleColumn"> <tr> <td> <div class="pN">825</div> <div class="G">Soyaṁ evaṁ gato pakkhī,</div> </td> </tr> <tr> <td> <div class="G">dijo paramadhammiko;</div> </td> </tr> <tr> <td> <div class="G">Mādisassa hi luddassa,</div> </td> </tr> <tr> <td> <div class="G">janayeyyātha maddavaṁ.</div> </td> </tr> </table> </div>
</div>
<div class="q" id="p_23J_826"> <div class="divNumber">56.</div> <div class="p"> <table class="singleColumn"> <tr> <td> <div class="pN">826</div> <div class="G">Upāyanañca te deva,</div> </td> </tr> <tr> <td> <div class="G">nāññaṁ passāmi edisaṁ;</div> </td> </tr> <tr> <td> <div class="G">Sabbasākuṇikāgāme,</div> </td> </tr> <tr> <td> <div class="G">taṁ passa manujādhipa”.</div> </td> </tr> </table> </div>
</div>
<div class="q" id="p_23J_827"> <div class="divNumber">57.</div> <div class="p"> <table class="singleColumn"> <tr> <td> <div class="pN">827</div> <div class="G">Disvā nisinnaṁ rājānaṁ,</div> </td> </tr> <tr> <td> <div class="G">pīṭhe sovaṇṇaye subhe;</div> </td> </tr> <tr> <td> <div class="G">Ajjhabhāsatha vakkaṅgo,</div> </td> </tr> <tr> <td> <div class="G">vācaṁ kaṇṇasukhaṁ bhaṇaṁ.</div> </td> </tr> </table> </div>
</div>
<div class="q" id="p_23J_828"> <div class="divNumber">58.</div> <div class="p"> <table class="singleColumn"> <tr> <td> <div class="pN">828</div> <div class="G">“Kaccinnu bhoto kusalaṁ,</div> </td> </tr> <tr> <td> <div class="G">kacci bhoto anāmayaṁ;</div> </td> </tr> <tr> <td> <div class="G">Kacci raṭṭhamidaṁ phītaṁ,</div> </td> </tr> <tr> <td> <div class="G">dhammena manusāsasi”.</div> </td> </tr> </table> </div>
</div>
<div class="q" id="p_23J_829"> <div class="divNumber">59.</div> <div class="p"> <table class="singleColumn"> <tr> <td> <div class="pN">829</div> <div class="G">“Kusalañceva me haṁsa,</div> </td> </tr> <tr> <td> <div class="G">Atho haṁsa anāmayaṁ;</div> </td> </tr> <tr> <td> <div class="G">Atho raṭṭhamidaṁ phītaṁ,</div> </td> </tr> <tr> <td> <div class="G">Dhammena manusāsahaṁ”.</div> </td> </tr> </table> </div>
</div>
<div class="q" id="p_23J_830"> <div class="divNumber">60.</div> <div class="p"> <table class="singleColumn"> <tr> <td> <div class="pN">830</div> <div class="G">“Kacci bhoto amaccesu,</div> </td> </tr> <tr> <td> <div class="G">doso koci na vijjati;</div> </td> </tr> <tr> <td> <div class="G">Kacci ca te tavatthesu,</div> </td> </tr> <tr> <td> <div class="G">nāvakaṅkhanti jīvitaṁ”.</div> </td> </tr> </table> </div>
</div>
<div class="q" id="p_23J_831"> <div class="divNumber">61.</div> <div class="p"> <table class="singleColumn"> <tr> <td> <div class="pN">831</div> <div class="G">“Athopi me amaccesu,</div> </td> </tr> <tr> <td> <div class="G">doso koci na vijjati;</div> </td> </tr> <tr> <td> <div class="G">Athopi te mamatthesu,</div> </td> </tr> <tr> <td> <div class="G">nāvakaṅkhanti jīvitaṁ”.</div> </td> </tr> </table> </div>
</div>
<div class="q" id="p_23J_832"> <div class="divNumber">62.</div> <div class="p"> <table class="singleColumn"> <tr> <td> <div class="pN">832</div> <div class="G">“Kacci te sādisī bhariyā,</div> </td> </tr> <tr> <td> <div class="G">assavā piyabhāṇinī;</div> </td> </tr> <tr> <td> <div class="G">Puttarūpayasūpetā,</div> </td> </tr> <tr> <td> <div class="G">tava chandavasānugā”.</div> </td> </tr> </table> </div>
</div>
<div class="q" id="p_23J_833"> <div class="divNumber">63.</div> <div class="p"> <table class="singleColumn"> <tr> <td> <div class="pN">833</div> <div class="G">“Atho me sādisī bhariyā,</div> </td> </tr> <tr> <td> <div class="G">assavā piyabhāṇinī;</div> </td> </tr> <tr> <td> <div class="G">Puttarūpayasūpetā,</div> </td> </tr> <tr> <td> <div class="G">mama chandavasānugā.</div> </td> </tr> </table> </div>
</div>
<div class="q" id="p_23J_834"> <div class="divNumber">64.</div> <div class="p"> <table class="singleColumn"> <tr> <td> <div class="pN">834</div> <div class="G">Bhavantaṁ kacci nu mahā-</div> </td> </tr> <tr> <td> <div class="G">sattuhatthattataṁ gato;</div> </td> </tr> <tr> <td> <div class="G">Dukkhamāpajji vipulaṁ,</div> </td> </tr> <tr> <td> <div class="G">tasmiṁ paṭhamamāpade.</div> </td> </tr> </table> </div>
</div>
<div class="q" id="p_23J_835"> <div class="divNumber">65.</div> <div class="p"> <table class="singleColumn"> <tr> <td> <div class="pN">835</div> <div class="G">Kacci yantāpatitvāna,</div> </td> </tr> <tr> <td> <div class="G">daṇḍena samapothayi;</div> </td> </tr> <tr> <td> <div class="G">Evametesaṁ jammānaṁ,</div> </td> </tr> <tr> <td> <div class="G">pātikaṁ bhavati tāvade”.</div> </td> </tr> </table> </div>
</div>
<div class="q" id="p_23J_836"> <div class="divNumber">66.</div> <div class="p"> <table class="singleColumn"> <tr> <td> <div class="pN">836</div> <div class="G">“Khemamāsi mahārāja,</div> </td> </tr> <tr> <td> <div class="G">evamāpadiyā sati;</div> </td> </tr> <tr> <td> <div class="G">Na cāyaṁ kiñci rasmāsu,</div> </td> </tr> <tr> <td> <div class="G">sattūva samapajjatha.</div> </td> </tr> </table> </div>
</div>
<div class="q" id="p_23J_837"> <div class="divNumber">67.</div> <div class="p"> <table class="singleColumn"> <tr> <td> <div class="pN">837</div> <div class="G">Paccagamittha nesādo,</div> </td> </tr> <tr> <td> <div class="G">pubbeva ajjhabhāsatha;</div> </td> </tr> <tr> <td> <div class="G">Tadāyaṁ sumukhoyeva,</div> </td> </tr> <tr> <td> <div class="G">paṇḍito paccabhāsatha.</div> </td> </tr> </table> </div>
</div>
<div class="q" id="p_23J_838"> <div class="divNumber">68.</div> <div class="p"> <table class="singleColumn"> <tr> <td> <div class="pN">838</div> <div class="G">Tassa taṁ vacanaṁ sutvā,</div> </td> </tr> <tr> <td> <div class="G">pasādamayamajjhagā;</div> </td> </tr> <tr> <td> <div class="G">Tato maṁ pāmucī pāsā,</div> </td> </tr> <tr> <td> <div class="G">anuññāsi sukhena ca.</div> </td> </tr> </table> </div>
</div>
<div class="q" id="p_23J_839"> <div class="divNumber">69.</div> <div class="p"> <table class="singleColumn"> <tr> <td> <div class="pN">839</div> <div class="G">Idañca sumukheneva,</div> </td> </tr> <tr> <td> <div class="G">etadatthāya cintitaṁ;</div> </td> </tr> <tr> <td> <div class="G">Bhoto sakāsegamanaṁ,</div> </td> </tr> <tr> <td> <div class="G">etassa dhanamicchatā”.</div> </td> </tr> </table> </div>
</div>
<div class="q" id="p_23J_840"> <div class="divNumber">70.</div> <div class="p"> <table class="singleColumn"> <tr> <td> <div class="pN">840</div> <div class="G">“Svāgatañcevidaṁ bhavataṁ,</div> </td> </tr> <tr> <td> <div class="G">patīto casmi dassanā;</div> </td> </tr> <tr> <td> <div class="G">Eso cāpi bahuṁ vittaṁ,</div> </td> </tr> <tr> <td> <div class="G">labhataṁ yāvadicchati”.</div> </td> </tr> </table> </div>
</div>
<div class="q" id="p_23J_841"> <div class="divNumber">71.</div> <div class="p"> <table class="singleColumn"> <tr> <td> <div class="pN">841</div> <div class="G">Santappayitvā nesādaṁ,</div> </td> </tr> <tr> <td> <div class="G">bhogehi manujādhipo;</div> </td> </tr> <tr> <td> <div class="G">Ajjhabhāsatha vakkaṅgaṁ,</div> </td> </tr> <tr> <td> <div class="G">vācaṁ kaṇṇasukhaṁ bhaṇaṁ.</div> </td> </tr> </table> </div>
</div>
<div class="q" id="p_23J_842"> <div class="divNumber">72.</div> <div class="p"> <table class="singleColumn"> <tr> <td> <div class="pN">842</div> <div class="G">“Yaṁ khalu dhammamādhīnaṁ,</div> </td> </tr> <tr> <td> <div class="G">vaso vattati kiñcanaṁ;</div> </td> </tr> <tr> <td> <div class="G">Sabbatthissariyaṁ tava,</div> </td> </tr> <tr> <td> <div class="G">taṁ pasāsa yadicchatha.</div> </td> </tr> </table> </div>
</div>
<div class="q" id="p_23J_843"> <div class="divNumber">73.</div> <div class="p"> <table class="singleColumn"> <tr> <td> <div class="pN">843</div> <div class="G">Dānatthaṁ upabhottuṁ vā,</div> </td> </tr> <tr> <td> <div class="G">yaṁ caññaṁ upakappati;</div> </td> </tr> <tr> <td> <div class="G">Etaṁ dadāmi vo vittaṁ,</div> </td> </tr> <tr> <td> <div class="G">issariyaṁ vissajāmi vo”.</div> </td> </tr> </table> </div>
</div>
<div class="q" id="p_23J_844"> <div class="divNumber">74.</div> <div class="p"> <table class="singleColumn"> <tr> <td> <div class="pN">844</div> <div class="G">“Yathā ca myāyaṁ sumukho,</div> </td> </tr> <tr> <td> <div class="G">ajjhabhāseyya paṇḍito;</div> </td> </tr> <tr> <td> <div class="G">Kāmasā buddhisampanno,</div> </td> </tr> <tr> <td> <div class="G">taṁ myāssa paramappiyaṁ”.</div> </td> </tr> </table> </div>
</div>
<div class="q" id="p_23J_845"> <div class="divNumber">75.</div> <div class="p"> <table class="singleColumn"> <tr> <td> <div class="pN">845</div> <div class="G">“Ahaṁ khalu mahārāja,</div> </td> </tr> <tr> <td> <div class="G">nāgarājārivantaraṁ;</div> </td> </tr> <tr> <td> <div class="G">Paṭivattuṁ na sakkomi,</div> </td> </tr> <tr> <td> <div class="G">na me so vinayo siyā.</div> </td> </tr> </table> </div>
</div>
<div class="q" id="p_23J_846"> <div class="divNumber">76.</div> <div class="p"> <table class="singleColumn"> <tr> <td> <div class="pN">846</div> <div class="G">Amhākañceva so seṭṭho,</div> </td> </tr> <tr> <td> <div class="G">tvañca uttamasattavo;</div> </td> </tr> <tr> <td> <div class="G">Bhūmipālo manussindo,</div> </td> </tr> <tr> <td> <div class="G">pūjā bahūhi hetuhi.</div> </td> </tr> </table> </div>
</div>
<div class="q" id="p_23J_847"> <div class="divNumber">77.</div> <div class="p"> <table class="singleColumn"> <tr> <td> <div class="pN">847</div> <div class="G">Tesaṁ ubhinnaṁ bhaṇataṁ,</div> </td> </tr> <tr> <td> <div class="G">vattamāne vinicchaye;</div> </td> </tr> <tr> <td> <div class="G">Nantaraṁ paṭivattabbaṁ,</div> </td> </tr> <tr> <td> <div class="G">pessena manujādhipa”.</div> </td> </tr> </table> </div>
</div>
<div class="q" id="p_23J_848"> <div class="divNumber">78.</div> <div class="p"> <table class="singleColumn"> <tr> <td> <div class="pN">848</div> <div class="G">“Dhammena kira nesādo,</div> </td> </tr> <tr> <td> <div class="G">paṇḍito aṇḍajo iti;</div> </td> </tr> <tr> <td> <div class="G">Na heva akatattassa,</div> </td> </tr> <tr> <td> <div class="G">nayo etādiso siyā.</div> </td> </tr> </table> </div>
</div>
<div class="q" id="p_23J_849"> <div class="divNumber">79.</div> <div class="p"> <table class="singleColumn"> <tr> <td> <div class="pN">849</div> <div class="G">Evaṁ aggapakatimā,</div> </td> </tr> <tr> <td> <div class="G">evaṁ uttamasattavo;</div> </td> </tr> <tr> <td> <div class="G">Yāvatatthi mayā diṭṭhā,</div> </td> </tr> <tr> <td> <div class="G">nāññaṁ passāmi edisaṁ.</div> </td> </tr> </table> </div>
</div>
<div class="q" id="p_23J_850"> <div class="divNumber">80.</div> <div class="p"> <table class="singleColumn"> <tr> <td> <div class="pN">850</div> <div class="G">Tuṭṭhosmi vo pakatiyā,</div> </td> </tr> <tr> <td> <div class="G">vākyena madhurena ca;</div> </td> </tr> <tr> <td> <div class="G">Eso cāpi mamacchando,</div> </td> </tr> <tr> <td> <div class="G">ciraṁ passeyya vo ubho”.</div> </td> </tr> </table> </div>
</div>
<div class="q" id="p_23J_851"> <div class="divNumber">81.</div> <div class="p"> <table class="singleColumn"> <tr> <td> <div class="pN">851</div> <div class="G">“Yaṁ kiccaṁ parame mitte,</div> </td> </tr> <tr> <td> <div class="G">katamasmāsu taṁ tayā;</div> </td> </tr> <tr> <td> <div class="G">Pattā nissaṁsayaṁ tyāmhā,</div> </td> </tr> <tr> <td> <div class="G">bhattirasmāsu yā tava.</div> </td> </tr> </table> </div>
</div>
<div class="q" id="p_23J_852"> <div class="divNumber">82.</div> <div class="p"> <table class="singleColumn"> <tr> <td> <div class="pN">852</div> <div class="G">Aduñca nūna sumahā,</div> </td> </tr> <tr> <td> <div class="G">ñātisaṅghassa mantaraṁ;</div> </td> </tr> <tr> <td> <div class="G">Adassanena asmākaṁ,</div> </td> </tr> <tr> <td> <div class="G">dukkhaṁ bahūsu pakkhisu.</div> </td> </tr> </table> </div>
</div>
<div class="q" id="p_23J_853"> <div class="divNumber">83.</div> <div class="p"> <table class="singleColumn"> <tr> <td> <div class="pN">853</div> <div class="G">Tesaṁ sokavighātāya,</div> </td> </tr> <tr> <td> <div class="G">Tayā anumatā mayaṁ;</div> </td> </tr> <tr> <td> <div class="G">Taṁ padakkhiṇato katvā,</div> </td> </tr> <tr> <td> <div class="G">Ñātiṁ passemurindama.</div> </td> </tr> </table> </div>
</div>
<div class="q" id="p_23J_854"> <div class="divNumber">84.</div> <div class="p"> <table class="singleColumn"> <tr> <td> <div class="pN">854</div> <div class="G">Addhāhaṁ vipulaṁ pītiṁ,</div> </td> </tr> <tr> <td> <div class="G">bhavataṁ vindāmi dassanā;</div> </td> </tr> <tr> <td> <div class="G">Eso cāpi mahā attho,</div> </td> </tr> <tr> <td> <div class="G">ñātivissāsanā siyā”.</div> </td> </tr> </table> </div>
</div>
<div class="q" id="p_23J_855"> <div class="divNumber">85.</div> <div class="p"> <table class="singleColumn"> <tr> <td> <div class="pN">855</div> <div class="G">Idaṁ vatvā dhataraṭṭho,</div> </td> </tr> <tr> <td> <div class="G">haṁsarājā narādhipaṁ;</div> </td> </tr> <tr> <td> <div class="G">Uttamaṁ javamanvāya,</div> </td> </tr> <tr> <td> <div class="G">ñātisaṅghaṁ upāgamuṁ.</div> </td> </tr> </table> </div>
</div>
<div class="q" id="p_23J_856"> <div class="divNumber">86.</div> <div class="p"> <table class="singleColumn"> <tr> <td> <div class="pN">856</div> <div class="G">Te aroge anuppatte,</div> </td> </tr> <tr> <td> <div class="G">disvāna parame dije;</div> </td> </tr> <tr> <td> <div class="G">Kekāti makaruṁ haṁsā,</div> </td> </tr> <tr> <td> <div class="G">puthusaddo ajāyatha.</div> </td> </tr> </table> </div>
</div>
<div class="q" id="p_23J_857"> <div class="divNumber">87.</div> <div class="p"> <table class="singleColumn"> <tr> <td> <div class="pN">857</div> <div class="G">Te patītā pamuttena,</div> </td> </tr> <tr> <td> <div class="G">bhattunā bhattugāravā;</div> </td> </tr> <tr> <td> <div class="G">Samantā parikiriṁsu,</div> </td> </tr> <tr> <td> <div class="G">aṇḍajā laddhapaccayā.</div> </td> </tr> </table> </div>
</div>
<div class="q" id="p_23J_858"> <div class="divNumber">88.</div> <div class="p"> <table class="singleColumn"> <tr> <td> <div class="pN">858</div> <div class="G">Evaṁ mittavataṁ atthā,</div> </td> </tr> <tr> <td> <div class="G">sabbe honti padakkhiṇā;</div> </td> </tr> <tr> <td> <div class="G">Haṁsā yathā dhataraṭṭhā,</div> </td> </tr> <tr> <td> <div class="G">ñātisaṅghaṁ upāgamunti.</div> </td> </tr> </table> </div>
</div>
<div class="CENTER" id="p_23J_859">
<span class="pN">859</span>Cūḷahaṁsajātakaṁ paṭhamaṁ.</div>
</html>
