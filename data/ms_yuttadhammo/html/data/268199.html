<html>
<div class="i">2.3.1 Ākaṅkhasutta</div>
<div class="h">Dutiyapaṇṇāsaka</div>
<div class="h">Ākaṅkhavagga</div>
<div class="h">Ākaṅkhasutta</div>
<div class="q" id="p_17A10_519"> <div class="divNumber">71.</div> <div class="p">
<span class="pN">519</span>Ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tatra kho bhagavā bhikkhū āmantesi—  “bhikkhavo”ti. “Bhadante”ti te bhikkhū bhagavato paccassosuṁ. Bhagavā etadavoca—  </div>
</div>
<div class="q" id="p_17A10_520"> <div class="p">
<span class="pN">520</span>“Sampannasīlā, bhikkhave, viharatha sampannapātimokkhā, pātimokkhasaṁvarasaṁvutā viharatha ācāragocarasampannā aṇumattesu vajjesu bhayadassāvino, samādāya sikkhatha sikkhāpadesu. </div>
</div>
<div class="q" id="p_17A10_521"> <div class="p">
<span class="pN">521</span>Ākaṅkheyya ce, bhikkhave, bhikkhu ‘sabrahmacārīnaṁ piyo cassaṁ manāpo ca garu ca bhāvanīyo cā’ti, sīlesvevassa paripūrakārī ajjhattaṁ cetosamathamanuyutto anirākatajjhāno vipassanāya samannāgato brūhetā suññāgārānaṁ. (1) </div>
</div>
<div class="q" id="p_17A10_522"> <div class="p">
<span class="pN">522</span>Ākaṅkheyya ce, bhikkhave, bhikkhu ‘lābhī assaṁ cīvarapiṇḍapātasenāsanagilānapaccayabhesajjaparikkhārānan’ti, sīlesvevassa paripūrakārī ajjhattaṁ cetosamathamanuyutto anirākatajjhāno vipassanāya samannāgato brūhetā suññāgārānaṁ. (2) </div>
</div>
<div class="q" id="p_17A10_523"> <div class="p">
<span class="pN">523</span>Ākaṅkheyya ce, bhikkhave, bhikkhu ‘yesāhaṁ paribhuñjāmi cīvarapiṇḍapātasenāsanagilānapaccayabhesajjaparikkhārānaṁ tesaṁ te kārā mahapphalā assu mahānisaṁsā’ti, sīlesvevassa…pe…  brūhetā suññāgārānaṁ. (3) </div>
</div>
<div class="q" id="p_17A10_524"> <div class="p">
<span class="pN">524</span>Ākaṅkheyya ce, bhikkhave, bhikkhu ‘ye me petā ñātī sālohitā kālaṅkatā pasannacittā anussaranti tesaṁ taṁ mahapphalaṁ assa mahānisaṁsan’ti, sīlesvevassa…pe…  brūhetā suññāgārānaṁ. (4) </div>
</div>
<div class="q" id="p_17A10_525"> <div class="p">
<span class="pN">525</span>Ākaṅkheyya ce, bhikkhave, bhikkhu ‘santuṭṭho assaṁ itarītaracīvarapiṇḍapātasenāsanagilānapaccayabhesajjaparikkhārenā’ti, sīlesvevassa…pe…  brūhetā suññāgārānaṁ. (5) </div>
</div>
<div class="q" id="p_17A10_526"> <div class="p">
<span class="pN">526</span>Ākaṅkheyya ce, bhikkhave, bhikkhu ‘khamo assaṁ sītassa uṇhassa jighacchāya pipāsāya ḍaṁsamakasavātātapasarīsapasamphassānaṁ, duruttānaṁ durāgatānaṁ vacanapathānaṁ uppannānaṁ sārīrikānaṁ vedanānaṁ dukkhānaṁ tibbānaṁ kharānaṁ kaṭukānaṁ asātānaṁ amanāpānaṁ pāṇaharānaṁ adhivāsakajātiko assan’ti, sīlesvevassa…pe…  brūhetā suññāgārānaṁ. (6) </div>
</div>
<div class="q" id="p_17A10_527"> <div class="p">
<span class="pN">527</span>Ākaṅkheyya ce, bhikkhave, bhikkhu ‘aratiratisaho assaṁ, na ca maṁ aratirati saheyya, uppannaṁ aratiratiṁ abhibhuyya abhibhuyya vihareyyan’ti, sīlesvevassa…pe…  brūhetā suññāgārānaṁ. (7) </div>
</div>
<div class="q" id="p_17A10_528"> <div class="p">
<span class="pN">528</span>Ākaṅkheyya ce, bhikkhave, bhikkhu ‘bhayabheravasaho assaṁ, na ca maṁ bhayabheravo saheyya, uppannaṁ bhayabheravaṁ abhibhuyya abhibhuyya vihareyyan’ti, sīlesvevassa…pe…  brūhetā suññāgārānaṁ. (8) </div>
</div>
<div class="q" id="p_17A10_529"> <div class="p">
<span class="pN">529</span>Ākaṅkheyya ce, bhikkhave, bhikkhu ‘catunnaṁ jhānānaṁ ābhicetasikānaṁ diṭṭhadhammasukhavihārānaṁ nikāmalābhī assaṁ akicchalābhī akasiralābhī’ti, sīlesvevassa…pe…  brūhetā suññāgārānaṁ. (9) </div>
</div>
<div class="q" id="p_17A10_530"> <div class="p">
<span class="pN">530</span>Ākaṅkheyya ce, bhikkhave, bhikkhu ‘āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja vihareyyan’ti, sīlesvevassa paripūrakārī ajjhattaṁ cetosamathamanuyutto anirākatajjhāno vipassanāya samannāgato brūhetā suññāgārānaṁ. (10) </div>
</div>
<div class="q" id="p_17A10_531"> <div class="p">
<span class="pN">531</span>‘Sampannasīlā, bhikkhave, viharatha sampannapātimokkhā, pātimokkhasaṁvarasaṁvutā viharatha ācāragocarasampannā aṇumattesu vajjesu bhayadassāvino, samādāya sikkhatha sikkhāpadesū’ti, iti yaṁ taṁ vuttaṁ, idametaṁ paṭicca vuttan”ti. </div>
</div>
<div class="CENTER" id="p_17A10_532">
<span class="pN">532</span>Paṭhamaṁ.</div>
</html>
