<html>
<div class="i">1.3.4 Latāvimānavatthu</div>
<div class="h">Itthivimāna</div>
<div class="h">Pāricchattakavagga</div>
<div class="h">Latāvimānavatthu</div>
<div class="q" id="p_19Vv_341"> <div class="divNumber">316.</div> <div class="p"> <table class="singleColumn"> <tr> <td> <div class="pN">341</div> <div class="G">Latā ca sajjā pavarā ca devatā,</div> </td> </tr> <tr> <td> <div class="G">Accimatī rājavarassa sirīmato;</div> </td> </tr> <tr> <td> <div class="G">Sutā ca rañño vessavaṇassa dhītā,</div> </td> </tr> <tr> <td> <div class="G">Rājīmatī dhammaguṇehi sobhatha.</div> </td> </tr> </table> </div>
</div>
<div class="q" id="p_19Vv_342"> <div class="divNumber">317.</div> <div class="p"> <table class="singleColumn"> <tr> <td> <div class="pN">342</div> <div class="G">Pañcettha nāriyo āgamaṁsu nhāyituṁ,</div> </td> </tr> <tr> <td> <div class="G">Sītodakaṁ uppaliniṁ sivaṁ nadiṁ;</div> </td> </tr> <tr> <td> <div class="G">Tā tattha nhāyitvā rametvā devatā,</div> </td> </tr> <tr> <td> <div class="G">Naccitvā gāyitvā sutā lataṁ bravi.</div> </td> </tr> </table> </div>
</div>
<div class="q" id="p_19Vv_343"> <div class="divNumber">318.</div> <div class="p"> <table class="singleColumn"> <tr> <td> <div class="pN">343</div> <div class="G">“Pucchāmi taṁ uppalamāladhārini,</div> </td> </tr> <tr> <td> <div class="G">Āveḷini kañcanasannibhattace;</div> </td> </tr> <tr> <td> <div class="G">Timiratambakkhi nabheva sobhane,</div> </td> </tr> <tr> <td> <div class="G">Dīghāyukī kena kato yaso tava.</div> </td> </tr> </table> </div>
</div>
<div class="q" id="p_19Vv_344"> <div class="divNumber">319.</div> <div class="p"> <table class="singleColumn"> <tr> <td> <div class="pN">344</div> <div class="G">Kenāsi bhadde patino piyatarā,</div> </td> </tr> <tr> <td> <div class="G">Visiṭṭhakalyāṇitarassu rūpato;</div> </td> </tr> <tr> <td> <div class="G">Padakkhiṇā naccanagītavādite,</div> </td> </tr> <tr> <td> <div class="G">Ācikkha no tvaṁ naranāripucchitā”ti.</div> </td> </tr> </table> </div>
</div>
<div class="q" id="p_19Vv_345"> <div class="divNumber">320.</div> <div class="p"> <table class="singleColumn"> <tr> <td> <div class="pN">345</div> <div class="G">“Ahaṁ manussesu manussabhūtā,</div> </td> </tr> <tr> <td> <div class="G">Uḷārabhoge kule suṇisā ahosiṁ;</div> </td> </tr> <tr> <td> <div class="G">Akkodhanā bhattuvasānuvattinī,</div> </td> </tr> <tr> <td> <div class="G">Uposathe appamattā ahosiṁ.</div> </td> </tr> </table> </div>
</div>
<div class="q" id="p_19Vv_346"> <div class="divNumber">321.</div> <div class="p"> <table class="singleColumn"> <tr> <td> <div class="pN">346</div> <div class="G">Manussabhūtā daharā apāpikā,</div> </td> </tr> <tr> <td> <div class="G">Pasannacittā patimābhirādhayiṁ;</div> </td> </tr> <tr> <td> <div class="G">Sadevaraṁ sassasuraṁ sadāsakaṁ,</div> </td> </tr> <tr> <td> <div class="G">Abhirādhayiṁ tamhi kato yaso mama.</div> </td> </tr> </table> </div>
</div>
<div class="q" id="p_19Vv_347"> <div class="divNumber">322.</div> <div class="p"> <table class="singleColumn"> <tr> <td> <div class="pN">347</div> <div class="G">Sāhaṁ tena kusalena kammunā,</div> </td> </tr> <tr> <td> <div class="G">Catubbhi ṭhānehi visesamajjhagā;</div> </td> </tr> <tr> <td> <div class="G">Āyuñca vaṇṇañca sukhaṁ balañca,</div> </td> </tr> <tr> <td> <div class="G">Khiḍḍāratiṁ paccanubhomanappakaṁ”.</div> </td> </tr> </table> </div>
</div>
<div class="q" id="p_19Vv_348"> <div class="divNumber">323.</div> <div class="p"> <table class="singleColumn"> <tr> <td> <div class="pN">348</div> <div class="G">“Sutaṁ nu taṁ bhāsati yaṁ ayaṁ latā,</div> </td> </tr> <tr> <td> <div class="G">Yaṁ no apucchimha akittayī no;</div> </td> </tr> <tr> <td> <div class="G">Patino kiramhākaṁ visiṭṭha nārīnaṁ,</div> </td> </tr> <tr> <td> <div class="G">Gatī ca tāsaṁ pavarā ca devatā.</div> </td> </tr> </table> </div>
</div>
<div class="q" id="p_19Vv_349"> <div class="divNumber">324.</div> <div class="p"> <table class="singleColumn"> <tr> <td> <div class="pN">349</div> <div class="G">Patīsu dhammaṁ pacarāma sabbā,</div> </td> </tr> <tr> <td> <div class="G">Patibbatā yattha bhavanti itthiyo;</div> </td> </tr> <tr> <td> <div class="G">Patīsu dhammaṁ pacaritva sabbā,</div> </td> </tr> <tr> <td> <div class="G">Lacchāmase bhāsati yaṁ ayaṁ latā.</div> </td> </tr> </table> </div>
</div>
<div class="q" id="p_19Vv_350"> <div class="divNumber">325.</div> <div class="p"> <table class="singleColumn"> <tr> <td> <div class="pN">350</div> <div class="G">Sīho yathā pabbatasānugocaro,</div> </td> </tr> <tr> <td> <div class="G">Mahindharaṁ pabbatamāvasitvā;</div> </td> </tr> <tr> <td> <div class="G">Pasayha hantvā itare catuppade,</div> </td> </tr> <tr> <td> <div class="G">Khudde mige khādati maṁsabhojano.</div> </td> </tr> </table> </div>
</div>
<div class="q" id="p_19Vv_351"> <div class="divNumber">326.</div> <div class="p"> <table class="singleColumn"> <tr> <td> <div class="pN">351</div> <div class="G">Tatheva saddhā idha ariyasāvikā,</div> </td> </tr> <tr> <td> <div class="G">Bhattāraṁ nissāya patiṁ anubbatā;</div> </td> </tr> <tr> <td> <div class="G">Kodhaṁ vadhitvā abhibhuyya maccharaṁ,</div> </td> </tr> <tr> <td> <div class="G">Saggamhi sā modati dhammacārinī”ti.</div> </td> </tr> </table> </div>
</div>
<div class="CENTER" id="p_19Vv_352">
<span class="pN">352</span>Latāvimānaṁ catutthaṁ.</div>
</html>
