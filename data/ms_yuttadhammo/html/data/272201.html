<html>
<div class="i">11.3 Adhikaraṇamūlādi</div>
<div class="h">Adhikaraṇabheda</div>
<div class="h">Adhikaraṇamūlādi</div>
<div class="q" id="p_5V_1715"> <div class="divNumber">343.</div> <div class="p">
<span class="pN">1715</span>Catunnaṁ adhikaraṇānaṁ kati mūlāni, kati samuṭṭhānā? Catunnaṁ adhikaraṇānaṁ tettiṁsa mūlāni, tettiṁsa samuṭṭhānā. </div>
</div>
<div class="q" id="p_5V_1716"> <div class="p">
<span class="pN">1716</span>Catunnaṁ adhikaraṇānaṁ katamāni tettiṁsa mūlāni? Vivādādhikaraṇassa dvādasa mūlāni, anuvādādhikaraṇassa cuddasa mūlāni, āpattādhikaraṇassa cha mūlāni, kiccādhikaraṇassa ekaṁ mūlaṁ, saṁgho— catunnaṁ adhikaraṇānaṁ imāni tettiṁsa mūlāni. </div>
</div>
<div class="q" id="p_5V_1717"> <div class="p">
<span class="pN">1717</span>Catunnaṁ adhikaraṇānaṁ katame tettiṁsa samuṭṭhānā? Vivādādhikaraṇassa aṭṭhārasabhedakaravatthūni samuṭṭhānā, anuvādādhikaraṇassa catasso vipattiyo samuṭṭhānā, āpattādhikaraṇassa sattāpattikkhandhā samuṭṭhānā, kiccādhikaraṇassa cattāri kammāni samuṭṭhānā— catunnaṁ adhikaraṇānaṁ ime tettiṁsa samuṭṭhānā. </div>
</div>
</html>
