<html>
<div class="i">6.1.8 Siṅgālasutta</div>
<div class="h">Lābhasakkārasaṁyutta</div>
<div class="h">Paṭhamavagga</div>
<div class="h">Siṅgālasutta</div>
<div class="q" id="p_12S2_1039"> <div class="divNumber">164.</div> <div class="p">
<span class="pN">1039</span>Sāvatthiyaṁ viharati. “Dāruṇo, bhikkhave, lābhasakkārasiloko…pe…  adhigamāya. Assuttha no tumhe, bhikkhave, rattiyā paccūsasamayaṁ jarasiṅgālassa vassamānassā”ti? “Evaṁ, bhante”. “Eso kho, bhikkhave, jarasiṅgālo ukkaṇḍakena nāma rogajātena phuṭṭho neva bilagato ramati, na rukkhamūlagato ramati, na ajjhokāsagato ramati; yena yena gacchati, yattha yattha tiṭṭhati, yattha yattha nisīdati, yattha yattha nipajjati; tattha tattha anayabyasanaṁ āpajjati. Evameva kho, bhikkhave, idhekacco bhikkhu lābhasakkārasilokena abhibhūto pariyādiṇṇacitto neva suññāgāragato ramati, na rukkhamūlagato ramati, na ajjhokāsagato ramati; yena yena gacchati, yattha yattha tiṭṭhati, yattha yattha nisīdati, yattha yattha nipajjati; tattha tattha anayabyasanaṁ āpajjati. Evaṁ dāruṇo kho, bhikkhave, lābhasakkārasiloko…pe…  evañhi vo, bhikkhave, sikkhitabban”ti. </div>
</div>
<div class="CENTER" id="p_12S2_1040">
<span class="pN">1040</span>Aṭṭhamaṁ.</div>
</html>
