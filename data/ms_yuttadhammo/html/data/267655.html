<html>
<div class="i">53.1 Tiṇamuṭṭhidāyakattheraapadāna</div>
<div class="h">Tiṇadāyakavagga</div>
<div class="h">Tiṇamuṭṭhidāyakattheraapadāna</div>
<div class="q" id="p_20Ap1_6798"> <div class="divNumber">1.</div> <div class="p"> <table class="singleColumn"> <tr> <td> <div class="pN">6798</div> <div class="G">“Himavantassāvidūre,</div> </td> </tr> <tr> <td> <div class="G">lambako nāma pabbato;</div> </td> </tr> <tr> <td> <div class="G">Tattheva tisso sambuddho,</div> </td> </tr> <tr> <td> <div class="G">abbhokāsamhi caṅkami.</div> </td> </tr> </table> </div>
</div>
<div class="q" id="p_20Ap1_6799"> <div class="divNumber">2.</div> <div class="p"> <table class="singleColumn"> <tr> <td> <div class="pN">6799</div> <div class="G">Migaluddo pure āsiṁ,</div> </td> </tr> <tr> <td> <div class="G">araññe kānane ahaṁ;</div> </td> </tr> <tr> <td> <div class="G">Disvāna taṁ devadevaṁ,</div> </td> </tr> <tr> <td> <div class="G">tiṇamuṭṭhimadāsahaṁ.</div> </td> </tr> </table> </div>
</div>
<div class="q" id="p_20Ap1_6800"> <div class="divNumber">3.</div> <div class="p"> <table class="singleColumn"> <tr> <td> <div class="pN">6800</div> <div class="G">Nisīdanatthaṁ buddhassa,</div> </td> </tr> <tr> <td> <div class="G">datvā cittaṁ pasādayiṁ;</div> </td> </tr> <tr> <td> <div class="G">Sambuddhaṁ abhivādetvā,</div> </td> </tr> <tr> <td> <div class="G">pakkāmiṁ uttarāmukho.</div> </td> </tr> </table> </div>
</div>
<div class="q" id="p_20Ap1_6801"> <div class="divNumber">4.</div> <div class="p"> <table class="singleColumn"> <tr> <td> <div class="pN">6801</div> <div class="G">Aciraṁ gatamattassa,</div> </td> </tr> <tr> <td> <div class="G">migarājā apothayi;</div> </td> </tr> <tr> <td> <div class="G">Sīhena pothito santo,</div> </td> </tr> <tr> <td> <div class="G">tattha kālaṅkato ahaṁ.</div> </td> </tr> </table> </div>
</div>
<div class="q" id="p_20Ap1_6802"> <div class="divNumber">5.</div> <div class="p"> <table class="singleColumn"> <tr> <td> <div class="pN">6802</div> <div class="G">Āsanne me kataṁ kammaṁ,</div> </td> </tr> <tr> <td> <div class="G">buddhaseṭṭhe anāsave;</div> </td> </tr> <tr> <td> <div class="G">Sumutto saravegova,</div> </td> </tr> <tr> <td> <div class="G">devalokamagañchahaṁ.</div> </td> </tr> </table> </div>
</div>
<div class="q" id="p_20Ap1_6803"> <div class="divNumber">6.</div> <div class="p"> <table class="singleColumn"> <tr> <td> <div class="pN">6803</div> <div class="G">Yūpo tattha subho āsi,</div> </td> </tr> <tr> <td> <div class="G">puññakammābhinimmito;</div> </td> </tr> <tr> <td> <div class="G">Sahassakaṇḍo satabheṇḍu,</div> </td> </tr> <tr> <td> <div class="G">dhajālu haritāmayo.</div> </td> </tr> </table> </div>
</div>
<div class="q" id="p_20Ap1_6804"> <div class="divNumber">7.</div> <div class="p"> <table class="singleColumn"> <tr> <td> <div class="pN">6804</div> <div class="G">Pabhā niddhāvate tassa,</div> </td> </tr> <tr> <td> <div class="G">sataraṁsīva uggato;</div> </td> </tr> <tr> <td> <div class="G">Ākiṇṇo devakaññāhi,</div> </td> </tr> <tr> <td> <div class="G">āmodiṁ kāmakāmihaṁ.</div> </td> </tr> </table> </div>
</div>
<div class="q" id="p_20Ap1_6805"> <div class="divNumber">8.</div> <div class="p"> <table class="singleColumn"> <tr> <td> <div class="pN">6805</div> <div class="G">Devalokā cavitvāna,</div> </td> </tr> <tr> <td> <div class="G">sukkamūlena codito;</div> </td> </tr> <tr> <td> <div class="G">Āgantvāna manussattaṁ,</div> </td> </tr> <tr> <td> <div class="G">pattomhi āsavakkhayaṁ.</div> </td> </tr> </table> </div>
</div>
<div class="q" id="p_20Ap1_6806"> <div class="divNumber">9.</div> <div class="p"> <table class="singleColumn"> <tr> <td> <div class="pN">6806</div> <div class="G">Catunnavutito kappe,</div> </td> </tr> <tr> <td> <div class="G">nisīdanamadāsahaṁ;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">tiṇamuṭṭhe idaṁ phalaṁ.</div> </td> </tr> </table> </div>
</div>
<div class="q" id="p_20Ap1_6807"> <div class="divNumber">10.</div> <div class="p"> <table class="singleColumn"> <tr> <td> <div class="pN">6807</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">bhavā sabbe samūhatā;</div> </td> </tr> <tr> <td> <div class="G">Nāgova bandhanaṁ chetvā,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_6808"> <div class="divNumber">11.</div> <div class="p"> <table class="singleColumn"> <tr> <td> <div class="pN">6808</div> <div class="G">Svāgataṁ vata me āsi,</div> </td> </tr> <tr> <td> <div class="G">mama buddhassa santike;</div> </td> </tr> <tr> <td> <div class="G">Tisso vijjā anuppattā,</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_6809"> <div class="divNumber">12.</div> <div class="p"> <table class="singleColumn"> <tr> <td> <div class="pN">6809</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_6810"> <div class="p">
<span class="pN">6810</span>Itthaṁ sudaṁ āyasmā tiṇamuṭṭhidāyako thero imā gāthāyo abhāsitthāti. </div>
</div>
<div class="CENTER" id="p_20Ap1_6811">
<span class="pN">6811</span>Tiṇamuṭṭhidāyakattherassāpadānaṁ paṭhamaṁ.</div>
</html>
