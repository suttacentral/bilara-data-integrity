<html>
<div class="i">2.4.5 Katthīsutta</div>
<div class="h">Dutiyapaṇṇāsaka</div>
<div class="h">Theravagga</div>
<div class="h">Katthīsutta</div>
<div class="q" id="p_17A10_658"> <div class="divNumber">85.</div> <div class="p">
<span class="pN">658</span>Ekaṁ samayaṁ āyasmā mahācundo cetīsu viharati sahajātiyaṁ. Tatra kho āyasmā mahācundo bhikkhū āmantesi— “āvuso bhikkhave”ti. “Āvuso”ti kho te bhikkhū āyasmato mahācundassa paccassosuṁ. Āyasmā mahācundo etadavoca— </div>
</div>
<div class="q" id="p_17A10_659"> <div class="p">
<span class="pN">659</span>“Idhāvuso, bhikkhu katthī hoti vikatthī adhigamesu— ‘ahaṁ paṭhamaṁ jhānaṁ samāpajjāmipi vuṭṭhahāmipi, ahaṁ dutiyaṁ jhānaṁ samāpajjāmipi vuṭṭhahāmipi, ahaṁ tatiyaṁ jhānaṁ samāpajjāmipi vuṭṭhahāmipi, ahaṁ catutthaṁ jhānaṁ samāpajjāmipi vuṭṭhahāmipi, ahaṁ ākāsānañcāyatanaṁ samāpajjāmipi vuṭṭhahāmipi, ahaṁ viññāṇañcāyatanaṁ samāpajjāmipi vuṭṭhahāmipi, ahaṁ ākiñcaññāyatanaṁ samāpajjāmipi vuṭṭhahāmipi, ahaṁ nevasaññānāsaññāyatanaṁ samāpajjāmipi vuṭṭhahāmipi, ahaṁ saññāvedayitanirodhaṁ samāpajjāmipi vuṭṭhahāmipī’ti. </div>
</div>
<div class="q" id="p_17A10_660"> <div class="p">
<span class="pN">660</span>Tamenaṁ tathāgato vā tathāgatasāvako vā jhāyī samāpattikusalo paracittakusalo paracittapariyāyakusalo samanuyuñjati samanuggāhati samanubhāsati. So tathāgatena vā tathāgatasāvakena vā jhāyinā samāpattikusalena paracittakusalena paracittapariyāyakusalena samanuyuñjiyamāno samanuggāhiyamāno samanubhāsiyamāno irīṇaṁ āpajjati vicinaṁ āpajjati anayaṁ āpajjati byasanaṁ āpajjati anayabyasanaṁ āpajjati. </div>
</div>
<div class="q" id="p_17A10_661"> <div class="p">
<span class="pN">661</span>Tamenaṁ tathāgato vā tathāgatasāvako vā jhāyī samāpattikusalo paracittakusalo paracittapariyāyakusalo evaṁ cetasā ceto paricca manasi karoti— ‘kiṁ nu kho ayamāyasmā katthī hoti vikatthī adhigamesu— ahaṁ paṭhamaṁ jhānaṁ samāpajjāmipi vuṭṭhahāmipi…pe… ahaṁ saññāvedayitanirodhaṁ samāpajjāmipi vuṭṭhahāmipī’ti. </div>
</div>
<div class="q" id="p_17A10_662"> <div class="p">
<span class="pN">662</span>Tamenaṁ tathāgato vā tathāgatasāvako vā jhāyī samāpattikusalo paracittakusalo paracittapariyāyakusalo evaṁ cetasā ceto paricca pajānāti— </div>
</div>
<div class="q" id="p_17A10_663"> <div class="p">
<span class="pN">663</span>‘Dīgharattaṁ kho ayamāyasmā khaṇḍakārī chiddakārī sabalakārī kammāsakārī na santatakārī na santatavutti sīlesu. Dussīlo kho ayamāyasmā. Dussilyaṁ kho pana tathāgatappavedite dhammavinaye parihānametaṁ. (1) </div>
</div>
<div class="q" id="p_17A10_664"> <div class="p">
<span class="pN">664</span>Assaddho kho pana ayamāyasmā; assaddhiyaṁ kho pana tathāgatappavedite dhammavinaye parihānametaṁ. (2) </div>
</div>
<div class="q" id="p_17A10_665"> <div class="p">
<span class="pN">665</span>Appassuto kho pana ayamāyasmā anācāro; appasaccaṁ kho pana tathāgatappavedite dhammavinaye parihānametaṁ. (3) </div>
</div>
<div class="q" id="p_17A10_666"> <div class="p">
<span class="pN">666</span>Dubbaco kho pana ayamāyasmā; dovacassatā kho pana tathāgatappavedite dhammavinaye parihānametaṁ. (4) </div>
</div>
<div class="q" id="p_17A10_667"> <div class="p">
<span class="pN">667</span>Pāpamitto kho pana ayamāyasmā; pāpamittatā kho pana tathāgatappavedite dhammavinaye parihānametaṁ. (5) </div>
</div>
<div class="q" id="p_17A10_668"> <div class="p">
<span class="pN">668</span>Kusīto kho pana ayamāyasmā; kosajjaṁ kho pana tathāgatappavedite dhammavinaye parihānametaṁ. (6) </div>
</div>
<div class="q" id="p_17A10_669"> <div class="p">
<span class="pN">669</span>Muṭṭhassati kho pana ayamāyasmā; muṭṭhassaccaṁ kho pana tathāgatappavedite dhammavinaye parihānametaṁ. (7) </div>
</div>
<div class="q" id="p_17A10_670"> <div class="p">
<span class="pN">670</span>Kuhako kho pana ayamāyasmā; kohaññaṁ kho pana tathāgatappavedite dhammavinaye parihānametaṁ. (8) </div>
</div>
<div class="q" id="p_17A10_671"> <div class="p">
<span class="pN">671</span>Dubbharo kho pana ayamāyasmā; dubbharatā kho pana tathāgatappavedite dhammavinaye parihānametaṁ. (9) </div>
</div>
<div class="q" id="p_17A10_672"> <div class="p">
<span class="pN">672</span>Duppañño kho pana ayamāyasmā; duppaññatā kho pana tathāgatappavedite dhammavinaye parihānametaṁ’. (10) </div>
</div>
<div class="q" id="p_17A10_673"> <div class="p">
<span class="pN">673</span>Seyyathāpi, āvuso, sahāyako sahāyakaṁ evaṁ vadeyya— ‘yadā te, samma, dhanena dhanakaraṇīyaṁ assa, yāceyyāsi maṁ dhanaṁ. Dassāmi te dhanan’ti. So kiñcideva dhanakaraṇīye samuppanne sahāyako sahāyakaṁ evaṁ vadeyya— ‘attho me, samma, dhanena. Dehi me dhanan’ti. So evaṁ vadeyya— ‘tena hi, samma, idha khanāhī’ti. So tatra khananto nādhigaccheyya. So evaṁ vadeyya— ‘alikaṁ maṁ, samma, avaca; tucchakaṁ maṁ, samma, avaca— idha khanāhī’ti. So evaṁ vadeyya— ‘nāhaṁ taṁ, samma, alikaṁ avacaṁ, tucchakaṁ avacaṁ. Tena hi, samma, idha khanāhī’ti. So tatrapi khananto nādhigaccheyya. So evaṁ vadeyya— ‘alikaṁ maṁ, samma, avaca, tucchakaṁ maṁ, samma, avaca— idha khanāhī’ti. So evaṁ vadeyya— ‘nāhaṁ taṁ, samma, alikaṁ avacaṁ, tucchakaṁ avacaṁ. Tena hi, samma, idha khanāhī’ti. So tatrapi khananto nādhigaccheyya. So evaṁ vadeyya— ‘alikaṁ maṁ, samma, avaca, tucchakaṁ maṁ, samma, avaca— idha khanāhī’ti. So evaṁ vadeyya— ‘nāhaṁ taṁ, samma, alikaṁ avacaṁ, tucchakaṁ avacaṁ. Api ca ahameva ummādaṁ pāpuṇiṁ cetaso vipariyāyan’ti. </div>
</div>
<div class="q" id="p_17A10_674"> <div class="p">
<span class="pN">674</span>Evamevaṁ kho, āvuso, bhikkhu katthī hoti vikatthī adhigamesu— ‘ahaṁ paṭhamaṁ jhānaṁ samāpajjāmipi vuṭṭhahāmipi, ahaṁ dutiyaṁ jhānaṁ samāpajjāmipi vuṭṭhahāmipi, ahaṁ tatiyaṁ jhānaṁ samāpajjāmipi vuṭṭhahāmipi, ahaṁ catutthaṁ jhānaṁ samāpajjāmipi vuṭṭhahāmipi, ahaṁ ākāsānañcāyatanaṁ samāpajjāmipi vuṭṭhahāmipi, ahaṁ viññāṇañcāyatanaṁ samāpajjāmipi vuṭṭhahāmipi, ahaṁ ākiñcaññāyatanaṁ samāpajjāmipi vuṭṭhahāmipi, ahaṁ nevasaññānāsaññāyatanaṁ samāpajjāmipi vuṭṭhahāmipi, ahaṁ saññāvedayitanirodhaṁ samāpajjāmipi vuṭṭhahāmipī’ti. </div>
</div>
<div class="q" id="p_17A10_675"> <div class="p">
<span class="pN">675</span>Tamenaṁ tathāgato vā tathāgatasāvako vā jhāyī samāpattikusalo paracittakusalo paracittapariyāyakusalo samanuyuñjati samanuggāhati samanubhāsati. So tathāgatena vā tathāgatasāvakena vā jhāyinā samāpattikusalena paracittakusalena paracittapariyāyakusalena samanuyuñjiyamāno samanuggāhiyamāno samanubhāsiyamāno irīṇaṁ āpajjati vicinaṁ āpajjati anayaṁ āpajjati byasanaṁ āpajjati anayabyasanaṁ āpajjati. </div>
</div>
<div class="q" id="p_17A10_676"> <div class="p">
<span class="pN">676</span>Tamenaṁ tathāgato vā tathāgatasāvako vā jhāyī samāpattikusalo paracittakusalo paracittapariyāyakusalo evaṁ cetasā ceto paricca manasi karoti— ‘kiṁ nu kho ayamāyasmā katthī hoti vikatthī adhigamesu— ahaṁ paṭhamaṁ jhānaṁ samāpajjāmipi…pe… ahaṁ saññāvedayitanirodhaṁ samāpajjāmipi vuṭṭhahāmipī’ti. </div>
</div>
<div class="q" id="p_17A10_677"> <div class="p">
<span class="pN">677</span>Tamenaṁ tathāgato vā tathāgatasāvako vā jhāyī samāpattikusalo paracittapariyāyakusalo cetasā ceto paricca pajānāti— </div>
</div>
<div class="q" id="p_17A10_678"> <div class="p">
<span class="pN">678</span>‘Dīgharattaṁ kho ayamāyasmā khaṇḍakārī chiddakārī sabalakārī kammāsakārī, na santatakārī na santatavutti sīlesu. Dussīlo kho ayamāyasmā; dussilyaṁ kho pana tathāgatappavedite dhammavinaye parihānametaṁ. (1) </div>
</div>
<div class="q" id="p_17A10_679"> <div class="p">
<span class="pN">679</span>Assaddho kho pana ayamāyasmā; assaddhiyaṁ kho pana tathāgatappavedite dhammavinaye parihānametaṁ. (2) </div>
</div>
<div class="q" id="p_17A10_680"> <div class="p">
<span class="pN">680</span>Appassuto kho pana ayamāyasmā anācāro; appasaccaṁ kho pana tathāgatappavedite dhammavinaye parihānametaṁ. (3) </div>
</div>
<div class="q" id="p_17A10_681"> <div class="p">
<span class="pN">681</span>Dubbaco kho pana ayamāyasmā; dovacassatā kho pana tathāgatappavedite dhammavinaye parihānametaṁ. (4) </div>
</div>
<div class="q" id="p_17A10_682"> <div class="p">
<span class="pN">682</span>Pāpamitto kho pana ayamāyasmā; pāpamittatā kho pana tathāgatappavedite dhammavinaye parihānametaṁ. (5) </div>
</div>
<div class="q" id="p_17A10_683"> <div class="p">
<span class="pN">683</span>Kusīto kho pana ayamāyasmā; kosajjaṁ kho pana tathāgatappavedite dhammavinaye parihānametaṁ. (6) </div>
</div>
<div class="q" id="p_17A10_684"> <div class="p">
<span class="pN">684</span>Muṭṭhassati kho pana ayamāyasmā; muṭṭhassaccaṁ kho pana tathāgatappavedite dhammavinaye parihānametaṁ. (7) </div>
</div>
<div class="q" id="p_17A10_685"> <div class="p">
<span class="pN">685</span>Kuhako kho pana ayamāyasmā; kohaññaṁ kho pana tathāgatappavedite dhammavinaye parihānametaṁ. (8) </div>
</div>
<div class="q" id="p_17A10_686"> <div class="p">
<span class="pN">686</span>Dubbharo kho pana ayamāyasmā; dubbharatā kho pana tathāgatappavedite dhammavinaye parihānametaṁ. (9) </div>
</div>
<div class="q" id="p_17A10_687"> <div class="p">
<span class="pN">687</span>Duppañño kho pana ayamāyasmā; duppaññatā kho pana tathāgatappavedite dhammavinaye parihānametaṁ’. (10) </div>
</div>
<div class="q" id="p_17A10_688"> <div class="p">
<span class="pN">688</span>So vatāvuso, bhikkhu ‘ime dasa dhamme appahāya imasmiṁ dhammavinaye vuddhiṁ virūḷhiṁ vepullaṁ āpajjissatī’ti netaṁ ṭhānaṁ vijjati. So vatāvuso, bhikkhu ‘ime dasa dhamme pahāya imasmiṁ dhammavinaye vuddhiṁ virūḷhiṁ vepullaṁ āpajjissatī’ti ṭhānametaṁ vijjatī”ti. </div>
</div>
<div class="CENTER" id="p_17A10_689">
<span class="pN">689</span>Pañcamaṁ.</div>
</html>
