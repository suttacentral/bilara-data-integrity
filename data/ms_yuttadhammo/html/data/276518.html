<html>
<div class="i">1.5.8.9 Kammapaṭibāhanasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Sahadhammikavagga
</div>
<div class="h">
Kammapaṭibāhanasikkhāpada
</div>
<div class="q" id="p_2V_1403">
<div class="divNumber">
474.
</div>
<div class="p">
<span class="pN">1403</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena chabbaggiyā bhikkhū anācāraṁ ācaritvā ekamekassa kamme kayiramāne paṭikkosanti. Tena kho pana samayena saṁgho sannipatito hoti kenacideva karaṇīyena. Chabbaggiyā bhikkhū cīvarakammaṁ karontā ekassa chandaṁ adaṁsu. Atha kho saṁgho—  “ayaṁ, āvuso, chabbaggiyo bhikkhu ekako āgato, handassa mayaṁ kammaṁ karomā”ti tassa kammaṁ akāsi. Atha kho so bhikkhu yena chabbaggiyā bhikkhū tenupasaṅkami. Chabbaggiyā bhikkhū taṁ bhikkhuṁ etadavocuṁ—  “kiṁ, āvuso, saṁgho akāsī”ti? “Saṁgho me, āvuso, kammaṁ akāsī”ti. “Na mayaṁ, āvuso, etadatthāya chandaṁ adamhā—  ‘tuyhaṁ kammaṁ karissatī’ti. Sace ca mayaṁ jāneyyāma ‘tuyhaṁ kammaṁ karissatī’ti, na mayaṁ chandaṁ dadeyyāmā”ti.
</div>
</div>
<div class="q" id="p_2V_1404">
<div class="p">
<span class="pN">1404</span>Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū dhammikānaṁ kammānaṁ chandaṁ datvā pacchā khīyanadhammaṁ āpajjissantī”ti…pe…  “saccaṁ kira tumhe, bhikkhave, dhammikānaṁ kammānaṁ chandaṁ datvā pacchā khīyanadhammaṁ āpajjathā”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, dhammikānaṁ kammānaṁ chandaṁ datvā pacchā khīyanadhammaṁ āpajjissatha. Netaṁ, moghapurisā, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_1405">
<div class="divNumber">
475.
</div>
<div class="p">
<span class="pN">1405</span><span class="bold">“Yo pana bhikkhu dhammikānaṁ kammānaṁ chandaṁ datvā pacchā khīyanadhammaṁ āpajjeyya, pācittiyan”</span>ti. (<span class="italic">79</span>:<span class="bold">128</span>)
</div>
</div>
<div class="q" id="p_2V_1406">
<div class="divNumber">
476.
</div>
<div class="p">
<span class="pN">1406</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_1407">
<div class="p">
<span class="pN">1407</span><span class="bold">Dhammikaṁ</span> nāma <span class="bold">kammaṁ</span> apalokanakammaṁ ñattikammaṁ ñattidutiyakammaṁ ñatticatutthakammaṁ dhammena vinayena satthusāsanena kataṁ, etaṁ dhammikaṁ nāma kammaṁ. Chandaṁ datvā khiyyati āpatti pācittiyassa.
</div>
</div>
<div class="q" id="p_2V_1408">
<div class="divNumber">
477.
</div>
<div class="p">
<span class="pN">1408</span>Dhammakamme dhammakammasaññī chandaṁ datvā khiyyati, āpatti pācittiyassa. Dhammakamme vematiko chandaṁ datvā khiyyati, āpatti dukkaṭassa. Dhammakamme adhammakammasaññī chandaṁ datvā khiyyati, anāpatti. Adhammakamme dhammakammasaññī, āpatti dukkaṭassa. Adhammakamme vematiko, āpatti dukkaṭassa. Adhammakamme adhammakammasaññī, anāpatti.
</div>
</div>
<div class="q" id="p_2V_1409">
<div class="divNumber">
478.
</div>
<div class="p">
<span class="pN">1409</span>Anāpatti—  “adhammena vā vaggena vā na kammārahassa vā kammaṁ katan”ti jānanto khiyyati, ummattakassa, ādikammikassāti.
</div>
</div>
<div class="CENTER" id="p_2V_1410">
<span class="pN">1410</span>Kammapaṭibāhanasikkhāpadaṁ niṭṭhitaṁ navamaṁ.
</div>
</html>
