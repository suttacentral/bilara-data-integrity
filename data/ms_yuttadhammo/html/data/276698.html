<html>
<div class="i">2.4.7.2 Pāyantisikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Gabbhinivagga</div>
<div class="h">Pāyantisikkhāpada</div>
<div class="q" id="p_2V_3191"> <div class="divNumber">1072.</div> <div class="p">
<span class="pN">3191</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena bhikkhuniyo pāyantiṁ vuṭṭhāpenti. Sā piṇḍāya carati. Manussā evamāhaṁsu—  “dethāyyāya bhikkhaṁ, sadutiyikā ayyā”ti. Manussā ujjhāyanti khiyyanti vipācenti—  “kathañhi nāma bhikkhuniyo pāyantiṁ vuṭṭhāpessantī”ti. </div>
</div>
<div class="q" id="p_2V_3192"> <div class="p">
<span class="pN">3192</span>Assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhuniyo pāyantiṁ vuṭṭhāpessantī”ti…pe…  “saccaṁ kira, bhikkhave, bhikkhuniyo pāyantiṁ vuṭṭhāpentī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhuniyo pāyantiṁ vuṭṭhāpessanti. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_3193"> <div class="divNumber">1073.</div> <div class="p">
<span class="pN">3193</span><span class="bold">“Yā pana bhikkhunī pāyantiṁ vuṭṭhāpeyya, pācittiyan”</span>ti. (<span class="italic">62</span>:<span class="bold">117</span>) </div>
</div>
<div class="q" id="p_2V_3194"> <div class="divNumber">1074.</div> <div class="p">
<span class="pN">3194</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_3195"> <div class="p">
<span class="pN">3195</span><span class="bold">Pāyantī</span> nāma mātā vā hoti dhāti vā. </div>
</div>
<div class="q" id="p_2V_3196"> <div class="p">
<span class="pN">3196</span><span class="bold">Vuṭṭhāpeyyā</span>ti upasampādeyya. </div>
</div>
<div class="q" id="p_2V_3197"> <div class="p">
<span class="pN">3197</span>“Vuṭṭhāpessāmī”ti gaṇaṁ vā ācariniṁ vā pattaṁ vā cīvaraṁ vā pariyesati, sīmaṁ vā sammannati, āpatti dukkaṭassa. Ñattiyā dukkaṭaṁ. Dvīhi kammavācāhi dukkaṭā. Kammavācāpariyosāne upajjhāyāya āpatti pācittiyassa. Gaṇassa ca ācariniyā ca āpatti dukkaṭassa. </div>
</div>
<div class="q" id="p_2V_3198"> <div class="divNumber">1075.</div> <div class="p">
<span class="pN">3198</span>Pāyantiyā pāyantisaññā vuṭṭhāpeti, āpatti pācittiyassa. Pāyantiyā vematikā vuṭṭhāpeti, āpatti dukkaṭassa. Pāyantiyā apāyantisaññā vuṭṭhāpeti, anāpatti. Apāyantiyā pāyantisaññā, āpatti dukkaṭassa. Apāyantiyā vematikā, āpatti dukkaṭassa. Apāyantiyā apāyantisaññā, anāpatti. </div>
</div>
<div class="q" id="p_2V_3199"> <div class="divNumber">1076.</div> <div class="p">
<span class="pN">3199</span>Anāpatti—  pāyantiṁ apāyantisaññā vuṭṭhāpeti, apāyantiṁ apāyantisaññā vuṭṭhāpeti, ummattikāya, ādikammikāyāti. </div>
</div>
<div class="CENTER" id="p_2V_3200">
<span class="pN">3200</span>Dutiyasikkhāpadaṁ niṭṭhitaṁ.</div>
</html>
