<html>
<div class="i">2.1.2.4.6 Ārāmavagga</div>
<div class="h">Bhikkhunivibhaṅga</div>
<div class="h">Paṭhamabhāga</div>
<div class="h">Katāpattivāra</div>
<div class="h">Pācittiyakaṇḍa</div>
<div class="h">Ārāmavagga</div>
<div class="q" id="p_5V_932"> <div class="divNumber">236.</div> <div class="p">
<span class="pN">932</span>Jānaṁ sabhikkhukaṁ ārāmaṁ anāpucchā pavisantī dve āpattiyo āpajjati. Paṭhamaṁ pādaṁ parikkhepaṁ atikkāmeti, āpatti dukkaṭassa; dutiyaṁ pādaṁ atikkāmeti, āpatti pācittiyassa. (1) </div>
</div>
<div class="q" id="p_5V_933"> <div class="p">
<span class="pN">933</span>Bhikkhuṁ akkosantī paribhāsantī dve āpattiyo āpajjati. Akkosati, payoge dukkaṭaṁ; akkosite, āpatti pācittiyassa. (2) </div>
</div>
<div class="q" id="p_5V_934"> <div class="p">
<span class="pN">934</span>Caṇḍīkatā gaṇaṁ paribhāsantī dve āpattiyo āpajjati. Paribhāsati, payoge dukkaṭaṁ; paribhāsite, āpatti pācittiyassa. (3) </div>
</div>
<div class="q" id="p_5V_935"> <div class="p">
<span class="pN">935</span>Nimantitā vā pavāritā vā khādanīyaṁ vā bhojanīyaṁ vā bhuñjantī dve āpattiyo āpajjati. “Khādissāmi bhuñjissāmī”ti paṭiggaṇhāti, āpatti dukkaṭassa; ajjhohāre ajjhohāre āpatti pācittiyassa. (4) </div>
</div>
<div class="q" id="p_5V_936"> <div class="p">
<span class="pN">936</span>Kulaṁ maccharāyantī dve āpattiyo āpajjati. Maccharāyati, payoge dukkaṭaṁ; maccharite, āpatti pācittiyassa. (5) </div>
</div>
<div class="q" id="p_5V_937"> <div class="p">
<span class="pN">937</span>Abhikkhuke āvāse vassaṁ vasantī dve āpattiyo āpajjati. “Vassaṁ vasissāmī”ti senāsanaṁ paññapeti pānīyaṁ paribhojanīyaṁ upaṭṭhapeti pariveṇaṁ sammajjati, āpatti dukkaṭassa; saha aruṇuggamanā āpatti pācittiyassa. (6) </div>
</div>
<div class="q" id="p_5V_938"> <div class="p">
<span class="pN">938</span>Vassaṁvuṭṭhā bhikkhunī ubhatosaṁghe tīhi ṭhānehi na pavārentī ekaṁ āpattiṁ āpajjati. Pācittiyaṁ. (7) </div>
</div>
<div class="q" id="p_5V_939"> <div class="p">
<span class="pN">939</span>Ovādāya vā saṁvāsāya vā na gacchantī ekaṁ āpattiṁ āpajjati. Pācittiyaṁ. (8) </div>
</div>
<div class="q" id="p_5V_940"> <div class="p">
<span class="pN">940</span>Uposathampi na pucchantī ovādampi na yācantī ekaṁ āpattiṁ āpajjati. Pācittiyaṁ. (9) </div>
</div>
<div class="q" id="p_5V_941"> <div class="p">
<span class="pN">941</span>Pasākhe jātaṁ gaṇḍaṁ vā rudhitaṁ vā anapaloketvā saṁghaṁ vā gaṇaṁ vā purisena saddhiṁ ekenekā bhedāpentī dve āpattiyo āpajjati. Bhedāpeti, payoge dukkaṭaṁ; bhinne, āpatti pācittiyassa. (10) </div>
</div>
<div class="CENTER" id="p_5V_942">
<span class="pN">942</span>Ārāmavaggo chaṭṭho.</div>
</html>
