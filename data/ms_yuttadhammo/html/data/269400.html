<html>
<div class="i">15.1.11 Mahāpalobhanajātaka</div>
<div class="h">Vīsatinipāta</div>
<div class="h">Mātaṅgavagga</div>
<div class="h">Mahāpalobhanajātaka</div>
<div class="q" id="p_22J_3146"> <div class="divNumber">284.</div> <div class="p"> <table class="singleColumn"> <tr> <td> <div class="pN">3146</div> <div class="G">Brahmalokā cavitvāna,</div> </td> </tr> <tr> <td> <div class="G">devaputto mahiddhiko;</div> </td> </tr> <tr> <td> <div class="G">Rañño putto udapādi,</div> </td> </tr> <tr> <td> <div class="G">sabbakāmasamiddhisu.</div> </td> </tr> </table> </div>
</div>
<div class="q" id="p_22J_3147"> <div class="divNumber">285.</div> <div class="p"> <table class="singleColumn"> <tr> <td> <div class="pN">3147</div> <div class="G">Kāmā vā kāmasaññā vā,</div> </td> </tr> <tr> <td> <div class="G">brahmaloke na vijjati;</div> </td> </tr> <tr> <td> <div class="G">Svāssu tāyeva saññāya,</div> </td> </tr> <tr> <td> <div class="G">kāmehi vijigucchatha.</div> </td> </tr> </table> </div>
</div>
<div class="q" id="p_22J_3148"> <div class="divNumber">286.</div> <div class="p"> <table class="singleColumn"> <tr> <td> <div class="pN">3148</div> <div class="G">Tassa cantepure āsi,</div> </td> </tr> <tr> <td> <div class="G">jhānāgāraṁ sumāpitaṁ;</div> </td> </tr> <tr> <td> <div class="G">So tattha paṭisallīno,</div> </td> </tr> <tr> <td> <div class="G">eko rahasi jhāyatha.</div> </td> </tr> </table> </div>
</div>
<div class="q" id="p_22J_3149"> <div class="divNumber">287.</div> <div class="p"> <table class="singleColumn"> <tr> <td> <div class="pN">3149</div> <div class="G">Sa rājā paridevesi,</div> </td> </tr> <tr> <td> <div class="G">puttasokena aṭṭito;</div> </td> </tr> <tr> <td> <div class="G">“Ekaputto cayaṁ mayhaṁ,</div> </td> </tr> <tr> <td> <div class="G">na ca kāmāni bhuñjati.</div> </td> </tr> </table> </div>
</div>
<div class="q" id="p_22J_3150"> <div class="divNumber">288.</div> <div class="p"> <table class="singleColumn"> <tr> <td> <div class="pN">3150</div> <div class="G">Ko nu khvettha upāyo so,</div> </td> </tr> <tr> <td> <div class="G">ko vā jānāti kiñcanaṁ;</div> </td> </tr> <tr> <td> <div class="G">Yo me puttaṁ palobheyya,</div> </td> </tr> <tr> <td> <div class="G">yathā kāmāni patthaye”.</div> </td> </tr> </table> </div>
</div>
<div class="q" id="p_22J_3151"> <div class="divNumber">289.</div> <div class="p"> <table class="singleColumn"> <tr> <td> <div class="pN">3151</div> <div class="G">Ahu kumārī tattheva,</div> </td> </tr> <tr> <td> <div class="G">vaṇṇarūpasamāhitā;</div> </td> </tr> <tr> <td> <div class="G">Kusalā naccagītassa,</div> </td> </tr> <tr> <td> <div class="G">vādite ca padakkhiṇā.</div> </td> </tr> </table> </div>
</div>
<div class="q" id="p_22J_3152"> <div class="divNumber">290.</div> <div class="p"> <table class="singleColumn"> <tr> <td> <div class="pN">3152</div> <div class="G">Sā tattha upasaṅkamma,</div> </td> </tr> <tr> <td> <div class="G">rājānaṁ etadabravi;</div> </td> </tr> <tr> <td> <div class="G">“Ahaṁ kho naṁ palobheyyaṁ,</div> </td> </tr> <tr> <td> <div class="G">sace bhattā bhavissati”.</div> </td> </tr> </table> </div>
</div>
<div class="q" id="p_22J_3153"> <div class="divNumber">291.</div> <div class="p"> <table class="singleColumn"> <tr> <td> <div class="pN">3153</div> <div class="G">Taṁ tathāvādiniṁ rājā,</div> </td> </tr> <tr> <td> <div class="G">kumāriṁ etadabravi;</div> </td> </tr> <tr> <td> <div class="G">“Tvaññeva naṁ palobhehi,</div> </td> </tr> <tr> <td> <div class="G">tava bhattā bhavissati”.</div> </td> </tr> </table> </div>
</div>
<div class="q" id="p_22J_3154"> <div class="divNumber">292.</div> <div class="p"> <table class="singleColumn"> <tr> <td> <div class="pN">3154</div> <div class="G">Sā ca antepuraṁ gantvā,</div> </td> </tr> <tr> <td> <div class="G">bahuṁ kāmupasaṁhitaṁ;</div> </td> </tr> <tr> <td> <div class="G">Hadayaṅgamā pemanīyā,</div> </td> </tr> <tr> <td> <div class="G">citrā gāthā abhāsatha.</div> </td> </tr> </table> </div>
</div>
<div class="q" id="p_22J_3155"> <div class="divNumber">293.</div> <div class="p"> <table class="singleColumn"> <tr> <td> <div class="pN">3155</div> <div class="G">Tassā ca gāyamānāya,</div> </td> </tr> <tr> <td> <div class="G">saddaṁ sutvāna nāriyā;</div> </td> </tr> <tr> <td> <div class="G">Kāmacchandassa uppajji,</div> </td> </tr> <tr> <td> <div class="G">janaṁ so paripucchatha.</div> </td> </tr> </table> </div>
</div>
<div class="q" id="p_22J_3156"> <div class="divNumber">294.</div> <div class="p"> <table class="singleColumn"> <tr> <td> <div class="pN">3156</div> <div class="G">“Kasseso saddo ko vā so,</div> </td> </tr> <tr> <td> <div class="G">bhaṇati uccāvacaṁ bahuṁ;</div> </td> </tr> <tr> <td> <div class="G">Hadayaṅgamaṁ pemanīyaṁ,</div> </td> </tr> <tr> <td> <div class="G">aho kaṇṇasukhaṁ mama”.</div> </td> </tr> </table> </div>
</div>
<div class="q" id="p_22J_3157"> <div class="divNumber">295.</div> <div class="p"> <table class="singleColumn"> <tr> <td> <div class="pN">3157</div> <div class="G">“Esā kho pamadā deva,</div> </td> </tr> <tr> <td> <div class="G">khiḍḍā esā anappikā;</div> </td> </tr> <tr> <td> <div class="G">Sace tvaṁ kāme bhuñjeyya,</div> </td> </tr> <tr> <td> <div class="G">bhiyyo bhiyyo chādeyyu taṁ”.</div> </td> </tr> </table> </div>
</div>
<div class="q" id="p_22J_3158"> <div class="divNumber">296.</div> <div class="p"> <table class="singleColumn"> <tr> <td> <div class="pN">3158</div> <div class="G">“Iṅgha āgacchatorena,</div> </td> </tr> <tr> <td> <div class="G">avidūramhi gāyatu;</div> </td> </tr> <tr> <td> <div class="G">Assamassa samīpamhi,</div> </td> </tr> <tr> <td> <div class="G">santike mayhaṁ gāyatu”.</div> </td> </tr> </table> </div>
</div>
<div class="q" id="p_22J_3159"> <div class="divNumber">297.</div> <div class="p"> <table class="singleColumn"> <tr> <td> <div class="pN">3159</div> <div class="G">Tirokuṭṭamhi gāyitvā,</div> </td> </tr> <tr> <td> <div class="G">jhānāgāramhi pāvisi;</div> </td> </tr> <tr> <td> <div class="G">Bandhi naṁ anupubbena,</div> </td> </tr> <tr> <td> <div class="G">āraññamiva kuñjaraṁ.</div> </td> </tr> </table> </div>
</div>
<div class="q" id="p_22J_3160"> <div class="divNumber">298.</div> <div class="p"> <table class="singleColumn"> <tr> <td> <div class="pN">3160</div> <div class="G">Tassa kāmarasaṁ ñatvā,</div> </td> </tr> <tr> <td> <div class="G">issādhammo ajāyatha;</div> </td> </tr> <tr> <td> <div class="G">“Ahameva kāme bhuñjeyyaṁ,</div> </td> </tr> <tr> <td> <div class="G">mā añño puriso ahu”.</div> </td> </tr> </table> </div>
</div>
<div class="q" id="p_22J_3161"> <div class="divNumber">299.</div> <div class="p"> <table class="singleColumn"> <tr> <td> <div class="pN">3161</div> <div class="G">Tato asiṁ gahetvāna,</div> </td> </tr> <tr> <td> <div class="G">purise hantuṁ upakkami;</div> </td> </tr> <tr> <td> <div class="G">“Ahameveko bhuñjissaṁ,</div> </td> </tr> <tr> <td> <div class="G">mā añño puriso siyā”.</div> </td> </tr> </table> </div>
</div>
<div class="q" id="p_22J_3162"> <div class="divNumber">300.</div> <div class="p"> <table class="singleColumn"> <tr> <td> <div class="pN">3162</div> <div class="G">Tato jānapadā sabbe,</div> </td> </tr> <tr> <td> <div class="G">vikkandiṁsu samāgatā;</div> </td> </tr> <tr> <td> <div class="G">“Putto tyāyaṁ mahārāja,</div> </td> </tr> <tr> <td> <div class="G">janaṁ heṭhetyadūsakaṁ”.</div> </td> </tr> </table> </div>
</div>
<div class="q" id="p_22J_3163"> <div class="divNumber">301.</div> <div class="p"> <table class="singleColumn"> <tr> <td> <div class="pN">3163</div> <div class="G">Tañca rājā vivāhesi,</div> </td> </tr> <tr> <td> <div class="G">samhā raṭṭhā ca khattiyo;</div> </td> </tr> <tr> <td> <div class="G">“Yāvatā vijitaṁ mayhaṁ,</div> </td> </tr> <tr> <td> <div class="G">na te vatthabba tāvade”.</div> </td> </tr> </table> </div>
</div>
<div class="q" id="p_22J_3164"> <div class="divNumber">302.</div> <div class="p"> <table class="singleColumn"> <tr> <td> <div class="pN">3164</div> <div class="G">Tato so bhariyamādāya,</div> </td> </tr> <tr> <td> <div class="G">samuddaṁ upasaṅkami;</div> </td> </tr> <tr> <td> <div class="G">Paṇṇasālaṁ karitvāna,</div> </td> </tr> <tr> <td> <div class="G">vanamuñchāya pāvisi.</div> </td> </tr> </table> </div>
</div>
<div class="q" id="p_22J_3165"> <div class="divNumber">303.</div> <div class="p"> <table class="singleColumn"> <tr> <td> <div class="pN">3165</div> <div class="G">Athettha isi māgacchi,</div> </td> </tr> <tr> <td> <div class="G">samuddaṁ uparūpari;</div> </td> </tr> <tr> <td> <div class="G">So tassa gehaṁ pāvekkhi,</div> </td> </tr> <tr> <td> <div class="G">bhattakāle upaṭṭhite.</div> </td> </tr> </table> </div>
</div>
<div class="q" id="p_22J_3166"> <div class="divNumber">304.</div> <div class="p"> <table class="singleColumn"> <tr> <td> <div class="pN">3166</div> <div class="G">Tañca bhariyā palobhesi,</div> </td> </tr> <tr> <td> <div class="G">passa yāva sudāruṇaṁ;</div> </td> </tr> <tr> <td> <div class="G">Cuto so brahmacariyamhā,</div> </td> </tr> <tr> <td> <div class="G">iddhiyā parihāyatha.</div> </td> </tr> </table> </div>
</div>
<div class="q" id="p_22J_3167"> <div class="divNumber">305.</div> <div class="p"> <table class="singleColumn"> <tr> <td> <div class="pN">3167</div> <div class="G">Rājaputto ca uñchāto,</div> </td> </tr> <tr> <td> <div class="G">vanamūlaphalaṁ bahuṁ;</div> </td> </tr> <tr> <td> <div class="G">Sāyaṁ kājena ādāya,</div> </td> </tr> <tr> <td> <div class="G">assamaṁ upasaṅkami.</div> </td> </tr> </table> </div>
</div>
<div class="q" id="p_22J_3168"> <div class="divNumber">306.</div> <div class="p"> <table class="singleColumn"> <tr> <td> <div class="pN">3168</div> <div class="G">Isī ca khattiyaṁ disvā,</div> </td> </tr> <tr> <td> <div class="G">samuddaṁ upasaṅkami;</div> </td> </tr> <tr> <td> <div class="G">“Vehāyasaṁ gamissan”ti,</div> </td> </tr> <tr> <td> <div class="G">sīdate so mahaṇṇave.</div> </td> </tr> </table> </div>
</div>
<div class="q" id="p_22J_3169"> <div class="divNumber">307.</div> <div class="p"> <table class="singleColumn"> <tr> <td> <div class="pN">3169</div> <div class="G">Khattiyo ca isiṁ disvā,</div> </td> </tr> <tr> <td> <div class="G">sīdamānaṁ mahaṇṇave;</div> </td> </tr> <tr> <td> <div class="G">Tasseva anukampāya,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_22J_3170"> <div class="divNumber">308.</div> <div class="p"> <table class="singleColumn"> <tr> <td> <div class="pN">3170</div> <div class="G">“Abhijjamāne vārismiṁ,</div> </td> </tr> <tr> <td> <div class="G">sayaṁ āgamma iddhiyā;</div> </td> </tr> <tr> <td> <div class="G">Missībhāvitthiyā gantvā,</div> </td> </tr> <tr> <td> <div class="G">saṁsīdasi mahaṇṇave.</div> </td> </tr> </table> </div>
</div>
<div class="q" id="p_22J_3171"> <div class="divNumber">309.</div> <div class="p"> <table class="singleColumn"> <tr> <td> <div class="pN">3171</div> <div class="G">Āvaṭṭanī mahāmāyā,</div> </td> </tr> <tr> <td> <div class="G">brahmacariyavikopanā;</div> </td> </tr> <tr> <td> <div class="G">Sīdanti naṁ viditvāna,</div> </td> </tr> <tr> <td> <div class="G">ārakā parivajjaye.</div> </td> </tr> </table> </div>
</div>
<div class="q" id="p_22J_3172"> <div class="divNumber">310.</div> <div class="p"> <table class="singleColumn"> <tr> <td> <div class="pN">3172</div> <div class="G">Analā mudusambhāsā,</div> </td> </tr> <tr> <td> <div class="G">duppūrā tā nadīsamā;</div> </td> </tr> <tr> <td> <div class="G">Sīdanti naṁ viditvāna,</div> </td> </tr> <tr> <td> <div class="G">ārakā parivajjaye.</div> </td> </tr> </table> </div>
</div>
<div class="q" id="p_22J_3173"> <div class="divNumber">311.</div> <div class="p"> <table class="singleColumn"> <tr> <td> <div class="pN">3173</div> <div class="G">Yaṁ etā upasevanti,</div> </td> </tr> <tr> <td> <div class="G">chandasā vā dhanena vā;</div> </td> </tr> <tr> <td> <div class="G">Jātavedova saṁ ṭhānaṁ,</div> </td> </tr> <tr> <td> <div class="G">khippaṁ anudahanti naṁ”.</div> </td> </tr> </table> </div>
</div>
<div class="q" id="p_22J_3174"> <div class="divNumber">312.</div> <div class="p"> <table class="singleColumn"> <tr> <td> <div class="pN">3174</div> <div class="G">Khattiyassa vaco sutvā,</div> </td> </tr> <tr> <td> <div class="G">isissa nibbidā ahu;</div> </td> </tr> <tr> <td> <div class="G">Laddhā porāṇakaṁ maggaṁ,</div> </td> </tr> <tr> <td> <div class="G">gacchate so vihāyasaṁ.</div> </td> </tr> </table> </div>
</div>
<div class="q" id="p_22J_3175"> <div class="divNumber">313.</div> <div class="p"> <table class="singleColumn"> <tr> <td> <div class="pN">3175</div> <div class="G">Khattiyo ca isiṁ disvā,</div> </td> </tr> <tr> <td> <div class="G">gacchamānaṁ vihāyasaṁ;</div> </td> </tr> <tr> <td> <div class="G">Saṁvegaṁ alabhī dhīro,</div> </td> </tr> <tr> <td> <div class="G">pabbajjaṁ samarocayi.</div> </td> </tr> </table> </div>
</div>
<div class="q" id="p_22J_3176"> <div class="divNumber">314.</div> <div class="p"> <table class="singleColumn"> <tr> <td> <div class="pN">3176</div> <div class="G">Tato so pabbajitvāna,</div> </td> </tr> <tr> <td> <div class="G">kāmarāgaṁ virājayi;</div> </td> </tr> <tr> <td> <div class="G">Kāmarāgaṁ virājetvā,</div> </td> </tr> <tr> <td> <div class="G">brahmalokūpago ahūti.</div> </td> </tr> </table> </div>
</div>
<div class="CENTER" id="p_22J_3177">
<span class="pN">3177</span>Mahāpalobhanajātakaṁ ekādasamaṁ.</div>
</html>
