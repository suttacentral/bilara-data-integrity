<html>
<div class="i">11.3 Anusāsanīpāṭihāriya</div>
<div class="h">Kevaṭṭasutta</div>
<div class="h">Anusāsanīpāṭihāriya</div>
<div class="q" id="p_6D_840"> <div class="divNumber">486.</div> <div class="p">
<span class="pN">840</span>Katamañca, kevaṭṭa, anusāsanīpāṭihāriyaṁ? Idha, kevaṭṭa, bhikkhu evamanusāsati—  ‘evaṁ vitakketha, mā evaṁ vitakkayittha, evaṁ manasikarotha, mā evaṁ manasākattha, idaṁ pajahatha, idaṁ upasampajja viharathā’ti. Idaṁ vuccati, kevaṭṭa, anusāsanīpāṭihāriyaṁ. </div>
</div>
<div class="q" id="p_6D_841"> <div class="p">
<span class="pN">841</span>Puna caparaṁ, kevaṭṭa, idha tathāgato loke uppajjati arahaṁ sammāsambuddho…pe…  Evaṁ kho, kevaṭṭa, bhikkhu sīlasampanno hoti…pe…  paṭhamaṁ jhānaṁ upasampajja viharati. Idampi vuccati, kevaṭṭa, anusāsanīpāṭihāriyaṁ…pe…  dutiyaṁ jhānaṁ…pe…  tatiyaṁ jhānaṁ…pe…  catutthaṁ jhānaṁ upasampajja viharati. Idampi vuccati, kevaṭṭa, anusāsanīpāṭihāriyaṁ…pe…  ñāṇadassanāya cittaṁ abhinīharati abhininnāmeti…pe…  idampi vuccati, kevaṭṭa, anusāsanīpāṭihāriyaṁ…pe…  nāparaṁ itthattāyāti pajānāti…pe…  idampi vuccati, kevaṭṭa, anusāsanīpāṭihāriyaṁ. </div>
</div>
<div class="q" id="p_6D_842"> <div class="p">
<span class="pN">842</span>Imāni kho, kevaṭṭa, tīṇi pāṭihāriyāni mayā sayaṁ abhiññā sacchikatvā paveditāni. </div>
</div>
</html>
