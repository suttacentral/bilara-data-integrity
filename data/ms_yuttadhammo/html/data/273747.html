<html>
<div class="i">3.3.2 Ayyikāsutta</div>
<div class="h">Kosalasaṁyutta</div>
<div class="h">Tatiyavagga</div>
<div class="h">Ayyikāsutta</div>
<div class="q" id="p_12S1_738"> <div class="divNumber">133.</div> <div class="p">
<span class="pN">738</span>Sāvatthinidānaṁ. Ekamantaṁ nisinnaṁ kho rājānaṁ pasenadiṁ kosalaṁ bhagavā etadavoca— “handa kuto nu tvaṁ, mahārāja, āgacchasi divādivassā”ti? </div>
</div>
<div class="q" id="p_12S1_739"> <div class="p">
<span class="pN">739</span>“Ayyikā me, bhante, kālaṅkatā jiṇṇā vuḍḍhā mahallikā addhagatā vayoanuppattā vīsavassasatikā jātiyā. Ayyikā kho pana me, bhante, piyā hoti manāpā. Hatthiratanena cepāhaṁ, bhante, labheyyaṁ ‘mā me ayyikā kālamakāsī’ti, hatthiratanampāhaṁ dadeyyaṁ— ‘mā me ayyikā kālamakāsī’ti. Assaratanena cepāhaṁ, bhante, labheyyaṁ ‘mā me ayyikā kālamakāsī’ti, assaratanampāhaṁ dadeyyaṁ— ‘mā me ayyikā kālamakāsī’ti. Gāmavarena cepāhaṁ, bhante, labheyyaṁ ‘mā me ayyikā kālamakāsī’ti, gāmavarampāhaṁ dadeyyaṁ— ‘mā me ayyikā kālamakāsī’ti. Janapadapadesena cepāhaṁ, bhante, labheyyaṁ ‘mā me ayyikā kālamakāsī’ti, janapadapadesampāhaṁ dadeyyaṁ— ‘mā me ayyikā kālamakāsī’ti. ‘Sabbe sattā, mahārāja, maraṇadhammā maraṇapariyosānā maraṇaṁ anatītā’ti. ‘Acchariyaṁ, bhante, abbhutaṁ, bhante. Yāvasubhāsitamidaṁ, bhante, bhagavatā— sabbe sattā maraṇadhammā maraṇapariyosānā maraṇaṁ anatītā’”ti. </div>
</div>
<div class="q" id="p_12S1_740"> <div class="p">
<span class="pN">740</span>“Evametaṁ, mahārāja, evametaṁ, mahārāja. Sabbe sattā maraṇadhammā maraṇapariyosānā maraṇaṁ anatītā. Seyyathāpi, mahārāja, yāni kānici kumbhakārabhājanāni āmakāni ceva pakkāni ca sabbāni tāni bhedanadhammāni bhedanapariyosānāni bhedanaṁ anatītāni; evameva kho, mahārāja, sabbe sattā maraṇadhammā maraṇapariyosānā maraṇaṁ anatītā”ti. Idamavoca…pe… </div>
</div>
<div class="q" id="p_12S1_741"> <div class="p"> <table class="singleColumn"> <tr> <td> <div class="pN">741</div> <div class="G">“Sabbe sattā marissanti,</div> </td> </tr> <tr> <td> <div class="G">maraṇantañhi jīvitaṁ;</div> </td> </tr> <tr> <td> <div class="G">Yathākammaṁ gamissanti,</div> </td> </tr> <tr> <td> <div class="G">puññapāpaphalūpagā;</div> </td> </tr> <tr> <td> <div class="G">Nirayaṁ pāpakammantā,</div> </td> </tr> <tr> <td> <div class="G">puññakammā ca suggatiṁ.</div> </td> </tr> </table> </div>
</div>
<div class="q" id="p_12S1_742"> <div class="p"> <table class="singleColumn"> <tr> <td> <div class="pN">742</div> <div class="G">Tasmā kareyya kalyāṇaṁ,</div> </td> </tr> <tr> <td> <div class="G">nicayaṁ samparāyikaṁ;</div> </td> </tr> <tr> <td> <div class="G">Puññāni paralokasmiṁ,</div> </td> </tr> <tr> <td> <div class="G">patiṭṭhā honti pāṇinan”ti.</div> </td> </tr> </table> </div>
</div>
</html>
