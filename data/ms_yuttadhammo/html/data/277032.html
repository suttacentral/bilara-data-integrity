<html>
<div class="i">1.2.5.3 Pheṇapiṇḍūpamasutta</div>
<div class="h">Khandhasaṁyutta</div>
<div class="h">Majjhimapaṇṇāsaka</div>
<div class="h">Pupphavagga</div>
<div class="h">Pheṇapiṇḍūpamasutta</div>
<div class="q" id="p_13S3_590"> <div class="divNumber">95.</div> <div class="p">
<span class="pN">590</span>Ekaṁ samayaṁ bhagavā ayujjhāyaṁ viharati gaṅgāya nadiyā tīre. Tatra kho bhagavā bhikkhū āmantesi—  </div>
</div>
<div class="q" id="p_13S3_591"> <div class="p">
<span class="pN">591</span>“Seyyathāpi, bhikkhave, ayaṁ gaṅgā nadī mahantaṁ pheṇapiṇḍaṁ āvaheyya. Tamenaṁ cakkhumā puriso passeyya nijjhāyeyya yoniso upaparikkheyya. Tassa taṁ passato nijjhāyato yoniso upaparikkhato rittakaññeva khāyeyya, tucchakaññeva khāyeyya, asārakaññeva khāyeyya. Kiñhi siyā, bhikkhave, pheṇapiṇḍe sāro? Evameva kho, bhikkhave, yaṁ kiñci rūpaṁ atītānāgatapaccuppannaṁ…pe…  yaṁ dūre santike vā taṁ bhikkhu passati nijjhāyati yoniso upaparikkhati. Tassa taṁ passato nijjhāyato yoniso upaparikkhato rittakaññeva khāyati, tucchakaññeva khāyati, asārakaññeva khāyati. Kiñhi siyā, bhikkhave, rūpe sāro? </div>
</div>
<div class="q" id="p_13S3_592"> <div class="p">
<span class="pN">592</span>Seyyathāpi, bhikkhave, saradasamaye thullaphusitake deve vassante udake udakapubbuḷaṁ uppajjati ceva nirujjhati ca. Tamenaṁ cakkhumā puriso passeyya nijjhāyeyya yoniso upaparikkheyya. Tassa taṁ passato nijjhāyato yoniso upaparikkhato rittakaññeva khāyeyya, tucchakaññeva khāyeyya, asārakaññeva khāyeyya. Kiñhi siyā, bhikkhave, udakapubbuḷe sāro? Evameva kho, bhikkhave, yā kāci vedanā atītānāgatapaccuppannā…pe…  yā dūre santike vā taṁ bhikkhu passati nijjhāyati yoniso upaparikkhati. Tassa taṁ passato nijjhāyato yoniso upaparikkhato rittakaññeva khāyati, tucchakaññeva khāyati, asārakaññeva khāyati. Kiñhi siyā, bhikkhave, vedanāya sāro? </div>
</div>
<div class="q" id="p_13S3_593"> <div class="p">
<span class="pN">593</span>Seyyathāpi, bhikkhave, gimhānaṁ pacchime māse ṭhite majjhanhike kāle marīcikā phandati. Tamenaṁ cakkhumā puriso passeyya nijjhāyeyya yoniso upaparikkheyya. Tassa taṁ passato nijjhāyato yoniso upaparikkhato rittakaññeva khāyeyya, tucchakaññeva khāyeyya…pe…  kiñhi siyā, bhikkhave, marīcikāya sāro? Evameva kho, bhikkhave, yā kāci saññā…pe… . </div>
</div>
<div class="q" id="p_13S3_594"> <div class="p">
<span class="pN">594</span>Seyyathāpi, bhikkhave, puriso sāratthiko sāragavesī sārapariyesanaṁ caramāno tiṇhaṁ kuṭhāriṁ ādāya vanaṁ paviseyya. So tattha passeyya mahantaṁ kadalikkhandhaṁ ujuṁ navaṁ akukkukajātaṁ. Tamenaṁ mūle chindeyya; mūle chetvā agge chindeyya, agge chetvā pattavaṭṭiṁ vinibbhujeyya. So tassa pattavaṭṭiṁ vinibbhujanto pheggumpi nādhigaccheyya, kuto sāraṁ. Tamenaṁ cakkhumā puriso passeyya nijjhāyeyya yoniso upaparikkheyya. Tassa taṁ passato nijjhāyato yoniso upaparikkhato rittakaññeva khāyeyya, tucchakaññeva khāyeyya, asārakaññeva khāyeyya. Kiñhi siyā, bhikkhave, kadalikkhandhe sāro? Evameva kho, bhikkhave, ye keci saṅkhārā atītānāgatapaccuppannā…pe…  ye dūre santike vā taṁ bhikkhu passati nijjhāyati yoniso upaparikkhati. Tassa taṁ passato nijjhāyato yoniso upaparikkhato rittakaññeva khāyati, tucchakaññeva khāyati, asārakaññeva khāyati. Kiñhi siyā, bhikkhave, saṅkhāresu sāro? </div>
</div>
<div class="q" id="p_13S3_595"> <div class="p">
<span class="pN">595</span>Seyyathāpi, bhikkhave, māyākāro vā māyākārantevāsī vā catumahāpathe māyaṁ vidaṁseyya. Tamenaṁ cakkhumā puriso passeyya nijjhāyeyya yoniso upaparikkheyya. Tassa taṁ passato nijjhāyato yoniso upaparikkhato rittakaññeva khāyeyya, tucchakaññeva khāyeyya, asārakaññeva khāyeyya. Kiñhi siyā, bhikkhave, māyāya sāro? Evameva kho, bhikkhave, yaṁ kiñci viññāṇaṁ atītānāgatapaccuppannaṁ…pe…  yaṁ dūre santike vā, taṁ bhikkhu passati nijjhāyati yoniso upaparikkhati. Tassa taṁ passato nijjhāyato yoniso upaparikkhato rittakaññeva khāyati, tucchakaññeva khāyati, asārakaññeva khāyati. Kiñhi siyā, bhikkhave, viññāṇe sāro? </div>
</div>
<div class="q" id="p_13S3_596"> <div class="p">
<span class="pN">596</span>Evaṁ passaṁ, bhikkhave, sutavā ariyasāvako rūpasmimpi nibbindati, vedanāyapi…  saññāyapi…  saṅkhāresupi…  viññāṇasmimpi nibbindati. Nibbindaṁ virajjati; virāgā vimuccati. Vimuttasmiṁ vimuttamiti ñāṇaṁ hoti…pe…  nāparaṁ itthattāyāti pajānāti”. </div>
</div>
<div class="q" id="p_13S3_597"> <div class="p">
<span class="pN">597</span>Idamavoca bhagavā. Idaṁ vatvāna sugato athāparaṁ etadavoca satthā—  </div>
</div>
<div class="q" id="p_13S3_598"> <div class="p"> <table class="singleColumn"> <tr> <td> <div class="pN">598</div> <div class="G">“Pheṇapiṇḍūpamaṁ rūpaṁ,</div> </td> </tr> <tr> <td> <div class="G">vedanā bubbuḷūpamā;</div> </td> </tr> <tr> <td> <div class="G">Marīcikūpamā saññā,</div> </td> </tr> <tr> <td> <div class="G">saṅkhārā kadalūpamā;</div> </td> </tr> <tr> <td> <div class="G">Māyūpamañca viññāṇaṁ,</div> </td> </tr> <tr> <td> <div class="G">desitādiccabandhunā.</div> </td> </tr> </table> </div>
</div>
<div class="q" id="p_13S3_599"> <div class="p"> <table class="singleColumn"> <tr> <td> <div class="pN">599</div> <div class="G">Yathā yathā nijjhāyati,</div> </td> </tr> <tr> <td> <div class="G">yoniso upaparikkhati;</div> </td> </tr> <tr> <td> <div class="G">Rittakaṁ tucchakaṁ hoti,</div> </td> </tr> <tr> <td> <div class="G">yo naṁ passati yoniso.</div> </td> </tr> </table> </div>
</div>
<div class="q" id="p_13S3_600"> <div class="p"> <table class="singleColumn"> <tr> <td> <div class="pN">600</div> <div class="G">Imañca kāyaṁ ārabbha,</div> </td> </tr> <tr> <td> <div class="G">bhūripaññena desitaṁ;</div> </td> </tr> <tr> <td> <div class="G">Pahānaṁ tiṇṇaṁ dhammānaṁ,</div> </td> </tr> <tr> <td> <div class="G">rūpaṁ passatha chaḍḍitaṁ.</div> </td> </tr> </table> </div>
</div>
<div class="q" id="p_13S3_601"> <div class="p"> <table class="singleColumn"> <tr> <td> <div class="pN">601</div> <div class="G">Āyu usmā ca viññāṇaṁ,</div> </td> </tr> <tr> <td> <div class="G">yadā kāyaṁ jahantimaṁ;</div> </td> </tr> <tr> <td> <div class="G">Apaviddho tadā seti,</div> </td> </tr> <tr> <td> <div class="G">parabhattaṁ acetanaṁ.</div> </td> </tr> </table> </div>
</div>
<div class="q" id="p_13S3_602"> <div class="p"> <table class="singleColumn"> <tr> <td> <div class="pN">602</div> <div class="G">Etādisāyaṁ santāno,</div> </td> </tr> <tr> <td> <div class="G">māyāyaṁ bālalāpinī;</div> </td> </tr> <tr> <td> <div class="G">Vadhako esa akkhāto,</div> </td> </tr> <tr> <td> <div class="G">sāro ettha na vijjati.</div> </td> </tr> </table> </div>
</div>
<div class="q" id="p_13S3_603"> <div class="p"> <table class="singleColumn"> <tr> <td> <div class="pN">603</div> <div class="G">Evaṁ khandhe avekkheyya,</div> </td> </tr> <tr> <td> <div class="G">bhikkhu āraddhavīriyo;</div> </td> </tr> <tr> <td> <div class="G">Divā vā yadi vā rattiṁ,</div> </td> </tr> <tr> <td> <div class="G">sampajāno paṭissato.</div> </td> </tr> </table> </div>
</div>
<div class="q" id="p_13S3_604"> <div class="p"> <table class="singleColumn"> <tr> <td> <div class="pN">604</div> <div class="G">Jaheyya sabbasaṁyogaṁ,</div> </td> </tr> <tr> <td> <div class="G">kareyya saraṇattano;</div> </td> </tr> <tr> <td> <div class="G">Careyyādittasīsova,</div> </td> </tr> <tr> <td> <div class="G">patthayaṁ accutaṁ padan”ti.</div> </td> </tr> </table> </div>
</div>
<div class="CENTER" id="p_13S3_605">
<span class="pN">605</span>Tatiyaṁ.</div>
</html>
