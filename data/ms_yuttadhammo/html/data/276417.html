<html>
<div class="i">1.4.1.8 Upakkhaṭasikkhāpada</div>
<div class="h">
Mahāvibhaṅga
</div>
<div class="h">
Nissaggiyakaṇḍa
</div>
<div class="h">
Cīvaravagga
</div>
<div class="h">
Upakkhaṭasikkhāpada
</div>
<div class="q" id="p_1V_2015">
<div class="divNumber">
527.
</div>
<div class="p">
<span class="pN">2015</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena aññataro puriso pajāpatiṁ etadavoca— “ayyaṁ upanandaṁ cīvarena acchādessāmī”ti. Assosi kho aññataro piṇḍacāriko bhikkhu tassa purisassa imaṁ vācaṁ bhāsamānassa. Atha kho so bhikkhu yenāyasmā upanando sakyaputto tenupasaṅkami; upasaṅkamitvā āyasmantaṁ upanandaṁ sakyaputtaṁ etadavoca— “mahāpuññosi tvaṁ, āvuso upananda. Amukasmiṁ okāse aññataro puriso pajāpatiṁ etadavoca— ‘ayyaṁ upanandaṁ cīvarena acchādessāmī’”ti. “Atthāvuso, maṁ so upaṭṭhāko”ti.
</div>
</div>
<div class="q" id="p_1V_2016">
<div class="p">
<span class="pN">2016</span>Atha kho āyasmā upanando sakyaputto yena so puriso tenupasaṅkami; upasaṅkamitvā taṁ purisaṁ etadavoca— “saccaṁ kira maṁ tvaṁ, āvuso, cīvarena acchādetukāmosī”ti? “Api meyya, evaṁ hoti— ‘ayyaṁ upanandaṁ cīvarena acchādessāmī’”ti. “Sace kho maṁ tvaṁ, āvuso, cīvarena acchādetukāmosi, evarūpena cīvarena acchādehi. Kyāhaṁ tena acchannopi karissāmi yāhaṁ na paribhuñjissāmī”ti. Atha kho so puriso ujjhāyati khiyyati vipāceti— “mahicchā ime samaṇā sakyaputtiyā asantuṭṭhā. Nayime sukarā cīvarena acchādetuṁ. Kathañhi nāma ayyo upanando mayā pubbe appavārito maṁ upasaṅkamitvā cīvare vikappaṁ āpajjissatī”ti.
</div>
</div>
<div class="q" id="p_1V_2017">
<div class="p">
<span class="pN">2017</span>Assosuṁ kho bhikkhū tassa purisassa ujjhāyantassa khiyyantassa vipācentassa. Ye te bhikkhū appicchā…pe… te ujjhāyanti khiyyanti vipācenti— “kathañhi nāma āyasmā upanando sakyaputto pubbe appavārito gahapatikaṁ upasaṅkamitvā cīvare vikappaṁ āpajjissatī”ti.
</div>
</div>
<div class="q" id="p_1V_2018">
<div class="p">
<span class="pN">2018</span>Atha kho te bhikkhū āyasmantaṁ upanandaṁ sakyaputtaṁ anekapariyāyena vigarahitvā bhagavato etamatthaṁ ārocesuṁ…pe… “saccaṁ kira tvaṁ, upananda, pubbe appavārito gahapatikaṁ upasaṅkamitvā cīvare vikappaṁ āpajjasī”ti? “Saccaṁ, bhagavā”ti. “Ñātako te, upananda, aññātako”ti? “Aññātako, bhagavā”ti. “Aññātako, moghapurisa, aññātakassa na jānāti patirūpaṁ vā appatirūpaṁ vā santaṁ vā asantaṁ vā. Tattha nāma tvaṁ, moghapurisa, pubbe appavārito aññātakaṁ gahapatikaṁ upasaṅkamitvā cīvare vikappaṁ āpajjissasi. Netaṁ, moghapurisa, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_1V_2019">
<div class="divNumber">
528.
</div>
<div class="p">
<span class="pN">2019</span><span class="bold">“Bhikkhuṁ paneva uddissa aññātakassa gahapatissa vā gahapatāniyā vā cīvaracetāpannaṁ upakkhaṭaṁ hoti— ‘iminā cīvaracetāpannena cīvaraṁ cetāpetvā itthannāmaṁ bhikkhuṁ cīvarena acchādessāmī’ti; tatra ce so bhikkhu pubbe appavārito upasaṅkamitvā cīvare vikappaṁ āpajjeyya— ‘sādhu vata maṁ āyasmā iminā cīvaracetāpannena evarūpaṁ vā evarūpaṁ vā cīvaraṁ cetāpetvā acchādehī’ti, kalyāṇakamyataṁ upādāya, nissaggiyaṁ pācittiyan”</span>ti. (<span class="italic">8</span>:<span class="bold">27</span>)
</div>
</div>
<div class="q" id="p_1V_2020">
<div class="divNumber">
529.
</div>
<div class="p">
<span class="pN">2020</span><span class="bold">Bhikkhuṁ paneva uddissā</span>ti bhikkhussatthāya, bhikkhuṁ ārammaṇaṁ karitvā, bhikkhuṁ acchādetukāmo.
</div>
</div>
<div class="q" id="p_1V_2021">
<div class="p">
<span class="pN">2021</span><span class="bold">Aññātako</span> nāma mātito vā pitito vā yāva sattamā pitāmahayugā asambaddho.
</div>
</div>
<div class="q" id="p_1V_2022">
<div class="p">
<span class="pN">2022</span><span class="bold">Gahapati</span> nāma yo koci agāraṁ ajjhāvasati.
</div>
</div>
<div class="q" id="p_1V_2023">
<div class="p">
<span class="pN">2023</span><span class="bold">Gahapatānī</span> nāma yā kāci agāraṁ ajjhāvasati.
</div>
</div>
<div class="q" id="p_1V_2024">
<div class="p">
<span class="pN">2024</span><span class="bold">Cīvaracetāpannaṁ</span> nāma hiraññaṁ vā suvaṇṇaṁ vā muttā vā maṇi vā pavāḷo vā phaliko vā paṭako vā suttaṁ vā kappāso vā.
</div>
</div>
<div class="q" id="p_1V_2025">
<div class="p">
<span class="pN">2025</span><span class="bold">Iminā cīvaracetāpannenā</span>ti paccupaṭṭhitena.
</div>
</div>
<div class="q" id="p_1V_2026">
<div class="p">
<span class="pN">2026</span><span class="bold">Cetāpetvā</span>ti parivattetvā.
</div>
</div>
<div class="q" id="p_1V_2027">
<div class="p">
<span class="pN">2027</span><span class="bold">Acchādessāmī</span>ti dassāmi.
</div>
</div>
<div class="q" id="p_1V_2028">
<div class="p">
<span class="pN">2028</span><span class="bold">Tatra ce so bhikkhū</span>ti yaṁ bhikkhuṁ uddissa cīvaracetāpannaṁ upakkhaṭaṁ hoti so bhikkhu.
</div>
</div>
<div class="q" id="p_1V_2029">
<div class="p">
<span class="pN">2029</span><span class="bold">Pubbe appavārito</span>ti pubbe avutto hoti— “kīdisena te, bhante, cīvarena attho, kīdisaṁ te cīvaraṁ cetāpemī”ti?
</div>
</div>
<div class="q" id="p_1V_2030">
<div class="p">
<span class="pN">2030</span><span class="bold">Upasaṅkamitvā</span>ti gharaṁ gantvā yattha katthaci upasaṅkamitvā.
</div>
</div>
<div class="q" id="p_1V_2031">
<div class="p">
<span class="pN">2031</span><span class="bold">Cīvare vikappaṁ āpajjeyyā</span>ti āyataṁ vā hotu vitthataṁ vā appitaṁ vā saṇhaṁ vā.
</div>
</div>
<div class="q" id="p_1V_2032">
<div class="p">
<span class="pN">2032</span><span class="bold">Iminā cīvaracetāpannenā</span>ti paccupaṭṭhitena.
</div>
</div>
<div class="q" id="p_1V_2033">
<div class="p">
<span class="pN">2033</span><span class="bold">Evarūpaṁ vā evarūpaṁ vā</span>ti. Āyataṁ vā vitthataṁ vā appitaṁ vā saṇhaṁ vā.
</div>
</div>
<div class="q" id="p_1V_2034">
<div class="p">
<span class="pN">2034</span><span class="bold">Cetāpetvā</span>ti parivattetvā.
</div>
</div>
<div class="q" id="p_1V_2035">
<div class="p">
<span class="pN">2035</span><span class="bold">Acchādehī</span>ti dajjehi.
</div>
</div>
<div class="q" id="p_1V_2036">
<div class="p">
<span class="pN">2036</span><span class="bold">Kalyāṇakamyataṁ upādāyā</span>ti sādhatthiko mahagghatthiko. Tassa vacanena āyataṁ vā vitthataṁ vā appitaṁ vā saṇhaṁ vā cetāpeti, payoge dukkaṭaṁ. Paṭilābhena nissaggiyaṁ hoti. Nissajjitabbaṁ saṁghassa vā gaṇassa vā puggalassa vā. Evañca pana, bhikkhave, nissajjitabbaṁ…pe… “idaṁ me, bhante, cīvaraṁ pubbe appavārito aññātakaṁ gahapatikaṁ upasaṅkamitvā cīvare vikappaṁ āpannaṁ nissaggiyaṁ, imāhaṁ saṁghassa nissajjāmī”ti…pe… dadeyyāti…pe… dadeyyunti…pe… āyasmato dammīti.
</div>
</div>
<div class="q" id="p_1V_2037">
<div class="divNumber">
530.
</div>
<div class="p">
<span class="pN">2037</span>Aññātake aññātakasaññī pubbe appavārito gahapatikaṁ upasaṅkamitvā cīvare vikappaṁ āpajjati, nissaggiyaṁ pācittiyaṁ. Aññātake vematiko pubbe appavārito gahapatikaṁ upasaṅkamitvā cīvare vikappaṁ āpajjati, nissaggiyaṁ pācittiyaṁ. Aññātake ñātakasaññī pubbe appavārito gahapatikaṁ upasaṅkamitvā cīvare vikappaṁ āpajjati, nissaggiyaṁ pācittiyaṁ.
</div>
</div>
<div class="q" id="p_1V_2038">
<div class="p">
<span class="pN">2038</span>Ñātake aññātakasaññī, āpatti dukkaṭassa. Ñātake vematiko, āpatti dukkaṭassa. Ñātake ñātakasaññī, anāpatti.
</div>
</div>
<div class="q" id="p_1V_2039">
<div class="divNumber">
531.
</div>
<div class="p">
<span class="pN">2039</span>Anāpatti— ñātakānaṁ, pavāritānaṁ, aññassatthāya, attano dhanena, mahagghaṁ cetāpetukāmassa appagghaṁ cetāpeti, ummattakassa, ādikammikassāti.
</div>
</div>
<div class="CENTER" id="p_1V_2040">
<span class="pN">2040</span>Upakkhaṭasikkhāpadaṁ niṭṭhitaṁ aṭṭhamaṁ.
</div>
</html>
