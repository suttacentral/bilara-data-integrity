<html>
<div class="i">3.3.1 Puggalasutta</div>
<div class="h">Kosalasaṁyutta</div>
<div class="h">Tatiyavagga</div>
<div class="h">Puggalasutta</div>
<div class="q" id="p_12S1_717"> <div class="divNumber">132.</div> <div class="p">
<span class="pN">717</span>Sāvatthinidānaṁ. Atha kho rājā pasenadi kosalo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinnaṁ kho rājānaṁ pasenadiṁ kosalaṁ bhagavā etadavoca—  “cattārome, mahārāja puggalā santo saṁvijjamānā lokasmiṁ. Katame cattāro? Tamotamaparāyano, tamojotiparāyano, jotitamaparāyano, jotijotiparāyano. </div>
</div>
<div class="q" id="p_12S1_718"> <div class="p">
<span class="pN">718</span>Kathañca, mahārāja puggalo tamotamaparāyano hoti? Idha, mahārāja, ekacco puggalo nīce kule paccājāto hoti, caṇḍālakule vā venakule vā nesādakule vā rathakārakule vā pukkusakule vā dalidde appannapānabhojane kasiravuttike, yattha kasirena ghāsacchādo labbhati. So ca hoti dubbaṇṇo duddasiko okoṭimako bavhābādho kāṇo vā kuṇī vā khañjo vā pakkhahato vā, na lābhī annassa pānassa vatthassa yānassa mālāgandhavilepanassa seyyāvasathapadīpeyyassa. So kāyena duccaritaṁ carati, vācāya duccaritaṁ carati, manasā duccaritaṁ carati. So kāyena duccaritaṁ caritvā vācāya duccaritaṁ caritvā manasā duccaritaṁ caritvā, kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati. </div>
</div>
<div class="q" id="p_12S1_719"> <div class="p">
<span class="pN">719</span>Seyyathāpi, mahārāja, puriso andhakārā vā andhakāraṁ gaccheyya, tamā vā tamaṁ gaccheyya, lohitamalā vā lohitamalaṁ gaccheyya. Tathūpamāhaṁ, mahārāja, imaṁ puggalaṁ vadāmi. Evaṁ kho, mahārāja, puggalo tamotamaparāyano hoti. </div>
</div>
<div class="q" id="p_12S1_720"> <div class="p">
<span class="pN">720</span>Kathañca, mahārāja, puggalo tamojotiparāyano hoti? Idha, mahārāja, ekacco puggalo nīce kule paccājāto hoti, caṇḍālakule vā venakule vā nesādakule vā rathakārakule vā pukkusakule vā dalidde appannapānabhojane kasiravuttike, yattha kasirena ghāsacchādo labbhati. So ca kho hoti dubbaṇṇo duddasiko okoṭimako bavhābādho, kāṇo vā kuṇī vā khañjo vā pakkhahato vā, na lābhī annassa pānassa vatthassa yānassa mālāgandhavilepanassa seyyāvasathapadīpeyyassa. So kāyena sucaritaṁ carati, vācāya sucaritaṁ carati, manasā sucaritaṁ carati. So kāyena sucaritaṁ caritvā vācāya sucaritaṁ caritvā manasā sucaritaṁ caritvā, kāyassa bhedā paraṁ maraṇā sugatiṁ saggaṁ lokaṁ upapajjati. </div>
</div>
<div class="q" id="p_12S1_721"> <div class="p">
<span class="pN">721</span>Seyyathāpi, mahārāja, puriso pathaviyā vā pallaṅkaṁ āroheyya, pallaṅkā vā assapiṭṭhiṁ āroheyya, assapiṭṭhiyā vā hatthikkhandhaṁ āroheyya, hatthikkhandhā vā pāsādaṁ āroheyya. Tathūpamāhaṁ, mahārāja, imaṁ puggalaṁ vadāmi. Evaṁ kho, mahārāja, puggalo tamojotiparāyano hoti. </div>
</div>
<div class="q" id="p_12S1_722"> <div class="p">
<span class="pN">722</span>Kathañca, mahārāja, puggalo jotitamaparāyano hoti? Idha, mahārāja, ekacco puggalo ucce kule paccājāto hoti, khattiyamahāsālakule vā brāhmaṇamahāsālakule vā gahapatimahāsālakule vā, aḍḍhe mahaddhane mahābhoge pahūtajātarūparajate pahūtavittūpakaraṇe pahūtadhanadhaññe. So ca hoti abhirūpo dassanīyo pāsādiko, paramāya vaṇṇapokkharatāya samannāgato, lābhī annassa pānassa vatthassa yānassa mālāgandhavilepanassa seyyāvasathapadīpeyyassa. So kāyena duccaritaṁ carati, vācāya duccaritaṁ carati, manasā duccaritaṁ carati. So kāyena duccaritaṁ caritvā vācāya duccaritaṁ caritvā manasā duccaritaṁ caritvā, kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati. </div>
</div>
<div class="q" id="p_12S1_723"> <div class="p">
<span class="pN">723</span>Seyyathāpi, mahārāja, puriso pāsādā vā hatthikkhandhaṁ oroheyya, hatthikkhandhā vā assapiṭṭhiṁ oroheyya, assapiṭṭhiyā vā pallaṅkaṁ oroheyya, pallaṅkā vā pathaviṁ oroheyya, pathaviyā vā andhakāraṁ paviseyya. Tathūpamāhaṁ, mahārāja, imaṁ puggalaṁ vadāmi. Evaṁ kho, mahārāja, puggalo jotitamaparāyano hoti. </div>
</div>
<div class="q" id="p_12S1_724"> <div class="p">
<span class="pN">724</span>Kathañca, mahārāja, puggalo jotijotiparāyano hoti? Idha, mahārāja, ekacco puggalo ucce kule paccājāto hoti, khattiyamahāsālakule vā brāhmaṇamahāsālakule vā gahapatimahāsālakule vā, aḍḍhe mahaddhane mahābhoge pahūtajātarūparajate pahūtavittūpakaraṇe pahūtadhanadhaññe. So ca hoti abhirūpo dassanīyo pāsādiko, paramāya vaṇṇapokkharatāya samannāgato, lābhī annassa pānassa vatthassa yānassa mālāgandhavilepanassa seyyāvasathapadīpeyyassa. So kāyena sucaritaṁ carati, vācāya sucaritaṁ carati, manasā sucaritaṁ carati. So kāyena sucaritaṁ caritvā vācāya sucaritaṁ caritvā manasā sucaritaṁ caritvā, kāyassa bhedā paraṁ maraṇā sugatiṁ saggaṁ lokaṁ upapajjati. </div>
</div>
<div class="q" id="p_12S1_725"> <div class="p">
<span class="pN">725</span>Seyyathāpi, mahārāja, puriso pallaṅkā vā pallaṅkaṁ saṅkameyya, assapiṭṭhiyā vā assapiṭṭhiṁ saṅkameyya, hatthikkhandhā vā hatthikkhandhaṁ saṅkameyya, pāsādā vā pāsādaṁ saṅkameyya. Tathūpamāhaṁ, mahārāja, imaṁ puggalaṁ vadāmi. Evaṁ kho, mahārāja, puggalo jotijotiparāyano hoti. Ime kho, mahārāja, cattāro puggalā santo saṁvijjamānā lokasmin”ti. Idamavoca…pe…  </div>
</div>
<div class="q" id="p_12S1_726"> <div class="p"> <table class="singleColumn"> <tr> <td> <div class="pN">726</div> <div class="G">“Daliddo puriso rāja,</div> </td> </tr> <tr> <td> <div class="G">assaddho hoti maccharī;</div> </td> </tr> <tr> <td> <div class="G">Kadariyo pāpasaṅkappo,</div> </td> </tr> <tr> <td> <div class="G">micchādiṭṭhi anādaro.</div> </td> </tr> </table> </div>
</div>
<div class="q" id="p_12S1_727"> <div class="p"> <table class="singleColumn"> <tr> <td> <div class="pN">727</div> <div class="G">Samaṇe brāhmaṇe vāpi,</div> </td> </tr> <tr> <td> <div class="G">aññe vāpi vanibbake;</div> </td> </tr> <tr> <td> <div class="G">Akkosati paribhāsati,</div> </td> </tr> <tr> <td> <div class="G">natthiko hoti rosako.</div> </td> </tr> </table> </div>
</div>
<div class="q" id="p_12S1_728"> <div class="p"> <table class="singleColumn"> <tr> <td> <div class="pN">728</div> <div class="G">Dadamānaṁ nivāreti,</div> </td> </tr> <tr> <td> <div class="G">yācamānāna bhojanaṁ;</div> </td> </tr> <tr> <td> <div class="G">Tādiso puriso rāja,</div> </td> </tr> <tr> <td> <div class="G">mīyamāno janādhipa;</div> </td> </tr> <tr> <td> <div class="G">Upeti nirayaṁ ghoraṁ,</div> </td> </tr> <tr> <td> <div class="G">tamotamaparāyano.</div> </td> </tr> </table> </div>
</div>
<div class="q" id="p_12S1_729"> <div class="p"> <table class="singleColumn"> <tr> <td> <div class="pN">729</div> <div class="G">Daliddo puriso rāja,</div> </td> </tr> <tr> <td> <div class="G">saddho hoti amaccharī;</div> </td> </tr> <tr> <td> <div class="G">Dadāti seṭṭhasaṅkappo,</div> </td> </tr> <tr> <td> <div class="G">abyaggamanaso naro.</div> </td> </tr> </table> </div>
</div>
<div class="q" id="p_12S1_730"> <div class="p"> <table class="singleColumn"> <tr> <td> <div class="pN">730</div> <div class="G">Samaṇe brāhmaṇe vāpi,</div> </td> </tr> <tr> <td> <div class="G">aññe vāpi vanibbake;</div> </td> </tr> <tr> <td> <div class="G">Uṭṭhāya abhivādeti,</div> </td> </tr> <tr> <td> <div class="G">samacariyāya sikkhati.</div> </td> </tr> </table> </div>
</div>
<div class="q" id="p_12S1_731"> <div class="p"> <table class="singleColumn"> <tr> <td> <div class="pN">731</div> <div class="G">Dadamānaṁ na vāreti,</div> </td> </tr> <tr> <td> <div class="G">yācamānāna bhojanaṁ;</div> </td> </tr> <tr> <td> <div class="G">Tādiso puriso rāja,</div> </td> </tr> <tr> <td> <div class="G">mīyamāno janādhipa;</div> </td> </tr> <tr> <td> <div class="G">Upeti tidivaṁ ṭhānaṁ,</div> </td> </tr> <tr> <td> <div class="G">tamojotiparāyano.</div> </td> </tr> </table> </div>
</div>
<div class="q" id="p_12S1_732"> <div class="p"> <table class="singleColumn"> <tr> <td> <div class="pN">732</div> <div class="G">Aḍḍho ce puriso rāja,</div> </td> </tr> <tr> <td> <div class="G">assaddho hoti maccharī;</div> </td> </tr> <tr> <td> <div class="G">Kadariyo pāpasaṅkappo,</div> </td> </tr> <tr> <td> <div class="G">micchādiṭṭhi anādaro.</div> </td> </tr> </table> </div>
</div>
<div class="q" id="p_12S1_733"> <div class="p"> <table class="singleColumn"> <tr> <td> <div class="pN">733</div> <div class="G">Samaṇe brāhmaṇe vāpi,</div> </td> </tr> <tr> <td> <div class="G">aññe vāpi vanibbake;</div> </td> </tr> <tr> <td> <div class="G">Akkosati paribhāsati,</div> </td> </tr> <tr> <td> <div class="G">natthiko hoti rosako.</div> </td> </tr> </table> </div>
</div>
<div class="q" id="p_12S1_734"> <div class="p"> <table class="singleColumn"> <tr> <td> <div class="pN">734</div> <div class="G">Dadamānaṁ nivāreti,</div> </td> </tr> <tr> <td> <div class="G">yācamānāna bhojanaṁ;</div> </td> </tr> <tr> <td> <div class="G">Tādiso puriso rāja,</div> </td> </tr> <tr> <td> <div class="G">mīyamāno janādhipa;</div> </td> </tr> <tr> <td> <div class="G">Upeti nirayaṁ ghoraṁ,</div> </td> </tr> <tr> <td> <div class="G">jotitamaparāyano.</div> </td> </tr> </table> </div>
</div>
<div class="q" id="p_12S1_735"> <div class="p"> <table class="singleColumn"> <tr> <td> <div class="pN">735</div> <div class="G">Aḍḍho ce puriso rāja,</div> </td> </tr> <tr> <td> <div class="G">saddho hoti amaccharī;</div> </td> </tr> <tr> <td> <div class="G">Dadāti seṭṭhasaṅkappo,</div> </td> </tr> <tr> <td> <div class="G">abyaggamanaso naro.</div> </td> </tr> </table> </div>
</div>
<div class="q" id="p_12S1_736"> <div class="p"> <table class="singleColumn"> <tr> <td> <div class="pN">736</div> <div class="G">Samaṇe brāhmaṇe vāpi,</div> </td> </tr> <tr> <td> <div class="G">aññe vāpi vanibbake;</div> </td> </tr> <tr> <td> <div class="G">Uṭṭhāya abhivādeti,</div> </td> </tr> <tr> <td> <div class="G">samacariyāya sikkhati.</div> </td> </tr> </table> </div>
</div>
<div class="q" id="p_12S1_737"> <div class="p"> <table class="singleColumn"> <tr> <td> <div class="pN">737</div> <div class="G">Dadamānaṁ na vāreti,</div> </td> </tr> <tr> <td> <div class="G">yācamānāna bhojanaṁ;</div> </td> </tr> <tr> <td> <div class="G">Tādiso puriso rāja,</div> </td> </tr> <tr> <td> <div class="G">mīyamāno janādhipa;</div> </td> </tr> <tr> <td> <div class="G">Upeti tidivaṁ ṭhānaṁ,</div> </td> </tr> <tr> <td> <div class="G">jotijotiparāyano”ti.</div> </td> </tr> </table> </div>
</div>
</html>
