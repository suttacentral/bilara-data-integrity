<html>
<div class="i">1.2.3.4 Arahantasutta</div>
<div class="h">Khandhasaṁyutta</div>
<div class="h">Majjhimapaṇṇāsaka</div>
<div class="h">Khajjanīyavagga</div>
<div class="h">Arahantasutta</div>
<div class="q" id="p_13S3_385"> <div class="divNumber">76.</div> <div class="p">
<span class="pN">385</span>Sāvatthinidānaṁ. “Rūpaṁ, bhikkhave, aniccaṁ. Yadaniccaṁ taṁ dukkhaṁ; yaṁ dukkhaṁ tadanattā; yadanattā taṁ ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya daṭṭhabbaṁ. Vedanā… saññā… saṅkhārā… viññāṇaṁ aniccaṁ. Yadaniccaṁ taṁ dukkhaṁ; yaṁ dukkhaṁ tadanattā; yadanattā taṁ ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya daṭṭhabbaṁ. </div>
</div>
<div class="q" id="p_13S3_386"> <div class="p">
<span class="pN">386</span>Evaṁ passaṁ, bhikkhave, sutavā ariyasāvako rūpasmimpi nibbindati, vedanāyapi… saññāyapi… saṅkhāresupi… viññāṇasmimpi nibbindati. Nibbindaṁ virajjati; virāgā vimuccati. Vimuttasmiṁ vimuttamiti ñāṇaṁ hoti. ‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāti. Yāvatā, bhikkhave, sattāvāsā, yāvatā bhavaggaṁ, ete aggā, ete seṭṭhā lokasmiṁ yadidaṁ arahanto”ti. </div>
</div>
<div class="q" id="p_13S3_387"> <div class="p">
<span class="pN">387</span>Idamavoca bhagavā. Idaṁ vatvāna sugato athāparaṁ etadavoca satthā— </div>
</div>
<div class="q" id="p_13S3_388"> <div class="p"> <table class="singleColumn"> <tr> <td> <div class="pN">388</div> <div class="G">“Sukhino vata arahanto,</div> </td> </tr> <tr> <td> <div class="G">taṇhā tesaṁ na vijjati;</div> </td> </tr> <tr> <td> <div class="G">Asmimāno samucchinno,</div> </td> </tr> <tr> <td> <div class="G">mohajālaṁ padālitaṁ.</div> </td> </tr> </table> </div>
</div>
<div class="q" id="p_13S3_389"> <div class="p"> <table class="singleColumn"> <tr> <td> <div class="pN">389</div> <div class="G">Anejaṁ te anuppattā,</div> </td> </tr> <tr> <td> <div class="G">cittaṁ tesaṁ anāvilaṁ;</div> </td> </tr> <tr> <td> <div class="G">Loke anupalittā te,</div> </td> </tr> <tr> <td> <div class="G">brahmabhūtā anāsavā.</div> </td> </tr> </table> </div>
</div>
<div class="q" id="p_13S3_390"> <div class="p"> <table class="singleColumn"> <tr> <td> <div class="pN">390</div> <div class="G">Pañcakkhandhe pariññāya,</div> </td> </tr> <tr> <td> <div class="G">satta saddhammagocarā;</div> </td> </tr> <tr> <td> <div class="G">Pasaṁsiyā sappurisā,</div> </td> </tr> <tr> <td> <div class="G">puttā buddhassa orasā.</div> </td> </tr> </table> </div>
</div>
<div class="q" id="p_13S3_391"> <div class="p"> <table class="singleColumn"> <tr> <td> <div class="pN">391</div> <div class="G">Sattaratanasampannā,</div> </td> </tr> <tr> <td> <div class="G">Tīsu sikkhāsu sikkhitā;</div> </td> </tr> <tr> <td> <div class="G">Anuvicaranti mahāvīrā,</div> </td> </tr> <tr> <td> <div class="G">Pahīnabhayabheravā.</div> </td> </tr> </table> </div>
</div>
<div class="q" id="p_13S3_392"> <div class="p"> <table class="singleColumn"> <tr> <td> <div class="pN">392</div> <div class="G">Dasahaṅgehi sampannā,</div> </td> </tr> <tr> <td> <div class="G">mahānāgā samāhitā;</div> </td> </tr> <tr> <td> <div class="G">Ete kho seṭṭhā lokasmiṁ,</div> </td> </tr> <tr> <td> <div class="G">taṇhā tesaṁ na vijjati.</div> </td> </tr> </table> </div>
</div>
<div class="q" id="p_13S3_393"> <div class="p"> <table class="singleColumn"> <tr> <td> <div class="pN">393</div> <div class="G">Asekhañāṇamuppannaṁ,</div> </td> </tr> <tr> <td> <div class="G">antimoyaṁ samussayo;</div> </td> </tr> <tr> <td> <div class="G">Yo sāro brahmacariyassa,</div> </td> </tr> <tr> <td> <div class="G">tasmiṁ aparapaccayā.</div> </td> </tr> </table> </div>
</div>
<div class="q" id="p_13S3_394"> <div class="p"> <table class="singleColumn"> <tr> <td> <div class="pN">394</div> <div class="G">Vidhāsu na vikampanti,</div> </td> </tr> <tr> <td> <div class="G">vippamuttā punabbhavā;</div> </td> </tr> <tr> <td> <div class="G">Dantabhūmimanuppattā,</div> </td> </tr> <tr> <td> <div class="G">te loke vijitāvino.</div> </td> </tr> </table> </div>
</div>
<div class="q" id="p_13S3_395"> <div class="p"> <table class="singleColumn"> <tr> <td> <div class="pN">395</div> <div class="G">Uddhaṁ tiriyaṁ apācīnaṁ,</div> </td> </tr> <tr> <td> <div class="G">nandī tesaṁ na vijjati;</div> </td> </tr> <tr> <td> <div class="G">Nadanti te sīhanādaṁ,</div> </td> </tr> <tr> <td> <div class="G">buddhā loke anuttarā”ti.</div> </td> </tr> </table> </div>
</div>
<div class="CENTER" id="p_13S3_396">
<span class="pN">396</span>Catutthaṁ.</div>
</html>
