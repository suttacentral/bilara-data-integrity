<html>
<div class="i">9.1.1 Chandiddhipāda</div>
<div class="h">Iddhipādavibhaṅga</div>
<div class="h">Suttantabhājanīya</div>
<div class="h">Chandiddhipāda</div>
<div class="q" id="p_30Vbh_1461"> <div class="divNumber">432.</div> <div class="p">
<span class="pN">1461</span>Kathañca bhikkhu chandasamādhipadhānasaṅkhārasamannāgataṁ iddhipādaṁ bhāveti? Chandañce bhikkhu adhipatiṁ karitvā labhati samādhiṁ, labhati cittassekaggataṁ— ayaṁ vuccati “chandasamādhi”. So anuppannānaṁ pāpakānaṁ akusalānaṁ dhammānaṁ anuppādāya chandaṁ janeti vāyamati vīriyaṁ ārabhati cittaṁ paggaṇhāti padahati, uppannānaṁ pāpakānaṁ akusalānaṁ dhammānaṁ pahānāya chandaṁ janeti vāyamati vīriyaṁ ārabhati cittaṁ paggaṇhāti padahati, anuppannānaṁ kusalānaṁ dhammānaṁ uppādāya chandaṁ janeti vāyamati vīriyaṁ ārabhati cittaṁ paggaṇhāti padahati, uppannānaṁ kusalānaṁ dhammānaṁ ṭhitiyā asammosāya bhiyyobhāvāya vepullāya bhāvanāya pāripūriyā chandaṁ janeti vāyamati vīriyaṁ ārabhati cittaṁ paggaṇhāti padahati. Ime vuccanti “padhānasaṅkhārā”. Iti ayañca chandasamādhi, ime ca padhānasaṅkhārā. Tadekajjhaṁ abhisaññūhitvā abhisaṅkhipitvā chandasamādhipadhānasaṅkhārotveva saṅkhyaṁ gacchati. </div>
</div>
<div class="q" id="p_30Vbh_1462"> <div class="divNumber">433.</div> <div class="p">
<span class="pN">1462</span>Tattha katamo chando? Yo chando chandikatā kattukamyatā kusalo dhammacchando— ayaṁ vuccati “chando”. </div>
</div>
<div class="q" id="p_30Vbh_1463"> <div class="p">
<span class="pN">1463</span>Tattha katamo samādhi? Yā cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṁ samādhibalaṁ sammāsamādhi— ayaṁ vuccati “samādhi”. </div>
</div>
<div class="q" id="p_30Vbh_1464"> <div class="p">
<span class="pN">1464</span>Tattha katamo padhānasaṅkhāro? Yo cetasiko vīriyārambho nikkamo parakkamo uyyāmo vāyāmo ussāho ussoḷhī thāmo ṭhiti asithilaparakkamatā anikkhittachandatā anikkhittadhuratā dhurasampaggāho vīriyaṁ vīriyindriyaṁ vīriyabalaṁ sammāvāyāmo— ayaṁ vuccati “padhānasaṅkhāro”. Iti iminā ca chandena, iminā ca samādhinā, iminā ca padhānasaṅkhārena upeto hoti samupeto upāgato samupāgato upapanno sampanno samannāgato. Tena vuccati “chandasamādhipadhānasaṅkhārasamannāgato”ti. </div>
</div>
<div class="q" id="p_30Vbh_1465"> <div class="divNumber">434.</div> <div class="p">
<span class="pN">1465</span>“Iddhī”ti. Yā tesaṁ dhammānaṁ iddhi samiddhi ijjhanā samijjhanā lābho paṭilābho patti sampatti phusanā sacchikiriyā upasampadā. </div>
</div>
<div class="q" id="p_30Vbh_1466"> <div class="p">
<span class="pN">1466</span>“Iddhipādo”ti. Tathābhūtassa vedanākkhandho, saññākkhandho, saṅkhārakkhandho, viññāṇakkhandho. </div>
</div>
<div class="q" id="p_30Vbh_1467"> <div class="p">
<span class="pN">1467</span>“Iddhipādaṁ bhāvetī”ti. Te dhamme āsevati bhāveti bahulīkaroti. Tena vuccati “iddhipādaṁ bhāvetī”ti. </div>
</div>
</html>
