<html>
<div class="i">1.5.2.3 Ujjhāpanakasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Bhūtagāmavagga
</div>
<div class="h">
Ujjhāpanakasikkhāpada
</div>
<div class="q" id="p_2V_370">
<div class="divNumber">
103.
</div>
<div class="p">
<span class="pN">370</span>Tena samayena buddho bhagavā rājagahe viharati veḷuvane kalandakanivāpe. Tena kho pana samayena āyasmā dabbo mallaputto saṁghassa senāsanañca paññapeti bhattāni ca uddisati. Tena kho pana samayena mettiyabhūmajakā bhikkhū navakā ceva honti appapuññā ca. Yāni saṁghassa lāmakāni senāsanāni tāni tesaṁ pāpuṇanti lāmakāni ca bhattāni. Te āyasmantaṁ dabbaṁ mallaputtaṁ bhikkhū ujjhāpenti—  “chandāya dabbo mallaputto senāsanaṁ paññapeti, chandāya ca bhattāni uddisatī”ti.
</div>
</div>
<div class="q" id="p_2V_371">
<div class="p">
<span class="pN">371</span>Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma mettiyabhūmajakā bhikkhū āyasmantaṁ dabbaṁ mallaputtaṁ bhikkhū ujjhāpessantī”ti…pe…  “saccaṁ kira tumhe, bhikkhave, dabbaṁ mallaputtaṁ bhikkhū ujjhāpethā”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, dabbaṁ mallaputtaṁ bhikkhū ujjhāpessatha. Netaṁ, moghapurisā, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_372">
<div class="p">
<span class="pN">372</span><span class="bold">“Ujjhāpanake pācittiyan”</span>ti.
</div>
</div>
<div class="q" id="p_2V_373">
<div class="p">
<span class="pN">373</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_374">
<div class="divNumber">
104.
</div>
<div class="p">
<span class="pN">374</span>Tena kho pana samayena mettiyabhūmajakā bhikkhū—  “‘bhagavatā ujjhāpanakaṁ paṭikkhittan’ti ‘ettāvatā bhikkhū sossantī’”ti bhikkhūnaṁ sāmantā āyasmantaṁ dabbaṁ mallaputtaṁ khiyyanti—  “chandāya dabbo mallaputto senāsanaṁ paññapeti, chandāya ca bhattāni uddisatī”ti. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma mettiyabhūmajakā bhikkhū āyasmantaṁ dabbaṁ mallaputtaṁ khiyyissantī”ti…pe…  “saccaṁ kira tumhe, bhikkhave, dabbaṁ mallaputtaṁ khiyyathā”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, dabbaṁ mallaputtaṁ khiyyissatha. Netaṁ, moghapurisā, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_375">
<div class="divNumber">
105.
</div>
<div class="p">
<span class="pN">375</span><span class="bold">“Ujjhāpanake khiyyanake pācittiyan”</span>ti. (<span class="italic">13</span>:<span class="bold">62</span>)
</div>
</div>
<div class="q" id="p_2V_376">
<div class="divNumber">
106.
</div>
<div class="p">
<span class="pN">376</span><span class="bold">Ujjhāpanakaṁ</span> nāma upasampannaṁ saṁghena sammataṁ senāsanapaññāpakaṁ vā bhattuddesakaṁ vā yāgubhājakaṁ vā phalabhājakaṁ vā khajjabhājakaṁ vā appamattakavissajjakaṁ vā avaṇṇaṁ kattukāmo, ayasaṁ kattukāmo, maṅkukattukāmo, upasampannaṁ ujjhāpeti vā khiyyati vā, āpatti pācittiyassa. Dhammakamme dhammakammasaññī ujjhāpanake khiyyanake āpatti pācittiyassa. Dhammakamme vematiko ujjhāpanake khiyyanake āpatti pācittiyassa. Dhammakamme adhammakammasaññī ujjhāpanake khiyyanake āpatti pācittiyassa.
</div>
</div>
<div class="q" id="p_2V_377">
<div class="p">
<span class="pN">377</span>Anupasampannaṁ ujjhāpeti vā khiyyati vā, āpatti dukkaṭassa. Upasampannaṁ saṁghena asammataṁ senāsanapaññāpakaṁ vā bhattuddesakaṁ vā yāgubhājakaṁ vā phalabhājakaṁ vā khajjabhājakaṁ vā appamattakavissajjakaṁ vā avaṇṇaṁ kattukāmo, ayasaṁ kattukāmo, maṅkukattukāmo, upasampannaṁ vā anupasampannaṁ vā ujjhāpeti vā khiyyati vā, āpatti dukkaṭassa. Anupasampannaṁ saṁghena sammataṁ vā asammataṁ vā senāsanapaññāpakaṁ vā bhattuddesakaṁ vā yāgubhājakaṁ vā phalabhājakaṁ vā khajjabhājakaṁ vā appamattakavissajjakaṁ vā avaṇṇaṁ kattukāmo, ayasaṁ kattukāmo, maṅkukattukāmo, upasampannaṁ vā anupasampannaṁ vā ujjhāpeti vā khiyyati vā, āpatti dukkaṭassa. Adhammakamme dhammakammasaññī, āpatti dukkaṭassa. Adhammakamme vematiko, āpatti dukkaṭassa. Adhammakamme adhammakammasaññī āpatti dukkaṭassa.
</div>
</div>
<div class="q" id="p_2V_378">
<div class="divNumber">
107.
</div>
<div class="p">
<span class="pN">378</span>Anāpatti—  pakatiyā chandā dosā mohā bhayā karontaṁ ujjhāpeti vā khiyyati vā, ummattakassa, ādikammikassāti.
</div>
</div>
<div class="CENTER" id="p_2V_379">
<span class="pN">379</span>Ujjhāpanakasikkhāpadaṁ niṭṭhitaṁ tatiyaṁ.
</div>
</html>
