<html>
<div class="i">10.1.7 Visākhasutta</div>
<div class="h">Bhikkhusaṁyutta</div>
<div class="h">Bhikkhuvagga</div>
<div class="h">Visākhasutta</div>
<div class="q" id="p_12S2_1281"> <div class="divNumber">241.</div> <div class="p">
<span class="pN">1281</span>Evaṁ me sutaṁ— ekaṁ samayaṁ bhagavā vesāliyaṁ viharati mahāvane kūṭāgārasālāyaṁ. Tena kho pana samayena āyasmā visākho pañcālaputto upaṭṭhānasālāyaṁ bhikkhū dhammiyā kathāya sandasseti samādapeti samuttejeti sampahaṁseti, poriyā vācāya vissaṭṭhāya anelagalāya atthassa viññāpaniyā pariyāpannāya anissitāya. </div>
</div>
<div class="q" id="p_12S2_1282"> <div class="p">
<span class="pN">1282</span>Atha kho bhagavā sāyanhasamayaṁ paṭisallānā vuṭṭhito yena upaṭṭhānasālā tenupasaṅkami; upasaṅkamitvā paññatte āsane nisīdi. Nisajja kho bhagavā bhikkhū āmantesi— “ko nu kho, bhikkhave, upaṭṭhānasālāyaṁ bhikkhū dhammiyā kathāya sandasseti samādapeti samuttejeti sampahaṁseti poriyā vācāya vissaṭṭhāya anelagalāya atthassa viññāpaniyā pariyāpannāya anissitāyā”ti? “Āyasmā, bhante, visākho pañcālaputto upaṭṭhānasālāyaṁ bhikkhū dhammiyā kathāya sandasseti samādapeti samuttejeti sampahaṁseti, poriyā vācāya vissaṭṭhāya anelagalāya atthassa viññāpaniyā pariyāpannāya anissitāyā”ti. </div>
</div>
<div class="q" id="p_12S2_1283"> <div class="p">
<span class="pN">1283</span>Atha kho bhagavā āyasmantaṁ visākhaṁ pañcālaputtaṁ āmantesi— “sādhu sādhu, visākha, sādhu kho tvaṁ, visākha, bhikkhū dhammiyā kathāya sandassesi…pe… atthassa viññāpaniyā pariyāpannāya anissitāyā”ti. </div>
</div>
<div class="q" id="p_12S2_1284"> <div class="p">
<span class="pN">1284</span>Idamavoca bhagavā. Idaṁ vatvāna sugato athāparaṁ etadavoca satthā— </div>
</div>
<div class="q" id="p_12S2_1285"> <div class="p"> <table class="singleColumn"> <tr> <td> <div class="pN">1285</div> <div class="G">“Nābhāsamānaṁ jānanti,</div> </td> </tr> <tr> <td> <div class="G">missaṁ bālehi paṇḍitaṁ;</div> </td> </tr> <tr> <td> <div class="G">Bhāsamānañca jānanti,</div> </td> </tr> <tr> <td> <div class="G">desentaṁ amataṁ padaṁ.</div> </td> </tr> </table> </div>
</div>
<div class="q" id="p_12S2_1286"> <div class="p"> <table class="singleColumn"> <tr> <td> <div class="pN">1286</div> <div class="G">Bhāsaye jotaye dhammaṁ,</div> </td> </tr> <tr> <td> <div class="G">paggaṇhe isinaṁ dhajaṁ;</div> </td> </tr> <tr> <td> <div class="G">Subhāsitadhajā isayo,</div> </td> </tr> <tr> <td> <div class="G">dhammo hi isinaṁ dhajo”ti.</div> </td> </tr> </table> </div>
</div>
<div class="CENTER" id="p_12S2_1287">
<span class="pN">1287</span>Sattamaṁ.</div>
</html>
