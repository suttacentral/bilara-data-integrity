<html>
<div class="i">18.2.3 Arūpadhātu</div>
<div class="h">Dhammahadayavibhaṅga</div>
<div class="h">Uppattānuppattivāra</div>
<div class="h">Arūpadhātu</div>
<div class="q" id="p_30Vbh_3018"> <div class="divNumber">995.</div> <div class="p">
<span class="pN">3018</span>Arūpadhātuyā kati khandhā…pe…  kati cittāni? </div>
</div>
<div class="q" id="p_30Vbh_3019"> <div class="p">
<span class="pN">3019</span>Arūpadhātuyā cattāro khandhā, dve āyatanāni, dve dhātuyo, tīṇi saccāni, ekādasindriyāni, aṭṭha hetū, tayo āhārā, eko phasso, ekā vedanā, ekā saññā, ekā cetanā, ekaṁ cittaṁ. </div>
</div>
<div class="q" id="p_30Vbh_3020"> <div class="divNumber">996.</div> <div class="p">
<span class="pN">3020</span>Tattha katame arūpadhātuyā cattāro khandhā? Vedanākkhandho, saññākkhandho, saṅkhārakkhandho, viññāṇakkhandho—  ime vuccanti “arūpadhātuyā cattāro khandhā”. (1) </div>
</div>
<div class="q" id="p_30Vbh_3021"> <div class="p">
<span class="pN">3021</span>Tattha katamāni arūpadhātuyā dve āyatanāni? Manāyatanaṁ, dhammāyatanaṁ—  imāni vuccanti “arūpadhātuyā dve āyatanāni”. (2) </div>
</div>
<div class="q" id="p_30Vbh_3022"> <div class="p">
<span class="pN">3022</span>Tattha katamā arūpadhātuyā dve dhātuyo? Manoviññāṇadhātu, dhammadhātu—  imā vuccanti “arūpadhātuyā dve dhātuyo”. (3) </div>
</div>
<div class="q" id="p_30Vbh_3023"> <div class="p">
<span class="pN">3023</span>Tattha katamāni arūpadhātuyā tīṇi saccāni? Dukkhasaccaṁ, samudayasaccaṁ, maggasaccaṁ—  imāni vuccanti “arūpadhātuyā tīṇi saccāni”. (4) </div>
</div>
<div class="q" id="p_30Vbh_3024"> <div class="p">
<span class="pN">3024</span>Tattha katamāni arūpadhātuyā ekādasindriyāni? Manindriyaṁ, jīvitindriyaṁ, somanassindriyaṁ, upekkhindriyaṁ, saddhindriyaṁ, vīriyindriyaṁ, satindriyaṁ, samādhindriyaṁ, paññindriyaṁ, aññindriyaṁ, aññātāvindriyaṁ—  imāni vuccanti “arūpadhātuyā ekādasindriyāni”. (5) </div>
</div>
<div class="q" id="p_30Vbh_3025"> <div class="p">
<span class="pN">3025</span>Tattha katame arūpadhātuyā aṭṭha hetū? Tayo kusalahetū, dve akusalahetū, tayo abyākatahetū…pe…  ime vuccanti “arūpadhātuyā aṭṭha hetū”. (6) </div>
</div>
<div class="q" id="p_30Vbh_3026"> <div class="p">
<span class="pN">3026</span>Tattha katame arūpadhātuyā tayo āhārā? Phassāhāro, manosañcetanāhāro, viññāṇāhāro—  ime vuccanti “arūpadhātuyā tayo āhārā”. (7) </div>
</div>
<div class="q" id="p_30Vbh_3027"> <div class="p">
<span class="pN">3027</span>Tattha katamo arūpadhātuyā eko phasso? Manoviññāṇadhātusamphasso—  ayaṁ vuccati “arūpadhātuyā eko phasso”. (8) </div>
</div>
<div class="q" id="p_30Vbh_3028"> <div class="p">
<span class="pN">3028</span>Tattha katamā arūpadhātuyā ekā vedanā…pe…  ekā saññā…pe…  ekā cetanā…pe…  ekaṁ cittaṁ? Manoviññāṇadhātu—  idaṁ vuccati “arūpadhātuyā ekaṁ cittaṁ”. (9--12) </div>
</div>
</html>
