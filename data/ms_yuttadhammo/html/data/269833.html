<html>
<div class="i">7.5.7 Vagguliṅgapañha</div>
<div class="h">Opammakathāpañha</div>
<div class="h">Sīhavagga</div>
<div class="h">Vagguliṅgapañha</div>
<div class="q" id="p_28Mi_1915"> <div class="divNumber">271.</div> <div class="p">
<span class="pN">1915</span>“Bhante nāgasena, ‘vaggulissa dve aṅgāni gahetabbānī’ti yaṁ vadesi, katamāni tāni dve aṅgāni gahetabbānī”ti? “Yathā, mahārāja, vagguli gehaṁ pavisitvā vicaritvā nikkhamati, na tattha palibuddhati; evameva kho, mahārāja, yoginā yogāvacarena gāmaṁ piṇḍāya pavisitvā sapadānaṁ vicaritvā paṭiladdhalābhena khippameva nikkhamitabbaṁ, na tattha palibuddhena bhavitabbaṁ. Idaṁ, mahārāja, vaggulissa paṭhamaṁ aṅgaṁ gahetabbaṁ. </div>
</div>
<div class="q" id="p_28Mi_1916"> <div class="p">
<span class="pN">1916</span>Puna caparaṁ, mahārāja, vagguli paragehe vasamāno na tesaṁ parihāniṁ karoti; evameva kho, mahārāja, yoginā yogāvacarena kulāni upasaṅkamitvā atiyācanāya vā viññattibahulatāya vā kāyadosabahulatāya vā atibhāṇitāya vā samānasukhadukkhatāya vā na tesaṁ koci vippaṭisāro karaṇīyo, napi tesaṁ mūlakammaṁ parihāpetabbaṁ, sabbathā vaḍḍhiyeva icchitabbā. Idaṁ, mahārāja, vaggulissa dutiyaṁ aṅgaṁ gahetabbaṁ. Bhāsitampetaṁ, mahārāja, bhagavatā devātidevena dīghanikāyavare lakkhaṇasuttante—  </div>
</div>
<div class="q" id="p_28Mi_1917"> <div class="p"> <table class="singleColumn"> <tr> <td> <div class="pN">1917</div> <div class="G">‘Suddhāya sīlena sutena buddhiyā,</div> </td> </tr> <tr> <td> <div class="G">Cāgena dhammena bahūhi sādhuhi;</div> </td> </tr> <tr> <td> <div class="G">Dhanena dhaññena ca khettavatthunā,</div> </td> </tr> <tr> <td> <div class="G">Puttehi dārehi catuppadehi ca.</div> </td> </tr> </table> </div>
</div>
<div class="q" id="p_28Mi_1918"> <div class="p"> <table class="singleColumn"> <tr> <td> <div class="pN">1918</div> <div class="G">Ñātīhi mittehi ca bandhavehi,</div> </td> </tr> <tr> <td> <div class="G">Balena vaṇṇena sukhena cūbhayaṁ;</div> </td> </tr> <tr> <td> <div class="G">Kathaṁ na hāyeyyuṁ pareti icchati,</div> </td> </tr> <tr> <td> <div class="G">Atthasamiddhiñca panābhikaṅkhatī’”ti.</div> </td> </tr> </table> </div>
</div>
<div class="CENTER" id="p_28Mi_1919">
<span class="pN">1919</span>Vagguliṅgapañho sattamo.</div>
</html>
