<html>
<div class="i">1.2.11 Catutthasamādhisutta</div>
<div class="h">Paṭhamapaṇṇāsaka</div>
<div class="h">Anussativagga</div>
<div class="h">Catutthasamādhisutta</div>
<div class="q" id="p_17A11_202"> <div class="divNumber">21.</div> <div class="p">
<span class="pN">202</span>Tatra kho āyasmā sāriputto bhikkhū āmantesi— “siyā nu kho, āvuso, bhikkhuno tathārūpo samādhipaṭilābho yathā neva pathaviyaṁ pathavisaññī assa, na āpasmiṁ āposaññī assa, na tejasmiṁ tejosaññī assa, na vāyasmiṁ vāyosaññī assa, na ākāsānañcāyatane ākāsānañcāyatanasaññī assa, na viññāṇañcāyatane viññāṇañcāyatanasaññī assa, na ākiñcaññāyatane ākiñcaññāyatanasaññī assa, na nevasaññānāsaññāyatane nevasaññānāsaññāyatanasaññī assa, na idhaloke idhalokasaññī assa, na paraloke paralokasaññī assa, yampidaṁ diṭṭhaṁ sutaṁ mutaṁ viññātaṁ pattaṁ pariyesitaṁ anuvicaritaṁ manasā tatrāpi na saññī assa; saññī ca pana assā”ti? </div>
</div>
<div class="q" id="p_17A11_203"> <div class="p">
<span class="pN">203</span>“Dūratopi kho mayaṁ, āvuso, āgaccheyyāma āyasmato sāriputtassa santike etassa bhāsitassa atthamaññātuṁ. Sādhu vatāyasmantaṁyeva sāriputtaṁ paṭibhātu etassa bhāsitassa attho. Āyasmato sāriputtassa sutvā bhikkhū dhāressantī”ti. </div>
</div>
<div class="q" id="p_17A11_204"> <div class="p">
<span class="pN">204</span>“Tenahāvuso, suṇātha, sādhukaṁ manasi karotha; bhāsissāmī”ti. “Evamāvuso”ti kho te bhikkhū āyasmato sāriputtassa paccassosuṁ. Āyasmā sāriputto etadavoca— </div>
</div>
<div class="q" id="p_17A11_205"> <div class="p">
<span class="pN">205</span>“Siyā, āvuso, bhikkhuno tathārūpo samādhipaṭilābho yathā neva pathaviyaṁ pathavisaññī assa…pe… yampidaṁ diṭṭhaṁ sutaṁ mutaṁ viññātaṁ pattaṁ pariyesitaṁ anuvicaritaṁ manasā tatrāpi na saññī assa; saññī ca pana assā”ti. </div>
</div>
<div class="q" id="p_17A11_206"> <div class="p">
<span class="pN">206</span>“Yathā kathaṁ panāvuso, siyā bhikkhuno tathārūpo samādhipaṭilābho yathā neva pathaviyaṁ pathavisaññī assa…pe… yampidaṁ diṭṭhaṁ sutaṁ mutaṁ viññātaṁ pattaṁ pariyesitaṁ anuvicaritaṁ manasā tatrāpi na saññī assa; saññī ca pana assā”ti? </div>
</div>
<div class="q" id="p_17A11_207"> <div class="p">
<span class="pN">207</span>“Idha, āvuso, bhikkhu evaṁsaññī hoti— ‘etaṁ santaṁ etaṁ paṇītaṁ, yadidaṁ sabbasaṅkhārasamatho sabbūpadhipaṭinissaggo taṇhākkhayo virāgo nirodho nibbānan’ti. Evaṁ kho, āvuso, siyā bhikkhuno tathārūpo samādhipaṭilābho yathā neva pathaviyaṁ pathavisaññī assa, na āpasmiṁ āposaññī assa, na tejasmiṁ tejosaññī assa, na vāyasmiṁ vāyosaññī assa, na ākāsānañcāyatane ākāsānañcāyatanasaññī assa, na viññāṇañcāyatane viññāṇañcāyatanasaññī assa, na ākiñcaññāyatane ākiñcaññāyatanasaññī assa, na nevasaññānāsaññāyatane nevasaññānāsaññāyatanasaññī assa, na idhaloke idhalokasaññī assa, na paraloke paralokasaññī assa, yampidaṁ diṭṭhaṁ sutaṁ mutaṁ viññātaṁ pattaṁ pariyesitaṁ anuvicaritaṁ manasā tatrāpi na saññī assa; saññī ca pana assā”ti. </div>
</div>
<div class="CENTER" id="p_17A11_208">
<span class="pN">208</span>Ekādasamaṁ.</div>
<div class="CENTER" id="p_17A11_209">
<span class="pN">209</span>Anussativaggo dutiyo.</div>
<div class="SUMMARY" id="p_17A11_210">
<span class="pN">210</span><span class="firstLetter">T</span>assuddānaṁ</div>
<div class="q" id="p_17A11_211"> <div class="p"> <table class="singleColumn"> <tr> <td> <div class="pN">211</div> <div class="G">Dve vuttā mahānāmena,</div> </td> </tr> <tr> <td> <div class="G">nandiyena subhūtinā;</div> </td> </tr> <tr> <td> <div class="G">Mettā aṭṭhako gopālo,</div> </td> </tr> <tr> <td> <div class="G">cattāro ca samādhināti.</div> </td> </tr> </table> </div>
</div>
</html>
