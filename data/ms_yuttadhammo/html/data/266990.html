<html>
<div class="i">2.6 Kaṇhapetavatthu</div>
<div class="h">Ubbarivagga</div>
<div class="h">Kaṇhapetavatthu</div>
<div class="q" id="p_19Pv_228"> <div class="divNumber">207.</div> <div class="p"> <table class="singleColumn"> <tr> <td> <div class="pN">228</div> <div class="G">“Uṭṭhehi kaṇha kiṁ sesi,</div> </td> </tr> <tr> <td> <div class="G">Ko attho supanena te;</div> </td> </tr> <tr> <td> <div class="G">Yo ca tuyhaṁ sako bhātā,</div> </td> </tr> <tr> <td> <div class="G">Hadayaṁ cakkhu ca dakkhiṇaṁ;</div> </td> </tr> <tr> <td> <div class="G">Tassa vātā balīyanti,</div> </td> </tr> <tr> <td> <div class="G">Sasaṁ jappati kesavā”ti.</div> </td> </tr> </table> </div>
</div>
<div class="q" id="p_19Pv_229"> <div class="divNumber">208.</div> <div class="p"> <table class="singleColumn"> <tr> <td> <div class="pN">229</div> <div class="G">“Tassa taṁ vacanaṁ sutvā,</div> </td> </tr> <tr> <td> <div class="G">rohiṇeyyassa kesavo;</div> </td> </tr> <tr> <td> <div class="G">Taramānarūpo vuṭṭhāsi,</div> </td> </tr> <tr> <td> <div class="G">bhātusokena aṭṭito.</div> </td> </tr> </table> </div>
</div>
<div class="q" id="p_19Pv_230"> <div class="divNumber">209.</div> <div class="p"> <table class="singleColumn"> <tr> <td> <div class="pN">230</div> <div class="G">Kiṁ nu ummattarūpova,</div> </td> </tr> <tr> <td> <div class="G">kevalaṁ dvārakaṁ imaṁ;</div> </td> </tr> <tr> <td> <div class="G">Saso sasoti lapasi,</div> </td> </tr> <tr> <td> <div class="G">kīdisaṁ sasamicchasi.</div> </td> </tr> </table> </div>
</div>
<div class="q" id="p_19Pv_231"> <div class="divNumber">210.</div> <div class="p"> <table class="singleColumn"> <tr> <td> <div class="pN">231</div> <div class="G">Sovaṇṇamayaṁ maṇimayaṁ,</div> </td> </tr> <tr> <td> <div class="G">Lohamayaṁ atha rūpiyamayaṁ;</div> </td> </tr> <tr> <td> <div class="G">Saṅkhasilāpavāḷamayaṁ,</div> </td> </tr> <tr> <td> <div class="G">Kārayissāmi te sasaṁ.</div> </td> </tr> </table> </div>
</div>
<div class="q" id="p_19Pv_232"> <div class="divNumber">211.</div> <div class="p"> <table class="singleColumn"> <tr> <td> <div class="pN">232</div> <div class="G">Santi aññepi sasakā,</div> </td> </tr> <tr> <td> <div class="G">araññavanagocarā;</div> </td> </tr> <tr> <td> <div class="G">Tepi te ānayissāmi,</div> </td> </tr> <tr> <td> <div class="G">kīdisaṁ sasamicchasī”ti.</div> </td> </tr> </table> </div>
</div>
<div class="q" id="p_19Pv_233"> <div class="divNumber">212.</div> <div class="p"> <table class="singleColumn"> <tr> <td> <div class="pN">233</div> <div class="G">“Nāhamete sase icche,</div> </td> </tr> <tr> <td> <div class="G">ye sasā pathavissitā;</div> </td> </tr> <tr> <td> <div class="G">Candato sasamicchāmi,</div> </td> </tr> <tr> <td> <div class="G">taṁ me ohara kesavā”ti.</div> </td> </tr> </table> </div>
</div>
<div class="q" id="p_19Pv_234"> <div class="divNumber">213.</div> <div class="p"> <table class="singleColumn"> <tr> <td> <div class="pN">234</div> <div class="G">“So nūna madhuraṁ ñāti,</div> </td> </tr> <tr> <td> <div class="G">jīvitaṁ vijahissasi;</div> </td> </tr> <tr> <td> <div class="G">Apatthiyaṁ patthayasi,</div> </td> </tr> <tr> <td> <div class="G">candato sasamicchasī”ti.</div> </td> </tr> </table> </div>
</div>
<div class="q" id="p_19Pv_235"> <div class="divNumber">214.</div> <div class="p"> <table class="singleColumn"> <tr> <td> <div class="pN">235</div> <div class="G">“Evañce kaṇha jānāsi,</div> </td> </tr> <tr> <td> <div class="G">yathaññamanusāsasi;</div> </td> </tr> <tr> <td> <div class="G">Kasmā pure mataṁ puttaṁ,</div> </td> </tr> <tr> <td> <div class="G">ajjāpi manusocasi.</div> </td> </tr> </table> </div>
</div>
<div class="q" id="p_19Pv_236"> <div class="divNumber">215.</div> <div class="p"> <table class="singleColumn"> <tr> <td> <div class="pN">236</div> <div class="G">Na yaṁ labbhā manussena,</div> </td> </tr> <tr> <td> <div class="G">amanussena vā pana;</div> </td> </tr> <tr> <td> <div class="G">Jāto me mā mari putto,</div> </td> </tr> <tr> <td> <div class="G">kuto labbhā alabbhiyaṁ.</div> </td> </tr> </table> </div>
</div>
<div class="q" id="p_19Pv_237"> <div class="divNumber">216.</div> <div class="p"> <table class="singleColumn"> <tr> <td> <div class="pN">237</div> <div class="G">Na mantā mūlabhesajjā,</div> </td> </tr> <tr> <td> <div class="G">osadhehi dhanena vā;</div> </td> </tr> <tr> <td> <div class="G">Sakkā ānayituṁ kaṇha,</div> </td> </tr> <tr> <td> <div class="G">yaṁ petamanusocasi.</div> </td> </tr> </table> </div>
</div>
<div class="q" id="p_19Pv_238"> <div class="divNumber">217.</div> <div class="p"> <table class="singleColumn"> <tr> <td> <div class="pN">238</div> <div class="G">Mahaddhanā mahābhogā,</div> </td> </tr> <tr> <td> <div class="G">raṭṭhavantopi khattiyā;</div> </td> </tr> <tr> <td> <div class="G">Pahūtadhanadhaññāse,</div> </td> </tr> <tr> <td> <div class="G">tepi no ajarāmarā.</div> </td> </tr> </table> </div>
</div>
<div class="q" id="p_19Pv_239"> <div class="divNumber">218.</div> <div class="p"> <table class="singleColumn"> <tr> <td> <div class="pN">239</div> <div class="G">Khattiyā brāhmaṇā vessā,</div> </td> </tr> <tr> <td> <div class="G">suddā caṇḍālapukkusā;</div> </td> </tr> <tr> <td> <div class="G">Ete caññe ca jātiyā,</div> </td> </tr> <tr> <td> <div class="G">tepi no ajarāmarā.</div> </td> </tr> </table> </div>
</div>
<div class="q" id="p_19Pv_240"> <div class="divNumber">219.</div> <div class="p"> <table class="singleColumn"> <tr> <td> <div class="pN">240</div> <div class="G">Ye mantaṁ parivattenti,</div> </td> </tr> <tr> <td> <div class="G">chaḷaṅgaṁ brahmacintitaṁ;</div> </td> </tr> <tr> <td> <div class="G">Ete caññe ca vijjāya,</div> </td> </tr> <tr> <td> <div class="G">tepi no ajarāmarā.</div> </td> </tr> </table> </div>
</div>
<div class="q" id="p_19Pv_241"> <div class="divNumber">220.</div> <div class="p"> <table class="singleColumn"> <tr> <td> <div class="pN">241</div> <div class="G">Isayo vāpi ye santā,</div> </td> </tr> <tr> <td> <div class="G">saññatattā tapassino;</div> </td> </tr> <tr> <td> <div class="G">Sarīraṁ tepi kālena,</div> </td> </tr> <tr> <td> <div class="G">vijahanti tapassino.</div> </td> </tr> </table> </div>
</div>
<div class="q" id="p_19Pv_242"> <div class="divNumber">221.</div> <div class="p"> <table class="singleColumn"> <tr> <td> <div class="pN">242</div> <div class="G">Bhāvitattā arahanto,</div> </td> </tr> <tr> <td> <div class="G">katakiccā anāsavā;</div> </td> </tr> <tr> <td> <div class="G">Nikkhipanti imaṁ dehaṁ,</div> </td> </tr> <tr> <td> <div class="G">puññapāpaparikkhayā”ti.</div> </td> </tr> </table> </div>
</div>
<div class="q" id="p_19Pv_243"> <div class="divNumber">222.</div> <div class="p"> <table class="singleColumn"> <tr> <td> <div class="pN">243</div> <div class="G">“Ādittaṁ vata maṁ santaṁ,</div> </td> </tr> <tr> <td> <div class="G">ghatasittaṁva pāvakaṁ;</div> </td> </tr> <tr> <td> <div class="G">Vārinā viya osiñcaṁ,</div> </td> </tr> <tr> <td> <div class="G">sabbaṁ nibbāpaye daraṁ.</div> </td> </tr> </table> </div>
</div>
<div class="q" id="p_19Pv_244"> <div class="divNumber">223.</div> <div class="p"> <table class="singleColumn"> <tr> <td> <div class="pN">244</div> <div class="G">Abbahī vata me sallaṁ,</div> </td> </tr> <tr> <td> <div class="G">sokaṁ hadayanissitaṁ;</div> </td> </tr> <tr> <td> <div class="G">Yo me sokaparetassa,</div> </td> </tr> <tr> <td> <div class="G">puttasokaṁ apānudi.</div> </td> </tr> </table> </div>
</div>
<div class="q" id="p_19Pv_245"> <div class="divNumber">224.</div> <div class="p"> <table class="singleColumn"> <tr> <td> <div class="pN">245</div> <div class="G">Svāhaṁ abbūḷhasallosmi,</div> </td> </tr> <tr> <td> <div class="G">sītibhūtosmi nibbuto;</div> </td> </tr> <tr> <td> <div class="G">Na socāmi na rodāmi,</div> </td> </tr> <tr> <td> <div class="G">tava sutvāna bhātika”.</div> </td> </tr> </table> </div>
</div>
<div class="q" id="p_19Pv_246"> <div class="divNumber">225.</div> <div class="p"> <table class="singleColumn"> <tr> <td> <div class="pN">246</div> <div class="G">Evaṁ karonti sappaññā,</div> </td> </tr> <tr> <td> <div class="G">ye honti anukampakā;</div> </td> </tr> <tr> <td> <div class="G">Nivattayanti sokamhā,</div> </td> </tr> <tr> <td> <div class="G">ghaṭo jeṭṭhaṁva bhātaraṁ.</div> </td> </tr> </table> </div>
</div>
<div class="q" id="p_19Pv_247"> <div class="divNumber">226.</div> <div class="p"> <table class="singleColumn"> <tr> <td> <div class="pN">247</div> <div class="G">Yassa etādisā honti,</div> </td> </tr> <tr> <td> <div class="G">amaccā paricārakā;</div> </td> </tr> <tr> <td> <div class="G">Subhāsitena anventi,</div> </td> </tr> <tr> <td> <div class="G">ghaṭo jeṭṭhaṁva bhātaranti.</div> </td> </tr> </table> </div>
</div>
<div class="CENTER" id="p_19Pv_248">
<span class="pN">248</span>Kaṇhapetavatthu chaṭṭhaṁ.</div>
</html>
