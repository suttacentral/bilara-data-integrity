<html>
<div class="i">9.1.3 Kassapagottasutta</div>
<div class="h">Vanasaṁyutta</div>
<div class="h">Vanavagga</div>
<div class="h">Kassapagottasutta</div>
<div class="q" id="p_12S1_1390"> <div class="divNumber">223.</div> <div class="p">
<span class="pN">1390</span>Ekaṁ samayaṁ āyasmā kassapagotto kosalesu viharati aññatarasmiṁ vanasaṇḍe. Tena kho pana samayena āyasmā kassapagotto divāvihāragato aññataraṁ chetaṁ ovadati. Atha kho yā tasmiṁ vanasaṇḍe adhivatthā devatā āyasmantaṁ kassapagottaṁ saṁvejetukāmā yenāyasmā kassapagotto tenupasaṅkami; upasaṅkamitvā āyasmantaṁ kassapagottaṁ gāthāhi ajjhabhāsi— </div>
</div>
<div class="q" id="p_12S1_1391"> <div class="p"> <table class="singleColumn"> <tr> <td> <div class="pN">1391</div> <div class="G">“Giriduggacaraṁ chetaṁ,</div> </td> </tr> <tr> <td> <div class="G">appapaññaṁ acetasaṁ;</div> </td> </tr> <tr> <td> <div class="G">Akāle ovadaṁ bhikkhu,</div> </td> </tr> <tr> <td> <div class="G">mandova paṭibhāti maṁ.</div> </td> </tr> </table> </div>
</div>
<div class="q" id="p_12S1_1392"> <div class="p"> <table class="singleColumn"> <tr> <td> <div class="pN">1392</div> <div class="G">Suṇāti na vijānāti,</div> </td> </tr> <tr> <td> <div class="G">Āloketi na passati;</div> </td> </tr> <tr> <td> <div class="G">Dhammasmiṁ bhaññamānasmiṁ,</div> </td> </tr> <tr> <td> <div class="G">Atthaṁ bālo na bujjhati.</div> </td> </tr> </table> </div>
</div>
<div class="q" id="p_12S1_1393"> <div class="p"> <table class="singleColumn"> <tr> <td> <div class="pN">1393</div> <div class="G">Sacepi dasa pajjote,</div> </td> </tr> <tr> <td> <div class="G">dhārayissasi kassapa;</div> </td> </tr> <tr> <td> <div class="G">Neva dakkhati rūpāni,</div> </td> </tr> <tr> <td> <div class="G">cakkhu hissa na vijjatī”ti.</div> </td> </tr> </table> </div>
</div>
<div class="q" id="p_12S1_1394"> <div class="p">
<span class="pN">1394</span>Atha kho āyasmā kassapagotto tāya devatāya saṁvejito saṁvegamāpādīti. </div>
</div>
</html>
