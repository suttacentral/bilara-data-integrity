<html>
<div class="i">5.2 Kūṭadantaguṇakathā</div>
<div class="h">Kūṭadantasutta</div>
<div class="h">Kūṭadantaguṇakathā</div>
<div class="q" id="p_6D_500"> <div class="divNumber">330.</div> <div class="p">
<span class="pN">500</span>Tena kho pana samayena anekāni brāhmaṇasatāni khāṇumate paṭivasanti—  “kūṭadantassa brāhmaṇassa mahāyaññaṁ anubhavissāmā”ti. Assosuṁ kho te brāhmaṇā—  “kūṭadanto kira brāhmaṇo samaṇaṁ gotamaṁ dassanāya upasaṅkamissatī”ti. Atha kho te brāhmaṇā yena kūṭadanto brāhmaṇo tenupasaṅkamiṁsu. </div>
</div>
<div class="q" id="p_6D_501"> <div class="divNumber">331.</div> <div class="p">
<span class="pN">501</span>Upasaṅkamitvā kūṭadantaṁ brāhmaṇaṁ etadavocuṁ—  “saccaṁ kira bhavaṁ kūṭadanto samaṇaṁ gotamaṁ dassanāya upasaṅkamissatī”ti? “Evaṁ kho me, bho, hoti—  ‘ahampi samaṇaṁ gotamaṁ dassanāya upasaṅkamissāmī’”ti. </div>
</div>
<div class="q" id="p_6D_502"> <div class="p">
<span class="pN">502</span>“Mā bhavaṁ kūṭadanto samaṇaṁ gotamaṁ dassanāya upasaṅkami. Na arahati bhavaṁ kūṭadanto samaṇaṁ gotamaṁ dassanāya upasaṅkamituṁ. Sace bhavaṁ kūṭadanto samaṇaṁ gotamaṁ dassanāya upasaṅkamissati, bhoto kūṭadantassa yaso hāyissati, samaṇassa gotamassa yaso abhivaḍḍhissati. Yampi bhoto kūṭadantassa yaso hāyissati, samaṇassa gotamassa yaso abhivaḍḍhissati, imināpaṅgena na arahati bhavaṁ kūṭadanto samaṇaṁ gotamaṁ dassanāya upasaṅkamituṁ. Samaṇo tveva gotamo arahati bhavantaṁ kūṭadantaṁ dassanāya upasaṅkamituṁ. </div>
</div>
<div class="q" id="p_6D_503"> <div class="p">
<span class="pN">503</span>Bhavañhi kūṭadanto ubhato sujāto mātito ca pitito ca saṁsuddhagahaṇiko yāva sattamā pitāmahayugā akkhitto anupakkuṭṭho jātivādena. Yampi bhavaṁ kūṭadanto ubhato sujāto mātito ca pitito ca saṁsuddhagahaṇiko yāva sattamā pitāmahayugā akkhitto anupakkuṭṭho jātivādena, imināpaṅgena na arahati bhavaṁ kūṭadanto samaṇaṁ gotamaṁ dassanāya upasaṅkamituṁ. Samaṇo tveva gotamo arahati bhavantaṁ kūṭadantaṁ dassanāya upasaṅkamituṁ. </div>
</div>
<div class="q" id="p_6D_504"> <div class="p">
<span class="pN">504</span>Bhavañhi kūṭadanto aḍḍho mahaddhano mahābhogo pahūtavittūpakaraṇo pahūtajātarūparajato…pe…  </div>
</div>
<div class="q" id="p_6D_505"> <div class="p">
<span class="pN">505</span>Bhavañhi kūṭadanto ajjhāyako mantadharo tiṇṇaṁ vedānaṁ pāragū sanighaṇḍukeṭubhānaṁ sākkharappabhedānaṁ itihāsapañcamānaṁ padako veyyākaraṇo lokāyatamahāpurisalakkhaṇesu anavayo…pe…  </div>
</div>
<div class="q" id="p_6D_506"> <div class="p">
<span class="pN">506</span>Bhavañhi kūṭadanto abhirūpo dassanīyo pāsādiko paramāya vaṇṇapokkharatāya samannāgato brahmavaṇṇī brahmavacchasī akhuddāvakāso dassanāya…pe…  </div>
</div>
<div class="q" id="p_6D_507"> <div class="p">
<span class="pN">507</span>Bhavañhi kūṭadanto sīlavā vuddhasīlī vuddhasīlena samannāgato…pe…  </div>
</div>
<div class="q" id="p_6D_508"> <div class="p">
<span class="pN">508</span>Bhavañhi kūṭadanto kalyāṇavāco kalyāṇavākkaraṇo poriyā vācāya samannāgato vissaṭṭhāya anelagalāya atthassa viññāpaniyā…pe…  </div>
</div>
<div class="q" id="p_6D_509"> <div class="p">
<span class="pN">509</span>Bhavañhi kūṭadanto bahūnaṁ ācariyapācariyo tīṇi māṇavakasatāni mante vāceti, bahū kho pana nānādisā nānājanapadā māṇavakā āgacchanti bhoto kūṭadantassa santike mantatthikā mante adhiyitukāmā…pe…  </div>
</div>
<div class="q" id="p_6D_510"> <div class="p">
<span class="pN">510</span>Bhavañhi kūṭadanto jiṇṇo vuddho mahallako addhagato vayoanuppatto. Samaṇo gotamo taruṇo ceva taruṇapabbajito ca…pe…  </div>
</div>
<div class="q" id="p_6D_511"> <div class="p">
<span class="pN">511</span>Bhavañhi kūṭadanto rañño māgadhassa seniyassa bimbisārassa sakkato garukato mānito pūjito apacito…pe…  </div>
</div>
<div class="q" id="p_6D_512"> <div class="p">
<span class="pN">512</span>Bhavañhi kūṭadanto brāhmaṇassa pokkharasātissa sakkato garukato mānito pūjito apacito…pe…  </div>
</div>
<div class="q" id="p_6D_513"> <div class="p">
<span class="pN">513</span>Bhavañhi kūṭadanto khāṇumataṁ ajjhāvasati sattussadaṁ satiṇakaṭṭhodakaṁ sadhaññaṁ rājabhoggaṁ raññā māgadhena seniyena bimbisārena dinnaṁ rājadāyaṁ brahmadeyyaṁ. Yampi bhavaṁ kūṭadanto khāṇumataṁ ajjhāvasati sattussadaṁ satiṇakaṭṭhodakaṁ sadhaññaṁ rājabhoggaṁ, raññā māgadhena seniyena bimbisārena dinnaṁ rājadāyaṁ brahmadeyyaṁ, imināpaṅgena na arahati bhavaṁ kūṭadanto samaṇaṁ gotamaṁ dassanāya upasaṅkamituṁ. Samaṇo tveva gotamo arahati bhavantaṁ kūṭadantaṁ dassanāya upasaṅkamitun”ti. </div>
</div>
</html>
