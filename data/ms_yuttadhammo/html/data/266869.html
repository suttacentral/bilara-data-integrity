<html>
<div class="i">7.8 Kaccānasutta</div>
<div class="h">Cūḷavagga</div>
<div class="h">Kaccānasutta</div>
<div class="q" id="p_18Ud_639"> <div class="divNumber">68.</div> <div class="p">
<span class="pN">639</span>Evaṁ me sutaṁ— ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena āyasmā mahākaccāno bhagavato avidūre nisinno hoti pallaṅkaṁ ābhujitvā ujuṁ kāyaṁ paṇidhāya kāyagatāya satiyā ajjhattaṁ parimukhaṁ sūpaṭṭhitāya. </div>
</div>
<div class="q" id="p_18Ud_640"> <div class="p">
<span class="pN">640</span>Addasā kho bhagavā āyasmantaṁ mahākaccānaṁ avidūre nisinnaṁ pallaṅkaṁ ābhujitvā ujuṁ kāyaṁ paṇidhāya kāyagatāya satiyā ajjhattaṁ parimukhaṁ sūpaṭṭhitāya. </div>
</div>
<div class="q" id="p_18Ud_641"> <div class="p">
<span class="pN">641</span>Atha kho bhagavā etamatthaṁ viditvā tāyaṁ velāyaṁ imaṁ udānaṁ udānesi— </div>
</div>
<div class="q" id="p_18Ud_642"> <div class="p"> <table class="singleColumn"> <tr> <td> <div class="pN">642</div> <div class="G">“Yassa siyā sabbadā sati,</div> </td> </tr> <tr> <td> <div class="G">Satataṁ kāyagatā upaṭṭhitā;</div> </td> </tr> <tr> <td> <div class="G">No cassa no ca me siyā,</div> </td> </tr> <tr> <td> <div class="G">Na bhavissati na ca me bhavissati;</div> </td> </tr> <tr> <td> <div class="G">Anupubbavihāri tattha so,</div> </td> </tr> <tr> <td> <div class="G">Kāleneva tare visattikan”ti. (81)</div> </td> </tr> </table> </div>
</div>
<div class="CENTER" id="p_18Ud_643">
<span class="pN">643</span>Aṭṭhamaṁ.</div>
</html>
