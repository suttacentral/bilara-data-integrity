<html>
<div class="i">2.2.8 Kakudhasutta</div>
<div class="h">Devaputtasaṁyutta</div>
<div class="h">Anāthapiṇḍikavagga</div>
<div class="h">Kakudhasutta</div>
<div class="q" id="p_12S1_453"> <div class="divNumber">99.</div> <div class="p">
<span class="pN">453</span>Evaṁ me sutaṁ—  ekaṁ samayaṁ bhagavā sākete viharati añjanavane migadāye. Atha kho kakudho devaputto abhikkantāya rattiyā abhikkantavaṇṇo kevalakappaṁ añjanavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. Ekamantaṁ ṭhito kho kakudho devaputto bhagavantaṁ etadavoca—  “nandasi, samaṇā”ti? “Kiṁ laddhā, āvuso”ti? “Tena hi, samaṇa, socasī”ti? “Kiṁ jīyittha, āvuso”ti? “Tena hi, samaṇa, neva nandasi na ca socasī”ti? “Evamāvuso”ti. </div>
</div>
<div class="q" id="p_12S1_454"> <div class="p"> <table class="singleColumn"> <tr> <td> <div class="pN">454</div> <div class="G">“Kacci tvaṁ anagho bhikkhu,</div> </td> </tr> <tr> <td> <div class="G">kacci nandī na vijjati;</div> </td> </tr> <tr> <td> <div class="G">Kacci taṁ ekamāsīnaṁ,</div> </td> </tr> <tr> <td> <div class="G">aratī nābhikīratī”ti.</div> </td> </tr> </table> </div>
</div>
<div class="q" id="p_12S1_455"> <div class="p"> <table class="singleColumn"> <tr> <td> <div class="pN">455</div> <div class="G">“Anagho ve ahaṁ yakkha,</div> </td> </tr> <tr> <td> <div class="G">atho nandī na vijjati;</div> </td> </tr> <tr> <td> <div class="G">Atho maṁ ekamāsīnaṁ,</div> </td> </tr> <tr> <td> <div class="G">aratī nābhikīratī”ti.</div> </td> </tr> </table> </div>
</div>
<div class="q" id="p_12S1_456"> <div class="p"> <table class="singleColumn"> <tr> <td> <div class="pN">456</div> <div class="G">“Kathaṁ tvaṁ anagho bhikkhu,</div> </td> </tr> <tr> <td> <div class="G">kathaṁ nandī na vijjati;</div> </td> </tr> <tr> <td> <div class="G">Kathaṁ taṁ ekamāsīnaṁ,</div> </td> </tr> <tr> <td> <div class="G">aratī nābhikīratī”ti.</div> </td> </tr> </table> </div>
</div>
<div class="q" id="p_12S1_457"> <div class="p"> <table class="singleColumn"> <tr> <td> <div class="pN">457</div> <div class="G">“Aghajātassa ve nandī,</div> </td> </tr> <tr> <td> <div class="G">nandījātassa ve aghaṁ;</div> </td> </tr> <tr> <td> <div class="G">Anandī anagho bhikkhu,</div> </td> </tr> <tr> <td> <div class="G">evaṁ jānāhi āvuso”ti.</div> </td> </tr> </table> </div>
</div>
<div class="q" id="p_12S1_458"> <div class="p"> <table class="singleColumn"> <tr> <td> <div class="pN">458</div> <div class="G">“Cirassaṁ vata passāmi,</div> </td> </tr> <tr> <td> <div class="G">brāhmaṇaṁ parinibbutaṁ;</div> </td> </tr> <tr> <td> <div class="G">Anandiṁ anaghaṁ bhikkhuṁ,</div> </td> </tr> <tr> <td> <div class="G">tiṇṇaṁ loke visattikan”ti.</div> </td> </tr> </table> </div>
</div>
</html>
