<html>
<div class="i">40.9 Sabbadāyakattheraapadāna</div>
<div class="h">Pilindavacchavagga</div>
<div class="h">Sabbadāyakattheraapadāna</div>
<div class="q" id="p_20Ap1_4770"> <div class="divNumber">456.</div> <div class="p"> <table class="singleColumn"> <tr> <td> <div class="pN">4770</div> <div class="G">“Mahāsamuddaṁ ogayha,</div> </td> </tr> <tr> <td> <div class="G">bhavanaṁ me sunimmitaṁ;</div> </td> </tr> <tr> <td> <div class="G">Sunimmitā pokkharaṇī,</div> </td> </tr> <tr> <td> <div class="G">cakkavākapakūjitā.</div> </td> </tr> </table> </div>
</div>
<div class="q" id="p_20Ap1_4771"> <div class="divNumber">457.</div> <div class="p"> <table class="singleColumn"> <tr> <td> <div class="pN">4771</div> <div class="G">Mandālakehi sañchannā,</div> </td> </tr> <tr> <td> <div class="G">padumuppalakehi ca;</div> </td> </tr> <tr> <td> <div class="G">Nadī ca sandate tattha,</div> </td> </tr> <tr> <td> <div class="G">supatitthā manoramā.</div> </td> </tr> </table> </div>
</div>
<div class="q" id="p_20Ap1_4772"> <div class="divNumber">458.</div> <div class="p"> <table class="singleColumn"> <tr> <td> <div class="pN">4772</div> <div class="G">Macchakacchapasañchannā,</div> </td> </tr> <tr> <td> <div class="G">nānādijasamotthatā;</div> </td> </tr> <tr> <td> <div class="G">Mayūrakoñcābhirudā,</div> </td> </tr> <tr> <td> <div class="G">kokilādīhi vagguhi.</div> </td> </tr> </table> </div>
</div>
<div class="q" id="p_20Ap1_4773"> <div class="divNumber">459.</div> <div class="p"> <table class="singleColumn"> <tr> <td> <div class="pN">4773</div> <div class="G">Pārevatā ravihaṁsā ca,</div> </td> </tr> <tr> <td> <div class="G">cakkavākā nadīcarā;</div> </td> </tr> <tr> <td> <div class="G">Dindibhā sāḷikā cettha,</div> </td> </tr> <tr> <td> <div class="G">pampakā jīvajīvakā.</div> </td> </tr> </table> </div>
</div>
<div class="q" id="p_20Ap1_4774"> <div class="divNumber">460.</div> <div class="p"> <table class="singleColumn"> <tr> <td> <div class="pN">4774</div> <div class="G">Haṁsā koñcāpi naditā,</div> </td> </tr> <tr> <td> <div class="G">kosiyā piṅgalā bahū;</div> </td> </tr> <tr> <td> <div class="G">Sattaratanasampannā,</div> </td> </tr> <tr> <td> <div class="G">maṇimuttikavālukā.</div> </td> </tr> </table> </div>
</div>
<div class="q" id="p_20Ap1_4775"> <div class="divNumber">461.</div> <div class="p"> <table class="singleColumn"> <tr> <td> <div class="pN">4775</div> <div class="G">Sabbasoṇṇamayā rukkhā,</div> </td> </tr> <tr> <td> <div class="G">nānāgandhasameritā;</div> </td> </tr> <tr> <td> <div class="G">Ujjotenti divārattiṁ,</div> </td> </tr> <tr> <td> <div class="G">bhavanaṁ sabbakālikaṁ.</div> </td> </tr> </table> </div>
</div>
<div class="q" id="p_20Ap1_4776"> <div class="divNumber">462.</div> <div class="p"> <table class="singleColumn"> <tr> <td> <div class="pN">4776</div> <div class="G">Saṭṭhi tūriyasahassāni,</div> </td> </tr> <tr> <td> <div class="G">sāyaṁ pāto pavajjare;</div> </td> </tr> <tr> <td> <div class="G">Soḷasitthisahassāni,</div> </td> </tr> <tr> <td> <div class="G">parivārenti maṁ sadā.</div> </td> </tr> </table> </div>
</div>
<div class="q" id="p_20Ap1_4777"> <div class="divNumber">463.</div> <div class="p"> <table class="singleColumn"> <tr> <td> <div class="pN">4777</div> <div class="G">Abhinikkhamma bhavanā,</div> </td> </tr> <tr> <td> <div class="G">sumedhaṁ lokanāyakaṁ;</div> </td> </tr> <tr> <td> <div class="G">Pasannacitto sumano,</div> </td> </tr> <tr> <td> <div class="G">vandayiṁ taṁ mahāyasaṁ.</div> </td> </tr> </table> </div>
</div>
<div class="q" id="p_20Ap1_4778"> <div class="divNumber">464.</div> <div class="p"> <table class="singleColumn"> <tr> <td> <div class="pN">4778</div> <div class="G">Sambuddhaṁ abhivādetvā,</div> </td> </tr> <tr> <td> <div class="G">sasaṁghaṁ taṁ nimantayiṁ;</div> </td> </tr> <tr> <td> <div class="G">Adhivāsesi so dhīro,</div> </td> </tr> <tr> <td> <div class="G">sumedho lokanāyako.</div> </td> </tr> </table> </div>
</div>
<div class="q" id="p_20Ap1_4779"> <div class="divNumber">465.</div> <div class="p"> <table class="singleColumn"> <tr> <td> <div class="pN">4779</div> <div class="G">Mama dhammakathaṁ katvā,</div> </td> </tr> <tr> <td> <div class="G">uyyojesi mahāmuni;</div> </td> </tr> <tr> <td> <div class="G">Sambuddhaṁ abhivādetvā,</div> </td> </tr> <tr> <td> <div class="G">bhavanaṁ me upāgamiṁ.</div> </td> </tr> </table> </div>
</div>
<div class="q" id="p_20Ap1_4780"> <div class="divNumber">466.</div> <div class="p"> <table class="singleColumn"> <tr> <td> <div class="pN">4780</div> <div class="G">Āmantayiṁ parijanaṁ,</div> </td> </tr> <tr> <td> <div class="G">‘sabbe sannipatātha vo;</div> </td> </tr> <tr> <td> <div class="G">Pubbaṇhasamayaṁ buddho,</div> </td> </tr> <tr> <td> <div class="G">bhavanaṁ āgamissati.</div> </td> </tr> </table> </div>
</div>
<div class="q" id="p_20Ap1_4781"> <div class="divNumber">467.</div> <div class="p"> <table class="singleColumn"> <tr> <td> <div class="pN">4781</div> <div class="G">Lābhā amhaṁ suladdhaṁ no,</div> </td> </tr> <tr> <td> <div class="G">ye vasāma tavantike;</div> </td> </tr> <tr> <td> <div class="G">Mayampi buddhaseṭṭhassa,</div> </td> </tr> <tr> <td> <div class="G">pūjaṁ kassāma satthuno’.</div> </td> </tr> </table> </div>
</div>
<div class="q" id="p_20Ap1_4782"> <div class="divNumber">468.</div> <div class="p"> <table class="singleColumn"> <tr> <td> <div class="pN">4782</div> <div class="G">Annapānaṁ paṭṭhapetvā,</div> </td> </tr> <tr> <td> <div class="G">kālaṁ ārocayiṁ ahaṁ;</div> </td> </tr> <tr> <td> <div class="G">Vasīsatasahassehi,</div> </td> </tr> <tr> <td> <div class="G">upesi lokanāyako.</div> </td> </tr> </table> </div>
</div>
<div class="q" id="p_20Ap1_4783"> <div class="divNumber">469.</div> <div class="p"> <table class="singleColumn"> <tr> <td> <div class="pN">4783</div> <div class="G">Pañcaṅgikehi tūriyehi,</div> </td> </tr> <tr> <td> <div class="G">paccuggamanamakāsahaṁ;</div> </td> </tr> <tr> <td> <div class="G">Sabbasoṇṇamaye pīṭhe,</div> </td> </tr> <tr> <td> <div class="G">nisīdi purisuttamo.</div> </td> </tr> </table> </div>
</div>
<div class="q" id="p_20Ap1_4784"> <div class="divNumber">470.</div> <div class="p"> <table class="singleColumn"> <tr> <td> <div class="pN">4784</div> <div class="G">Uparicchadanaṁ āsi,</div> </td> </tr> <tr> <td> <div class="G">sabbasoṇṇamayaṁ tadā;</div> </td> </tr> <tr> <td> <div class="G">Bījaniyo pavāyanti,</div> </td> </tr> <tr> <td> <div class="G">bhikkhusaṁghassa antare.</div> </td> </tr> </table> </div>
</div>
<div class="q" id="p_20Ap1_4785"> <div class="divNumber">471.</div> <div class="p"> <table class="singleColumn"> <tr> <td> <div class="pN">4785</div> <div class="G">Pahūtenannapānena,</div> </td> </tr> <tr> <td> <div class="G">bhikkhusaṁghamatappayiṁ;</div> </td> </tr> <tr> <td> <div class="G">Paccekadussayugaḷe,</div> </td> </tr> <tr> <td> <div class="G">bhikkhusaṁghassadāsahaṁ.</div> </td> </tr> </table> </div>
</div>
<div class="q" id="p_20Ap1_4786"> <div class="divNumber">472.</div> <div class="p"> <table class="singleColumn"> <tr> <td> <div class="pN">4786</div> <div class="G">Yaṁ vadanti sumedhoti,</div> </td> </tr> <tr> <td> <div class="G">lokāhutipaṭiggahaṁ;</div> </td> </tr> <tr> <td> <div class="G">Bhikkhusaṁghe nisīditvā,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_20Ap1_4787"> <div class="divNumber">473.</div> <div class="p"> <table class="singleColumn"> <tr> <td> <div class="pN">4787</div> <div class="G">‘Yo me annena pānena,</div> </td> </tr> <tr> <td> <div class="G">sabbe ime ca tappayiṁ;</div> </td> </tr> <tr> <td> <div class="G">Tamahaṁ kittayissāmi,</div> </td> </tr> <tr> <td> <div class="G">suṇātha mama bhāsato.</div> </td> </tr> </table> </div>
</div>
<div class="q" id="p_20Ap1_4788"> <div class="divNumber">474.</div> <div class="p"> <table class="singleColumn"> <tr> <td> <div class="pN">4788</div> <div class="G">Aṭṭhārase kappasate,</div> </td> </tr> <tr> <td> <div class="G">devaloke ramissati;</div> </td> </tr> <tr> <td> <div class="G">Sahassakkhattuṁ rājā ca,</div> </td> </tr> <tr> <td> <div class="G">cakkavattī bhavissati.</div> </td> </tr> </table> </div>
</div>
<div class="q" id="p_20Ap1_4789"> <div class="divNumber">475.</div> <div class="p"> <table class="singleColumn"> <tr> <td> <div class="pN">4789</div> <div class="G">Upapajjati yaṁ yoniṁ,</div> </td> </tr> <tr> <td> <div class="G">devattaṁ atha mānusaṁ;</div> </td> </tr> <tr> <td> <div class="G">Sabbadā sabbasovaṇṇaṁ,</div> </td> </tr> <tr> <td> <div class="G">chadanaṁ dhārayissati.</div> </td> </tr> </table> </div>
</div>
<div class="q" id="p_20Ap1_4790"> <div class="divNumber">476.</div> <div class="p"> <table class="singleColumn"> <tr> <td> <div class="pN">4790</div> <div class="G">Tiṁsakappasahassamhi,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_4791"> <div class="divNumber">477.</div> <div class="p"> <table class="singleColumn"> <tr> <td> <div class="pN">4791</div> <div class="G">Tassa dhammesu dāyādo,</div> </td> </tr> <tr> <td> <div class="G">oraso dhammanimmito;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">nibbāyissatināsavo.</div> </td> </tr> </table> </div>
</div>
<div class="q" id="p_20Ap1_4792"> <div class="divNumber">478.</div> <div class="p"> <table class="singleColumn"> <tr> <td> <div class="pN">4792</div> <div class="G">Bhikkhusaṁghe nisīditvā,</div> </td> </tr> <tr> <td> <div class="G">sīhanādaṁ nadissati;</div> </td> </tr> <tr> <td> <div class="G">Citake chattaṁ dhārenti,</div> </td> </tr> <tr> <td> <div class="G">heṭṭhā chattamhi ḍayhatha’.</div> </td> </tr> </table> </div>
</div>
<div class="q" id="p_20Ap1_4793"> <div class="divNumber">479.</div> <div class="p"> <table class="singleColumn"> <tr> <td> <div class="pN">4793</div> <div class="G">Sāmaññaṁ me anuppattaṁ,</div> </td> </tr> <tr> <td> <div class="G">kilesā jhāpitā mayā;</div> </td> </tr> <tr> <td> <div class="G">Maṇḍape rukkhamūle vā,</div> </td> </tr> <tr> <td> <div class="G">santāpo me na vijjati.</div> </td> </tr> </table> </div>
</div>
<div class="q" id="p_20Ap1_4794"> <div class="divNumber">480.</div> <div class="p"> <table class="singleColumn"> <tr> <td> <div class="pN">4794</div> <div class="G">Tiṁsakappasahassamhi,</div> </td> </tr> <tr> <td> <div class="G">yaṁ dānamadadiṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">sabbadānassidaṁ phalaṁ.</div> </td> </tr> </table> </div>
</div>
<div class="q" id="p_20Ap1_4795"> <div class="divNumber">481.</div> <div class="p"> <table class="singleColumn"> <tr> <td> <div class="pN">4795</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_4796"> <div class="divNumber">482.</div> <div class="p"> <table class="singleColumn"> <tr> <td> <div class="pN">4796</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_4797"> <div class="divNumber">483.</div> <div class="p"> <table class="singleColumn"> <tr> <td> <div class="pN">4797</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_4798"> <div class="p">
<span class="pN">4798</span>Itthaṁ sudaṁ āyasmā sabbadāyako thero imā gāthāyo abhāsitthāti. </div>
</div>
<div class="CENTER" id="p_20Ap1_4799">
<span class="pN">4799</span>Sabbadāyakattherassāpadānaṁ navamaṁ.</div>
</html>
