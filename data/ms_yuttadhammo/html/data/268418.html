<html>
<div class="i">2.2.6 Ajātasutta</div>
<div class="h">Dukanipāta</div>
<div class="h">Dutiyavagga</div>
<div class="h">Ajātasutta</div>
<div class="q" id="p_18It_272"> <div class="divNumber">43.</div> <div class="p">
<span class="pN">272</span>Vuttañhetaṁ bhagavatā vuttamarahatāti me sutaṁ—  </div>
</div>
<div class="q" id="p_18It_273"> <div class="p">
<span class="pN">273</span>“Atthi, bhikkhave, ajātaṁ abhūtaṁ akataṁ asaṅkhataṁ. No cetaṁ, bhikkhave, abhavissa ajātaṁ abhūtaṁ akataṁ asaṅkhataṁ, nayidha jātassa bhūtassa katassa saṅkhatassa nissaraṇaṁ paññāyetha. Yasmā ca kho, bhikkhave, atthi ajātaṁ abhūtaṁ akataṁ asaṅkhataṁ, tasmā jātassa bhūtassa katassa saṅkhatassa nissaraṇaṁ paññāyatī”ti. Etamatthaṁ bhagavā avoca. Tatthetaṁ iti vuccati—  </div>
</div>
<div class="q" id="p_18It_274"> <div class="p"> <table class="singleColumn"> <tr> <td> <div class="pN">274</div> <div class="G">“Jātaṁ bhūtaṁ samuppannaṁ,</div> </td> </tr> <tr> <td> <div class="G">kataṁ saṅkhatamaddhuvaṁ;</div> </td> </tr> <tr> <td> <div class="G">Jarāmaraṇasaṅghāṭaṁ,</div> </td> </tr> <tr> <td> <div class="G">roganīḷaṁ pabhaṅguraṁ.</div> </td> </tr> </table> </div>
</div>
<div class="q" id="p_18It_275"> <div class="p"> <table class="singleColumn"> <tr> <td> <div class="pN">275</div> <div class="G">Āhāranettippabhavaṁ,</div> </td> </tr> <tr> <td> <div class="G">nālaṁ tadabhinandituṁ;</div> </td> </tr> <tr> <td> <div class="G">Tassa nissaraṇaṁ santaṁ,</div> </td> </tr> <tr> <td> <div class="G">atakkāvacaraṁ dhuvaṁ.</div> </td> </tr> </table> </div>
</div>
<div class="q" id="p_18It_276"> <div class="p"> <table class="singleColumn"> <tr> <td> <div class="pN">276</div> <div class="G">Ajātaṁ asamuppannaṁ,</div> </td> </tr> <tr> <td> <div class="G">asokaṁ virajaṁ padaṁ;</div> </td> </tr> <tr> <td> <div class="G">Nirodho dukkhadhammānaṁ,</div> </td> </tr> <tr> <td> <div class="G">saṅkhārūpasamo sukho”ti.</div> </td> </tr> </table> </div>
</div>
<div class="q" id="p_18It_277"> <div class="p">
<span class="pN">277</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_278">
<span class="pN">278</span>Chaṭṭhaṁ.</div>
</html>
