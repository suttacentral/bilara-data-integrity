<html>
<div class="i">2.6.9 Chabuddhadhammavāra</div>
<div class="h">Yuganaddhavagga</div>
<div class="h">Paṭisambhidākathā</div>
<div class="h">Chabuddhadhammavāra</div>
<div class="q" id="p_26Ps_1618"> <div class="divNumber">38.</div> <div class="p">
<span class="pN">1618</span>“‘Yāvatā indriyaparopariyattañāṇaṁ, ñātaṁ diṭṭhaṁ viditaṁ sacchikataṁ phassitaṁ paññāya. Aphassitaṁ paññāya indriyaparopariyattañāṇaṁ natthī’ti—  cakkhuṁ udapādi…pe…  āloko udapādi”. Indriyaparopariyattañāṇe pañcavīsati dhammā, pañcavīsati atthā, paññāsaṁ niruttiyo, sataṁ ñāṇāni. </div>
</div>
<div class="q" id="p_26Ps_1619"> <div class="p">
<span class="pN">1619</span>“‘Yāvatā sattānaṁ āsayānusaye ñāṇaṁ…pe…  yāvatā yamakapāṭihīre ñāṇaṁ…pe…  yāvatā mahākaruṇāsamāpattiyā ñāṇaṁ…pe…  yāvatā sabbaññutaññāṇaṁ…pe…  yāvatā anāvaraṇaṁ ñāṇaṁ, ñātaṁ diṭṭhaṁ viditaṁ sacchikataṁ phassitaṁ paññāya. Aphassitaṁ paññāya anāvaraṇaṁ ñāṇaṁ natthī’ti—  cakkhuṁ udapādi, ñāṇaṁ udapādi, paññā udapādi, vijjā udapādi, āloko udapādi”. Anāvaraṇe ñāṇe pañcavīsati dhammā, pañcavīsati atthā, paññāsaṁ niruttiyo, sataṁ ñāṇāni. </div>
</div>
<div class="q" id="p_26Ps_1620"> <div class="p">
<span class="pN">1620</span>Chasu buddhadhammesu diyaḍḍhasataṁ dhammā, diyaḍḍhasataṁ atthā, tīṇi niruttisatāni, cha ñāṇasatāni. </div>
</div>
<div class="q" id="p_26Ps_1621"> <div class="p">
<span class="pN">1621</span>Paṭisambhidādhikaraṇe aḍḍhanavadhammasatāni, aḍḍhanavaatthasatāni, niruttisahassañca satta ca niruttisatāni, tīṇi ca ñāṇasahassāni, cattāri ca ñāṇasatānīti. </div>
</div>
<div class="CENTER" id="p_26Ps_1622">
<span class="pN">1622</span>Paṭisambhidākathā niṭṭhitā.</div>
</html>
