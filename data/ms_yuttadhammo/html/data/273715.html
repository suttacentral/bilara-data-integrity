<html>
<div class="i">2.2.10 Anāthapiṇḍikasutta</div>
<div class="h">Devaputtasaṁyutta</div>
<div class="h">Anāthapiṇḍikavagga</div>
<div class="h">Anāthapiṇḍikasutta</div>
<div class="q" id="p_12S1_462"> <div class="divNumber">101.</div> <div class="p">
<span class="pN">462</span>Ekamantaṁ ṭhito kho anāthapiṇḍiko devaputto bhagavato santike imā gāthāyo abhāsi— </div>
</div>
<div class="q" id="p_12S1_463"> <div class="p"> <table class="singleColumn"> <tr> <td> <div class="pN">463</div> <div class="G">“Idañhi taṁ jetavanaṁ,</div> </td> </tr> <tr> <td> <div class="G">isisaṁghanisevitaṁ;</div> </td> </tr> <tr> <td> <div class="G">Āvutthaṁ dhammarājena,</div> </td> </tr> <tr> <td> <div class="G">pītisañjananaṁ mama.</div> </td> </tr> </table> </div>
</div>
<div class="q" id="p_12S1_464"> <div class="p"> <table class="singleColumn"> <tr> <td> <div class="pN">464</div> <div class="G">Kammaṁ vijjā ca dhammo ca,</div> </td> </tr> <tr> <td> <div class="G">sīlaṁ jīvitamuttamaṁ;</div> </td> </tr> <tr> <td> <div class="G">Etena maccā sujjhanti,</div> </td> </tr> <tr> <td> <div class="G">na gottena dhanena vā.</div> </td> </tr> </table> </div>
</div>
<div class="q" id="p_12S1_465"> <div class="p"> <table class="singleColumn"> <tr> <td> <div class="pN">465</div> <div class="G">Tasmā hi paṇḍito poso,</div> </td> </tr> <tr> <td> <div class="G">sampassaṁ atthamattano;</div> </td> </tr> <tr> <td> <div class="G">Yoniso vicine dhammaṁ,</div> </td> </tr> <tr> <td> <div class="G">evaṁ tattha visujjhati.</div> </td> </tr> </table> </div>
</div>
<div class="q" id="p_12S1_466"> <div class="p"> <table class="singleColumn"> <tr> <td> <div class="pN">466</div> <div class="G">Sāriputtova paññāya,</div> </td> </tr> <tr> <td> <div class="G">sīlena upasamena ca;</div> </td> </tr> <tr> <td> <div class="G">Yopi pāraṅgato bhikkhu,</div> </td> </tr> <tr> <td> <div class="G">etāvaparamo siyā”ti.</div> </td> </tr> </table> </div>
</div>
<div class="q" id="p_12S1_467"> <div class="p">
<span class="pN">467</span>Idamavoca anāthapiṇḍiko devaputto. Idaṁ vatvā bhagavantaṁ abhivādetvā padakkhiṇaṁ katvā tatthevantaradhāyi. </div>
</div>
<div class="q" id="p_12S1_468"> <div class="p">
<span class="pN">468</span>Atha kho bhagavā tassā rattiyā accayena bhikkhū āmantesi— “imaṁ, bhikkhave, rattiṁ aññataro devaputto abhikkantāya rattiyā abhikkantavaṇṇo kevalakappaṁ jetavanaṁ obhāsetvā yenāhaṁ tenupasaṅkami; upasaṅkamitvā maṁ abhivādetvā ekamantaṁ aṭṭhāsi. Ekamantaṁ ṭhito kho, bhikkhave, so devaputto mama santike imā gāthāyo abhāsi— </div>
</div>
<div class="q" id="p_12S1_469"> <div class="p"> <table class="singleColumn"> <tr> <td> <div class="pN">469</div> <div class="G">‘Idañhi taṁ jetavanaṁ,</div> </td> </tr> <tr> <td> <div class="G">isisaṁghanisevitaṁ;</div> </td> </tr> <tr> <td> <div class="G">Āvutthaṁ dhammarājena,</div> </td> </tr> <tr> <td> <div class="G">pītisañjananaṁ mama.</div> </td> </tr> </table> </div>
</div>
<div class="q" id="p_12S1_470"> <div class="p"> <table class="singleColumn"> <tr> <td> <div class="pN">470</div> <div class="G">Kammaṁ vijjā ca dhammo ca,</div> </td> </tr> <tr> <td> <div class="G">sīlaṁ jīvitamuttamaṁ;</div> </td> </tr> <tr> <td> <div class="G">Etena maccā sujjhanti,</div> </td> </tr> <tr> <td> <div class="G">na gottena dhanena vā.</div> </td> </tr> </table> </div>
</div>
<div class="q" id="p_12S1_471"> <div class="p"> <table class="singleColumn"> <tr> <td> <div class="pN">471</div> <div class="G">Tasmā hi paṇḍito poso,</div> </td> </tr> <tr> <td> <div class="G">sampassaṁ atthamattano;</div> </td> </tr> <tr> <td> <div class="G">Yoniso vicine dhammaṁ,</div> </td> </tr> <tr> <td> <div class="G">evaṁ tattha visujjhati.</div> </td> </tr> </table> </div>
</div>
<div class="q" id="p_12S1_472"> <div class="p"> <table class="singleColumn"> <tr> <td> <div class="pN">472</div> <div class="G">Sāriputtova paññāya,</div> </td> </tr> <tr> <td> <div class="G">sīlena upasamena ca;</div> </td> </tr> <tr> <td> <div class="G">Yopi pāraṅgato bhikkhu,</div> </td> </tr> <tr> <td> <div class="G">etāvaparamo siyā’ti.</div> </td> </tr> </table> </div>
</div>
<div class="q" id="p_12S1_473"> <div class="p">
<span class="pN">473</span>Idamavoca, bhikkhave, so devaputto. Idaṁ vatvā maṁ abhivādetvā padakkhiṇaṁ katvā tatthevantaradhāyī”ti. </div>
</div>
<div class="q" id="p_12S1_474"> <div class="p">
<span class="pN">474</span>Evaṁ vutte, āyasmā ānando bhagavantaṁ etadavoca— “so hi nūna, bhante, anāthapiṇḍiko devaputto bhavissati. Anāthapiṇḍiko gahapati āyasmante sāriputte abhippasanno ahosī”ti. “Sādhu sādhu, ānanda, yāvatakaṁ kho, ānanda, takkāya pattabbaṁ anuppattaṁ taṁ tayā. Anāthapiṇḍiko hi so, ānanda, devaputto”ti. </div>
</div>
<div class="CENTER" id="p_12S1_475">
<span class="pN">475</span>Anāthapiṇḍikavaggo dutiyo.</div>
<div class="SUMMARY" id="p_12S1_476">
<span class="pN">476</span><span class="firstLetter">T</span>assuddānaṁ</div>
<div class="q" id="p_12S1_477"> <div class="p"> <table class="singleColumn"> <tr> <td> <div class="pN">477</div> <div class="G">Candimaso ca veṇḍu ca,</div> </td> </tr> <tr> <td> <div class="G">Dīghalaṭṭhi ca nandano;</div> </td> </tr> <tr> <td> <div class="G">Candano vāsudatto ca,</div> </td> </tr> <tr> <td> <div class="G">Subrahmā kakudhena ca;</div> </td> </tr> <tr> <td> <div class="G">Uttaro navamo vutto,</div> </td> </tr> <tr> <td> <div class="G">Dasamo anāthapiṇḍikoti.</div> </td> </tr> </table> </div>
</div>
</html>
