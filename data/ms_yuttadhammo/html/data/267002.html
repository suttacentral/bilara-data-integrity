<html>
<div class="i">3.5 Kumārapetavatthu</div>
<div class="h">Cūḷavagga</div>
<div class="h">Kumārapetavatthu</div>
<div class="q" id="p_19Pv_490"> <div class="divNumber">453.</div> <div class="p"> <table class="singleColumn"> <tr> <td> <div class="pN">490</div> <div class="G">Accherarūpaṁ sugatassa ñāṇaṁ,</div> </td> </tr> <tr> <td> <div class="G">Satthā yathā puggalaṁ byākāsi;</div> </td> </tr> <tr> <td> <div class="G">Ussannapuññāpi bhavanti heke,</div> </td> </tr> <tr> <td> <div class="G">Parittapuññāpi bhavanti heke.</div> </td> </tr> </table> </div>
</div>
<div class="q" id="p_19Pv_491"> <div class="divNumber">454.</div> <div class="p"> <table class="singleColumn"> <tr> <td> <div class="pN">491</div> <div class="G">Ayaṁ kumāro sīvathikāya chaḍḍito,</div> </td> </tr> <tr> <td> <div class="G">Aṅguṭṭhasnehena yāpeti rattiṁ;</div> </td> </tr> <tr> <td> <div class="G">Na yakkhabhūtā na sarīsapā vā,</div> </td> </tr> <tr> <td> <div class="G">Viheṭhayeyyuṁ katapuññaṁ kumāraṁ.</div> </td> </tr> </table> </div>
</div>
<div class="q" id="p_19Pv_492"> <div class="divNumber">455.</div> <div class="p"> <table class="singleColumn"> <tr> <td> <div class="pN">492</div> <div class="G">Sunakhāpimassa palihiṁsu pāde,</div> </td> </tr> <tr> <td> <div class="G">Dhaṅkā siṅgālā parivattayanti;</div> </td> </tr> <tr> <td> <div class="G">Gabbhāsayaṁ pakkhigaṇā haranti,</div> </td> </tr> <tr> <td> <div class="G">Kākā pana akkhimalaṁ haranti.</div> </td> </tr> </table> </div>
</div>
<div class="q" id="p_19Pv_493"> <div class="divNumber">456.</div> <div class="p"> <table class="singleColumn"> <tr> <td> <div class="pN">493</div> <div class="G">Nayimassa rakkhaṁ vidahiṁsu keci,</div> </td> </tr> <tr> <td> <div class="G">Na osadhaṁ sāsapadhūpanaṁ vā;</div> </td> </tr> <tr> <td> <div class="G">Nakkhattayogampi na aggahesuṁ,</div> </td> </tr> <tr> <td> <div class="G">Na sabbadhaññānipi ākiriṁsu.</div> </td> </tr> </table> </div>
</div>
<div class="q" id="p_19Pv_494"> <div class="divNumber">457.</div> <div class="p"> <table class="singleColumn"> <tr> <td> <div class="pN">494</div> <div class="G">Etādisaṁ uttamakicchapattaṁ,</div> </td> </tr> <tr> <td> <div class="G">Rattābhataṁ sīvathikāya chaḍḍitaṁ;</div> </td> </tr> <tr> <td> <div class="G">Nonītapiṇḍaṁva pavedhamānaṁ,</div> </td> </tr> <tr> <td> <div class="G">Sasaṁsayaṁ jīvitasāvasesaṁ.</div> </td> </tr> </table> </div>
</div>
<div class="q" id="p_19Pv_495"> <div class="divNumber">458.</div> <div class="p"> <table class="singleColumn"> <tr> <td> <div class="pN">495</div> <div class="G">Tamaddasā devamanussapūjito,</div> </td> </tr> <tr> <td> <div class="G">Disvā ca taṁ byākari bhūripañño;</div> </td> </tr> <tr> <td> <div class="G">“Ayaṁ kumāro nagarassimassa,</div> </td> </tr> <tr> <td> <div class="G">Aggakuliko bhavissati bhogato ca”.</div> </td> </tr> </table> </div>
</div>
<div class="q" id="p_19Pv_496"> <div class="divNumber">459.</div> <div class="p"> <table class="singleColumn"> <tr> <td> <div class="pN">496</div> <div class="G">“Kissa vataṁ kiṁ pana brahmacariyaṁ,</div> </td> </tr> <tr> <td> <div class="G">Kissa suciṇṇassa ayaṁ vipāko;</div> </td> </tr> <tr> <td> <div class="G">Etādisaṁ byasanaṁ pāpuṇitvā,</div> </td> </tr> <tr> <td> <div class="G">Taṁ tādisaṁ paccanubhossatiddhin”ti.</div> </td> </tr> </table> </div>
</div>
<div class="q" id="p_19Pv_497"> <div class="divNumber">460.</div> <div class="p"> <table class="singleColumn"> <tr> <td> <div class="pN">497</div> <div class="G">Buddhapamukhassa bhikkhusaṁghassa,</div> </td> </tr> <tr> <td> <div class="G">Pūjaṁ akāsi janatā uḷāraṁ;</div> </td> </tr> <tr> <td> <div class="G">Tatrassa cittassahu aññathattaṁ,</div> </td> </tr> <tr> <td> <div class="G">Vācaṁ abhāsi pharusaṁ asabbhaṁ.</div> </td> </tr> </table> </div>
</div>
<div class="q" id="p_19Pv_498"> <div class="divNumber">461.</div> <div class="p"> <table class="singleColumn"> <tr> <td> <div class="pN">498</div> <div class="G">So taṁ vitakkaṁ pavinodayitvā,</div> </td> </tr> <tr> <td> <div class="G">Pītiṁ pasādaṁ paṭiladdhā pacchā;</div> </td> </tr> <tr> <td> <div class="G">Tathāgataṁ jetavane vasantaṁ,</div> </td> </tr> <tr> <td> <div class="G">Yāguyā upaṭṭhāsi sattarattaṁ.</div> </td> </tr> </table> </div>
</div>
<div class="q" id="p_19Pv_499"> <div class="divNumber">462.</div> <div class="p"> <table class="singleColumn"> <tr> <td> <div class="pN">499</div> <div class="G">Tassa vataṁ taṁ pana brahmacariyaṁ,</div> </td> </tr> <tr> <td> <div class="G">Tassa suciṇṇassa ayaṁ vipāko;</div> </td> </tr> <tr> <td> <div class="G">Etādisaṁ byasanaṁ pāpuṇitvā,</div> </td> </tr> <tr> <td> <div class="G">Taṁ tādisaṁ paccanubhossatiddhiṁ.</div> </td> </tr> </table> </div>
</div>
<div class="q" id="p_19Pv_500"> <div class="divNumber">463.</div> <div class="p"> <table class="singleColumn"> <tr> <td> <div class="pN">500</div> <div class="G">Ṭhatvāna so vassasataṁ idheva,</div> </td> </tr> <tr> <td> <div class="G">Sabbehi kāmehi samaṅgibhūto;</div> </td> </tr> <tr> <td> <div class="G">Kāyassa bhedā abhisamparāyaṁ,</div> </td> </tr> <tr> <td> <div class="G">Sahabyataṁ gacchati vāsavassāti.</div> </td> </tr> </table> </div>
</div>
<div class="CENTER" id="p_19Pv_501">
<span class="pN">501</span>Kumārapetavatthu pañcamaṁ.</div>
</html>
