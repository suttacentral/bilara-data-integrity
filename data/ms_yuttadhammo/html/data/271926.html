<html>
<div class="i">3.11 Adhammikakatikā</div>
<div class="h">Vassūpanāyikakkhandhaka</div>
<div class="h">Adhammikakatikā</div>
<div class="q" id="p_3V_916"> <div class="divNumber">205.</div> <div class="p">
<span class="pN">916</span>Tena kho pana samayena sāvatthiyā saṁghena evarūpā katikā katā hoti— “antarāvassaṁ na pabbājetabban”ti. Visākhāya migāramātuyā nattā bhikkhū upasaṅkamitvā pabbajjaṁ yāci. Bhikkhū evamāhaṁsu— “saṁghena kho, āvuso, evarūpā katikā katā ‘antarāvassaṁ na pabbājetabban’ti. Āgamehi, āvuso, yāva bhikkhū vassaṁ vasanti. Vassaṁvuṭṭhā pabbājessantī”ti. Atha kho te bhikkhū vassaṁvuṭṭhā visākhāya migāramātuyā nattāraṁ etadavocuṁ— “ehi dāni, āvuso, pabbajāhī”ti. So evamāha— “sacāhaṁ, bhante, pabbajito assaṁ, abhirameyyāmahaṁ. Na dānāhaṁ, bhante, pabbajissāmī”ti. Visākhā migāramātā ujjhāyati khiyyati vipāceti— “kathañhi nāma ayyā evarūpaṁ katikaṁ karissanti— ‘na antarāvassaṁ pabbājetabban’ti. Kaṁ kālaṁ dhammo na caritabbo”ti? </div>
</div>
<div class="q" id="p_3V_917"> <div class="p">
<span class="pN">917</span>Assosuṁ kho bhikkhū visākhāya migāramātuyā ujjhāyantiyā khiyyantiyā vipācentiyā. Atha kho te bhikkhū bhagavato etamatthaṁ ārocesuṁ. “Na, bhikkhave, evarūpā katikā kātabbā— ‘na antarāvassaṁ pabbājetabban’ti. Yo kareyya, āpatti dukkaṭassā”ti. </div>
</div>
</html>
