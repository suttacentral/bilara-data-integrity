<html>
<div class="i"> Hetu</div>
<div class="h">Kusalattika</div>
<div class="h">Sahajātavāra</div>
<div class="h">Paccayānuloma</div>
<div class="h">Vibhaṅgavāra</div>
<div class="h">Hetu</div>
<div class="q" id="p_36P1_402"> <div class="divNumber">99.</div> <div class="p">
<span class="pN">402</span>Kusalaṁ dhammaṁ sahajāto kusalo dhammo uppajjati hetupaccayā—  kusalaṁ ekaṁ khandhaṁ sahajātā tayo khandhā, tayo khandhe sahajāto eko khandho, dve khandhe sahajātā dve khandhā. Kusalaṁ dhammaṁ sahajāto abyākato dhammo uppajjati hetupaccayā—  kusale khandhe sahajātaṁ cittasamuṭṭhānaṁ rūpaṁ. Kusalaṁ dhammaṁ sahajāto kusalo ca abyākato ca dhammā uppajjanti hetupaccayā—  kusalaṁ ekaṁ khandhaṁ sahajātā tayo khandhā cittasamuṭṭhānañca rūpaṁ, tayo khandhe sahajāto eko khandho cittasamuṭṭhānañca rūpaṁ, dve khandhe sahajātā dve khandhā cittasamuṭṭhānañca rūpaṁ. (3) </div>
</div>
<div class="q" id="p_36P1_403"> <div class="divNumber">100.</div> <div class="p">
<span class="pN">403</span>Akusalaṁ dhammaṁ sahajāto akusalo dhammo uppajjati hetupaccayā—  akusalaṁ ekaṁ khandhaṁ sahajātā tayo khandhā, tayo khandhe sahajāto eko khandho, dve khandhe sahajātā dve khandhā. Akusalaṁ dhammaṁ sahajāto abyākato dhammo uppajjati hetupaccayā—  akusale khandhe sahajātaṁ cittasamuṭṭhānaṁ rūpaṁ. Akusalaṁ dhammaṁ sahajāto akusalo ca abyākato ca dhammā uppajjanti hetupaccayā—  akusalaṁ ekaṁ khandhaṁ sahajātā tayo khandhā cittasamuṭṭhānañca rūpaṁ, tayo khandhe sahajāto eko khandho cittasamuṭṭhānañca rūpaṁ, dve khandhe sahajātā dve khandhā cittasamuṭṭhānañca rūpaṁ. (3) </div>
</div>
<div class="q" id="p_36P1_404"> <div class="divNumber">101.</div> <div class="p">
<span class="pN">404</span>Abyākataṁ dhammaṁ sahajāto abyākato dhammo uppajjati hetupaccayā—  vipākābyākataṁ kiriyābyākataṁ ekaṁ khandhaṁ sahajātā tayo khandhā cittasamuṭṭhānañca rūpaṁ, tayo khandhe sahajāto eko khandho cittasamuṭṭhānañca rūpaṁ, dve khandhe sahajātā dve khandhā cittasamuṭṭhānañca rūpaṁ; paṭisandhikkhaṇe vipākābyākataṁ ekaṁ khandhaṁ sahajātā tayo khandhā kaṭattā ca rūpaṁ, tayo khandhe sahajāto eko khandho kaṭattā ca rūpaṁ, dve khandhe sahajātā dve khandhā kaṭattā ca rūpaṁ; khandhe sahajātaṁ vatthu, vatthuṁ sahajātā khandhā; ekaṁ mahābhūtaṁ sahajātā tayo mahābhūtā, tayo mahābhūte sahajātaṁ ekaṁ mahābhūtaṁ, dve mahābhūte sahajātā dve mahābhūtā, mahābhūte sahajātaṁ cittasamuṭṭhānaṁ rūpaṁ kaṭattārūpaṁ upādārūpaṁ. (1) </div>
</div>
<div class="q" id="p_36P1_405"> <div class="divNumber">102.</div> <div class="p">
<span class="pN">405</span>Kusalañca abyākatañca dhammaṁ sahajāto abyākato dhammo uppajjati hetupaccayā—  kusale khandhe ca mahābhūte ca sahajātaṁ cittasamuṭṭhānaṁ rūpaṁ. (1) </div>
</div>
<div class="q" id="p_36P1_406"> <div class="p">
<span class="pN">406</span>Akusalañca abyākatañca dhammaṁ sahajāto abyākato dhammo uppajjati hetupaccayā—  akusale khandhe ca mahābhūte ca sahajātaṁ cittasamuṭṭhānaṁ rūpaṁ. (1) </div>
</div>
<div class="CENTER" id="p_36P1_407">
<span class="pN">407</span>(Yathā paṭiccavāre evaṁ vitthāretabbaṁ.)</div>
</html>
