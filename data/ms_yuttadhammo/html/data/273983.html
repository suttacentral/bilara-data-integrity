<html>
<div class="i">3.2.3 Giñjakāvasathasutta</div>
<div class="h">Dhātusaṁyutta</div>
<div class="h">Dutiyavagga</div>
<div class="h">Giñjakāvasathasutta</div>
<div class="q" id="p_12S2_700"> <div class="divNumber">97.</div> <div class="p">
<span class="pN">700</span>Ekaṁ samayaṁ bhagavā ñātike viharati giñjakāvasathe. Tatra kho bhagavā bhikkhū āmantesi—  “bhikkhavo”ti. “Bhadante”ti te bhikkhū bhagavato paccassosuṁ. Bhagavā etadavoca—  </div>
</div>
<div class="q" id="p_12S2_701"> <div class="p">
<span class="pN">701</span>“Dhātuṁ, bhikkhave, paṭicca uppajjati saññā, uppajjati diṭṭhi, uppajjati vitakko”ti. Evaṁ vutte, āyasmā kaccāno bhagavantaṁ etadavoca—  “yāyaṁ, bhante, diṭṭhi—  ‘asammāsambuddhesu sammāsambuddhā’ti, ayaṁ nu kho, bhante, diṭṭhi kiṁ paṭicca paññāyatī”ti? </div>
</div>
<div class="q" id="p_12S2_702"> <div class="p">
<span class="pN">702</span>“Mahati kho esā, kaccāna, dhātu yadidaṁ avijjādhātu. Hīnaṁ, kaccāna, dhātuṁ paṭicca uppajjati hīnā saññā, hīnā diṭṭhi, hīno vitakko, hīnā cetanā, hīnā patthanā, hīno paṇidhi, hīno puggalo, hīnā vācā; hīnaṁ ācikkhati deseti paññapeti paṭṭhapeti vivarati vibhajati uttānīkaroti; hīnā tassa upapattīti vadāmi. </div>
</div>
<div class="q" id="p_12S2_703"> <div class="p">
<span class="pN">703</span>Majjhimaṁ, kaccāna, dhātuṁ paṭicca uppajjati majjhimā saññā, majjhimā diṭṭhi, majjhimo vitakko, majjhimā cetanā, majjhimā patthanā, majjhimo paṇidhi, majjhimo puggalo, majjhimā vācā; majjhimaṁ ācikkhati deseti paññapeti paṭṭhapeti vivarati vibhajati uttānīkaroti; majjhimā tassa upapattīti vadāmi. </div>
</div>
<div class="q" id="p_12S2_704"> <div class="p">
<span class="pN">704</span>Paṇītaṁ, kaccāna, dhātuṁ paṭicca uppajjati paṇītā saññā, paṇītā diṭṭhi, paṇīto vitakko, paṇītā cetanā, paṇītā patthanā, paṇīto paṇidhi, paṇīto puggalo, paṇītā vācā; paṇītaṁ ācikkhati deseti paññapeti paṭṭhapeti vivarati vibhajati uttānīkaroti; paṇītā tassa upapattīti vadāmī”ti. </div>
</div>
<div class="CENTER" id="p_12S2_705">
<span class="pN">705</span>Tatiyaṁ.</div>
</html>
