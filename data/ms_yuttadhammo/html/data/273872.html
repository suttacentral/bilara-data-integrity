<html>
<div class="i">11.2.2 Sakkanāmasutta</div>
<div class="h">Sakkasaṁyutta</div>
<div class="h">Dutiyavagga</div>
<div class="h">Sakkanāmasutta</div>
<div class="q" id="p_12S1_1615"> <div class="divNumber">258.</div> <div class="p">
<span class="pN">1615</span>Sāvatthiyaṁ jetavane. Tatra kho bhagavā bhikkhū etadavoca—  “sakko, bhikkhave, devānamindo pubbe manussabhūto samāno magho nāma māṇavo ahosi, tasmā maghavāti vuccati. </div>
</div>
<div class="q" id="p_12S1_1616"> <div class="p">
<span class="pN">1616</span>Sakko, bhikkhave, devānamindo pubbe manussabhūto samāno pure dānaṁ adāsi, tasmā purindadoti vuccati. </div>
</div>
<div class="q" id="p_12S1_1617"> <div class="p">
<span class="pN">1617</span>Sakko, bhikkhave, devānamindo pubbe manussabhūto samāno sakkaccaṁ dānaṁ adāsi, tasmā sakkoti vuccati. </div>
</div>
<div class="q" id="p_12S1_1618"> <div class="p">
<span class="pN">1618</span>Sakko, bhikkhave, devānamindo pubbe manussabhūto samāno āvasathaṁ adāsi, tasmā vāsavoti vuccati. </div>
</div>
<div class="q" id="p_12S1_1619"> <div class="p">
<span class="pN">1619</span>Sakko, bhikkhave, devānamindo sahassampi atthānaṁ muhuttena cinteti, tasmā sahassakkhoti vuccati. </div>
</div>
<div class="q" id="p_12S1_1620"> <div class="p">
<span class="pN">1620</span>Sakkassa, bhikkhave, devānamindassa sujā nāma asurakaññā pajāpati, tasmā sujampatīti vuccati. </div>
</div>
<div class="q" id="p_12S1_1621"> <div class="p">
<span class="pN">1621</span>Sakko, bhikkhave, devānamindo devānaṁ tāvatiṁsānaṁ issariyādhipaccaṁ rajjaṁ kāreti, tasmā devānamindoti vuccati. </div>
</div>
<div class="q" id="p_12S1_1622"> <div class="p">
<span class="pN">1622</span>Sakkassa, bhikkhave, devānamindassa pubbe manussabhūtassa satta vatapadāni samattāni samādinnāni ahesuṁ, yesaṁ samādinnattā sakko sakkattaṁ ajjhagā. Katamāni satta vatapadāni? Yāvajīvaṁ mātāpettibharo assaṁ, yāvajīvaṁ kule jeṭṭhāpacāyī assaṁ, yāvajīvaṁ saṇhavāco assaṁ, yāvajīvaṁ apisuṇavāco assaṁ, yāvajīvaṁ vigatamalamaccherena cetasā agāraṁ ajjhāvaseyyaṁ muttacāgo payatapāṇi vossaggarato yācayogo dānasaṁvibhāgarato, yāvajīvaṁ saccavāco assaṁ, yāvajīvaṁ akkodhano assaṁ—  sacepi me kodho uppajjeyya, khippameva naṁ paṭivineyyanti. Sakkassa, bhikkhave, devānamindassa pubbe manussabhūtassa imāni satta vatapadāni samattāni samādinnāni ahesuṁ, yesaṁ samādinnattā sakko sakkattaṁ ajjhagāti. </div>
</div>
<div class="q" id="p_12S1_1623"> <div class="p"> <table class="singleColumn"> <tr> <td> <div class="pN">1623</div> <div class="G">Mātāpettibharaṁ jantuṁ,</div> </td> </tr> <tr> <td> <div class="G">kule jeṭṭhāpacāyinaṁ;</div> </td> </tr> <tr> <td> <div class="G">Saṇhaṁ sakhilasambhāsaṁ,</div> </td> </tr> <tr> <td> <div class="G">pesuṇeyyappahāyinaṁ.</div> </td> </tr> </table> </div>
</div>
<div class="q" id="p_12S1_1624"> <div class="p"> <table class="singleColumn"> <tr> <td> <div class="pN">1624</div> <div class="G">Maccheravinaye yuttaṁ,</div> </td> </tr> <tr> <td> <div class="G">saccaṁ kodhābhibhuṁ naraṁ;</div> </td> </tr> <tr> <td> <div class="G">Taṁ ve devā tāvatiṁsā,</div> </td> </tr> <tr> <td> <div class="G">āhu sappuriso itī”ti.</div> </td> </tr> </table> </div>
</div>
</html>
