<html>
<div class="i">6.3.10 Bhikkhusutta</div>
<div class="h">Lābhasakkārasaṁyutta</div>
<div class="h">Tatiyavagga</div>
<div class="h">Bhikkhusutta</div>
<div class="q" id="p_12S2_1079"> <div class="divNumber">179.</div> <div class="p">
<span class="pN">1079</span>Sāvatthiyaṁ viharati. “Yopi so, bhikkhave, bhikkhu arahaṁ khīṇāsavo tassapāhaṁ lābhasakkārasiloko antarāyāya vadāmī”ti. Evaṁ vutte, āyasmā ānando bhagavantaṁ etadavoca— “kissa pana, bhante, khīṇāsavassa bhikkhuno lābhasakkārasiloko antarāyāyā”ti? “Yā hissa sā, ānanda, akuppā cetovimutti nāhaṁ tassā lābhasakkārasilokaṁ antarāyāya vadāmi. Ye ca khvassa, ānanda, appamattassa ātāpino pahitattassa viharato diṭṭhadhammasukhavihārā adhigatā tesāhamassa lābhasakkārasilokaṁ antarāyāya vadāmi. Evaṁ dāruṇo kho, ānanda, lābhasakkārasiloko kaṭuko pharuso antarāyiko anuttarassa yogakkhemassa adhigamāya. Tasmātihānanda, evaṁ sikkhitabbaṁ— ‘uppannaṁ lābhasakkārasilokaṁ pajahissāma, na ca no uppanno lābhasakkārasiloko cittaṁ pariyādāya ṭhassatī’ti. Evañhi vo, ānanda, sikkhitabban”ti. </div>
</div>
<div class="CENTER" id="p_12S2_1080">
<span class="pN">1080</span>Dasamaṁ.</div>
<div class="CENTER" id="p_12S2_1081">
<span class="pN">1081</span>Tatiyo vaggo.</div>
<div class="SUMMARY" id="p_12S2_1082">
<span class="pN">1082</span><span class="firstLetter">T</span>assuddānaṁ</div>
<div class="q" id="p_12S2_1083"> <div class="p"> <table class="singleColumn"> <tr> <td> <div class="pN">1083</div> <div class="G">Mātugāmo ca kalyāṇī,</div> </td> </tr> <tr> <td> <div class="G">putto ca ekadhītu ca;</div> </td> </tr> <tr> <td> <div class="G">Samaṇabrāhmaṇā tīṇi,</div> </td> </tr> <tr> <td> <div class="G">chavi rajju ca bhikkhunāti.</div> </td> </tr> </table> </div>
</div>
</html>
