<html>
<div class="i">2.1.3 Pahānasutta</div>
<div class="h">Vedanāsaṁyutta</div>
<div class="h">Sagāthāvagga</div>
<div class="h">Pahānasutta</div>
<div class="q" id="p_13S4_1102"> <div class="divNumber">251.</div> <div class="p">
<span class="pN">1102</span>“Tisso imā, bhikkhave, vedanā. Katamā tisso? Sukhā vedanā, dukkhā vedanā, adukkhamasukhā vedanā. Sukhāya, bhikkhave, vedanāya rāgānusayo pahātabbo, dukkhāya vedanāya paṭighānusayo pahātabbo, adukkhamasukhāya vedanāya avijjānusayo pahātabbo. Yato kho, bhikkhave, bhikkhuno sukhāya vedanāya rāgānusayo pahīno hoti, dukkhāya vedanāya paṭighānusayo pahīno hoti, adukkhamasukhāya vedanāya avijjānusayo pahīno hoti, ayaṁ vuccati, bhikkhave, ‘bhikkhu niranusayo sammaddaso acchecchi taṇhaṁ, vivattayi saṁyojanaṁ, sammā mānābhisamayā antamakāsi dukkhassā’ti. </div>
</div>
<div class="q" id="p_13S4_1103"> <div class="p"> <table class="singleColumn"> <tr> <td> <div class="pN">1103</div> <div class="G">Sukhaṁ vedayamānassa,</div> </td> </tr> <tr> <td> <div class="G">vedanaṁ appajānato;</div> </td> </tr> <tr> <td> <div class="G">So rāgānusayo hoti,</div> </td> </tr> <tr> <td> <div class="G">anissaraṇadassino.</div> </td> </tr> </table> </div>
</div>
<div class="q" id="p_13S4_1104"> <div class="p"> <table class="singleColumn"> <tr> <td> <div class="pN">1104</div> <div class="G">Dukkhaṁ vedayamānassa,</div> </td> </tr> <tr> <td> <div class="G">vedanaṁ appajānato;</div> </td> </tr> <tr> <td> <div class="G">Paṭighānusayo hoti,</div> </td> </tr> <tr> <td> <div class="G">anissaraṇadassino.</div> </td> </tr> </table> </div>
</div>
<div class="q" id="p_13S4_1105"> <div class="p"> <table class="singleColumn"> <tr> <td> <div class="pN">1105</div> <div class="G">Adukkhamasukhaṁ santaṁ,</div> </td> </tr> <tr> <td> <div class="G">bhūripaññena desitaṁ;</div> </td> </tr> <tr> <td> <div class="G">Tañcāpi abhinandati,</div> </td> </tr> <tr> <td> <div class="G">neva dukkhā pamuccati.</div> </td> </tr> </table> </div>
</div>
<div class="q" id="p_13S4_1106"> <div class="p"> <table class="singleColumn"> <tr> <td> <div class="pN">1106</div> <div class="G">Yato ca bhikkhu ātāpī,</div> </td> </tr> <tr> <td> <div class="G">sampajaññaṁ na riñcati;</div> </td> </tr> <tr> <td> <div class="G">Tato so vedanā sabbā,</div> </td> </tr> <tr> <td> <div class="G">parijānāti paṇḍito.</div> </td> </tr> </table> </div>
</div>
<div class="q" id="p_13S4_1107"> <div class="p"> <table class="singleColumn"> <tr> <td> <div class="pN">1107</div> <div class="G">So vedanā pariññāya,</div> </td> </tr> <tr> <td> <div class="G">diṭṭhe dhamme anāsavo;</div> </td> </tr> <tr> <td> <div class="G">Kāyassa bhedā dhammaṭṭho,</div> </td> </tr> <tr> <td> <div class="G">saṅkhyaṁ nopeti vedagū”ti.</div> </td> </tr> </table> </div>
</div>
<div class="CENTER" id="p_13S4_1108">
<span class="pN">1108</span>Tatiyaṁ.</div>
</html>
