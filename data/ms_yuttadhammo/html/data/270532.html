<html>
<div class="i">1.4.3.3 Cāravihāraniddesa</div>
<div class="h">Mahāvagga</div>
<div class="h">Indriyakathā</div>
<div class="h">Tatiyasuttantaniddesa</div>
<div class="h">Cāravihāraniddesa</div>
<div class="q" id="p_26Ps_1065"> <div class="divNumber">197.</div> <div class="p">
<span class="pN">1065</span>Cāro ca vihāro ca anubuddho hoti paṭividdho, yathācarantaṁ yathāviharantaṁ viññū sabrahmacārī gambhīresu ṭhānesu okappeyyuṁ—  “addhā, ayamāyasmā patto vā pāpuṇissati vā”. </div>
</div>
<div class="q" id="p_26Ps_1066"> <div class="p">
<span class="pN">1066</span><span class="bold">Cariyā</span>ti aṭṭha cariyāyo—  iriyāpathacariyā, āyatanacariyā, saticariyā, samādhicariyā, ñāṇacariyā, maggacariyā, patticariyā, lokatthacariyāti. <span class="bold">Iriyāpathacariyā</span>ti catūsu iriyāpathesu. <span class="bold">Āyatanacariyā</span>ti chasu ajjhattikabāhiresu āyatanesu. <span class="bold">Saticariyā</span>ti catūsu satipaṭṭhānesu. <span class="bold">Samādhicariyā</span>ti catūsu jhānesu. <span class="bold">Ñāṇacariyā</span>ti catūsu ariyasaccesu. <span class="bold">Maggacariyā</span>ti catūsu ariyamaggesu. <span class="bold">Patticariyā</span>ti catūsu sāmaññaphalesu. <span class="bold">Lokatthacariyā</span>ti tathāgatesu arahantesu sammāsambuddhesu, padese paccekabuddhesu, padese sāvakesu. Iriyāpathacariyā ca paṇidhisampannānaṁ, āyatanacariyā ca indriyesu guttadvārānaṁ, saticariyā ca appamādavihārīnaṁ, samādhicariyā ca adhicittamanuyuttānaṁ, ñāṇacariyā ca buddhisampannānaṁ, maggacariyā ca sammāpaṭipannānaṁ, patticariyā ca adhigataphalānaṁ, lokatthacariyā ca tathāgatānaṁ arahantānaṁ sammāsambuddhānaṁ, padese paccekabuddhānaṁ, padese sāvakānaṁ. Imā aṭṭha cariyāyo. </div>
</div>
<div class="q" id="p_26Ps_1067"> <div class="p">
<span class="pN">1067</span>Aparāpi aṭṭha cariyāyo. Adhimuccanto saddhāya carati, paggaṇhanto vīriyena carati, upaṭṭhāpento satiyā carati, avikkhepaṁ karonto samādhinā carati, pajānanto paññāya carati, vijānanto viññāṇacariyāya carati, evaṁ paṭipannassa kusalā dhammā āyāpentīti āyatanacariyāya carati, evaṁ paṭipanno visesamadhigacchatīti visesacariyāya carati—  imā aṭṭha cariyāyo. </div>
</div>
<div class="q" id="p_26Ps_1068"> <div class="p">
<span class="pN">1068</span>Aparāpi aṭṭha cariyāyo. Dassanacariyā ca sammādiṭṭhiyā, abhiniropanacariyā ca sammāsaṅkappassa, pariggahacariyā ca sammāvācāya, samuṭṭhānacariyā ca sammākammantassa, vodānacariyā ca sammāājīvassa, paggahacariyā ca sammāvāyāmassa, upaṭṭhānacariyā ca sammāsatiyā, avikkhepacariyā ca sammāsamādhissa—  imā aṭṭha cariyāyo. </div>
</div>
<div class="q" id="p_26Ps_1069"> <div class="p">
<span class="pN">1069</span><span class="bold">Vihāro</span>ti adhimuccanto saddhāya viharati, paggaṇhanto vīriyena viharati, upaṭṭhāpento satiyā viharati, avikkhepaṁ karonto samādhinā viharati, pajānanto paññāya viharati. </div>
</div>
<div class="q" id="p_26Ps_1070"> <div class="p">
<span class="pN">1070</span><span class="bold">Anubuddho</span>ti saddhindriyassa adhimokkhaṭṭho anubuddho hoti, vīriyindriyassa paggahaṭṭho anubuddho hoti, satindriyassa upaṭṭhānaṭṭho anubuddho hoti, samādhindriyassa avikkhepaṭṭho anubuddho hoti, paññindriyassa dassanaṭṭho anubuddho hoti. </div>
</div>
<div class="q" id="p_26Ps_1071"> <div class="p">
<span class="pN">1071</span><span class="bold">Paṭividdho</span>ti saddhindriyassa adhimokkhaṭṭho paṭividdho hoti, vīriyindriyassa paggahaṭṭho paṭividdho hoti, satindriyassa upaṭṭhānaṭṭho paṭividdho hoti, samādhindriyassa avikkhepaṭṭho paṭividdho hoti, paññindriyassa dassanaṭṭho paṭividdho hoti. <span class="bold">Yathācarantan</span>ti evaṁ saddhāya carantaṁ, evaṁ vīriyena carantaṁ, evaṁ satiyā carantaṁ, evaṁ samādhinā carantaṁ, evaṁ paññāya carantaṁ. <span class="bold">Yathāviharantan</span>ti evaṁ saddhāya viharantaṁ, evaṁ vīriyena viharantaṁ, evaṁ satiyā viharantaṁ, evaṁ samādhinā viharantaṁ, evaṁ paññāya viharantaṁ. <span class="bold">Viññū</span>ti viññū vibhāvī medhāvī paṇḍitā buddhisampannā. <span class="bold">Sabrahmacārī</span>ti ekakammaṁ ekuddeso samasikkhatā. <span class="bold">Gambhīresu ṭhānesū</span>ti gambhīrāni ṭhānāni vuccanti jhānā ca vimokkhā ca samādhī ca samāpattiyo ca maggā ca phalāni ca abhiññāyo ca paṭisambhidā ca. <span class="bold">Okappeyyun</span>ti saddaheyyuṁ adhimucceyyuṁ. <span class="bold">Addhā</span>ti ekaṁsavacanametaṁ nissaṁsayavacanametaṁ nikkaṅkhavacanametaṁ advejjhavacanametaṁ adveḷhakavacanametaṁ niyogavacanametaṁ apaṇṇakavacanametaṁ avatthāpanavacanametaṁ—  addhāti. <span class="bold">Āyasmā</span>ti piyavacanametaṁ garuvacanametaṁ sagāravasappatissādhivacanametaṁ—  āyasmāti. <span class="bold">Patto</span> <span class="bold">vā</span>ti adhigato vā. <span class="bold">Pāpuṇissati vā</span>ti adhigamissati vā. </div>
</div>
<div class="CENTER" id="p_26Ps_1072">
<span class="pN">1072</span>Suttantaniddeso tatiyo.</div>
</html>
