<html>
<div class="i">4.3.2.12 Kilesagocchaka</div>
<div class="h">Saccavibhaṅga</div>
<div class="h">Pañhāpucchaka</div>
<div class="h">Duka</div>
<div class="h">Kilesagocchaka</div>
<div class="q" id="p_30Vbh_854"> <div class="p">
<span class="pN">854</span>Samudayasaccaṁ kileso. Dve saccā no kilesā. Dukkhasaccaṁ siyā kileso, siyā no kileso. Dve saccā saṁkilesikā. Dve saccā asaṁkilesikā. Samudayasaccaṁ saṁkiliṭṭhaṁ. Dve saccā asaṁkiliṭṭhā. Dukkhasaccaṁ siyā saṁkiliṭṭhaṁ, siyā asaṁkiliṭṭhaṁ. Samudayasaccaṁ kilesasampayuttaṁ. Dve saccā kilesavippayuttā. Dukkhasaccaṁ siyā kilesasampayuttaṁ, siyā kilesavippayuttaṁ. Samudayasaccaṁ kileso ceva saṁkilesikañca. Dve saccā na vattabbā—  “kilesā ceva saṁkilesikā cā”tipi, “saṁkilesikā ceva no ca kilesā”tipi. Dukkhasaccaṁ siyā kileso ceva saṁkilesikañca, siyā saṁkilesikañceva no ca kileso. Samudayasaccaṁ kileso ceva saṁkiliṭṭhañca. Dve saccā na vattabbā—  “kilesā ceva saṁkiliṭṭhā cā”tipi, “saṁkiliṭṭhā ceva no ca kilesā”tipi. Dukkhasaccaṁ siyā kileso ceva saṁkiliṭṭhañca, siyā saṁkiliṭṭhañceva no ca kileso, siyā na vattabbaṁ—  “kileso ceva saṁkiliṭṭhañcā”tipi, “saṁkiliṭṭhañceva no ca kileso”tipi. Samudayasaccaṁ kileso ceva kilesasampayuttañca. Dve saccā na vattabbā—  “kilesā ceva kilesasampayuttā cā”tipi, “kilesasampayuttā ceva no ca kilesā”tipi. Dukkhasaccaṁ siyā kileso ceva kilesasampayuttañca, siyā kilesasampayuttañceva no ca kileso, siyā na vattabbaṁ—  “kileso ceva kilesasampayuttañcā”tipi, “kilesasampayuttañceva no ca kileso”tipi. Dve saccā kilesavippayuttaasaṁkilesikā. Samudayasaccaṁ na vattabbaṁ—  “kilesavippayuttasaṁkilesikan”tipi, “kilesavippayuttaasaṁkilesikan”tipi. Dukkhasaccaṁ siyā kilesavippayuttasaṁkilesikaṁ, siyā na vattabbaṁ—  “kilesavippayuttasaṁkilesikan”tipi, “kilesavippayuttaasaṁkilesikan”tipi. </div>
</div>
</html>
