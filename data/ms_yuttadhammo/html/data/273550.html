<html>
<div class="i">9.1.2 Kāyānupassanāiriyāpathapabba</div>
<div class="h">Mahāsatipaṭṭhānasutta</div>
<div class="h">Kāyānupassanā</div>
<div class="h">Kāyānupassanāiriyāpathapabba</div>
<div class="q" id="p_7D_953"> <div class="divNumber">375.</div> <div class="p">
<span class="pN">953</span>Puna caparaṁ, bhikkhave, bhikkhu gacchanto vā ‘gacchāmī’ti pajānāti, ṭhito vā ‘ṭhitomhī’ti pajānāti, nisinno vā ‘nisinnomhī’ti pajānāti, sayāno vā ‘sayānomhī’ti pajānāti, yathā yathā vā panassa kāyo paṇihito hoti tathā tathā naṁ pajānāti. </div>
</div>
<div class="q" id="p_7D_954"> <div class="p">
<span class="pN">954</span>Iti ajjhattaṁ vā kāye kāyānupassī viharati, bahiddhā vā kāye kāyānupassī viharati, ajjhattabahiddhā vā kāye kāyānupassī viharati. Samudayadhammānupassī vā kāyasmiṁ viharati, vayadhammānupassī vā kāyasmiṁ viharati, samudayavayadhammānupassī vā kāyasmiṁ viharati. ‘Atthi kāyo’ti vā panassa sati paccupaṭṭhitā hoti yāvadeva ñāṇamattāya paṭissatimattāya anissito ca viharati, na ca kiñci loke upādiyati. Evampi kho, bhikkhave, bhikkhu kāye kāyānupassī viharati. </div>
</div>
<div class="CENTER" id="p_7D_955">
<span class="pN">955</span>Iriyāpathapabbaṁ niṭṭhitaṁ.</div>
</html>
