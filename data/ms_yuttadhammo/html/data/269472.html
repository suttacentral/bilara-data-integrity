<html>
<div class="i">2.1.16 Piṅgiyamāṇavapucchāniddesa</div>
<div class="h">Pārāyanavagganiddesa</div>
<div class="h">Pucchāniddesa</div>
<div class="h">Piṅgiyamāṇavapucchāniddesa</div>
<div class="q" id="p_25Cn_997"> <div class="divNumber">89.</div> <div class="p"> <table class="singleColumn"> <tr> <td> <div class="pN">997</div> <div class="G">
<span class="bold">Jiṇṇohamasmi abalo vītavaṇṇo</span>, <span class="bold"><span class="gathaQuote">(iccāyasmā piṅgiyo)</span></span>
</div> </td> </tr> <tr> <td> <div class="G"><span class="bold">Nettā na suddhā savanaṁ na phāsu;</span></div> </td> </tr> <tr> <td> <div class="G"><span class="bold">Māhaṁ nassaṁ momuho antarāva,</span></div> </td> </tr> <tr> <td> <div class="G"><span class="bold">Ācikkha dhammaṁ yamahaṁ vijaññaṁ;</span></div> </td> </tr> <tr> <td> <div class="G">
<span class="bold">Jātijarāya idha vippahānaṁ.</span> (1) </div> </td> </tr> </table> </div>
</div>
<div class="q" id="p_25Cn_998"> <div class="p">
<span class="pN">998</span><span class="bold">Jiṇṇohamasmi abalo vītavaṇṇo</span>ti. <span class="bold">Jiṇṇohamasmī</span>ti jiṇṇo vuḍḍho mahallako addhagato vayoanuppatto vīsavassasatiko jātiyā. <span class="bold">Abalo</span>ti dubbalo appabalo appathāmo. <span class="bold">Vītavaṇṇo</span>ti vītavaṇṇo vigatavaṇṇo vigacchitavaṇṇo. Yā sā purimā subhā vaṇṇanibhā sā antarahitā, ādīnavo pātubhūtoti—  jiṇṇohamasmi abalo vītavaṇṇo. </div>
</div>
<div class="q" id="p_25Cn_999"> <div class="p">
<span class="pN">999</span><span class="bold">Iccāyasmā piṅgiyo</span>ti. <span class="bold">Iccā</span>ti padasandhi…pe… . <span class="bold">Āyasmā</span>ti piyavacanaṁ…pe… . <span class="bold">Piṅgiyo</span>ti tassa brāhmaṇassa nāmaṁ…pe…  abhilāpoti—  iccāyasmā piṅgiyo. </div>
</div>
<div class="q" id="p_25Cn_1000"> <div class="p">
<span class="pN">1000</span><span class="bold">Nettā na suddhā savanaṁ na phāsū</span>ti nettā asuddhā avisuddhā aparisuddhā avodātā. No tathā cakkhunā rūpe passāmīti—  nettā na suddhā. <span class="bold">Savanaṁ na phāsū</span>ti sotaṁ asuddhaṁ avisuddhaṁ aparisuddhaṁ avodātaṁ. No tathā sotena saddaṁ suṇomīti—  nettā na suddhā savanaṁ na phāsu. </div>
</div>
<div class="q" id="p_25Cn_1001"> <div class="p">
<span class="pN">1001</span><span class="bold">Māhaṁ nassaṁ momuho antarāvā</span>ti. <span class="bold">Māhaṁ nassan</span>ti māhaṁ nassaṁ māhaṁ vinassaṁ māhaṁ panassaṁ. <span class="bold">Momuho</span>ti mohamuho avijjāgato aññāṇī avibhāvī duppañño. <span class="bold">Antarāvā</span>ti tuyhaṁ dhammaṁ diṭṭhiṁ paṭipadaṁ maggaṁ anaññāya anadhigantvā aviditvā appaṭilabhitvā aphassayitvā asacchikaritvā antarāyeva kālaṁ kareyyanti—  māhaṁ nassaṁ momuho antarāva. </div>
</div>
<div class="q" id="p_25Cn_1002"> <div class="p">
<span class="pN">1002</span><span class="bold">Ācikkha dhammaṁ yamahaṁ vijaññan</span>ti. <span class="bold">Dhamman</span>ti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ, cattāro satipaṭṭhāne, cattāro sammappadhāne, cattāro iddhipāde, pañcindriyāni, pañca balāni, satta bojjhaṅge, ariyaṁ aṭṭhaṅgikaṁ maggaṁ, nibbānañca nibbānagāminiñca paṭipadaṁ ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehīti—  ācikkha dhammaṁ. <span class="bold">Yamahaṁ vijaññan</span>ti yamahaṁ jāneyyaṁ ājāneyyaṁ vijāneyyaṁ paṭivijāneyyaṁ paṭivijjheyyaṁ adhigaccheyyaṁ phasseyyaṁ sacchikareyyanti—  ācikkha dhammaṁ yamahaṁ vijaññaṁ. </div>
</div>
<div class="q" id="p_25Cn_1003"> <div class="p">
<span class="pN">1003</span><span class="bold">Jātijarāya idha vippahānan</span>ti idheva jātijarāmaraṇassa pahānaṁ vūpasamaṁ paṭinissaggaṁ paṭippassaddhiṁ amataṁ nibbānanti—  jātijarāya idha vippahānaṁ. Tenāha so brāhmaṇo—  </div>
</div>
<div class="q" id="p_25Cn_1004"> <div class="p"> <table class="singleColumn"> <tr> <td> <div class="pN">1004</div> <div class="G">“Jiṇṇohamasmi abalo vītavaṇṇo, <span class="gathaQuote">(iccāyasmā piṅgiyo)</span>
</div> </td> </tr> <tr> <td> <div class="G">Nettā na suddhā savanaṁ na phāsu;</div> </td> </tr> <tr> <td> <div class="G">Māhaṁ nassaṁ momuho antarāva,</div> </td> </tr> <tr> <td> <div class="G">Ācikkha dhammaṁ yamahaṁ vijaññaṁ;</div> </td> </tr> <tr> <td> <div class="G">Jātijarāya idha vippahānan”ti.</div> </td> </tr> </table> </div>
</div>
<div class="q" id="p_25Cn_1005"> <div class="divNumber">90.</div> <div class="p"> <table class="singleColumn"> <tr> <td> <div class="pN">1005</div> <div class="G"><span class="bold">Disvāna rūpesu vihaññamāne, <span class="gathaQuote">(piṅgiyāti bhagavā)</span></span></div> </td> </tr> <tr> <td> <div class="G"><span class="bold">Ruppanti rūpesu janā pamattā;</span></div> </td> </tr> <tr> <td> <div class="G"><span class="bold">Tasmā tuvaṁ piṅgiya appamatto,</span></div> </td> </tr> <tr> <td> <div class="G">
<span class="bold">Jahassu rūpaṁ apunabbhavāya.</span> (2) </div> </td> </tr> </table> </div>
</div>
<div class="q" id="p_25Cn_1006"> <div class="p">
<span class="pN">1006</span><span class="bold">Disvāna rūpesu vihaññamāne</span>ti. <span class="bold">Rūpan</span>ti cattāro ca mahābhūtā catunnañca mahābhūtānaṁ upādāya rūpaṁ. Sattā rūpahetu rūpappaccayā rūpakāraṇā haññanti vihaññanti upahaññanti upaghātiyanti. Rūpe sati vividhakammakāraṇā kārenti. Kasāhipi tāḷenti, vettehipi tāḷenti, aḍḍhadaṇḍakehipi tāḷenti, hatthampi chindanti, pādampi chindanti, hatthapādampi chindanti, kaṇṇampi chindanti, nāsampi chindanti, kaṇṇanāsampi chindanti, bilaṅgathālikampi karonti, saṅkhamuṇḍikampi karonti, rāhumukhampi karonti, jotimālikampi karonti, hatthapajjotikampi karonti, erakavattikampi karonti, cīrakavāsikampi karonti, eṇeyyakampi karonti, baḷisamaṁsikampi karonti, kahāpaṇikampi karonti, khārāpatacchikampi karonti, palighaparivattikampi karonti, palālapīṭhakampi karonti, tattenapi telena osiñcanti, sunakhehipi khādāpenti, jīvantampi sūle uttāsenti, asināpi sīsaṁ chindanti. Evaṁ sattā rūpahetu rūpappaccayā rūpakāraṇā haññanti vihaññanti upahaññanti upaghātiyanti. Evaṁ haññamāne vihaññamāne upahaññamāne upaghātiyamāne disvā passitvā tulayitvā tīrayitvā vibhāvayitvā vibhūtaṁ katvāti—  disvāna rūpesu vihaññamāne. </div>
</div>
<div class="q" id="p_25Cn_1007"> <div class="p">
<span class="pN">1007</span><span class="bold">Piṅgiyāti bhagavā</span>ti. <span class="bold">Piṅgiyā</span>ti bhagavā taṁ brāhmaṇaṁ nāmena ālapati. <span class="bold">Bhagavā</span>ti gāravādhivacanametaṁ…pe…  sacchikā paññatti, yadidaṁ bhagavāti—  piṅgiyāti bhagavā. </div>
</div>
<div class="q" id="p_25Cn_1008"> <div class="p">
<span class="pN">1008</span><span class="bold">Ruppanti rūpesu janā pamattā</span>ti. <span class="bold">Ruppantī</span>ti ruppanti kuppanti pīḷayanti ghaṭṭayanti, byādhitā domanassitā honti. Cakkhurogena ruppanti kuppanti pīḷayanti ghaṭṭayanti, byādhitā domanassitā honti. Sotarogena…pe…  kāyarogena…pe…  ḍaṁsamakasavātātapasarīsapasamphassehi ruppanti kuppanti pīḷayanti ghaṭṭayanti, byādhitā domanassitā hontīti—  ruppanti rūpesu. </div>
</div>
<div class="q" id="p_25Cn_1009"> <div class="p">
<span class="pN">1009</span>Atha vā cakkhusmiṁ hīyamāne hāyamāne parihāyamāne vemāne vigacchamāne antaradhāyamāne ruppanti…pe…  domanassitā honti. Sotasmiṁ…pe…  ghānasmiṁ…  jivhāya…  kāyasmiṁ…  rūpasmiṁ…  saddasmiṁ…  gandhasmiṁ…  rasasmiṁ…  phoṭṭhabbasmiṁ…  kulasmiṁ…  gaṇasmiṁ…  āvāsasmiṁ…  lābhasmiṁ…  yasasmiṁ…  pasaṁsāya…  sukhasmiṁ…  cīvarasmiṁ…  piṇḍapātasmiṁ…  senāsanasmiṁ…  gilānapaccayabhesajjaparikkhārasmiṁ hīyamāne hāyamāne parihāyamāne vemāne vigacchamāne antaradhāyamāne ruppanti kuppanti pīḷayanti ghaṭṭayanti, byādhitā domanassitā hontīti—  evampi ruppanti rūpesu. </div>
</div>
<div class="q" id="p_25Cn_1010"> <div class="p">
<span class="pN">1010</span><span class="bold">Janā</span>ti khattiyā ca brāhmaṇā ca vessā ca suddā ca gahaṭṭhā ca pabbajitā ca devā ca manussā ca. <span class="bold">Pamattā</span>ti pamādo vattabbo kāyaduccaritena vā vacīduccaritena vā manoduccaritena vā pañcasu kāmaguṇesu cittassa vosaggo vosaggānuppadānaṁ kusalānaṁ vā dhammānaṁ bhāvanāya asakkaccakiriyatā asātaccakiriyatā anaṭṭhitakiriyatā olīnavuttitā nikkhittacchandatā nikkhittadhuratā anāsevanā abhāvanā abahulīkammaṁ anadhiṭṭhānaṁ ananuyogo pamādo. Yo evarūpo pamādo pamajjanā pamajjitattaṁ—  ayaṁ vuccati pamādo. Iminā pamādena samannāgatā janā pamattāti—  ruppanti rūpesu janā pamattā. </div>
</div>
<div class="q" id="p_25Cn_1011"> <div class="p">
<span class="pN">1011</span><span class="bold">Tasmā tuvaṁ piṅgiya appamatto</span>ti. <span class="bold">Tasmā</span>ti tasmā taṁkāraṇā taṁhetu tappaccayā taṁnidānā evaṁ ādīnavaṁ sampassamāno rūpesūti—  tasmā tuvaṁ piṅgiya. <span class="bold">Appamatto</span>ti sakkaccakārī sātaccakārī…pe…  appamādo kusalesu dhammesūti—  tasmā tuvaṁ piṅgiya appamatto. </div>
</div>
<div class="q" id="p_25Cn_1012"> <div class="p">
<span class="pN">1012</span><span class="bold">Jahassu rūpaṁ apunabbhavāyā</span>ti. <span class="bold">Rūpan</span>ti cattāro ca mahābhūtā catunnañca mahābhūtānaṁ upādāya rūpaṁ. <span class="bold">Jahassu rūpan</span>ti jahassu rūpaṁ, pajahassu rūpaṁ, vinodehi rūpaṁ, byantīkarohi rūpaṁ, anabhāvaṁ gamehi rūpaṁ. <span class="bold">Apunabbhavāyā</span>ti yathā te rūpaṁ idheva nirujjheyya, punapaṭisandhiko bhavo na nibbatteyya kāmadhātuyā vā rūpadhātuyā vā arūpadhātuyā vā, kāmabhave vā rūpabhave vā arūpabhave vā, saññābhave vā asaññābhave vā nevasaññānāsaññābhave vā, ekavokārabhave vā catuvokārabhave vā pañcavokārabhave vā, puna gatiyā vā upapattiyā vā paṭisandhiyā vā bhave vā saṁsāre vā vaṭṭe vā na janeyya na sañjaneyya na nibbatteyya nābhinibbatteyya, idheva nirujjheyya vūpasameyya atthaṁ gaccheyya paṭippassambheyyāti—  jahassu rūpaṁ apunabbhavāya. Tenāha bhagavā—  </div>
</div>
<div class="q" id="p_25Cn_1013"> <div class="p"> <table class="singleColumn"> <tr> <td> <div class="pN">1013</div> <div class="G">“Disvāna rūpesu vihaññamāne, <span class="gathaQuote">(piṅgiyāti bhagavā)</span>
</div> </td> </tr> <tr> <td> <div class="G">Ruppanti rūpesu janā pamattā;</div> </td> </tr> <tr> <td> <div class="G">Tasmā tuvaṁ piṅgiya appamatto,</div> </td> </tr> <tr> <td> <div class="G">Jahassu rūpaṁ apunabbhavāyā”ti.</div> </td> </tr> </table> </div>
</div>
<div class="q" id="p_25Cn_1014"> <div class="divNumber">91.</div> <div class="p"> <table class="singleColumn"> <tr> <td> <div class="pN">1014</div> <div class="G"><span class="bold">Disā catasso vidisā catasso,</span></div> </td> </tr> <tr> <td> <div class="G"><span class="bold">Uddhaṁ adho dasa disā imāyo;</span></div> </td> </tr> <tr> <td> <div class="G"><span class="bold">Na tuyhaṁ adiṭṭhaṁ asutaṁ amutaṁ,</span></div> </td> </tr> <tr> <td> <div class="G"><span class="bold">Atho aviññātaṁ kiñcanamatthi loke;</span></div> </td> </tr> <tr> <td> <div class="G"><span class="bold">Ācikkha dhammaṁ yamahaṁ vijaññaṁ,</span></div> </td> </tr> <tr> <td> <div class="G">
<span class="bold">Jātijarāya idha vippahānaṁ.</span> (3) </div> </td> </tr> </table> </div>
</div>
<div class="q" id="p_25Cn_1015"> <div class="p">
<span class="pN">1015</span><span class="bold">Disā catasso vidisā catasso, uddhaṁ adho dasa disā imāyo</span>ti dasa disā. </div>
</div>
<div class="q" id="p_25Cn_1016"> <div class="p">
<span class="pN">1016</span><span class="bold">Na tuyhaṁ adiṭṭhaṁ asutaṁ amutaṁ, atho aviññātaṁ kiñcanamatthi loke</span>ti na tuyhaṁ adiṭṭhaṁ asutaṁ amutaṁ aviññātaṁ kiñci attattho vā parattho vā ubhayattho vā diṭṭhadhammiko vā attho samparāyiko vā attho uttāno vā attho gambhīro vā attho gūḷho vā attho paṭicchanno vā attho neyyo vā attho nīto vā attho anavajjo vā attho nikkileso vā attho vodāno vā attho paramattho vā attho natthi na atthi na saṁvijjati nupalabbhatīti—  na tuyhaṁ adiṭṭhaṁ asutaṁ amutaṁ, atho aviññātaṁ kiñcanamatthi loke. </div>
</div>
<div class="q" id="p_25Cn_1017"> <div class="p">
<span class="pN">1017</span><span class="bold">Ācikkha dhammaṁ yamahaṁ vijaññan</span>ti. <span class="bold">Dhamman</span>ti ādikalyāṇaṁ…pe…  nibbānañca nibbānagāminiñca paṭipadaṁ ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi. <span class="bold">Yamahaṁ vijaññan</span>ti yamahaṁ jāneyyaṁ ājāneyyaṁ vijāneyyaṁ paṭivijāneyyaṁ paṭivijjheyyaṁ adhigaccheyyaṁ phasseyyaṁ sacchikareyyanti—  ācikkha dhammaṁ yamahaṁ vijaññaṁ. </div>
</div>
<div class="q" id="p_25Cn_1018"> <div class="p">
<span class="pN">1018</span><span class="bold">Jātijarāya idha vippahānan</span>ti idheva jātijarāmaraṇassa pahānaṁ vūpasamaṁ paṭinissaggaṁ paṭippassaddhiṁ amataṁ nibbānanti—  jātijarāya idha vippahānaṁ. Tenāha so brāhmaṇo—  </div>
</div>
<div class="q" id="p_25Cn_1019"> <div class="p"> <table class="singleColumn"> <tr> <td> <div class="pN">1019</div> <div class="G">“Disā catasso vidisā catasso,</div> </td> </tr> <tr> <td> <div class="G">Uddhaṁ adho dasa disā imāyo;</div> </td> </tr> <tr> <td> <div class="G">Na tuyhaṁ adiṭṭhaṁ asutaṁ amutaṁ,</div> </td> </tr> <tr> <td> <div class="G">Atho aviññātaṁ kiñcanamatthi loke;</div> </td> </tr> <tr> <td> <div class="G">Ācikkha dhammaṁ yamahaṁ vijaññaṁ,</div> </td> </tr> <tr> <td> <div class="G">Jātijarāya idha vippahānan”ti.</div> </td> </tr> </table> </div>
</div>
<div class="q" id="p_25Cn_1020"> <div class="divNumber">92.</div> <div class="p"> <table class="singleColumn"> <tr> <td> <div class="pN">1020</div> <div class="G"><span class="bold">Taṇhādhipanne manuje pekkhamāno, <span class="gathaQuote">(piṅgiyāti bhagavā)</span></span></div> </td> </tr> <tr> <td> <div class="G"><span class="bold">Santāpajāte jarasā parete;</span></div> </td> </tr> <tr> <td> <div class="G"><span class="bold">Tasmā tuvaṁ piṅgiya appamatto,</span></div> </td> </tr> <tr> <td> <div class="G">
<span class="bold">Jahassu taṇhaṁ apunabbhavāya.</span> (4) </div> </td> </tr> </table> </div>
</div>
<div class="q" id="p_25Cn_1021"> <div class="p">
<span class="pN">1021</span><span class="bold">Taṇhādhipanne manuje pekkhamāno</span>ti. <span class="bold">Taṇhā</span>ti rūpataṇhā…pe…  dhammataṇhā. <span class="bold">Taṇhādhipanne</span>ti taṇhādhipanne taṇhānuge taṇhānugate taṇhānusaṭe taṇhāya panne paṭipanne abhibhūte pariyādinnacitte. <span class="bold">Manuje</span>ti sattādhivacanaṁ. <span class="bold">Pekkhamāno</span>ti pekkhamāno dakkhamāno olokayamāno nijjhāyamāno upaparikkhamānoti—  taṇhādhipanne manuje pekkhamāno. <span class="bold">Piṅgiyāti bhagavā</span>ti. <span class="bold">Piṅgiyā</span>ti bhagavā taṁ brāhmaṇaṁ nāmena ālapati. <span class="bold">Bhagavā</span>ti gāravādhivacanametaṁ…pe…  sacchikā paññatti, yadidaṁ bhagavāti—  piṅgiyāti bhagavā. </div>
</div>
<div class="q" id="p_25Cn_1022"> <div class="p">
<span class="pN">1022</span><span class="bold">Santāpajāte jarasā parete</span>ti. <span class="bold">Santāpajāte</span>ti jātiyā santāpajāte, jarāya santāpajāte, byādhinā santāpajāte, maraṇena santāpajāte, sokaparidevadukkhadomanassupāyāsehi santāpajāte, nerayikena dukkhena santāpajāte…pe…  diṭṭhibyasanena dukkhena santāpajāte ītijāte upaddavajāte upasaggajāteti—  santāpajāte. <span class="bold">Jarasā parete</span>ti jarāya phuṭṭhe parete samohite samannāgate. Jātiyā anugate jarāya anusaṭe byādhinā abhibhūte maraṇena abbhāhate atāṇe aleṇe asaraṇe asaraṇībhūteti—  santāpajāte jarasā parete. </div>
</div>
<div class="q" id="p_25Cn_1023"> <div class="p">
<span class="pN">1023</span><span class="bold">Tasmā tuvaṁ piṅgiya appamatto</span>ti. <span class="bold">Tasmā</span>ti tasmā taṁkāraṇā taṁhetu tappaccayā taṁnidānā evaṁ ādīnavaṁ sampassamāno taṇhāyāti—  tasmā tuvaṁ piṅgiya. <span class="bold">Appamatto</span>ti sakkaccakārī…pe…  appamādo kusalesu dhammesūti—  tasmā tuvaṁ piṅgiya appamatto. </div>
</div>
<div class="q" id="p_25Cn_1024"> <div class="p">
<span class="pN">1024</span><span class="bold">Jahassu taṇhaṁ apunabbhavāyā</span>ti. <span class="bold">Taṇhā</span>ti rūpataṇhā…pe…  dhammataṇhā. <span class="bold">Jahassu taṇhan</span>ti jahassu taṇhaṁ pajahassu taṇhaṁ vinodehi taṇhaṁ byantīkarohi taṇhaṁ anabhāvaṁ gamehi taṇhaṁ. <span class="bold">Apunabbhavāyā</span>ti yathā te…pe…  punapaṭisandhiko bhavo na nibbatteyya kāmadhātuyā vā rūpadhātuyā vā arūpadhātuyā vā, kāmabhave vā rūpabhave vā arūpabhave vā, saññābhave vā asaññābhave vā nevasaññānāsaññābhave vā, ekavokārabhave vā catuvokārabhave vā pañcavokārabhave vā, punagatiyā vā upapattiyā vā paṭisandhiyā vā bhave vā saṁsāre vā vaṭṭe vā na janeyya na sañjaneyya na nibbatteyya nābhinibbatteyya, idheva nirujjheyya vūpasameyya atthaṁ gaccheyya paṭippassambheyyāti—  jahassu taṇhaṁ apunabbhavāya. Tenāha bhagavā—  </div>
</div>
<div class="q" id="p_25Cn_1025"> <div class="p"> <table class="singleColumn"> <tr> <td> <div class="pN">1025</div> <div class="G">“Taṇhādhipanne manuje pekkhamāno, <span class="gathaQuote">(piṅgiyāti bhagavā)</span>
</div> </td> </tr> <tr> <td> <div class="G">Santāpajāte jarasā parete;</div> </td> </tr> <tr> <td> <div class="G">Tasmā tuvaṁ piṅgiya appamatto,</div> </td> </tr> <tr> <td> <div class="G">Jahassu taṇhaṁ apunabbhavāyā”ti.</div> </td> </tr> </table> </div>
</div>
<div class="q" id="p_25Cn_1026"> <div class="p">
<span class="pN">1026</span>Saha gāthāpariyosānā ye te brāhmaṇena saddhiṁ ekacchandā ekapayogā ekādhippāyā ekavāsanavāsitā, tesaṁ anekapāṇasahassānaṁ virajaṁ vītamalaṁ dhammacakkhuṁ udapādi—  “yaṁ kiñci samudayadhammaṁ sabbaṁ taṁ nirodhadhamman”ti. Tassa ca brāhmaṇassa virajaṁ vītamalaṁ dhammacakkhuṁ udapādi—  “yaṁ kiñci samudayadhammaṁ sabbaṁ taṁ nirodhadhamman”ti. Saha dhammacakkhussa paṭilābhā ajinajaṭāvākacīratidaṇḍakamaṇḍalukesā ca massū ca antarahitā bhaṇḍukāsāyavatthavasano saṅghāṭipattacīvaradharo anvatthapaṭipattiyā pañjaliko bhagavantaṁ namassamāno nisinno hoti—  “satthā me, bhante, bhagavā, sāvakohamasmī”ti. </div>
</div>
<div class="CENTER" id="p_25Cn_1027">
<span class="pN">1027</span>Piṅgiyamāṇavapucchāniddeso soḷasamo.</div>
</html>
