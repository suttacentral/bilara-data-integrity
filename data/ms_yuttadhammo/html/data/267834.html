<html>
<div class="i">1.8 Vipallāsakathā</div>
<div class="h">Mahāvagga</div>
<div class="h">Vipallāsakathā</div>
<div class="q" id="p_26Ps_1286"> <div class="divNumber">236.</div> <div class="p">
<span class="pN">1286</span>Purimanidānaṁ. “Cattārome, bhikkhave, saññāvipallāsā cittavipallāsā diṭṭhivipallāsā. Katame cattāro? Anicce, bhikkhave, niccanti saññāvipallāso cittavipallāso diṭṭhivipallāso. Dukkhe, bhikkhave, sukhanti saññāvipallāso cittavipallāso diṭṭhivipallāso. Anattani, bhikkhave, attāti saññāvipallāso cittavipallāso diṭṭhivipallāso. Asubhe, bhikkhave, subhanti saññāvipallāso cittavipallāso diṭṭhivipallāso. Ime kho, bhikkhave, cattāro saññāvipallāsā cittavipallāsā diṭṭhivipallāsā. </div>
</div>
<div class="q" id="p_26Ps_1287"> <div class="p">
<span class="pN">1287</span>Cattārome, bhikkhave, nasaññāvipallāsā nacittavipallāsā nadiṭṭhivipallāsā. Katame cattāro? Anicce, bhikkhave, aniccanti nasaññāvipallāso nacittavipallāso nadiṭṭhivipallāso. Dukkhe, bhikkhave, dukkhanti nasaññāvipallāso nacittavipallāso nadiṭṭhivipallāso. Anattani, bhikkhave, anattāti nasaññāvipallāso nacittavipallāso nadiṭṭhivipallāso. Asubhe, bhikkhave, asubhanti nasaññāvipallāso nacittavipallāso nadiṭṭhivipallāso. Ime kho, bhikkhave, cattāro nasaññāvipallāsā nacittavipallāsā nadiṭṭhivipallāsā”ti. </div>
</div>
<div class="q" id="p_26Ps_1288"> <div class="p"> <table class="singleColumn"> <tr> <td> <div class="pN">1288</div> <div class="G">“Anicce niccasaññino,</div> </td> </tr> <tr> <td> <div class="G">dukkhe ca sukhasaññino;</div> </td> </tr> <tr> <td> <div class="G">Anattani ca attāti,</div> </td> </tr> <tr> <td> <div class="G">asubhe subhasaññino;</div> </td> </tr> <tr> <td> <div class="G">Micchādiṭṭhihatā sattā,</div> </td> </tr> <tr> <td> <div class="G">khittacittā visaññino.</div> </td> </tr> </table> </div>
</div>
<div class="q" id="p_26Ps_1289"> <div class="p"> <table class="singleColumn"> <tr> <td> <div class="pN">1289</div> <div class="G">Te yogayuttā mārassa,</div> </td> </tr> <tr> <td> <div class="G">ayogakkhemino janā;</div> </td> </tr> <tr> <td> <div class="G">Sattā gacchanti saṁsāraṁ,</div> </td> </tr> <tr> <td> <div class="G">jātimaraṇagāmino.</div> </td> </tr> </table> </div>
</div>
<div class="q" id="p_26Ps_1290"> <div class="p"> <table class="singleColumn"> <tr> <td> <div class="pN">1290</div> <div class="G">Yadā ca buddhā lokasmiṁ,</div> </td> </tr> <tr> <td> <div class="G">uppajjanti pabhaṅkarā;</div> </td> </tr> <tr> <td> <div class="G">Te imaṁ dhammaṁ pakāsenti,</div> </td> </tr> <tr> <td> <div class="G">dukkhūpasamagāminaṁ.</div> </td> </tr> </table> </div>
</div>
<div class="q" id="p_26Ps_1291"> <div class="p"> <table class="singleColumn"> <tr> <td> <div class="pN">1291</div> <div class="G">Tesaṁ sutvāna sappaññā,</div> </td> </tr> <tr> <td> <div class="G">sacittaṁ paccaladdhu te;</div> </td> </tr> <tr> <td> <div class="G">Aniccaṁ aniccato dakkhuṁ,</div> </td> </tr> <tr> <td> <div class="G">dukkhamaddakkhu dukkhato.</div> </td> </tr> </table> </div>
</div>
<div class="q" id="p_26Ps_1292"> <div class="p"> <table class="singleColumn"> <tr> <td> <div class="pN">1292</div> <div class="G">Anattani anattāti,</div> </td> </tr> <tr> <td> <div class="G">asubhaṁ asubhataddasuṁ;</div> </td> </tr> <tr> <td> <div class="G">Sammādiṭṭhisamādānā,</div> </td> </tr> <tr> <td> <div class="G">sabbaṁ dukkhaṁ upaccagun”ti.</div> </td> </tr> </table> </div>
</div>
<div class="q" id="p_26Ps_1293"> <div class="p">
<span class="pN">1293</span>Ime cattāro vipallāsā diṭṭhisampannassa puggalassa pahīnā, appahīnāti. Keci pahīnā, keci appahīnā? Anicce niccanti saññāvipallāso cittavipallāso diṭṭhivipallāso pahīno. Dukkhe sukhanti saññā uppajjati, cittaṁ uppajjati, diṭṭhivipallāso pahīno. Anattani attāti saññāvipallāso cittavipallāso diṭṭhivipallāso pahīno. Asubhe subhanti saññā uppajjati, cittaṁ uppajjati, diṭṭhivipallāso pahīno. Dvīsu vatthūsu cha vipallāsā pahīnā. Dvīsu vatthūsu dve vipallāsā pahīnā, cattāro vipallāsā appahīnā. Catūsu vatthūsu aṭṭha vipallāsā pahīnā, cattāro vipallāsā appahīnāti. </div>
</div>
<div class="CENTER" id="p_26Ps_1294">
<span class="pN">1294</span>Vipallāsakathā niṭṭhitā.</div>
</html>
