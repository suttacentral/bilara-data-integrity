<html>
<div class="i">1.4.4 Nasantisutta</div>
<div class="h">Devatāsaṁyutta</div>
<div class="h">Satullapakāyikavagga</div>
<div class="h">Nasantisutta</div>
<div class="q" id="p_12S1_180"> <div class="divNumber">34.</div> <div class="p">
<span class="pN">180</span>Ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Atha kho sambahulā satullapakāyikā devatāyo abhikkantāya rattiyā abhikkantavaṇṇā kevalakappaṁ jetavanaṁ obhāsetvā yena bhagavā tenupasaṅkamiṁsu; upasaṅkamitvā bhagavantaṁ abhivādetvā ekamantaṁ aṭṭhaṁsu. Ekamantaṁ ṭhitā kho ekā devatā bhagavato santike imaṁ gāthaṁ abhāsi—  </div>
</div>
<div class="q" id="p_12S1_181"> <div class="p"> <table class="singleColumn"> <tr> <td> <div class="pN">181</div> <div class="G">“Na santi kāmā manujesu niccā,</div> </td> </tr> <tr> <td> <div class="G">Santīdha kamanīyāni yesu baddho;</div> </td> </tr> <tr> <td> <div class="G">Yesu pamatto apunāgamanaṁ,</div> </td> </tr> <tr> <td> <div class="G">Anāgantā puriso maccudheyyā”ti.</div> </td> </tr> </table> </div>
</div>
<div class="q" id="p_12S1_182"> <div class="p"> <table class="singleColumn"> <tr> <td> <div class="pN">182</div> <div class="G">“Chandajaṁ aghaṁ chandajaṁ dukkhaṁ,</div> </td> </tr> <tr> <td> <div class="G">Chandavinayā aghavinayo;</div> </td> </tr> <tr> <td> <div class="G">Aghavinayā dukkhavinayo”ti.</div> </td> </tr> </table> </div>
</div>
<div class="q" id="p_12S1_183"> <div class="p"> <table class="singleColumn"> <tr> <td> <div class="pN">183</div> <div class="G">“Na te kāmā yāni citrāni loke,</div> </td> </tr> <tr> <td> <div class="G">Saṅkapparāgo purisassa kāmo;</div> </td> </tr> <tr> <td> <div class="G">Tiṭṭhanti citrāni tatheva loke,</div> </td> </tr> <tr> <td> <div class="G">Athettha dhīrā vinayanti chandaṁ.</div> </td> </tr> </table> </div>
</div>
<div class="q" id="p_12S1_184"> <div class="p"> <table class="singleColumn"> <tr> <td> <div class="pN">184</div> <div class="G">Kodhaṁ jahe vippajaheyya mānaṁ,</div> </td> </tr> <tr> <td> <div class="G">Saṁyojanaṁ sabbamatikkameyya;</div> </td> </tr> <tr> <td> <div class="G">Taṁ nāmarūpasmimasajjamānaṁ,</div> </td> </tr> <tr> <td> <div class="G">Akiñcanaṁ nānupatanti dukkhā.</div> </td> </tr> </table> </div>
</div>
<div class="q" id="p_12S1_185"> <div class="p"> <table class="singleColumn"> <tr> <td> <div class="pN">185</div> <div class="G">Pahāsi saṅkhaṁ na vimānamajjhagā,</div> </td> </tr> <tr> <td> <div class="G">Acchecchi taṇhaṁ idha nāmarūpe;</div> </td> </tr> <tr> <td> <div class="G">Taṁ chinnaganthaṁ anighaṁ nirāsaṁ,</div> </td> </tr> <tr> <td> <div class="G">Pariyesamānā nājjhagamuṁ;</div> </td> </tr> <tr> <td> <div class="G">Devā manussā idha vā huraṁ vā,</div> </td> </tr> <tr> <td> <div class="G">Saggesu vā sabbanivesanesū”ti.</div> </td> </tr> </table> </div>
</div>
<div class="q" id="p_12S1_186"> <div class="p"> <table class="singleColumn"> <tr> <td> <div class="pN">186</div> <div class="G">“Tañce hi nāddakkhuṁ tathāvimuttaṁ, <span class="gathaQuote">(iccāyasmā mogharājā)</span>
</div> </td> </tr> <tr> <td> <div class="G">Devā manussā idha vā huraṁ vā;</div> </td> </tr> <tr> <td> <div class="G">Naruttamaṁ atthacaraṁ narānaṁ,</div> </td> </tr> <tr> <td> <div class="G">Ye taṁ namassanti pasaṁsiyā te”ti.</div> </td> </tr> </table> </div>
</div>
<div class="q" id="p_12S1_187"> <div class="p"> <table class="singleColumn"> <tr> <td> <div class="pN">187</div> <div class="G">“Pasaṁsiyā tepi bhavanti bhikkhū, <span class="gathaQuote">(mogharājāti bhagavā)</span>
</div> </td> </tr> <tr> <td> <div class="G">Ye taṁ namassanti tathāvimuttaṁ;</div> </td> </tr> <tr> <td> <div class="G">Aññāya dhammaṁ vicikicchaṁ pahāya,</div> </td> </tr> <tr> <td> <div class="G">Saṅgātigā tepi bhavanti bhikkhū”ti.</div> </td> </tr> </table> </div>
</div>
</html>
