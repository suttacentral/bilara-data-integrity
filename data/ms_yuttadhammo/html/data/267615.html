<html>
<div class="i">49.1 Paṁsukūlasaññakattheraapadāna</div>
<div class="h">Paṁsukūlavagga</div>
<div class="h">Paṁsukūlasaññakattheraapadāna</div>
<div class="q" id="p_20Ap1_6185"> <div class="divNumber">1.</div> <div class="p"> <table class="singleColumn"> <tr> <td> <div class="pN">6185</div> <div class="G">“Tisso nāmāsi bhagavā,</div> </td> </tr> <tr> <td> <div class="G">sayambhū aggapuggalo;</div> </td> </tr> <tr> <td> <div class="G">Paṁsukūlaṁ ṭhapetvāna,</div> </td> </tr> <tr> <td> <div class="G">vihāraṁ pāvisī jino.</div> </td> </tr> </table> </div>
</div>
<div class="q" id="p_20Ap1_6186"> <div class="divNumber">2.</div> <div class="p"> <table class="singleColumn"> <tr> <td> <div class="pN">6186</div> <div class="G">Vinataṁ dhanumādāya,</div> </td> </tr> <tr> <td> <div class="G">bhakkhatthāya cariṁ ahaṁ;</div> </td> </tr> <tr> <td> <div class="G">Maṇḍalaggaṁ gahetvāna,</div> </td> </tr> <tr> <td> <div class="G">kānanaṁ pāvisiṁ ahaṁ.</div> </td> </tr> </table> </div>
</div>
<div class="q" id="p_20Ap1_6187"> <div class="divNumber">3.</div> <div class="p"> <table class="singleColumn"> <tr> <td> <div class="pN">6187</div> <div class="G">Tatthaddasaṁ paṁsukūlaṁ,</div> </td> </tr> <tr> <td> <div class="G">dumagge laggitaṁ tadā;</div> </td> </tr> <tr> <td> <div class="G">Cāpaṁ tattheva nikkhippa,</div> </td> </tr> <tr> <td> <div class="G">sire katvāna añjaliṁ.</div> </td> </tr> </table> </div>
</div>
<div class="q" id="p_20Ap1_6188"> <div class="divNumber">4.</div> <div class="p"> <table class="singleColumn"> <tr> <td> <div class="pN">6188</div> <div class="G">Pasannacitto sumano,</div> </td> </tr> <tr> <td> <div class="G">vipulāya ca pītiyā;</div> </td> </tr> <tr> <td> <div class="G">Buddhaseṭṭhaṁ saritvāna,</div> </td> </tr> <tr> <td> <div class="G">paṁsukūlaṁ avandahaṁ.</div> </td> </tr> </table> </div>
</div>
<div class="q" id="p_20Ap1_6189"> <div class="divNumber">5.</div> <div class="p"> <table class="singleColumn"> <tr> <td> <div class="pN">6189</div> <div class="G">Dvenavute ito kappe,</div> </td> </tr> <tr> <td> <div class="G">paṁsukūlamavandahaṁ;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">vandanāya idaṁ phalaṁ.</div> </td> </tr> </table> </div>
</div>
<div class="q" id="p_20Ap1_6190"> <div class="divNumber">6.</div> <div class="p"> <table class="singleColumn"> <tr> <td> <div class="pN">6190</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">bhavā sabbe samūhatā;</div> </td> </tr> <tr> <td> <div class="G">Nāgova bandhanaṁ chetvā,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_6191"> <div class="divNumber">7.</div> <div class="p"> <table class="singleColumn"> <tr> <td> <div class="pN">6191</div> <div class="G">Svāgataṁ vata me āsi,</div> </td> </tr> <tr> <td> <div class="G">mama buddhassa santike;</div> </td> </tr> <tr> <td> <div class="G">Tisso vijjā anuppattā,</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_6192"> <div class="divNumber">8.</div> <div class="p"> <table class="singleColumn"> <tr> <td> <div class="pN">6192</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_6193"> <div class="p">
<span class="pN">6193</span>Itthaṁ sudaṁ āyasmā paṁsukūlasaññako thero imā gāthāyo abhāsitthāti. </div>
</div>
<div class="CENTER" id="p_20Ap1_6194">
<span class="pN">6194</span>Paṁsukūlasaññakattherassāpadānaṁ paṭhamaṁ.</div>
</html>
