<html>
<div class="i">1.7.6 Paṭippassambhetabbatecattālīsaka</div>
<div class="h">Kammakkhandhaka</div>
<div class="h">Pāpikāyadiṭṭhiyāappaṭinissagge ukkhepanīyakamma</div>
<div class="h">Paṭippassambhetabbatecattālīsaka</div>
<div class="q" id="p_4V_329"> <div class="divNumber">73.</div> <div class="p">
<span class="pN">329</span>Pañcahi, bhikkhave, aṅgehi samannāgatassa bhikkhuno, pāpikāya diṭṭhiyā appaṭinissagge, ukkhepanīyakammaṁ paṭippassambhetabbaṁ. Na upasampādeti, na nissayaṁ deti, na sāmaṇeraṁ upaṭṭhāpeti, na bhikkhunovādakasammutiṁ sādiyati, sammatopi bhikkhuniyo na ovadati— imehi kho, bhikkhave, pañcahaṅgehi samannāgatassa bhikkhuno, pāpikāya diṭṭhiyā appaṭinissagge, ukkhepanīyakammaṁ paṭippassambhetabbaṁ. </div>
</div>
<div class="q" id="p_4V_330"> <div class="p">
<span class="pN">330</span>Aparehipi, bhikkhave, pañcahaṅgehi samannāgatassa bhikkhuno, pāpikāya diṭṭhiyā appaṭinissagge, ukkhepanīyakammaṁ paṭippassambhetabbaṁ. Yāya āpattiyā saṁghena, pāpikāya diṭṭhiyā appaṭinissagge, ukkhepanīyakammaṁ kataṁ hoti taṁ āpattiṁ na āpajjati, aññaṁ vā tādisikaṁ, tato vā pāpiṭṭhataraṁ; kammaṁ na garahati, kammike na garahati— imehi kho, bhikkhave, pañcahaṅgehi samannāgatassa bhikkhuno, pāpikāya diṭṭhiyā appaṭinissagge, ukkhepanīyakammaṁ paṭippassambhetabbaṁ…pe…. </div>
</div>
<div class="q" id="p_4V_331"> <div class="p">
<span class="pN">331</span>Aṭṭhahi, bhikkhave, aṅgehi samannāgatassa bhikkhuno, pāpikāya diṭṭhiyā appaṭinissagge, ukkhepanīyakammaṁ paṭippassambhetabbaṁ. Na pakatattassa bhikkhuno uposathaṁ ṭhapeti, na pavāraṇaṁ ṭhapeti, na savacanīyaṁ karoti, na anuvādaṁ paṭṭhapeti, na okāsaṁ kāreti, na codeti, na sāreti, na bhikkhūhi sampayojeti— imehi kho, bhikkhave, aṭṭhahaṅgehi samannāgatassa bhikkhuno, pāpikāya diṭṭhiyā appaṭinissagge, ukkhepanīyakammaṁ paṭippassambhetabbaṁ. </div>
</div>
<div class="CENTER" id="p_4V_332">
<span class="pN">332</span>Pāpikāya diṭṭhiyā appaṭinissagge ukkhepanīyakamme<br> paṭippassambhetabbatecattālīsakaṁ niṭṭhitaṁ.</div>
<div class="q" id="p_4V_333"> <div class="divNumber">74.</div> <div class="p">
<span class="pN">333</span>Evañca pana, bhikkhave, paṭippassambhetabbaṁ. Tena, bhikkhave, pāpikāya diṭṭhiyā appaṭinissagge, ukkhepanīyakammakatena bhikkhunā saṁghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo— ‘ahaṁ, bhante, saṁghena, pāpikāya diṭṭhiyā appaṭinissagge, ukkhepanīyakammakato sammā vattāmi, lomaṁ pātemi, netthāraṁ vattāmi, pāpikāya diṭṭhiyā appaṭinissagge, ukkhepanīyassa kammassa paṭippassaddhiṁ yācāmī’ti. Dutiyampi yācitabbā. Tatiyampi yācitabbā. Byattena bhikkhunā paṭibalena saṁgho ñāpetabbo— </div>
</div>
<div class="q" id="p_4V_334"> <div class="p">
<span class="pN">334</span>‘Suṇātu me, bhante, saṁgho. Ayaṁ itthannāmo bhikkhu saṁghena, pāpikāya diṭṭhiyā appaṭinissagge, ukkhepanīyakammakato sammā vattati, lomaṁ pāteti, netthāraṁ vattati, pāpikāya diṭṭhiyā appaṭinissagge, ukkhepanīyassa kammassa paṭippassaddhiṁ yācati. Yadi saṁghassa pattakallaṁ, saṁgho itthannāmassa bhikkhuno, pāpikāya diṭṭhiyā appaṭinissagge, ukkhepanīyakammaṁ paṭippassambheyya. Esā ñatti. </div>
</div>
<div class="q" id="p_4V_335"> <div class="p">
<span class="pN">335</span>Suṇātu me, bhante, saṁgho. Ayaṁ itthannāmo bhikkhu saṁghena, pāpikāya diṭṭhiyā appaṭinissagge, ukkhepanīyakammakato sammā vattati, lomaṁ pāteti, netthāraṁ vattati, pāpikāya diṭṭhiyā appaṭinissagge, ukkhepanīyassa kammassa paṭippassaddhiṁ yācati. Saṁgho itthannāmassa bhikkhuno, pāpikāya diṭṭhiyā appaṭinissagge, ukkhepanīyakammaṁ paṭippassambheti. Yassāyasmato khamati itthannāmassa bhikkhuno, pāpikāya diṭṭhiyā appaṭinissagge, ukkhepanīyassa kammassa paṭippassaddhi, so tuṇhassa; yassa nakkhamati, so bhāseyya. </div>
</div>
<div class="q" id="p_4V_336"> <div class="p">
<span class="pN">336</span>Dutiyampi etamatthaṁ vadāmi…pe… tatiyampi etamatthaṁ vadāmi— suṇātu me, bhante, saṁgho. Ayaṁ itthannāmo bhikkhu saṁghena, pāpikāya diṭṭhiyā appaṭinissagge, ukkhepanīyakammakato sammā vattati, lomaṁ pāteti, netthāraṁ vattati, pāpikāya diṭṭhiyā appaṭinissagge ukkhepanīyassa kammassa paṭippassaddhiṁ yācati. Saṁgho itthannāmassa bhikkhuno, pāpikāya diṭṭhiyā appaṭinissagge, ukkhepanīyakammaṁ paṭippassambheti. Yassāyasmato khamati itthannāmassa bhikkhuno, pāpikāya diṭṭhiyā appaṭinissagge, ukkhepanīyassa kammassa paṭippassaddhi, so tuṇhassa; yassa nakkhamati, so bhāseyya. </div>
</div>
<div class="q" id="p_4V_337"> <div class="p">
<span class="pN">337</span>Paṭippassaddhaṁ saṁghena itthannāmassa bhikkhuno, pāpikāya diṭṭhiyā appaṭinissagge, ukkhepanīyakammaṁ. Khamati saṁghassa, tasmā tuṇhī, evametaṁ dhārayāmī’”ti. </div>
</div>
<div class="CENTER" id="p_4V_338">
<span class="pN">338</span>Pāpikāya diṭṭhiyā appaṭinissagge ukkhepanīyakammaṁ niṭṭhitaṁ sattamaṁ.<br> Kammakkhandhako paṭhamo.<br> Imamhi khandhake vatthū satta.</div>
<div class="SUMMARY" id="p_4V_339">
<span class="pN">339</span><span class="firstLetter">T</span>assuddānaṁ</div>
<div class="q" id="p_4V_340"> <div class="p"> <table class="singleColumn"> <tr> <td> <div class="pN">340</div> <div class="G">Paṇḍulohitakā bhikkhū,</div> </td> </tr> <tr> <td> <div class="G">sayaṁ bhaṇḍanakārakā;</div> </td> </tr> <tr> <td> <div class="G">Tādise upasaṅkamma,</div> </td> </tr> <tr> <td> <div class="G">ussahiṁsu ca bhaṇḍane.</div> </td> </tr> </table> </div>
</div>
<div class="q" id="p_4V_341"> <div class="p"> <table class="singleColumn"> <tr> <td> <div class="pN">341</div> <div class="G">Anuppannāpi jāyanti,</div> </td> </tr> <tr> <td> <div class="G">uppannānipi vaḍḍhare;</div> </td> </tr> <tr> <td> <div class="G">Appicchā pesalā bhikkhū,</div> </td> </tr> <tr> <td> <div class="G">ujjhāyanti padassato.</div> </td> </tr> </table> </div>
</div>
<div class="q" id="p_4V_342"> <div class="p"> <table class="singleColumn"> <tr> <td> <div class="pN">342</div> <div class="G">Saddhammaṭṭhitiko buddho,</div> </td> </tr> <tr> <td> <div class="G">sayambhū aggapuggalo;</div> </td> </tr> <tr> <td> <div class="G">Āṇāpesi tajjanīya,</div> </td> </tr> <tr> <td> <div class="G">kammaṁ sāvatthiyaṁ jino.</div> </td> </tr> </table> </div>
</div>
<div class="q" id="p_4V_343"> <div class="p"> <table class="singleColumn"> <tr> <td> <div class="pN">343</div> <div class="G">Asammukhāppaṭipucchāp-</div> </td> </tr> <tr> <td> <div class="G">paṭiññāya katañca yaṁ;</div> </td> </tr> <tr> <td> <div class="G">Anāpatti adesane,</div> </td> </tr> <tr> <td> <div class="G">desitāya katañca yaṁ.</div> </td> </tr> </table> </div>
</div>
<div class="q" id="p_4V_344"> <div class="p"> <table class="singleColumn"> <tr> <td> <div class="pN">344</div> <div class="G">Acodetvā asāretvā,</div> </td> </tr> <tr> <td> <div class="G">anāropetvā ca yaṁ kataṁ;</div> </td> </tr> <tr> <td> <div class="G">Asammukhā adhammena,</div> </td> </tr> <tr> <td> <div class="G">vaggena cāpi yaṁ kataṁ.</div> </td> </tr> </table> </div>
</div>
<div class="q" id="p_4V_345"> <div class="p"> <table class="singleColumn"> <tr> <td> <div class="pN">345</div> <div class="G">Appaṭipucchā adhammena,</div> </td> </tr> <tr> <td> <div class="G">puna vaggena yaṁ kataṁ;</div> </td> </tr> <tr> <td> <div class="G">Appaṭiññāya adhammena,</div> </td> </tr> <tr> <td> <div class="G">vaggena cāpi yaṁ kataṁ.</div> </td> </tr> </table> </div>
</div>
<div class="q" id="p_4V_346"> <div class="p"> <table class="singleColumn"> <tr> <td> <div class="pN">346</div> <div class="G">Anāpatti adhammena,</div> </td> </tr> <tr> <td> <div class="G">vaggena cāpi yaṁ kataṁ;</div> </td> </tr> <tr> <td> <div class="G">Adesanāgāminiyā,</div> </td> </tr> <tr> <td> <div class="G">adhammavaggameva ca.</div> </td> </tr> </table> </div>
</div>
<div class="q" id="p_4V_347"> <div class="p"> <table class="singleColumn"> <tr> <td> <div class="pN">347</div> <div class="G">Desitāya adhammena,</div> </td> </tr> <tr> <td> <div class="G">vaggenāpi tatheva ca;</div> </td> </tr> <tr> <td> <div class="G">Acodetvā adhammena,</div> </td> </tr> <tr> <td> <div class="G">vaggenāpi tatheva ca.</div> </td> </tr> </table> </div>
</div>
<div class="q" id="p_4V_348"> <div class="p"> <table class="singleColumn"> <tr> <td> <div class="pN">348</div> <div class="G">Asāretvā adhammena,</div> </td> </tr> <tr> <td> <div class="G">vaggenāpi tatheva ca;</div> </td> </tr> <tr> <td> <div class="G">Anāropetvā adhammena,</div> </td> </tr> <tr> <td> <div class="G">vaggenāpi tatheva ca.</div> </td> </tr> </table> </div>
</div>
<div class="q" id="p_4V_349"> <div class="p"> <table class="singleColumn"> <tr> <td> <div class="pN">349</div> <div class="G">Kaṇhavāranayeneva,</div> </td> </tr> <tr> <td> <div class="G">sukkavāraṁ vijāniyā;</div> </td> </tr> <tr> <td> <div class="G">Saṁgho ākaṅkhamāno ca,</div> </td> </tr> <tr> <td> <div class="G">yassa tajjanīyaṁ kare.</div> </td> </tr> </table> </div>
</div>
<div class="q" id="p_4V_350"> <div class="p"> <table class="singleColumn"> <tr> <td> <div class="pN">350</div> <div class="G">Bhaṇḍanaṁ bālo saṁsaṭṭho,</div> </td> </tr> <tr> <td> <div class="G">adhisīle ajjhācāre;</div> </td> </tr> <tr> <td> <div class="G">Atidiṭṭhivipannassa,</div> </td> </tr> <tr> <td> <div class="G">saṁgho tajjanīyaṁ kare.</div> </td> </tr> </table> </div>
</div>
<div class="q" id="p_4V_351"> <div class="p"> <table class="singleColumn"> <tr> <td> <div class="pN">351</div> <div class="G">Buddhadhammassa saṁghassa,</div> </td> </tr> <tr> <td> <div class="G">avaṇṇaṁ yo ca bhāsati;</div> </td> </tr> <tr> <td> <div class="G">Tiṇṇannampi ca bhikkhūnaṁ,</div> </td> </tr> <tr> <td> <div class="G">saṁgho tajjaniyaṁ kare.</div> </td> </tr> </table> </div>
</div>
<div class="q" id="p_4V_352"> <div class="p"> <table class="singleColumn"> <tr> <td> <div class="pN">352</div> <div class="G">Bhaṇḍanaṁ kārako eko,</div> </td> </tr> <tr> <td> <div class="G">bālo saṁsagganissito;</div> </td> </tr> <tr> <td> <div class="G">Adhisīle ajjhācāre,</div> </td> </tr> <tr> <td> <div class="G">tatheva atidiṭṭhiyā.</div> </td> </tr> </table> </div>
</div>
<div class="q" id="p_4V_353"> <div class="p"> <table class="singleColumn"> <tr> <td> <div class="pN">353</div> <div class="G">Buddhadhammassa saṁghassa,</div> </td> </tr> <tr> <td> <div class="G">avaṇṇaṁ yo ca bhāsati;</div> </td> </tr> <tr> <td> <div class="G">Tajjanīyakammakato,</div> </td> </tr> <tr> <td> <div class="G">evaṁ sammānuvattanā.</div> </td> </tr> </table> </div>
</div>
<div class="q" id="p_4V_354"> <div class="p"> <table class="singleColumn"> <tr> <td> <div class="pN">354</div> <div class="G">Upasampadanissayā,</div> </td> </tr> <tr> <td> <div class="G">sāmaṇeraṁ upaṭṭhanā;</div> </td> </tr> <tr> <td> <div class="G">Ovādasammatenāpi,</div> </td> </tr> <tr> <td> <div class="G">na kare tajjanīkato.</div> </td> </tr> </table> </div>
</div>
<div class="q" id="p_4V_355"> <div class="p"> <table class="singleColumn"> <tr> <td> <div class="pN">355</div> <div class="G">Nāpajje tañca āpattiṁ,</div> </td> </tr> <tr> <td> <div class="G">tādisañca tato paraṁ;</div> </td> </tr> <tr> <td> <div class="G">Kammañca kammike cāpi,</div> </td> </tr> <tr> <td> <div class="G">na garahe tathāvidho.</div> </td> </tr> </table> </div>
</div>
<div class="q" id="p_4V_356"> <div class="p"> <table class="singleColumn"> <tr> <td> <div class="pN">356</div> <div class="G">Uposathaṁ pavāraṇaṁ,</div> </td> </tr> <tr> <td> <div class="G">pakatattassa naṭṭhape;</div> </td> </tr> <tr> <td> <div class="G">Savacaniṁ anuvādo,</div> </td> </tr> <tr> <td> <div class="G">okāso codanena ca.</div> </td> </tr> </table> </div>
</div>
<div class="q" id="p_4V_357"> <div class="p"> <table class="singleColumn"> <tr> <td> <div class="pN">357</div> <div class="G">Sāraṇaṁ sampayogañca,</div> </td> </tr> <tr> <td> <div class="G">na kareyya tathāvidho;</div> </td> </tr> <tr> <td> <div class="G">Upasampadanissayā,</div> </td> </tr> <tr> <td> <div class="G">sāmaṇeraṁ upaṭṭhanā.</div> </td> </tr> </table> </div>
</div>
<div class="q" id="p_4V_358"> <div class="p"> <table class="singleColumn"> <tr> <td> <div class="pN">358</div> <div class="G">Ovādasammatenāpi,</div> </td> </tr> <tr> <td> <div class="G">pañcahaṅgehi na sammati;</div> </td> </tr> <tr> <td> <div class="G">Tañcāpajjati āpattiṁ,</div> </td> </tr> <tr> <td> <div class="G">tādisañca tato paraṁ.</div> </td> </tr> </table> </div>
</div>
<div class="q" id="p_4V_359"> <div class="p"> <table class="singleColumn"> <tr> <td> <div class="pN">359</div> <div class="G">Kammañca kammike cāpi,</div> </td> </tr> <tr> <td> <div class="G">garahanto na sammati;</div> </td> </tr> <tr> <td> <div class="G">Uposathaṁ pavāraṇaṁ,</div> </td> </tr> <tr> <td> <div class="G">savacanīyā ca novādo.</div> </td> </tr> </table> </div>
</div>
<div class="q" id="p_4V_360"> <div class="p"> <table class="singleColumn"> <tr> <td> <div class="pN">360</div> <div class="G">Okāso codanañceva,</div> </td> </tr> <tr> <td> <div class="G">sāraṇā sampayojanā;</div> </td> </tr> <tr> <td> <div class="G">Imehaṭṭhaṅgehi yo yutto,</div> </td> </tr> <tr> <td> <div class="G">tajjanānupasammati.</div> </td> </tr> </table> </div>
</div>
<div class="q" id="p_4V_361"> <div class="p"> <table class="singleColumn"> <tr> <td> <div class="pN">361</div> <div class="G">Kaṇhavāranayeneva,</div> </td> </tr> <tr> <td> <div class="G">sukkavāraṁ vijāniyā;</div> </td> </tr> <tr> <td> <div class="G">Bālo āpattibahulo,</div> </td> </tr> <tr> <td> <div class="G">saṁsaṭṭhopi ca seyyaso.</div> </td> </tr> </table> </div>
</div>
<div class="q" id="p_4V_362"> <div class="p"> <table class="singleColumn"> <tr> <td> <div class="pN">362</div> <div class="G">Niyassakammaṁ sambuddho,</div> </td> </tr> <tr> <td> <div class="G">āṇāpesi mahāmuni;</div> </td> </tr> <tr> <td> <div class="G">Kīṭāgirismiṁ dve bhikkhū,</div> </td> </tr> <tr> <td> <div class="G">assajipunabbasukā.</div> </td> </tr> </table> </div>
</div>
<div class="q" id="p_4V_363"> <div class="p"> <table class="singleColumn"> <tr> <td> <div class="pN">363</div> <div class="G">Anācārañca vividhaṁ,</div> </td> </tr> <tr> <td> <div class="G">ācariṁsu asaññatā;</div> </td> </tr> <tr> <td> <div class="G">Pabbājanīyaṁ sambuddho,</div> </td> </tr> <tr> <td> <div class="G">kammaṁ sāvatthiyaṁ jino;</div> </td> </tr> <tr> <td> <div class="G">Macchikāsaṇḍe sudhammo,</div> </td> </tr> <tr> <td> <div class="G">cittassāvāsiko ahu.</div> </td> </tr> </table> </div>
</div>
<div class="q" id="p_4V_364"> <div class="p"> <table class="singleColumn"> <tr> <td> <div class="pN">364</div> <div class="G">Jātivādena khuṁseti,</div> </td> </tr> <tr> <td> <div class="G">sudhammo cittupāsakaṁ;</div> </td> </tr> <tr> <td> <div class="G">Paṭisāraṇīyakammaṁ,</div> </td> </tr> <tr> <td> <div class="G">āṇāpesi tathāgato.</div> </td> </tr> </table> </div>
</div>
<div class="q" id="p_4V_365"> <div class="p"> <table class="singleColumn"> <tr> <td> <div class="pN">365</div> <div class="G">Kosambiyaṁ channaṁ bhikkhuṁ,</div> </td> </tr> <tr> <td> <div class="G">Nicchantāpattiṁ passituṁ;</div> </td> </tr> <tr> <td> <div class="G">Adassane ukkhipituṁ,</div> </td> </tr> <tr> <td> <div class="G">Āṇāpesi jinuttamo.</div> </td> </tr> </table> </div>
</div>
<div class="q" id="p_4V_366"> <div class="p"> <table class="singleColumn"> <tr> <td> <div class="pN">366</div> <div class="G">Channo taṁyeva āpattiṁ,</div> </td> </tr> <tr> <td> <div class="G">paṭikātuṁ na icchati;</div> </td> </tr> <tr> <td> <div class="G">Ukkhepanāppaṭikamme,</div> </td> </tr> <tr> <td> <div class="G">āṇāpesi vināyako.</div> </td> </tr> </table> </div>
</div>
<div class="q" id="p_4V_367"> <div class="p"> <table class="singleColumn"> <tr> <td> <div class="pN">367</div> <div class="G">Pāpadiṭṭhi ariṭṭhassa,</div> </td> </tr> <tr> <td> <div class="G">āsi aññāṇanissitā;</div> </td> </tr> <tr> <td> <div class="G">Diṭṭhiyāppaṭinissagge,</div> </td> </tr> <tr> <td> <div class="G">ukkhepaṁ jinabhāsitaṁ.</div> </td> </tr> </table> </div>
</div>
<div class="q" id="p_4V_368"> <div class="p"> <table class="singleColumn"> <tr> <td> <div class="pN">368</div> <div class="G">Niyassakammaṁ pabbajjaṁ,</div> </td> </tr> <tr> <td> <div class="G">tatheva paṭisāraṇī;</div> </td> </tr> <tr> <td> <div class="G">Adassanāppaṭikamme,</div> </td> </tr> <tr> <td> <div class="G">anissagge ca diṭṭhiyā.</div> </td> </tr> </table> </div>
</div>
<div class="q" id="p_4V_369"> <div class="p"> <table class="singleColumn"> <tr> <td> <div class="pN">369</div> <div class="G">Davānācārūpaghāti,</div> </td> </tr> <tr> <td> <div class="G">micchāājīvameva ca;</div> </td> </tr> <tr> <td> <div class="G">Pabbājanīyakammamhi,</div> </td> </tr> <tr> <td> <div class="G">atirekapadā ime.</div> </td> </tr> </table> </div>
</div>
<div class="q" id="p_4V_370"> <div class="p"> <table class="singleColumn"> <tr> <td> <div class="pN">370</div> <div class="G">Alābhāvaṇṇā dve pañca,</div> </td> </tr> <tr> <td> <div class="G">dve pañcakāti nāmakā;</div> </td> </tr> <tr> <td> <div class="G">Paṭisāraṇīyakammamhi,</div> </td> </tr> <tr> <td> <div class="G">atirekapadā ime.</div> </td> </tr> </table> </div>
</div>
<div class="q" id="p_4V_371"> <div class="p"> <table class="singleColumn"> <tr> <td> <div class="pN">371</div> <div class="G">Tajjanīyaṁ niyassañca,</div> </td> </tr> <tr> <td> <div class="G">duve kammāpi sādisā;</div> </td> </tr> <tr> <td> <div class="G">Pabbajjā paṭisārī ca,</div> </td> </tr> <tr> <td> <div class="G">atthi padātirittatā.</div> </td> </tr> </table> </div>
</div>
<div class="q" id="p_4V_372"> <div class="p"> <table class="singleColumn"> <tr> <td> <div class="pN">372</div> <div class="G">Tayo ukkhepanā kammā,</div> </td> </tr> <tr> <td> <div class="G">sadisā te vibhattito;</div> </td> </tr> <tr> <td> <div class="G">Tajjanīyanayenāpi,</div> </td> </tr> <tr> <td> <div class="G">sesakammaṁ vijāniyāti.</div> </td> </tr> </table> </div>
</div>
<div class="ENDH3" id="p_4V_373">
<span class="pN">373</span>Kammakkhandhako niṭṭhito.</div>
</html>
