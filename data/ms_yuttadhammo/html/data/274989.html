<html>
<div class="i">12.1.9 Viggāhikakathāsutta</div>
<div class="h">Saccasaṁyutta</div>
<div class="h">Samādhivagga</div>
<div class="h">Viggāhikakathāsutta</div>
<div class="q" id="p_14S5_2196"> <div class="divNumber">1079.</div> <div class="p">
<span class="pN">2196</span>“Mā, bhikkhave, viggāhikakathaṁ katheyyātha—  ‘na tvaṁ imaṁ dhammavinayaṁ ājānāsi, ahaṁ imaṁ dhammavinayaṁ ājānāmi. Kiṁ tvaṁ imaṁ dhammavinayaṁ ājānissasi. Micchāpaṭipanno tvamasi, ahamasmi sammāpaṭipanno. Sahitaṁ me, asahitaṁ te. Purevacanīyaṁ pacchā avaca, pacchāvacanīyaṁ pure avaca. Adhiciṇṇaṁ te viparāvattaṁ. Āropito te vādo, cara vādappamokkhāya. Niggahitosi, nibbeṭhehi vā sace pahosī’ti. Taṁ kissa hetu? Nesā, bhikkhave, kathā atthasaṁhitā nādibrahmacariyakā na nibbidāya na virāgāya na nirodhāya na upasamāya na abhiññāya na sambodhāya na nibbānāya saṁvattati. </div>
</div>
<div class="q" id="p_14S5_2197"> <div class="p">
<span class="pN">2197</span>Kathentā ca kho tumhe, bhikkhave, ‘idaṁ dukkhan’ti katheyyātha, ‘ayaṁ dukkhasamudayo’ti katheyyātha, ‘ayaṁ dukkhanirodho’ti katheyyātha, ‘ayaṁ dukkhanirodhagāminī paṭipadā’ti katheyyātha…pe…  yogo karaṇīyo”ti. </div>
</div>
<div class="CENTER" id="p_14S5_2198">
<span class="pN">2198</span>Navamaṁ.</div>
</html>
