<html>
<div class="i">1.5.3.4 Āmisasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Ovādavagga
</div>
<div class="h">
Āmisasikkhāpada
</div>
<div class="q" id="p_2V_548">
<div class="divNumber">
164.
</div>
<div class="p">
<span class="pN">548</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena therā bhikkhū bhikkhuniyo ovadantā lābhino honti cīvarapiṇḍapātasenāsanagilānappaccayabhesajjaparikkhārānaṁ. Chabbaggiyā bhikkhū evaṁ vadanti—  “na bahukatā therā bhikkhū bhikkhuniyo ovadituṁ; āmisahetu therā bhikkhū bhikkhuniyo ovadantī”ti.
</div>
</div>
<div class="q" id="p_2V_549">
<div class="p">
<span class="pN">549</span>Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū evaṁ vakkhanti—  ‘na bahukatā therā bhikkhū bhikkhuniyo ovadituṁ; āmisahetu therā bhikkhū bhikkhuniyo ovadantī’”ti…pe…  “saccaṁ kira tumhe, bhikkhave, evaṁ vadetha—  ‘na bahukatā therā bhikkhū bhikkhuniyo ovadituṁ; āmisahetu therā bhikkhū bhikkhuniyo ovadantī’”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, evaṁ vakkhatha—  ‘na bahukatā therā bhikkhū bhikkhuniyo ovadituṁ; āmisahetu therā bhikkhū bhikkhuniyo ovadantī’ti. Netaṁ, moghapurisā, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_550">
<div class="divNumber">
165.
</div>
<div class="p">
<span class="pN">550</span><span class="bold">“Yo pana bhikkhu evaṁ vadeyya—  ‘āmisahetu therā bhikkhū bhikkhuniyo ovandantī’ti, pācittiyan”</span>ti. (<span class="italic">24</span>:<span class="bold">73</span>)
</div>
</div>
<div class="q" id="p_2V_551">
<div class="divNumber">
166.
</div>
<div class="p">
<span class="pN">551</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_552">
<div class="p">
<span class="pN">552</span><span class="bold">Āmisahetū</span>ti cīvarahetu piṇḍapātahetu senāsanahetu gilānappaccayabhesajjaparikkhārahetu sakkārahetu garukārahetu mānanahetu vandanahetu pūjanahetu.
</div>
</div>
<div class="q" id="p_2V_553">
<div class="p">
<span class="pN">553</span><span class="bold">Evaṁ vadeyyā</span>ti upasampannaṁ saṁghena sammataṁ bhikkhunovādakaṁ avaṇṇaṁ kattukāmo ayasaṁ kattukāmo maṅkukattukāmo evaṁ vadeti—  “cīvarahetu piṇḍapātahetu senāsanahetu gilānappaccayabhesajjaparikkhārahetu sakkārahetu garukārahetu mānanahetu vandanahetu pūjanahetu ovadatī”ti bhaṇati, āpatti pācittiyassa.
</div>
</div>
<div class="q" id="p_2V_554">
<div class="divNumber">
167.
</div>
<div class="p">
<span class="pN">554</span>Dhammakamme dhammakammasaññī evaṁ vadeti, āpatti pācittiyassa. Dhammakamme vematiko evaṁ vadeti, āpatti pācittiyassa. Dhammakamme adhammakammasaññī evaṁ vadeti, āpatti pācittiyassa.
</div>
</div>
<div class="q" id="p_2V_555">
<div class="p">
<span class="pN">555</span>Upasampannaṁ saṁghena asammataṁ bhikkhunovādakaṁ avaṇṇaṁ kattukāmo ayasaṁ kattukāmo maṅkukattukāmo evaṁ vadeti—  “cīvarahetu…pe…  pūjanahetu ovadatī”ti bhaṇati, āpatti dukkaṭassa. Anupasampannaṁ saṁghena sammataṁ vā asammataṁ vā bhikkhunovādakaṁ avaṇṇaṁ kattukāmo ayasaṁ kattukāmo maṅkukattukāmo evaṁ vadeti—  “cīvarahetu piṇḍapātahetu senāsanahetu gilānappaccayabhesajjaparikkhārahetu sakkārahetu garukārahetu mānanahetu vandanahetu pūjanahetu ovadatī”ti bhaṇati, āpatti dukkaṭassa. Adhammakamme dhammakammasaññī, āpatti dukkaṭassa. Adhammakamme vematiko, āpatti dukkaṭassa. Adhammakamme adhammakammasaññī, āpatti dukkaṭassa.
</div>
</div>
<div class="q" id="p_2V_556">
<div class="divNumber">
168.
</div>
<div class="p">
<span class="pN">556</span>Anāpatti—  pakatiyā cīvarahetu piṇḍapātahetu senāsanahetu gilānappaccayabhesajjaparikkhārahetu sakkārahetu garukārahetu mānanahetu vandanahetu pūjanahetu ovadantaṁ bhaṇati, ummattakassa, ādikammikassāti.
</div>
</div>
<div class="CENTER" id="p_2V_557">
<span class="pN">557</span>Āmisasikkhāpadaṁ niṭṭhitaṁ catutthaṁ.
</div>
</html>
