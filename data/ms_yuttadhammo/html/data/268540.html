<html>
<div class="i">2.1.3 Chattamāṇavakavimānavatthu</div>
<div class="h">Purisavimāna</div>
<div class="h">Mahārathavagga</div>
<div class="h">Chattamāṇavakavimānavatthu</div>
<div class="q" id="p_19Vv_731"> <div class="divNumber">886.</div> <div class="p"> <table class="singleColumn"> <tr> <td> <div class="pN">731</div> <div class="G">“Yo vadataṁ pavaro manujesu,</div> </td> </tr> <tr> <td> <div class="G">Sakyamunī bhagavā katakicco;</div> </td> </tr> <tr> <td> <div class="G">Pāragato balaviriyasamaṅgī,</div> </td> </tr> <tr> <td> <div class="G">Taṁ sugataṁ saraṇatthamupehi.</div> </td> </tr> </table> </div>
</div>
<div class="q" id="p_19Vv_732"> <div class="divNumber">887.</div> <div class="p"> <table class="singleColumn"> <tr> <td> <div class="pN">732</div> <div class="G">Rāgavirāgamanejamasokaṁ,</div> </td> </tr> <tr> <td> <div class="G">Dhammamasaṅkhatamappaṭikūlaṁ;</div> </td> </tr> <tr> <td> <div class="G">Madhuramimaṁ paguṇaṁ suvibhattaṁ,</div> </td> </tr> <tr> <td> <div class="G">Dhammamimaṁ saraṇatthamupehi.</div> </td> </tr> </table> </div>
</div>
<div class="q" id="p_19Vv_733"> <div class="divNumber">888.</div> <div class="p"> <table class="singleColumn"> <tr> <td> <div class="pN">733</div> <div class="G">Yattha ca dinna mahapphalamāhu,</div> </td> </tr> <tr> <td> <div class="G">Catūsu sucīsu purisayugesu;</div> </td> </tr> <tr> <td> <div class="G">Aṭṭha ca puggaladhammadasā te,</div> </td> </tr> <tr> <td> <div class="G">Saṁghamimaṁ saraṇatthamupehi.</div> </td> </tr> </table> </div>
</div>
<div class="q" id="p_19Vv_734"> <div class="divNumber">889.</div> <div class="p"> <table class="singleColumn"> <tr> <td> <div class="pN">734</div> <div class="G">Na tathā tapati nabhe sūriyo,</div> </td> </tr> <tr> <td> <div class="G">Cando ca na bhāsati na phusso;</div> </td> </tr> <tr> <td> <div class="G">Yathā atulamidaṁ mahappabhāsaṁ,</div> </td> </tr> <tr> <td> <div class="G">Ko nu tvaṁ tidivā mahiṁ upāgā.</div> </td> </tr> </table> </div>
</div>
<div class="q" id="p_19Vv_735"> <div class="divNumber">890.</div> <div class="p"> <table class="singleColumn"> <tr> <td> <div class="pN">735</div> <div class="G">Chindati raṁsī pabhaṅkarassa,</div> </td> </tr> <tr> <td> <div class="G">Sādhikavīsatiyojanāni ābhā;</div> </td> </tr> <tr> <td> <div class="G">Rattimapi yathā divaṁ karoti,</div> </td> </tr> <tr> <td> <div class="G">Parisuddhaṁ vimalaṁ subhaṁ vimānaṁ.</div> </td> </tr> </table> </div>
</div>
<div class="q" id="p_19Vv_736"> <div class="divNumber">891.</div> <div class="p"> <table class="singleColumn"> <tr> <td> <div class="pN">736</div> <div class="G">Bahupadumavicitrapuṇḍarīkaṁ,</div> </td> </tr> <tr> <td> <div class="G">Vokiṇṇaṁ kusumehi nekacittaṁ;</div> </td> </tr> <tr> <td> <div class="G">Arajavirajahemajālachannaṁ,</div> </td> </tr> <tr> <td> <div class="G">Ākāse tapati yathāpi sūriyo.</div> </td> </tr> </table> </div>
</div>
<div class="q" id="p_19Vv_737"> <div class="divNumber">892.</div> <div class="p"> <table class="singleColumn"> <tr> <td> <div class="pN">737</div> <div class="G">Rattambarapītavāsasāhi,</div> </td> </tr> <tr> <td> <div class="G">Agarupiyaṅgucandanussadāhi;</div> </td> </tr> <tr> <td> <div class="G">Kañcanatanusannibhattacāhi,</div> </td> </tr> <tr> <td> <div class="G">Paripūraṁ gaganaṁva tārakāhi.</div> </td> </tr> </table> </div>
</div>
<div class="q" id="p_19Vv_738"> <div class="divNumber">893.</div> <div class="p"> <table class="singleColumn"> <tr> <td> <div class="pN">738</div> <div class="G">Naranāriyo bahuketthanekavaṇṇā,</div> </td> </tr> <tr> <td> <div class="G">Kusumavibhūsitābharaṇettha sumanā;</div> </td> </tr> <tr> <td> <div class="G">Anilapamuñcitā pavanti surabhiṁ,</div> </td> </tr> <tr> <td> <div class="G">Tapaniyavitatā suvaṇṇachannā.</div> </td> </tr> </table> </div>
</div>
<div class="q" id="p_19Vv_739"> <div class="divNumber">894.</div> <div class="p"> <table class="singleColumn"> <tr> <td> <div class="pN">739</div> <div class="G">Kissa saṁyamassa ayaṁ vipāko,</div> </td> </tr> <tr> <td> <div class="G">Kenāsi kammaphalenidhūpapanno;</div> </td> </tr> <tr> <td> <div class="G">Yathā ca te adhigatamidaṁ vimānaṁ,</div> </td> </tr> <tr> <td> <div class="G">Tadanupadaṁ avacāsi iṅgha puṭṭho”ti.</div> </td> </tr> </table> </div>
</div>
<div class="q" id="p_19Vv_740"> <div class="divNumber">895.</div> <div class="p"> <table class="singleColumn"> <tr> <td> <div class="pN">740</div> <div class="G">“Sayamidha pathe samecca māṇavena,</div> </td> </tr> <tr> <td> <div class="G">Satthānusāsi anukampamāno;</div> </td> </tr> <tr> <td> <div class="G">Tava ratanavarassa dhammaṁ sutvā,</div> </td> </tr> <tr> <td> <div class="G">Karissāmīti ca bravittha chatto.</div> </td> </tr> </table> </div>
</div>
<div class="q" id="p_19Vv_741"> <div class="divNumber">896.</div> <div class="p"> <table class="singleColumn"> <tr> <td> <div class="pN">741</div> <div class="G">Jinavarapavaraṁ upehi saraṇaṁ,</div> </td> </tr> <tr> <td> <div class="G">Dhammañcāpi tatheva bhikkhusaṁghaṁ;</div> </td> </tr> <tr> <td> <div class="G">Noti paṭhamaṁ avocahaṁ bhante,</div> </td> </tr> <tr> <td> <div class="G">Pacchā te vacanaṁ tathevakāsiṁ.</div> </td> </tr> </table> </div>
</div>
<div class="q" id="p_19Vv_742"> <div class="divNumber">897.</div> <div class="p"> <table class="singleColumn"> <tr> <td> <div class="pN">742</div> <div class="G">Mā ca pāṇavadhaṁ vividhaṁ carassu asuciṁ,</div> </td> </tr> <tr> <td> <div class="G">Na hi pāṇesu asaññataṁ avaṇṇayiṁsu sappaññā;</div> </td> </tr> <tr> <td> <div class="G">Noti paṭhamaṁ avocahaṁ bhante,</div> </td> </tr> <tr> <td> <div class="G">Pacchā te vacanaṁ tathevakāsiṁ.</div> </td> </tr> </table> </div>
</div>
<div class="q" id="p_19Vv_743"> <div class="divNumber">898.</div> <div class="p"> <table class="singleColumn"> <tr> <td> <div class="pN">743</div> <div class="G">Mā ca parajanassa rakkhitampi,</div> </td> </tr> <tr> <td> <div class="G">Ādātabbamamaññitho adinnaṁ;</div> </td> </tr> <tr> <td> <div class="G">Noti paṭhamaṁ avocahaṁ bhante,</div> </td> </tr> <tr> <td> <div class="G">Pacchā te vacanaṁ tathevakāsiṁ.</div> </td> </tr> </table> </div>
</div>
<div class="q" id="p_19Vv_744"> <div class="divNumber">899.</div> <div class="p"> <table class="singleColumn"> <tr> <td> <div class="pN">744</div> <div class="G">Mā ca parajanassa rakkhitāyo,</div> </td> </tr> <tr> <td> <div class="G">Parabhariyā agamā anariyametaṁ;</div> </td> </tr> <tr> <td> <div class="G">Noti paṭhamaṁ avocahaṁ bhante,</div> </td> </tr> <tr> <td> <div class="G">Pacchā te vacanaṁ tathevakāsiṁ.</div> </td> </tr> </table> </div>
</div>
<div class="q" id="p_19Vv_745"> <div class="divNumber">900.</div> <div class="p"> <table class="singleColumn"> <tr> <td> <div class="pN">745</div> <div class="G">Mā ca vitathaṁ aññathā abhāṇi,</div> </td> </tr> <tr> <td> <div class="G">Na hi musāvādaṁ avaṇṇayiṁsu sappaññā;</div> </td> </tr> <tr> <td> <div class="G">Noti paṭhamaṁ avocahaṁ bhante,</div> </td> </tr> <tr> <td> <div class="G">Pacchā te vacanaṁ tathevakāsiṁ.</div> </td> </tr> </table> </div>
</div>
<div class="q" id="p_19Vv_746"> <div class="divNumber">901.</div> <div class="p"> <table class="singleColumn"> <tr> <td> <div class="pN">746</div> <div class="G">Yena ca purisassa apeti saññā,</div> </td> </tr> <tr> <td> <div class="G">Taṁ majjaṁ parivajjayassu sabbaṁ;</div> </td> </tr> <tr> <td> <div class="G">Noti paṭhamaṁ avocahaṁ bhante,</div> </td> </tr> <tr> <td> <div class="G">Pacchā te vacanaṁ tathevakāsiṁ.</div> </td> </tr> </table> </div>
</div>
<div class="q" id="p_19Vv_747"> <div class="divNumber">902.</div> <div class="p"> <table class="singleColumn"> <tr> <td> <div class="pN">747</div> <div class="G">Svāhaṁ idha pañca sikkhā karitvā,</div> </td> </tr> <tr> <td> <div class="G">Paṭipajjitvā tathāgatassa dhamme;</div> </td> </tr> <tr> <td> <div class="G">Dvepathamagamāsiṁ coramajjhe,</div> </td> </tr> <tr> <td> <div class="G">Te maṁ tattha vadhiṁsu bhogahetu.</div> </td> </tr> </table> </div>
</div>
<div class="q" id="p_19Vv_748"> <div class="divNumber">903.</div> <div class="p"> <table class="singleColumn"> <tr> <td> <div class="pN">748</div> <div class="G">Ettakamidaṁ anussarāmi kusalaṁ,</div> </td> </tr> <tr> <td> <div class="G">Tato paraṁ na me vijjati aññaṁ;</div> </td> </tr> <tr> <td> <div class="G">Tena sucaritena kammunāhaṁ,</div> </td> </tr> <tr> <td> <div class="G">Uppanno tidivesu kāmakāmī.</div> </td> </tr> </table> </div>
</div>
<div class="q" id="p_19Vv_749"> <div class="divNumber">904.</div> <div class="p"> <table class="singleColumn"> <tr> <td> <div class="pN">749</div> <div class="G">Passa khaṇamuhuttasaññamassa,</div> </td> </tr> <tr> <td> <div class="G">Anudhammappaṭipattiyā vipākaṁ;</div> </td> </tr> <tr> <td> <div class="G">Jalamiva yasasā samekkhamānā,</div> </td> </tr> <tr> <td> <div class="G">Bahukā maṁ pihayanti hīnakammā.</div> </td> </tr> </table> </div>
</div>
<div class="q" id="p_19Vv_750"> <div class="divNumber">905.</div> <div class="p"> <table class="singleColumn"> <tr> <td> <div class="pN">750</div> <div class="G">Passa katipayāya desanāya,</div> </td> </tr> <tr> <td> <div class="G">Sugatiñcamhi gato sukhañca patto;</div> </td> </tr> <tr> <td> <div class="G">Ye ca te satataṁ suṇanti dhammaṁ,</div> </td> </tr> <tr> <td> <div class="G">Maññe te amataṁ phusanti khemaṁ.</div> </td> </tr> </table> </div>
</div>
<div class="q" id="p_19Vv_751"> <div class="divNumber">906.</div> <div class="p"> <table class="singleColumn"> <tr> <td> <div class="pN">751</div> <div class="G">Appampi kataṁ mahāvipākaṁ,</div> </td> </tr> <tr> <td> <div class="G">Vipulaṁ hoti tathāgatassa dhamme;</div> </td> </tr> <tr> <td> <div class="G">Passa katapuññatāya chatto,</div> </td> </tr> <tr> <td> <div class="G">Obhāseti pathaviṁ yathāpi sūriyo.</div> </td> </tr> </table> </div>
</div>
<div class="q" id="p_19Vv_752"> <div class="divNumber">907.</div> <div class="p"> <table class="singleColumn"> <tr> <td> <div class="pN">752</div> <div class="G">Kimidaṁ kusalaṁ kimācarema,</div> </td> </tr> <tr> <td> <div class="G">Icceke hi samecca mantayanti;</div> </td> </tr> <tr> <td> <div class="G">Te mayaṁ punareva laddha mānusattaṁ,</div> </td> </tr> <tr> <td> <div class="G">Paṭipannā viharemu sīlavanto.</div> </td> </tr> </table> </div>
</div>
<div class="q" id="p_19Vv_753"> <div class="divNumber">908.</div> <div class="p"> <table class="singleColumn"> <tr> <td> <div class="pN">753</div> <div class="G">Bahukāro anukampako ca satthā,</div> </td> </tr> <tr> <td> <div class="G">Iti me sati agamā divā divassa;</div> </td> </tr> <tr> <td> <div class="G">Svāhaṁ upagatomhi saccanāmaṁ,</div> </td> </tr> <tr> <td> <div class="G">Anukampassu punapi suṇemu dhammaṁ.</div> </td> </tr> </table> </div>
</div>
<div class="q" id="p_19Vv_754"> <div class="divNumber">909.</div> <div class="p"> <table class="singleColumn"> <tr> <td> <div class="pN">754</div> <div class="G">Ye cidha pajahanti kāmarāgaṁ,</div> </td> </tr> <tr> <td> <div class="G">Bhavarāgānusayañca pahāya mohaṁ;</div> </td> </tr> <tr> <td> <div class="G">Na ca te punamupenti gabbhaseyyaṁ,</div> </td> </tr> <tr> <td> <div class="G">Parinibbānagatā hi sītibhūtā”ti.</div> </td> </tr> </table> </div>
</div>
<div class="CENTER" id="p_19Vv_755">
<span class="pN">755</span>Chattamāṇavakavimānaṁ tatiyaṁ.</div>
</html>
