<html>
<div class="i">1.2.3 Ācāmadāyikāvimānavatthu</div>
<div class="h">Itthivimāna</div>
<div class="h">Cittalatāvagga</div>
<div class="h">Ācāmadāyikāvimānavatthu</div>
<div class="q" id="p_19Vv_208"> <div class="divNumber">185.</div> <div class="p"> <table class="singleColumn"> <tr> <td> <div class="pN">208</div> <div class="G">“Piṇḍāya te carantassa,</div> </td> </tr> <tr> <td> <div class="G">tuṇhībhūtassa tiṭṭhato;</div> </td> </tr> <tr> <td> <div class="G">Daliddā kapaṇā nārī,</div> </td> </tr> <tr> <td> <div class="G">parāgāraṁ apassitā.</div> </td> </tr> </table> </div>
</div>
<div class="q" id="p_19Vv_209"> <div class="divNumber">186.</div> <div class="p"> <table class="singleColumn"> <tr> <td> <div class="pN">209</div> <div class="G">Yā te adāsi ācāmaṁ,</div> </td> </tr> <tr> <td> <div class="G">pasannā sehi pāṇibhi;</div> </td> </tr> <tr> <td> <div class="G">Sā hitvā mānusaṁ dehaṁ,</div> </td> </tr> <tr> <td> <div class="G">kaṁ nu sā disataṁ gatā”ti.</div> </td> </tr> </table> </div>
</div>
<div class="q" id="p_19Vv_210"> <div class="divNumber">187.</div> <div class="p"> <table class="singleColumn"> <tr> <td> <div class="pN">210</div> <div class="G">“Piṇḍāya me carantassa,</div> </td> </tr> <tr> <td> <div class="G">tuṇhībhūtassa tiṭṭhato;</div> </td> </tr> <tr> <td> <div class="G">Daliddā kapaṇā nārī,</div> </td> </tr> <tr> <td> <div class="G">parāgāraṁ apassitā.</div> </td> </tr> </table> </div>
</div>
<div class="q" id="p_19Vv_211"> <div class="divNumber">188.</div> <div class="p"> <table class="singleColumn"> <tr> <td> <div class="pN">211</div> <div class="G">Yā me adāsi ācāmaṁ,</div> </td> </tr> <tr> <td> <div class="G">pasannā sehi pāṇibhi;</div> </td> </tr> <tr> <td> <div class="G">Sā hitvā mānusaṁ dehaṁ,</div> </td> </tr> <tr> <td> <div class="G">vippamuttā ito cutā.</div> </td> </tr> </table> </div>
</div>
<div class="q" id="p_19Vv_212"> <div class="divNumber">189.</div> <div class="p"> <table class="singleColumn"> <tr> <td> <div class="pN">212</div> <div class="G">Nimmānaratino nāma,</div> </td> </tr> <tr> <td> <div class="G">santi devā mahiddhikā;</div> </td> </tr> <tr> <td> <div class="G">Tattha sā sukhitā nārī,</div> </td> </tr> <tr> <td> <div class="G">modatācāmadāyikā”ti.</div> </td> </tr> </table> </div>
</div>
<div class="q" id="p_19Vv_213"> <div class="divNumber">190.</div> <div class="p"> <table class="singleColumn"> <tr> <td> <div class="pN">213</div> <div class="G">“Aho dānaṁ varākiyā,</div> </td> </tr> <tr> <td> <div class="G">kassape suppatiṭṭhitaṁ;</div> </td> </tr> <tr> <td> <div class="G">Parābhatena dānena,</div> </td> </tr> <tr> <td> <div class="G">ijjhittha vata dakkhiṇā.</div> </td> </tr> </table> </div>
</div>
<div class="q" id="p_19Vv_214"> <div class="divNumber">191.</div> <div class="p"> <table class="singleColumn"> <tr> <td> <div class="pN">214</div> <div class="G">Yā mahesittaṁ kāreyya,</div> </td> </tr> <tr> <td> <div class="G">cakkavattissa rājino;</div> </td> </tr> <tr> <td> <div class="G">Nārī sabbaṅgakalyāṇī,</div> </td> </tr> <tr> <td> <div class="G">bhattu cānomadassikā;</div> </td> </tr> <tr> <td> <div class="G">Etassācāmadānassa,</div> </td> </tr> <tr> <td> <div class="G">kalaṁ nāgghati soḷasiṁ.</div> </td> </tr> </table> </div>
</div>
<div class="q" id="p_19Vv_215"> <div class="divNumber">192.</div> <div class="p"> <table class="singleColumn"> <tr> <td> <div class="pN">215</div> <div class="G">Sataṁ nikkhā sataṁ assā,</div> </td> </tr> <tr> <td> <div class="G">sataṁ assatarīrathā;</div> </td> </tr> <tr> <td> <div class="G">Sataṁ kaññāsahassāni,</div> </td> </tr> <tr> <td> <div class="G">āmuttamaṇikuṇḍalā;</div> </td> </tr> <tr> <td> <div class="G">Etassācāmadānassa,</div> </td> </tr> <tr> <td> <div class="G">kalaṁ nāgghanti soḷasiṁ.</div> </td> </tr> </table> </div>
</div>
<div class="q" id="p_19Vv_216"> <div class="divNumber">193.</div> <div class="p"> <table class="singleColumn"> <tr> <td> <div class="pN">216</div> <div class="G">Sataṁ hemavatā nāgā,</div> </td> </tr> <tr> <td> <div class="G">īsādantā urūḷhavā;</div> </td> </tr> <tr> <td> <div class="G">Suvaṇṇakacchā mātaṅgā,</div> </td> </tr> <tr> <td> <div class="G">hemakappanavāsasā;</div> </td> </tr> <tr> <td> <div class="G">Etassācāmadānassa,</div> </td> </tr> <tr> <td> <div class="G">kalaṁ nāgghati soḷasiṁ.</div> </td> </tr> </table> </div>
</div>
<div class="q" id="p_19Vv_217"> <div class="divNumber">194.</div> <div class="p"> <table class="singleColumn"> <tr> <td> <div class="pN">217</div> <div class="G">Catunnamapi dīpānaṁ,</div> </td> </tr> <tr> <td> <div class="G">issaraṁ yodha kāraye;</div> </td> </tr> <tr> <td> <div class="G">Etassācāmadānassa,</div> </td> </tr> <tr> <td> <div class="G">kalaṁ nāgghati soḷasin”ti.</div> </td> </tr> </table> </div>
</div>
<div class="CENTER" id="p_19Vv_218">
<span class="pN">218</span>Ācāmadāyikāvimānaṁ tatiyaṁ.</div>
</html>
