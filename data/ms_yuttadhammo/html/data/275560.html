<html>
<div class="i">1.4.8 Patilīnasutta</div>
<div class="h">Paṭhamapaṇṇāsaka</div>
<div class="h">Cakkavagga</div>
<div class="h">Patilīnasutta</div>
<div class="q" id="p_15A4_263"> <div class="divNumber">38.</div> <div class="p">
<span class="pN">263</span>“Panuṇṇapaccekasacco, bhikkhave, bhikkhu ‘samavayasaṭṭhesano passaddhakāyasaṅkhāro patilīno’ti vuccati. Kathañca, bhikkhave, bhikkhu panuṇṇapaccekasacco hoti? Idha, bhikkhave, bhikkhuno yāni tāni puthusamaṇabrāhmaṇānaṁ puthupaccekasaccāni, seyyathidaṁ— sassato lokoti vā, asassato lokoti vā, antavā lokoti vā, anantavā lokoti vā, taṁ jīvaṁ taṁ sarīranti vā, aññaṁ jīvaṁ aññaṁ sarīranti vā, hoti tathāgato paraṁ maraṇāti vā, na hoti tathāgato paraṁ maraṇāti vā, hoti ca na ca hoti tathāgato paraṁ maraṇāti vā, neva hoti na na hoti tathāgato paraṁ maraṇāti vā; sabbāni tāni nuṇṇāni honti panuṇṇāni cattāni vantāni muttāni pahīnāni paṭinissaṭṭhāni. Evaṁ kho, bhikkhave, bhikkhu panuṇṇapaccekasacco hoti. </div>
</div>
<div class="q" id="p_15A4_264"> <div class="p">
<span class="pN">264</span>Kathañca, bhikkhave, bhikkhu samavayasaṭṭhesano hoti? Idha, bhikkhave, bhikkhuno kāmesanā pahīnā hoti, bhavesanā pahīnā hoti, brahmacariyesanā paṭippassaddhā. Evaṁ kho, bhikkhave, bhikkhu samavayasaṭṭhesano hoti. </div>
</div>
<div class="q" id="p_15A4_265"> <div class="p">
<span class="pN">265</span>Kathañca, bhikkhave, bhikkhu passaddhakāyasaṅkhāro hoti? Idha, bhikkhave, bhikkhu sukhassa ca pahānā dukkhassa ca pahānā pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati. Evaṁ kho, bhikkhave, bhikkhu passaddhakāyasaṅkhāro hoti. </div>
</div>
<div class="q" id="p_15A4_266"> <div class="p">
<span class="pN">266</span>Kathañca, bhikkhave, bhikkhu patilīno hoti? Idha, bhikkhave, bhikkhuno asmimāno pahīno hoti ucchinnamūlo tālāvatthukato anabhāvaṁkato āyatiṁ anuppādadhammo. Evaṁ kho, bhikkhave, bhikkhu patilīno hoti. Panuṇṇapaccekasacco, bhikkhave, bhikkhu ‘samavayasaṭṭhesano passaddhakāyasaṅkhāro patilīno’ti vuccatīti. </div>
</div>
<div class="q" id="p_15A4_267"> <div class="p"> <table class="singleColumn"> <tr> <td> <div class="pN">267</div> <div class="G">Kāmesanā bhavesanā,</div> </td> </tr> <tr> <td> <div class="G">brahmacariyesanā saha;</div> </td> </tr> <tr> <td> <div class="G">Iti saccaparāmāso,</div> </td> </tr> <tr> <td> <div class="G">diṭṭhiṭṭhānā samussayā.</div> </td> </tr> </table> </div>
</div>
<div class="q" id="p_15A4_268"> <div class="p"> <table class="singleColumn"> <tr> <td> <div class="pN">268</div> <div class="G">Sabbarāgavirattassa,</div> </td> </tr> <tr> <td> <div class="G">taṇhakkhayavimuttino;</div> </td> </tr> <tr> <td> <div class="G">Esanā paṭinissaṭṭhā,</div> </td> </tr> <tr> <td> <div class="G">diṭṭhiṭṭhānā samūhatā.</div> </td> </tr> </table> </div>
</div>
<div class="q" id="p_15A4_269"> <div class="p"> <table class="singleColumn"> <tr> <td> <div class="pN">269</div> <div class="G">Sa ve santo sato bhikkhu,</div> </td> </tr> <tr> <td> <div class="G">passaddho aparājito;</div> </td> </tr> <tr> <td> <div class="G">Mānābhisamayā buddho,</div> </td> </tr> <tr> <td> <div class="G">patilīnoti vuccatī”ti.</div> </td> </tr> </table> </div>
</div>
<div class="CENTER" id="p_15A4_270">
<span class="pN">270</span>Aṭṭhamaṁ.</div>
</html>
