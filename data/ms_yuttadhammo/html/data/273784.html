<html>
<div class="i">5.1.9 Selāsutta</div>
<div class="h">Bhikkhunīsaṁyutta</div>
<div class="h">Bhikkhunīvagga</div>
<div class="h">Selāsutta</div>
<div class="q" id="p_12S1_990"> <div class="divNumber">170.</div> <div class="p">
<span class="pN">990</span>Sāvatthinidānaṁ. Atha kho selā bhikkhunī pubbaṇhasamayaṁ nivāsetvā…pe… aññatarasmiṁ rukkhamūle divāvihāraṁ nisīdi. Atha kho māro pāpimā selāya bhikkhuniyā bhayaṁ chambhitattaṁ lomahaṁsaṁ uppādetukāmo…pe… selaṁ bhikkhuniṁ gāthāya ajjhabhāsi— </div>
</div>
<div class="q" id="p_12S1_991"> <div class="p"> <table class="singleColumn"> <tr> <td> <div class="pN">991</div> <div class="G">“Kenidaṁ pakataṁ bimbaṁ,</div> </td> </tr> <tr> <td> <div class="G">kvanu bimbassa kārako;</div> </td> </tr> <tr> <td> <div class="G">Kvanu bimbaṁ samuppannaṁ,</div> </td> </tr> <tr> <td> <div class="G">kvanu bimbaṁ nirujjhatī”ti.</div> </td> </tr> </table> </div>
</div>
<div class="q" id="p_12S1_992"> <div class="p">
<span class="pN">992</span>Atha kho selāya bhikkhuniyā etadahosi— “ko nu khvāyaṁ manusso vā amanusso vā gāthaṁ bhāsatī”ti? Atha kho selāya bhikkhuniyā etadahosi— “māro kho ayaṁ pāpimā mama bhayaṁ chambhitattaṁ lomahaṁsaṁ uppādetukāmo samādhimhā cāvetukāmo gāthaṁ bhāsatī”ti. Atha kho selā bhikkhunī “māro ayaṁ pāpimā” iti viditvā māraṁ pāpimantaṁ gāthāhi paccabhāsi— </div>
</div>
<div class="q" id="p_12S1_993"> <div class="p"> <table class="singleColumn"> <tr> <td> <div class="pN">993</div> <div class="G">“Nayidaṁ attakataṁ bimbaṁ,</div> </td> </tr> <tr> <td> <div class="G">nayidaṁ parakataṁ aghaṁ;</div> </td> </tr> <tr> <td> <div class="G">Hetuṁ paṭicca sambhūtaṁ,</div> </td> </tr> <tr> <td> <div class="G">hetubhaṅgā nirujjhati.</div> </td> </tr> </table> </div>
</div>
<div class="q" id="p_12S1_994"> <div class="p"> <table class="singleColumn"> <tr> <td> <div class="pN">994</div> <div class="G">Yathā aññataraṁ bījaṁ,</div> </td> </tr> <tr> <td> <div class="G">khette vuttaṁ virūhati;</div> </td> </tr> <tr> <td> <div class="G">Pathavīrasañcāgamma,</div> </td> </tr> <tr> <td> <div class="G">sinehañca tadūbhayaṁ.</div> </td> </tr> </table> </div>
</div>
<div class="q" id="p_12S1_995"> <div class="p"> <table class="singleColumn"> <tr> <td> <div class="pN">995</div> <div class="G">Evaṁ khandhā ca dhātuyo,</div> </td> </tr> <tr> <td> <div class="G">cha ca āyatanā ime;</div> </td> </tr> <tr> <td> <div class="G">Hetuṁ paṭicca sambhūtā,</div> </td> </tr> <tr> <td> <div class="G">hetubhaṅgā nirujjhare”ti.</div> </td> </tr> </table> </div>
</div>
<div class="q" id="p_12S1_996"> <div class="p">
<span class="pN">996</span>Atha kho māro pāpimā “jānāti maṁ selā bhikkhunī”ti dukkhī dummano tatthevantaradhāyīti. </div>
</div>
</html>
