<html>
<div class="i">3.4.7 Appaṁsupatisutta</div>
<div class="h">Tatiyapaṇṇāsaka</div>
<div class="h">Rājavagga</div>
<div class="h">Appaṁsupatisutta</div>
<div class="q" id="p_16A5_764"> <div class="divNumber">137.</div> <div class="p">
<span class="pN">764</span>“Pañcime, bhikkhave, appaṁ rattiyā supanti, bahuṁ jagganti. Katame pañca? Itthī, bhikkhave, purisādhippāyā appaṁ rattiyā supati, bahuṁ jaggati. Puriso, bhikkhave, itthādhippāyo appaṁ rattiyā supati, bahuṁ jaggati. Coro, bhikkhave, ādānādhippāyo appaṁ rattiyā supati, bahuṁ jaggati. Rājā, bhikkhave, rājakaraṇīyesu yutto appaṁ rattiyā supati, bahuṁ jaggati. Bhikkhu, bhikkhave, visaṁyogādhippāyo appaṁ rattiyā supati, bahuṁ jaggati. Ime kho, bhikkhave, pañca appaṁ rattiyā supanti, bahuṁ jaggantī”ti. </div>
</div>
<div class="CENTER" id="p_16A5_765">
<span class="pN">765</span>Sattamaṁ.</div>
</html>
