<html>
<div class="i">2.2.5.1 Anulomapuggala</div>
<div class="h">Pavattivāra</div>
<div class="h">Nirodhavāra</div>
<div class="h">Paccuppannānāgatavāra</div>
<div class="h">Anulomapuggala</div>
<div class="q" id="p_33Y5_593"> <div class="divNumber">116.</div> <div class="p">
<span class="pN">593</span>» Yassa dukkhasaccaṁ nirujjhati tassa samudayasaccaṁ nirujjhissatīti? </div>
</div>
<div class="q" id="p_33Y5_594"> <div class="p">
<span class="pN">594</span>Aggamaggassa bhaṅgakkhaṇe arahantānaṁ cittassa bhaṅgakkhaṇe yassa cittassa anantarā aggamaggaṁ paṭilabhissanti tassa cittassa bhaṅgakkhaṇe tesaṁ dukkhasaccaṁ nirujjhati, no ca tesaṁ samudayasaccaṁ nirujjhissati. Itaresaṁ cavantānaṁ pavatte cittassa bhaṅgakkhaṇe tesaṁ dukkhasaccañca nirujjhati samudayasaccañca nirujjhissati. </div>
</div>
<div class="q" id="p_33Y5_595"> <div class="p">
<span class="pN">595</span>« Yassa vā pana samudayasaccaṁ nirujjhissati tassa dukkhasaccaṁ nirujjhatīti? </div>
</div>
<div class="q" id="p_33Y5_596"> <div class="p">
<span class="pN">596</span>Sabbesaṁ upapajjantānaṁ pavatte cittassa uppādakkhaṇe arūpe maggassa ca phalassa ca bhaṅgakkhaṇe tesaṁ samudayasaccaṁ nirujjhissati, no ca tesaṁ dukkhasaccaṁ nirujjhati. Sabbesaṁ cavantānaṁ pavatte cittassa bhaṅgakkhaṇe tesaṁ samudayasaccañca nirujjhissati dukkhasaccañca nirujjhati. </div>
</div>
<div class="q" id="p_33Y5_597"> <div class="p">
<span class="pN">597</span>» Yassa dukkhasaccaṁ nirujjhati tassa maggasaccaṁ nirujjhissatīti? </div>
</div>
<div class="q" id="p_33Y5_598"> <div class="p">
<span class="pN">598</span>Aggamaggassa bhaṅgakkhaṇe arahantānaṁ cittassa bhaṅgakkhaṇe ye ca puthujjanā maggaṁ na paṭilabhissanti tesaṁ cavantānaṁ pavatte cittassa bhaṅgakkhaṇe tesaṁ dukkhasaccaṁ nirujjhati, no ca tesaṁ maggasaccaṁ nirujjhissati. Yassa cittassa anantarā aggamaggaṁ paṭilabhissanti tassa cittassa bhaṅgakkhaṇe ye caññe maggaṁ paṭilabhissanti tesaṁ cavantānaṁ pavatte cittassa bhaṅgakkhaṇe tesaṁ dukkhasaccañca nirujjhati maggasaccañca nirujjhissati. </div>
</div>
<div class="q" id="p_33Y5_599"> <div class="p">
<span class="pN">599</span>« Yassa vā pana maggasaccaṁ nirujjhissati tassa dukkhasaccaṁ nirujjhatīti? </div>
</div>
<div class="q" id="p_33Y5_600"> <div class="p">
<span class="pN">600</span>Aggamaggassa uppādakkhaṇe yassa cittassa anantarā aggamaggaṁ paṭilabhissanti tassa cittassa uppādakkhaṇe ye caññe maggaṁ paṭilabhissanti tesaṁ upapajjantānaṁ pavatte cittassa uppādakkhaṇe arūpe maggassa ca phalassa ca bhaṅgakkhaṇe tesaṁ maggasaccaṁ nirujjhissati, no ca tesaṁ dukkhasaccaṁ nirujjhati. Yassa cittassa anantarā aggamaggaṁ paṭilabhissanti tassa cittassa bhaṅgakkhaṇe ye caññe maggaṁ paṭilabhissanti tesaṁ cavantānaṁ pavatte cittassa bhaṅgakkhaṇe tesaṁ maggasaccañca nirujjhissati dukkhasaccañca nirujjhati. </div>
</div>
<div class="q" id="p_33Y5_601"> <div class="divNumber">117.</div> <div class="p">
<span class="pN">601</span>» Yassa samudayasaccaṁ nirujjhati tassa maggasaccaṁ nirujjhissatīti? </div>
</div>
<div class="q" id="p_33Y5_602"> <div class="p">
<span class="pN">602</span>Ye puthujjanā maggaṁ na paṭilabhissanti tesaṁ taṇhāya bhaṅgakkhaṇe tesaṁ samudayasaccaṁ nirujjhati, no ca tesaṁ maggasaccaṁ nirujjhissati. Ye maggaṁ paṭilabhissanti tesaṁ taṇhāya bhaṅgakkhaṇe tesaṁ samudayasaccañca nirujjhati maggasaccañca nirujjhissati. </div>
</div>
<div class="q" id="p_33Y5_603"> <div class="p">
<span class="pN">603</span>« Yassa vā pana maggasaccaṁ nirujjhissati tassa samudayasaccaṁ nirujjhatīti? </div>
</div>
<div class="q" id="p_33Y5_604"> <div class="p">
<span class="pN">604</span>Aggamaggassa uppādakkhaṇe yassa cittassa anantarā aggamaggaṁ paṭilabhissanti ye caññe maggaṁ paṭilabhissanti tesaṁ taṇhāya uppādakkhaṇe taṇhāvippayuttacitte vattamāne nirodhasamāpannānaṁ asaññasattānaṁ tesaṁ maggasaccaṁ nirujjhissati, no ca tesaṁ samudayasaccaṁ nirujjhati. Ye maggaṁ paṭilabhissanti tesaṁ taṇhāya bhaṅgakkhaṇe tesaṁ maggasaccañca nirujjhissati samudayasaccañca nirujjhati. </div>
</div>
</html>
