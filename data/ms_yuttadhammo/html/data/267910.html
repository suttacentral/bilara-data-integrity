<html>
<div class="i">5.1 Abhidhammabhājanīya</div>
<div class="h">Indriyavibhaṅga</div>
<div class="h">Abhidhammabhājanīya</div>
<div class="q" id="p_30Vbh_859"> <div class="divNumber">219.</div> <div class="p">
<span class="pN">859</span>Bāvīsatindriyāni— cakkhundriyaṁ, sotindriyaṁ, ghānindriyaṁ, jivhindriyaṁ, kāyindriyaṁ, manindriyaṁ, itthindriyaṁ, purisindriyaṁ, jīvitindriyaṁ, sukhindriyaṁ, dukkhindriyaṁ, somanassindriyaṁ, domanassindriyaṁ, upekkhindriyaṁ, saddhindriyaṁ, vīriyindriyaṁ, satindriyaṁ, samādhindriyaṁ, paññindriyaṁ, anaññātaññassāmītindriyaṁ, aññindriyaṁ, aññātāvindriyaṁ. </div>
</div>
<div class="q" id="p_30Vbh_860"> <div class="divNumber">220.</div> <div class="p">
<span class="pN">860</span>Tattha katamaṁ cakkhundriyaṁ? Yaṁ cakkhu catunnaṁ mahābhūtānaṁ upādāya pasādo…pe… suñño gāmopeso— idaṁ vuccati “cakkhundriyaṁ”. (1) </div>
</div>
<div class="q" id="p_30Vbh_861"> <div class="p">
<span class="pN">861</span>Tattha katamaṁ sotindriyaṁ…pe… ghānindriyaṁ…pe… jivhindriyaṁ…pe… kāyindriyaṁ? Yo kāyo catunnaṁ mahābhūtānaṁ upādāya pasādo…pe… suñño gāmopeso— idaṁ vuccati “kāyindriyaṁ”. (5) </div>
</div>
<div class="q" id="p_30Vbh_862"> <div class="p">
<span class="pN">862</span>Tattha katamaṁ manindriyaṁ? Ekavidhena manindriyaṁ— phassasampayuttaṁ. Duvidhena manindriyaṁ— atthi sahetukaṁ, atthi ahetukaṁ. Tividhena manindriyaṁ— atthi kusalaṁ, atthi akusalaṁ, atthi abyākataṁ. Catubbidhena manindriyaṁ— atthi kāmāvacaraṁ, atthi rūpāvacaraṁ, atthi arūpāvacaraṁ, atthi apariyāpannaṁ. Pañcavidhena manindriyaṁ— atthi sukhindriyasampayuttaṁ, atthi dukkhindriyasampayuttaṁ, atthi somanassindriyasampayuttaṁ, atthi domanassindriyasampayuttaṁ, atthi upekkhindriyasampayuttaṁ. Chabbidhena manindriyaṁ— cakkhuviññāṇaṁ…pe… manoviññāṇaṁ. Evaṁ chabbidhena manindriyaṁ. </div>
</div>
<div class="q" id="p_30Vbh_863"> <div class="p">
<span class="pN">863</span>Sattavidhena manindriyaṁ— cakkhuviññāṇaṁ…pe… kāyaviññāṇaṁ, manodhātu, manoviññāṇadhātu. Evaṁ sattavidhena manindriyaṁ. </div>
</div>
<div class="q" id="p_30Vbh_864"> <div class="p">
<span class="pN">864</span>Aṭṭhavidhena manindriyaṁ— cakkhuviññāṇaṁ…pe… kāyaviññāṇaṁ atthi sukhasahagataṁ, atthi dukkhasahagataṁ, manodhātu, manoviññāṇadhātu. Evaṁ aṭṭhavidhena manindriyaṁ. </div>
</div>
<div class="q" id="p_30Vbh_865"> <div class="p">
<span class="pN">865</span>Navavidhena manindriyaṁ— cakkhuviññāṇaṁ…pe… kāyaviññāṇaṁ, manodhātu, manoviññāṇadhātu atthi kusalā, atthi akusalā, atthi abyākatā. Evaṁ navavidhena manindriyaṁ. </div>
</div>
<div class="q" id="p_30Vbh_866"> <div class="p">
<span class="pN">866</span>Dasavidhena manindriyaṁ— cakkhuviññāṇaṁ…pe… kāyaviññāṇaṁ atthi sukhasahagataṁ, atthi dukkhasahagataṁ, manodhātu, manoviññāṇadhātu atthi kusalā, atthi akusalā, atthi abyākatā. Evaṁ dasavidhena manindriyaṁ…pe… evaṁ bahuvidhena manindriyaṁ. Idaṁ vuccati “manindriyaṁ”. (6) </div>
</div>
<div class="q" id="p_30Vbh_867"> <div class="p">
<span class="pN">867</span>Tattha katamaṁ itthindriyaṁ? Yaṁ itthiyā itthiliṅgaṁ itthinimittaṁ itthikuttaṁ itthākappo itthattaṁ itthibhāvo— idaṁ vuccati “itthindriyaṁ”. (7) </div>
</div>
<div class="q" id="p_30Vbh_868"> <div class="p">
<span class="pN">868</span>Tattha katamaṁ purisindriyaṁ? Yaṁ purisassa purisaliṅgaṁ purisanimittaṁ purisakuttaṁ purisākappo purisattaṁ purisabhāvo— idaṁ vuccati “purisindriyaṁ”. (8) </div>
</div>
<div class="q" id="p_30Vbh_869"> <div class="p">
<span class="pN">869</span>Tattha katamaṁ jīvitindriyaṁ? Jīvitindriyaṁ duvidhena— atthi rūpajīvitindriyaṁ, atthi arūpajīvitindriyaṁ. </div>
</div>
<div class="q" id="p_30Vbh_870"> <div class="p">
<span class="pN">870</span>Tattha katamaṁ rūpajīvitindriyaṁ? Yo tesaṁ rūpīnaṁ dhammānaṁ āyu ṭhiti yapanā yāpanā iriyanā vattanā pālanā jīvitaṁ jīvitindriyaṁ— idaṁ vuccati “rūpajīvitindriyaṁ”. </div>
</div>
<div class="q" id="p_30Vbh_871"> <div class="p">
<span class="pN">871</span>Tattha katamaṁ arūpajīvitindriyaṁ? Yo tesaṁ arūpīnaṁ dhammānaṁ āyu ṭhiti yapanā yāpanā iriyanā vattanā pālanā jīvitaṁ jīvitindriyaṁ— idaṁ vuccati “arūpajīvitindriyaṁ”. Idaṁ vuccati “jīvitindriyaṁ”. (9) </div>
</div>
<div class="q" id="p_30Vbh_872"> <div class="p">
<span class="pN">872</span>Tattha katamaṁ sukhindriyaṁ? Yaṁ kāyikaṁ sātaṁ kāyikaṁ sukhaṁ kāyasamphassajaṁ sātaṁ sukhaṁ vedayitaṁ kāyasamphassajā sātā sukhā vedanā— idaṁ vuccati “sukhindriyaṁ”. (10) </div>
</div>
<div class="q" id="p_30Vbh_873"> <div class="p">
<span class="pN">873</span>Tattha katamaṁ dukkhindriyaṁ? Yaṁ kāyikaṁ asātaṁ kāyikaṁ dukkhaṁ kāyasamphassajaṁ asātaṁ dukkhaṁ vedayitaṁ kāyasamphassajā asātā dukkhā vedanā— idaṁ vuccati “dukkhindriyaṁ”. (11) </div>
</div>
<div class="q" id="p_30Vbh_874"> <div class="p">
<span class="pN">874</span>Tattha katamaṁ somanassindriyaṁ? Yaṁ cetasikaṁ sātaṁ cetasikaṁ sukhaṁ cetosamphassajaṁ sātaṁ sukhaṁ vedayitaṁ cetosamphassajā sātā sukhā vedanā— idaṁ vuccati “somanassindriyaṁ”. (12) </div>
</div>
<div class="q" id="p_30Vbh_875"> <div class="p">
<span class="pN">875</span>Tattha katamaṁ domanassindriyaṁ? Yaṁ cetasikaṁ asātaṁ cetasikaṁ dukkhaṁ cetosamphassajaṁ asātaṁ dukkhaṁ vedayitaṁ cetosamphassajā asātā dukkhā vedanā— idaṁ vuccati “domanassindriyaṁ”. (13) </div>
</div>
<div class="q" id="p_30Vbh_876"> <div class="p">
<span class="pN">876</span>Tattha katamaṁ upekkhindriyaṁ? Yaṁ cetasikaṁ neva sātaṁ nāsātaṁ cetosamphassajaṁ adukkhamasukhaṁ vedayitaṁ cetosamphassajā adukkhamasukhā vedanā— idaṁ vuccati “upekkhindriyaṁ”. (14) </div>
</div>
<div class="q" id="p_30Vbh_877"> <div class="p">
<span class="pN">877</span>Tattha katamaṁ saddhindriyaṁ? Yā saddhā saddahanā okappanā abhippasādo saddhā saddhindriyaṁ saddhābalaṁ— idaṁ vuccati “saddhindriyaṁ”. (15) </div>
</div>
<div class="q" id="p_30Vbh_878"> <div class="p">
<span class="pN">878</span>Tattha katamaṁ vīriyindriyaṁ? Yo cetasiko vīriyārambho nikkamo parakkamo uyyāmo vāyāmo ussāho ussoḷhī thāmo ṭhiti asithilaparakkamatā anikkhittachandatā anikkhittadhuratā dhurasampaggāho vīriyaṁ vīriyindriyaṁ vīriyabalaṁ— idaṁ vuccati “vīriyindriyaṁ”. (16) </div>
</div>
<div class="q" id="p_30Vbh_879"> <div class="p">
<span class="pN">879</span>Tattha katamaṁ satindriyaṁ? Yā sati anussati paṭissati sati saraṇatā dhāraṇatā apilāpanatā asammussanatā sati satindriyaṁ satibalaṁ sammāsati— idaṁ vuccati “satindriyaṁ”. (17) </div>
</div>
<div class="q" id="p_30Vbh_880"> <div class="p">
<span class="pN">880</span>Tattha katamaṁ samādhindriyaṁ? Yā cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṁ samādhibalaṁ sammāsamādhi— idaṁ vuccati “samādhindriyaṁ”. (18) </div>
</div>
<div class="q" id="p_30Vbh_881"> <div class="p">
<span class="pN">881</span>Tattha katamaṁ paññindriyaṁ? Yā paññā pajānanā…pe… amoho dhammavicayo sammādiṭṭhi— idaṁ vuccati “paññindriyaṁ”. (19) </div>
</div>
<div class="q" id="p_30Vbh_882"> <div class="p">
<span class="pN">882</span>Tattha katamaṁ anaññātaññassāmītindriyaṁ? Yā tesaṁ dhammānaṁ anaññātānaṁ adiṭṭhānaṁ appattānaṁ aviditānaṁ asacchikatānaṁ sacchikiriyāya paññā pajānanā…pe… amoho dhammavicayo sammādiṭṭhi dhammavicayasambojjhaṅgo maggaṅgaṁ maggapariyāpannaṁ— idaṁ vuccati “anaññātaññassāmītindriyaṁ”. (20) </div>
</div>
<div class="q" id="p_30Vbh_883"> <div class="p">
<span class="pN">883</span>Tattha katamaṁ aññindriyaṁ? Yā tesaṁ dhammānaṁ ñātānaṁ diṭṭhānaṁ pattānaṁ viditānaṁ sacchikatānaṁ sacchikiriyāya paññā pajānanā…pe… amoho dhammavicayo sammādiṭṭhi dhammavicayasambojjhaṅgo maggaṅgaṁ maggapariyāpannaṁ— idaṁ vuccati “aññindriyaṁ”. (21) </div>
</div>
<div class="q" id="p_30Vbh_884"> <div class="p">
<span class="pN">884</span>Tattha katamaṁ aññātāvindriyaṁ? Yā tesaṁ dhammānaṁ aññātāvīnaṁ diṭṭhānaṁ pattānaṁ viditānaṁ sacchikatānaṁ sacchikiriyāya paññā pajānanā…pe… amoho dhammavicayo sammādiṭṭhi dhammavicayasambojjhaṅgo maggaṅgaṁ maggapariyāpannaṁ— idaṁ vuccati “aññātāvindriyaṁ”. (22) </div>
</div>
<div class="CENTER" id="p_30Vbh_885">
<span class="pN">885</span>Abhidhammabhājanīyaṁ.</div>
</html>
