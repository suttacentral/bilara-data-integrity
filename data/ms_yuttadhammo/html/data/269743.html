<html>
<div class="i">5.5.1 Santhavapañha</div>
<div class="h">Meṇḍakapañha</div>
<div class="h">Santhavavagga</div>
<div class="h">Santhavapañha</div>
<div class="q" id="p_28Mi_942"> <div class="divNumber">160.</div> <div class="p">
<span class="pN">942</span>“Bhante nāgasena, bhāsitampetaṁ bhagavatā—  </div>
</div>
<div class="q" id="p_28Mi_943"> <div class="p"> <table class="singleColumn"> <tr> <td> <div class="pN">943</div> <div class="G">‘Santhavato bhayaṁ jātaṁ,</div> </td> </tr> <tr> <td> <div class="G">niketā jāyate rajo;</div> </td> </tr> <tr> <td> <div class="G">Aniketamasanthavaṁ,</div> </td> </tr> <tr> <td> <div class="G">etaṁ ve munidassanan’ti.</div> </td> </tr> </table> </div>
</div>
<div class="q" id="p_28Mi_944"> <div class="p">
<span class="pN">944</span>Puna ca bhagavatā bhaṇitaṁ—  ‘vihāre kāraye ramme, vāsayettha bahussute’ti. Yadi, bhante nāgasena, tathāgatena bhaṇitaṁ—  ‘santhavato bhayaṁ jātaṁ, niketā jāyate rajo. Aniketamasanthavaṁ, etaṁ ve munidassanan’ti, tena hi ‘vihāre kāraye ramme, vāsayettha bahussute’ti yaṁ vacanaṁ, taṁ micchā. Yadi tathāgatena bhaṇitaṁ—  ‘vihāre kāraye ramme, vāsayettha bahussute’ti, tena hi ‘santhavato bhayaṁ jātaṁ, niketā jāyate rajo. Aniketamasanthavaṁ, etaṁ ve munidassanan’ti tampi vacanaṁ micchā. Ayampi ubhato koṭiko pañho tavānuppatto, so tayā nibbāhitabbo”ti. </div>
</div>
<div class="q" id="p_28Mi_945"> <div class="p">
<span class="pN">945</span>“Bhāsitampetaṁ, mahārāja, bhagavatā—  ‘santhavato bhayaṁ jātaṁ, niketā jāyate rajo. Aniketamasanthavaṁ, etaṁ ve munidassanan’ti. Bhaṇitañca—  ‘vihāre kāraye ramme, vāsayettha bahussute’ti. Yaṁ, mahārāja, bhagavatā bhaṇitaṁ—  ‘santhavato bhayaṁ jātaṁ, niketā jāyate rajo. Aniketamasanthavaṁ, etaṁ ve munidassanan’ti, taṁ sabhāvavacanaṁ asesavacanaṁ nissesavacanaṁ nippariyāyavacanaṁ samaṇānucchavaṁ samaṇasāruppaṁ samaṇappatirūpaṁ samaṇārahaṁ samaṇagocaraṁ samaṇappaṭipadā samaṇappaṭipatti. Yathā, mahārāja, āraññako migo araññe pavane caramāno nirālayo aniketo yathicchakaṁ sayati; evameva kho, mahārāja, bhikkhunā ‘santhavato bhayaṁ jātaṁ, niketā jāyate rajo. Aniketamasanthavaṁ, etaṁ ve munidassanan’ti cintetabbaṁ. </div>
</div>
<div class="q" id="p_28Mi_946"> <div class="p">
<span class="pN">946</span>Yaṁ pana, mahārāja, bhagavatā bhaṇitaṁ—  ‘vihāre kāraye ramme, vāsayettha bahussute’ti, taṁ dve atthavase sampassamānena bhagavatā bhaṇitaṁ. Katame dve? Vihāradānaṁ nāma sabbabuddhehi vaṇṇitaṁ anumataṁ thomitaṁ pasatthaṁ, taṁ te vihāradānaṁ datvā jātijarāmaraṇā parimuccissantīti. Ayaṁ tāva paṭhamo ānisaṁso vihāradāne. </div>
</div>
<div class="q" id="p_28Mi_947"> <div class="p">
<span class="pN">947</span>Puna caparaṁ vihāre vijjamāne bhikkhuniyo byattasaṅketā bhavissanti, sulabhaṁ dassanaṁ dassanakāmānaṁ, anikete duddassanā bhavissantīti. Ayaṁ dutiyo ānisaṁso vihāradāne. Ime dve atthavase sampassamānena bhagavatā bhaṇitaṁ—  ‘vihāre kāraye ramme, vāsayettha bahussute’ti, na tattha buddhaputtena ālayo karaṇīyo nikete”ti. “Sādhu, bhante nāgasena, evametaṁ tathā sampaṭicchāmī”ti. </div>
</div>
<div class="CENTER" id="p_28Mi_948">
<span class="pN">948</span>Santhavapañho paṭhamo.</div>
</html>
