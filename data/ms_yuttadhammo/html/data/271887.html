<html>
<div class="i">2.10 Uposathabhedādi</div>
<div class="h">Uposathakkhandhaka</div>
<div class="h">Uposathabhedādi</div>
<div class="q" id="p_3V_622"> <div class="divNumber">149.</div> <div class="p">
<span class="pN">622</span>Atha kho bhikkhūnaṁ etadahosi—  “kati nu kho uposathā”ti? Bhagavato etamatthaṁ ārocesuṁ. “Dveme, bhikkhave, uposathā—  cātuddasiko ca pannarasiko ca. Ime kho, bhikkhave, dve uposathā”ti. </div>
</div>
<div class="q" id="p_3V_623"> <div class="p">
<span class="pN">623</span>Atha kho bhikkhūnaṁ etadahosi—  “kati nu kho uposathakammānī”ti? Bhagavato etamatthaṁ ārocesuṁ. “Cattārimāni, bhikkhave, uposathakammāni—  adhammena vaggaṁ uposathakammaṁ, adhammena samaggaṁ uposathakammaṁ, dhammena vaggaṁ uposathakammaṁ, dhammena samaggaṁ uposathakammanti. Tatra, bhikkhave, yadidaṁ adhammena vaggaṁ uposathakammaṁ, na, bhikkhave, evarūpaṁ uposathakammaṁ kātabbaṁ. Na ca mayā evarūpaṁ uposathakammaṁ anuññātaṁ. Tatra, bhikkhave, yadidaṁ adhammena samaggaṁ uposathakammaṁ, na, bhikkhave, evarūpaṁ uposathakammaṁ kātabbaṁ. Na ca mayā evarūpaṁ uposathakammaṁ anuññātaṁ. Tatra, bhikkhave, yadidaṁ dhammena vaggaṁ uposathakammaṁ, na, bhikkhave, evarūpaṁ uposathakammaṁ kātabbaṁ. Na ca mayā evarūpaṁ uposathakammaṁ anuññātaṁ. Tatra, bhikkhave, yadidaṁ dhammena samaggaṁ uposathakammaṁ, evarūpaṁ, bhikkhave, uposathakammaṁ kātabbaṁ, evarūpañca mayā uposathakammaṁ anuññātaṁ. Tasmātiha, bhikkhave, evarūpaṁ uposathakammaṁ karissāma yadidaṁ dhammena samagganti—  evañhi vo, bhikkhave, sikkhitabban”ti. </div>
</div>
</html>
