<html>
<div class="i">1.5.7.2 Sappāṇakasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Sappāṇakavagga
</div>
<div class="h">
Sappāṇakasikkhāpada
</div>
<div class="q" id="p_2V_1181">
<div class="divNumber">
387.
</div>
<div class="p">
<span class="pN">1181</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena chabbaggiyā bhikkhū jānaṁ sappāṇakaṁ udakaṁ paribhuñjanti.
</div>
</div>
<div class="q" id="p_2V_1182">
<div class="p">
<span class="pN">1182</span>Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū jānaṁ sappāṇakaṁ udakaṁ paribhuñjissantī”ti…pe…  “saccaṁ kira tumhe, bhikkhave, jānaṁ sappāṇakaṁ udakaṁ paribhuñjathā”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, jānaṁ sappāṇakaṁ udakaṁ paribhuñjissatha. Netaṁ, moghapurisā, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_1183">
<div class="divNumber">
388.
</div>
<div class="p">
<span class="pN">1183</span><span class="bold">“Yo pana bhikkhu jānaṁ sappāṇakaṁ udakaṁ paribhuñjeyya, pācittiyan”</span>ti. (<span class="italic">62</span>:<span class="bold">111</span>)
</div>
</div>
<div class="q" id="p_2V_1184">
<div class="divNumber">
389.
</div>
<div class="p">
<span class="pN">1184</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_1185">
<div class="p">
<span class="pN">1185</span><span class="bold">Jānāti</span> nāma sāmaṁ vā jānāti, aññe vā tassa ārocenti. “Sappāṇakan”ti jānanto, “paribhogena marissantī”ti jānanto paribhuñjati, āpatti pācittiyassa.
</div>
</div>
<div class="q" id="p_2V_1186">
<div class="divNumber">
390.
</div>
<div class="p">
<span class="pN">1186</span>Sappāṇake sappāṇakasaññī paribhuñjati, āpatti pācittiyassa. Sappāṇake vematiko paribhuñjati, āpatti dukkaṭassa. Sappāṇake appāṇakasaññī paribhuñjati, anāpatti. Appāṇake sappāṇakasaññī, āpatti dukkaṭassa. Appāṇake vematiko, āpatti dukkaṭassa. Appāṇake appāṇakasaññī, anāpatti.
</div>
</div>
<div class="q" id="p_2V_1187">
<div class="divNumber">
391.
</div>
<div class="p">
<span class="pN">1187</span>Anāpatti—  “sappāṇakan”ti ajānanto, “appāṇakan”ti jānanto, “paribhogena na marissantī”ti jānanto paribhuñjati, ummattakassa, ādikammikassāti.
</div>
</div>
<div class="CENTER" id="p_2V_1188">
<span class="pN">1188</span>Sappāṇakasikkhāpadaṁ niṭṭhitaṁ dutiyaṁ.
</div>
</html>
