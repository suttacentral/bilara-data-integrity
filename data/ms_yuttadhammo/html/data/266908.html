<html>
<div class="i">2.4 Maṅgalasutta</div>
<div class="h">Cūḷavagga</div>
<div class="h">Maṅgalasutta</div>
<div class="q" id="p_18Sn_300"> <div class="p">
<span class="pN">300</span>Evaṁ me sutaṁ— ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. Atha kho aññatarā devatā abhikkantāya rattiyā abhikkantavaṇṇā kevalakappaṁ jetavanaṁ obhāsetvā yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ aṭṭhāsi. Ekamantaṁ ṭhitā kho sā devatā bhagavantaṁ gāthāya ajjhabhāsi— </div>
</div>
<div class="q" id="p_18Sn_301"> <div class="divNumber">261.</div> <div class="p"> <table class="singleColumn"> <tr> <td> <div class="pN">301</div> <div class="G">“Bahū devā manussā ca,</div> </td> </tr> <tr> <td> <div class="G">maṅgalāni acintayuṁ;</div> </td> </tr> <tr> <td> <div class="G">Ākaṅkhamānā sotthānaṁ,</div> </td> </tr> <tr> <td> <div class="G">brūhi maṅgalamuttamaṁ”. (1)</div> </td> </tr> </table> </div>
</div>
<div class="q" id="p_18Sn_302"> <div class="divNumber">262.</div> <div class="p"> <table class="singleColumn"> <tr> <td> <div class="pN">302</div> <div class="G">“Asevanā ca bālānaṁ,</div> </td> </tr> <tr> <td> <div class="G">paṇḍitānañca sevanā;</div> </td> </tr> <tr> <td> <div class="G">Pūjā ca pūjaneyyānaṁ,</div> </td> </tr> <tr> <td> <div class="G">etaṁ maṅgalamuttamaṁ. (2)</div> </td> </tr> </table> </div>
</div>
<div class="q" id="p_18Sn_303"> <div class="divNumber">263.</div> <div class="p"> <table class="singleColumn"> <tr> <td> <div class="pN">303</div> <div class="G">Patirūpadesavāso ca,</div> </td> </tr> <tr> <td> <div class="G">pubbe ca katapuññatā;</div> </td> </tr> <tr> <td> <div class="G">Attasammāpaṇidhi ca,</div> </td> </tr> <tr> <td> <div class="G">etaṁ maṅgalamuttamaṁ. (3)</div> </td> </tr> </table> </div>
</div>
<div class="q" id="p_18Sn_304"> <div class="divNumber">264.</div> <div class="p"> <table class="singleColumn"> <tr> <td> <div class="pN">304</div> <div class="G">Bāhusaccañca sippañca,</div> </td> </tr> <tr> <td> <div class="G">vinayo ca susikkhito;</div> </td> </tr> <tr> <td> <div class="G">Subhāsitā ca yā vācā,</div> </td> </tr> <tr> <td> <div class="G">etaṁ maṅgalamuttamaṁ. (4)</div> </td> </tr> </table> </div>
</div>
<div class="q" id="p_18Sn_305"> <div class="divNumber">265.</div> <div class="p"> <table class="singleColumn"> <tr> <td> <div class="pN">305</div> <div class="G">Mātāpitu upaṭṭhānaṁ,</div> </td> </tr> <tr> <td> <div class="G">puttadārassa saṅgaho;</div> </td> </tr> <tr> <td> <div class="G">Anākulā ca kammantā,</div> </td> </tr> <tr> <td> <div class="G">etaṁ maṅgalamuttamaṁ. (5)</div> </td> </tr> </table> </div>
</div>
<div class="q" id="p_18Sn_306"> <div class="divNumber">266.</div> <div class="p"> <table class="singleColumn"> <tr> <td> <div class="pN">306</div> <div class="G">Dānañca dhammacariyā ca,</div> </td> </tr> <tr> <td> <div class="G">ñātakānañca saṅgaho;</div> </td> </tr> <tr> <td> <div class="G">Anavajjāni kammāni,</div> </td> </tr> <tr> <td> <div class="G">etaṁ maṅgalamuttamaṁ. (6)</div> </td> </tr> </table> </div>
</div>
<div class="q" id="p_18Sn_307"> <div class="divNumber">267.</div> <div class="p"> <table class="singleColumn"> <tr> <td> <div class="pN">307</div> <div class="G">Āratī viratī pāpā,</div> </td> </tr> <tr> <td> <div class="G">majjapānā ca saṁyamo;</div> </td> </tr> <tr> <td> <div class="G">Appamādo ca dhammesu,</div> </td> </tr> <tr> <td> <div class="G">etaṁ maṅgalamuttamaṁ. (7)</div> </td> </tr> </table> </div>
</div>
<div class="q" id="p_18Sn_308"> <div class="divNumber">268.</div> <div class="p"> <table class="singleColumn"> <tr> <td> <div class="pN">308</div> <div class="G">Gāravo ca nivāto ca,</div> </td> </tr> <tr> <td> <div class="G">santuṭṭhi ca kataññutā;</div> </td> </tr> <tr> <td> <div class="G">Kālena dhammassavanaṁ,</div> </td> </tr> <tr> <td> <div class="G">etaṁ maṅgalamuttamaṁ. (8)</div> </td> </tr> </table> </div>
</div>
<div class="q" id="p_18Sn_309"> <div class="divNumber">269.</div> <div class="p"> <table class="singleColumn"> <tr> <td> <div class="pN">309</div> <div class="G">Khantī ca sovacassatā,</div> </td> </tr> <tr> <td> <div class="G">samaṇānañca dassanaṁ;</div> </td> </tr> <tr> <td> <div class="G">Kālena dhammasākacchā,</div> </td> </tr> <tr> <td> <div class="G">etaṁ maṅgalamuttamaṁ. (9)</div> </td> </tr> </table> </div>
</div>
<div class="q" id="p_18Sn_310"> <div class="divNumber">270.</div> <div class="p"> <table class="singleColumn"> <tr> <td> <div class="pN">310</div> <div class="G">Tapo ca brahmacariyañca,</div> </td> </tr> <tr> <td> <div class="G">Ariyasaccāna dassanaṁ;</div> </td> </tr> <tr> <td> <div class="G">Nibbānasacchikiriyā ca,</div> </td> </tr> <tr> <td> <div class="G">Etaṁ maṅgalamuttamaṁ. (10)</div> </td> </tr> </table> </div>
</div>
<div class="q" id="p_18Sn_311"> <div class="divNumber">271.</div> <div class="p"> <table class="singleColumn"> <tr> <td> <div class="pN">311</div> <div class="G">Phuṭṭhassa lokadhammehi,</div> </td> </tr> <tr> <td> <div class="G">Cittaṁ yassa na kampati;</div> </td> </tr> <tr> <td> <div class="G">Asokaṁ virajaṁ khemaṁ,</div> </td> </tr> <tr> <td> <div class="G">Etaṁ maṅgalamuttamaṁ. (11)</div> </td> </tr> </table> </div>
</div>
<div class="q" id="p_18Sn_312"> <div class="divNumber">272.</div> <div class="p"> <table class="singleColumn"> <tr> <td> <div class="pN">312</div> <div class="G">Etādisāni katvāna,</div> </td> </tr> <tr> <td> <div class="G">Sabbattha maparājitā;</div> </td> </tr> <tr> <td> <div class="G">Sabbattha sotthiṁ gacchanti,</div> </td> </tr> <tr> <td> <div class="G">Taṁ tesaṁ maṅgalamuttaman”ti. (12)</div> </td> </tr> </table> </div>
</div>
<div class="CENTER" id="p_18Sn_313">
<span class="pN">313</span>Maṅgalasuttaṁ catutthaṁ.</div>
</html>
