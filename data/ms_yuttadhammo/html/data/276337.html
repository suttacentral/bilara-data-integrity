<html>
<div class="i">1.4.10 Duccaritavipākasutta</div>
<div class="h">Paṭhamapaṇṇāsaka</div>
<div class="h">Dānavagga</div>
<div class="h">Duccaritavipākasutta</div>
<div class="q" id="p_17A8_374"> <div class="divNumber">40.</div> <div class="p">
<span class="pN">374</span>“Pāṇātipāto, bhikkhave, āsevito bhāvito bahulīkato nirayasaṁvattaniko tiracchānayonisaṁvattaniko pettivisayasaṁvattaniko. Yo sabbalahuso pāṇātipātassa vipāko, manussabhūtassa appāyukasaṁvattaniko hoti. (1) </div>
</div>
<div class="q" id="p_17A8_375"> <div class="p">
<span class="pN">375</span>Adinnādānaṁ, bhikkhave, āsevitaṁ bhāvitaṁ bahulīkataṁ nirayasaṁvattanikaṁ tiracchānayonisaṁvattanikaṁ pettivisayasaṁvattanikaṁ. Yo sabbalahuso adinnādānassa vipāko, manussabhūtassa bhogabyasanasaṁvattaniko hoti. (2) </div>
</div>
<div class="q" id="p_17A8_376"> <div class="p">
<span class="pN">376</span>Kāmesumicchācāro, bhikkhave, āsevito bhāvito bahulīkato nirayasaṁvattaniko tiracchānayonisaṁvattaniko pettivisayasaṁvattaniko. Yo sabbalahuso kāmesumicchācārassa vipāko, manussabhūtassa sapattaverasaṁvattaniko hoti. (3) </div>
</div>
<div class="q" id="p_17A8_377"> <div class="p">
<span class="pN">377</span>Musāvādo, bhikkhave, āsevito bhāvito bahulīkato nirayasaṁvattaniko tiracchānayonisaṁvattaniko pettivisayasaṁvattaniko. Yo sabbalahuso musāvādassa vipāko, manussabhūtassa abhūtabbhakkhānasaṁvattaniko hoti. (4) </div>
</div>
<div class="q" id="p_17A8_378"> <div class="p">
<span class="pN">378</span>Pisuṇā, bhikkhave, vācā āsevitā bhāvitā bahulīkatā nirayasaṁvattanikā tiracchānayonisaṁvattanikā pettivisayasaṁvattanikā. Yo sabbalahuso pisuṇāya vācāya vipāko, manussabhūtassa mittehi bhedanasaṁvattaniko hoti. (5) </div>
</div>
<div class="q" id="p_17A8_379"> <div class="p">
<span class="pN">379</span>Pharusā, bhikkhave, vācā āsevitā bhāvitā bahulīkatā nirayasaṁvattanikā tiracchānayonisaṁvattanikā pettivisayasaṁvattanikā. Yo sabbalahuso pharusāya vācāya vipāko, manussabhūtassa amanāpasaddasaṁvattaniko hoti. (6) </div>
</div>
<div class="q" id="p_17A8_380"> <div class="p">
<span class="pN">380</span>Samphappalāpo, bhikkhave, āsevito bhāvito bahulīkato nirayasaṁvattaniko tiracchānayonisaṁvattaniko pettivisayasaṁvattaniko. Yo sabbalahuso samphappalāpassa vipāko, manussabhūtassa anādeyyavācāsaṁvattaniko hoti. (7) </div>
</div>
<div class="q" id="p_17A8_381"> <div class="p">
<span class="pN">381</span>Surāmerayapānaṁ, bhikkhave, āsevitaṁ bhāvitaṁ bahulīkataṁ nirayasaṁvattanikaṁ tiracchānayonisaṁvattanikaṁ pettivisayasaṁvattanikaṁ. Yo sabbalahuso surāmerayapānassa vipāko, manussabhūtassa ummattakasaṁvattaniko hotī”ti. (8) </div>
</div>
<div class="CENTER" id="p_17A8_382">
<span class="pN">382</span>Dasamaṁ.</div>
<div class="CENTER" id="p_17A8_383">
<span class="pN">383</span>Dānavaggo catuttho.</div>
<div class="SUMMARY" id="p_17A8_384">
<span class="pN">384</span><span class="firstLetter">T</span>assuddānaṁ</div>
<div class="q" id="p_17A8_385"> <div class="p"> <table class="singleColumn"> <tr> <td> <div class="pN">385</div> <div class="G">Dve dānāni vatthuñca,</div> </td> </tr> <tr> <td> <div class="G">khettaṁ dānūpapattiyo;</div> </td> </tr> <tr> <td> <div class="G">Kiriyaṁ dve sappurisā,</div> </td> </tr> <tr> <td> <div class="G">abhisando vipāko cāti.</div> </td> </tr> </table> </div>
</div>
</html>
