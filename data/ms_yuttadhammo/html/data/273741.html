<html>
<div class="i">3.2.6 Mallikāsutta</div>
<div class="h">Kosalasaṁyutta</div>
<div class="h">Dutiyavagga</div>
<div class="h">Mallikāsutta</div>
<div class="q" id="p_12S1_672"> <div class="divNumber">127.</div> <div class="p">
<span class="pN">672</span>Sāvatthinidānaṁ. Atha kho rājā pasenadi kosalo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Atha kho aññataro puriso yena rājā pasenadi kosalo tenupasaṅkami; upasaṅkamitvā rañño pasenadissa kosalassa upakaṇṇake ārocesi—  “mallikā, deva, devī dhītaraṁ vijātā”ti. Evaṁ vutte, rājā pasenadi kosalo anattamano ahosi. </div>
</div>
<div class="q" id="p_12S1_673"> <div class="p">
<span class="pN">673</span>Atha kho bhagavā rājānaṁ pasenadiṁ kosalaṁ anattamanataṁ viditvā tāyaṁ velāyaṁ imā gāthāyo abhāsi—  </div>
</div>
<div class="q" id="p_12S1_674"> <div class="p"> <table class="singleColumn"> <tr> <td> <div class="pN">674</div> <div class="G">“Itthīpi hi ekacciyā,</div> </td> </tr> <tr> <td> <div class="G">seyyā posa janādhipa;</div> </td> </tr> <tr> <td> <div class="G">Medhāvinī sīlavatī,</div> </td> </tr> <tr> <td> <div class="G">sassudevā patibbatā.</div> </td> </tr> </table> </div>
</div>
<div class="q" id="p_12S1_675"> <div class="p"> <table class="singleColumn"> <tr> <td> <div class="pN">675</div> <div class="G">Tassā yo jāyati poso,</div> </td> </tr> <tr> <td> <div class="G">sūro hoti disampati;</div> </td> </tr> <tr> <td> <div class="G">Tādisā subhagiyā putto,</div> </td> </tr> <tr> <td> <div class="G">rajjampi anusāsatī”ti.</div> </td> </tr> </table> </div>
</div>
</html>
