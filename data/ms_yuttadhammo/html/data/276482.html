<html>
<div class="i">1.5.5.3 Sabhojanasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Acelakavagga
</div>
<div class="h">
Sabhojanasikkhāpada
</div>
<div class="q" id="p_2V_894">
<div class="divNumber">
279.
</div>
<div class="p">
<span class="pN">894</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena āyasmā upanando sakyaputto sahāyakassa gharaṁ gantvā tassa pajāpatiyā saddhiṁ sayanighare nisajjaṁ kappesi. Atha kho so puriso yenāyasmā upanando sakyaputto tenupasaṅkami; upasaṅkamitvā āyasmantaṁ upanandaṁ sakyaputtaṁ abhivādetvā ekamantaṁ nisīdi. Ekamantaṁ nisinno kho so puriso pajāpatiṁ etadavoca— “dadehāyyassa bhikkhan”ti. Atha kho sā itthī āyasmato upanandassa sakyaputtassa bhikkhaṁ adāsi. Atha kho so puriso āyasmantaṁ upanandaṁ sakyaputtaṁ etadavoca— “gacchatha, bhante, yato ayyassa bhikkhā dinnā”ti. Atha kho sā itthī sallakkhetvā— “pariyuṭṭhito ayaṁ puriso”ti, āyasmantaṁ upanandaṁ sakyaputtaṁ etadavoca— “nisīdatha, bhante, mā agamitthā”ti. Dutiyampi kho so puriso…pe… tatiyampi kho so puriso āyasmantaṁ upanandaṁ sakyaputtaṁ etadavoca— “gacchatha, bhante, yato ayyassa bhikkhā dinnā”ti. Tatiyampi kho sā itthī āyasmantaṁ upanandaṁ sakyaputtaṁ etadavoca— “nisīdatha, bhante, mā agamitthā”ti.
</div>
</div>
<div class="q" id="p_2V_895">
<div class="p">
<span class="pN">895</span>Atha kho so puriso nikkhamitvā bhikkhū ujjhāpesi— “ayaṁ, bhante, ayyo upanando mayhaṁ pajāpatiyā saddhiṁ sayanighare nisinno. So mayā uyyojīyamāno na icchati gantuṁ. Bahukiccā mayaṁ bahukaraṇīyā”ti.
</div>
</div>
<div class="q" id="p_2V_896">
<div class="p">
<span class="pN">896</span>Ye te bhikkhū appicchā…pe… te ujjhāyanti khiyyanti vipācenti— “kathañhi nāma āyasmā upanando sakyaputto sabhojane kule anupakhajja nisajjaṁ kappessatī”ti…pe… “saccaṁ kira tvaṁ, upananda, sabhojane kule anupakhajja nisajjaṁ kappesī”ti? “Saccaṁ, bhagavā”ti. Vigarahi buddho bhagavā…pe… kathañhi nāma tvaṁ, moghapurisa, sabhojane kule anupakhajja nisajjaṁ kappessasi. Netaṁ, moghapurisa, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_897">
<div class="divNumber">
280.
</div>
<div class="p">
<span class="pN">897</span><span class="bold">“Yo pana bhikkhu sabhojane kule anupakhajja nisajjaṁ kappeyya, pācittiyan”</span>ti. (<span class="italic">43</span>:<span class="bold">92</span>)
</div>
</div>
<div class="q" id="p_2V_898">
<div class="divNumber">
281.
</div>
<div class="p">
<span class="pN">898</span><span class="bold">Yo panā</span>ti yo yādiso…pe… <span class="bold">bhikkhū</span>ti…pe… ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_899">
<div class="p">
<span class="pN">899</span><span class="bold">Sabhojanaṁ</span> nāma kulaṁ itthī ceva hoti puriso ca, itthī ca puriso ca ubho anikkhantā honti, ubho avītarāgā.
</div>
</div>
<div class="q" id="p_2V_900">
<div class="p">
<span class="pN">900</span><span class="bold">Anupakhajjā</span>ti anupavisitvā.
</div>
</div>
<div class="q" id="p_2V_901">
<div class="p">
<span class="pN">901</span><span class="bold">Nisajjaṁ kappeyyā</span>ti mahallake ghare piṭṭhasaṅghāṭassa hatthapāsaṁ vijahitvā nisīdati, āpatti pācittiyassa. Khuddake ghare piṭṭhivaṁsaṁ atikkamitvā nisīdati, āpatti pācittiyassa.
</div>
</div>
<div class="q" id="p_2V_902">
<div class="divNumber">
282.
</div>
<div class="p">
<span class="pN">902</span>Sayanighare sayanigharasaññī sabhojane kule anupakhajja nisajjaṁ kappeti, āpatti pācittiyassa. Sayanighare vematiko sabhojane kule anupakhajja nisajjaṁ kappeti, āpatti pācittiyassa. Sayanighare nasayanigharasaññī sabhojane kule anupakhajja nisajjaṁ kappeti, āpatti pācittiyassa.
</div>
</div>
<div class="q" id="p_2V_903">
<div class="p">
<span class="pN">903</span>Nasayanighare sayanigharasaññī, āpatti dukkaṭassa. Nasayanighare vematiko, āpatti dukkaṭassa. Nasayanighare nasayanigharasaññī, anāpatti.
</div>
</div>
<div class="q" id="p_2V_904">
<div class="divNumber">
283.
</div>
<div class="p">
<span class="pN">904</span>Anāpatti— mahallake ghare piṭṭhasaṅghāṭassa hatthapāsaṁ avijahitvā nisīdati, khuddake ghare piṭṭhivaṁsaṁ anatikkamitvā nisīdati, bhikkhu dutiyo hoti, ubho nikkhantā honti, ubho vītarāgā, nasayanighare, ummattakassa, ādikammikassāti.
</div>
</div>
<div class="CENTER" id="p_2V_905">
<span class="pN">905</span>Sabhojanasikkhāpadaṁ niṭṭhitaṁ tatiyaṁ.
</div>
</html>
