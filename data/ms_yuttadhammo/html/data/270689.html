<html>
<div class="i">2.1.9.1 Akusalavipākapañcaviññāṇa</div>
<div class="h">Niddesa</div>
<div class="h">Cittuppādakaṇḍa</div>
<div class="h">Akusalavipākaabyākata</div>
<div class="h">Akusalavipākapañcaviññāṇa</div>
<div class="q" id="p_29Dhs_1052"> <div class="divNumber">556.</div> <div class="p">
<span class="pN">1052</span>Katame dhammā abyākatā? Yasmiṁ samaye akusalassa kammassa katattā upacitattā vipākaṁ cakkhuviññāṇaṁ uppannaṁ hoti upekkhāsahagataṁ rūpārammaṇaṁ…pe… sotaviññāṇaṁ uppannaṁ hoti upekkhāsahagataṁ saddārammaṇaṁ…pe… ghānaviññāṇaṁ uppannaṁ hoti upekkhāsahagataṁ gandhārammaṇaṁ…pe… jivhāviññāṇaṁ uppannaṁ hoti upekkhāsahagataṁ rasārammaṇaṁ…pe… kāyaviññāṇaṁ uppannaṁ hoti dukkhasahagataṁ phoṭṭhabbārammaṇaṁ, tasmiṁ samaye phasso hoti, vedanā hoti, saññā hoti, cetanā hoti, cittaṁ hoti, dukkhaṁ hoti, cittassekaggatā hoti, manindriyaṁ hoti, dukkhindriyaṁ hoti, jīvitindriyaṁ hoti; ye vā pana tasmiṁ samaye aññepi atthi paṭiccasamuppannā arūpino dhammā— ime dhammā abyākatā. </div>
</div>
<div class="q" id="p_29Dhs_1053"> <div class="divNumber">557.</div> <div class="p">
<span class="pN">1053</span>Katamo tasmiṁ samaye phasso hoti? Yo tasmiṁ samaye phasso phusanā samphusanā samphusitattaṁ— ayaṁ tasmiṁ samaye phasso hoti. </div>
</div>
<div class="q" id="p_29Dhs_1054"> <div class="divNumber">558.</div> <div class="p">
<span class="pN">1054</span>Katamā tasmiṁ samaye vedanā hoti? Yaṁ tasmiṁ samaye tajjākāyaviññāṇadhātusamphassajaṁ kāyikaṁ asātaṁ kāyikaṁ dukkhaṁ kāyasamphassajaṁ asātaṁ dukkhaṁ vedayitaṁ kāyasamphassajā asātā dukkhā vedanā— ayaṁ tasmiṁ samaye vedanā hoti…pe…. </div>
</div>
<div class="q" id="p_29Dhs_1055"> <div class="divNumber">559.</div> <div class="p">
<span class="pN">1055</span>Katamaṁ tasmiṁ samaye dukkhaṁ hoti? Yaṁ tasmiṁ samaye kāyikaṁ asātaṁ kāyikaṁ dukkhaṁ kāyasamphassajaṁ asātaṁ dukkhaṁ vedayitaṁ kāyasamphassajā asātā dukkhā vedanā— idaṁ tasmiṁ samaye dukkhaṁ hoti…pe…. </div>
</div>
<div class="q" id="p_29Dhs_1056"> <div class="divNumber">560.</div> <div class="p">
<span class="pN">1056</span>Katamaṁ tasmiṁ samaye dukkhindriyaṁ hoti? Yaṁ tasmiṁ samaye kāyikaṁ asātaṁ kāyikaṁ dukkhaṁ kāyasamphassajaṁ asātaṁ dukkhaṁ vedayitaṁ kāyasamphassajā asātā dukkhā vedanā— idaṁ tasmiṁ samaye dukkhindriyaṁ hoti…pe… ye vā pana tasmiṁ samaye aññepi atthi paṭiccasamuppannā arūpino dhammā— ime dhammā abyākatā. </div>
</div>
<div class="q" id="p_29Dhs_1057"> <div class="p">
<span class="pN">1057</span>Tasmiṁ kho pana samaye cattāro khandhā honti, dvāyatanāni honti, dve dhātuyo honti, tayo āhārā honti, tīṇindriyāni honti, eko phasso hoti…pe… ekā kāyaviññāṇadhātu hoti, ekaṁ dhammāyatanaṁ hoti, ekā dhammadhātu hoti; ye vā pana tasmiṁ samaye aññepi atthi paṭiccasamuppannā arūpino dhammā— ime dhammā abyākatā…pe…. </div>
</div>
<div class="q" id="p_29Dhs_1058"> <div class="divNumber">561.</div> <div class="p">
<span class="pN">1058</span>Katamo tasmiṁ samaye saṅkhārakkhandho hoti? Phasso cetanā cittassekaggatā jīvitindriyaṁ; ye vā pana tasmiṁ samaye aññepi atthi paṭiccasamuppannā arūpino dhammā ṭhapetvā vedanākkhandhaṁ ṭhapetvā saññākkhandhaṁ ṭhapetvā viññāṇakkhandhaṁ— ayaṁ tasmiṁ samaye saṅkhārakkhandho hoti…pe… ime dhammā abyākatā. </div>
</div>
<div class="CENTER" id="p_29Dhs_1059">
<span class="pN">1059</span>Akusalavipākapañcaviññāṇāni.</div>
</html>
