<html>
<div class="i">1.3.2.10 Upādāniyadhammasutta</div>
<div class="h">Saḷāyatanasaṁyutta</div>
<div class="h">Tatiyapaṇṇāsaka</div>
<div class="h">Lokakāmaguṇavagga</div>
<div class="h">Upādāniyadhammasutta</div>
<div class="q" id="p_13S4_720"> <div class="divNumber">123.</div> <div class="p">
<span class="pN">720</span>“Upādāniye ca, bhikkhave, dhamme desessāmi upādānañca. Taṁ suṇātha. Katame ca, bhikkhave, upādāniyā dhammā, katamañca upādānaṁ? Santi, bhikkhave, cakkhuviññeyyā rūpā iṭṭhā kantā manāpā piyarūpā kāmūpasaṁhitā rajanīyā. Ime vuccanti, bhikkhave, upādāniyā dhammā. Yo tattha chandarāgo, taṁ tattha upādānaṁ…pe…  santi, bhikkhave, jivhāviññeyyā rasā…pe…  santi, bhikkhave, manoviññeyyā dhammā iṭṭhā kantā manāpā piyarūpā kāmūpasaṁhitā rajanīyā. Ime vuccanti, bhikkhave, upādāniyā dhammā. Yo tattha chandarāgo taṁ tattha upādānan”ti. </div>
</div>
<div class="CENTER" id="p_13S4_721">
<span class="pN">721</span>Dasamaṁ.</div>
<div class="CENTER" id="p_13S4_722">
<span class="pN">722</span>Lokakāmaguṇavaggo dutiyo.</div>
<div class="SUMMARY" id="p_13S4_723">
<span class="pN">723</span><span class="firstLetter">T</span>assuddānaṁ</div>
<div class="q" id="p_13S4_724"> <div class="p"> <table class="singleColumn"> <tr> <td> <div class="pN">724</div> <div class="G">Mārapāsena dve vuttā,</div> </td> </tr> <tr> <td> <div class="G">lokakāmaguṇena ca;</div> </td> </tr> <tr> <td> <div class="G">Sakko pañcasikho ceva,</div> </td> </tr> <tr> <td> <div class="G">sāriputto ca rāhulo;</div> </td> </tr> <tr> <td> <div class="G">Saṁyojanaṁ upādānaṁ,</div> </td> </tr> <tr> <td> <div class="G">vaggo tena pavuccatīti.</div> </td> </tr> </table> </div>
</div>
</html>
