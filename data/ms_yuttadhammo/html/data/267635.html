<html>
<div class="i">51.1 Tikaṇikārapupphiyattheraapadāna</div>
<div class="h">Kaṇikāravagga</div>
<div class="h">Tikaṇikārapupphiyattheraapadāna</div>
<div class="q" id="p_20Ap1_6568"> <div class="divNumber">1.</div> <div class="p"> <table class="singleColumn"> <tr> <td> <div class="pN">6568</div> <div class="G">“Sumedho nāma sambuddho,</div> </td> </tr> <tr> <td> <div class="G">bāttiṁsavaralakkhaṇo;</div> </td> </tr> <tr> <td> <div class="G">Vivekakāmo sambuddho,</div> </td> </tr> <tr> <td> <div class="G">himavantamupāgamiṁ.</div> </td> </tr> </table> </div>
</div>
<div class="q" id="p_20Ap1_6569"> <div class="divNumber">2.</div> <div class="p"> <table class="singleColumn"> <tr> <td> <div class="pN">6569</div> <div class="G">Ajjhogayha himavantaṁ,</div> </td> </tr> <tr> <td> <div class="G">aggo kāruṇiko muni;</div> </td> </tr> <tr> <td> <div class="G">Pallaṅkamābhujitvāna,</div> </td> </tr> <tr> <td> <div class="G">nisīdi purisuttamo.</div> </td> </tr> </table> </div>
</div>
<div class="q" id="p_20Ap1_6570"> <div class="divNumber">3.</div> <div class="p"> <table class="singleColumn"> <tr> <td> <div class="pN">6570</div> <div class="G">Vijjādharo tadā āsiṁ,</div> </td> </tr> <tr> <td> <div class="G">antalikkhacaro ahaṁ;</div> </td> </tr> <tr> <td> <div class="G">Tisūlaṁ sukataṁ gayha,</div> </td> </tr> <tr> <td> <div class="G">gacchāmi ambare tadā.</div> </td> </tr> </table> </div>
</div>
<div class="q" id="p_20Ap1_6571"> <div class="divNumber">4.</div> <div class="p"> <table class="singleColumn"> <tr> <td> <div class="pN">6571</div> <div class="G">Pabbatagge yathā aggi,</div> </td> </tr> <tr> <td> <div class="G">puṇṇamāyeva candimā;</div> </td> </tr> <tr> <td> <div class="G">Vane obhāsate buddho,</div> </td> </tr> <tr> <td> <div class="G">sālarājāva phullito.</div> </td> </tr> </table> </div>
</div>
<div class="q" id="p_20Ap1_6572"> <div class="divNumber">5.</div> <div class="p"> <table class="singleColumn"> <tr> <td> <div class="pN">6572</div> <div class="G">Vanaggā nikkhamitvāna,</div> </td> </tr> <tr> <td> <div class="G">buddharaṁsībhidhāvare;</div> </td> </tr> <tr> <td> <div class="G">Naḷaggivaṇṇasaṅkāsā,</div> </td> </tr> <tr> <td> <div class="G">disvā cittaṁ pasādayiṁ.</div> </td> </tr> </table> </div>
</div>
<div class="q" id="p_20Ap1_6573"> <div class="divNumber">6.</div> <div class="p"> <table class="singleColumn"> <tr> <td> <div class="pN">6573</div> <div class="G">Vicinaṁ addasaṁ pupphaṁ,</div> </td> </tr> <tr> <td> <div class="G">kaṇikāraṁ devagandhikaṁ;</div> </td> </tr> <tr> <td> <div class="G">Tīṇi pupphāni ādāya,</div> </td> </tr> <tr> <td> <div class="G">buddhaseṭṭhamapūjayiṁ.</div> </td> </tr> </table> </div>
</div>
<div class="q" id="p_20Ap1_6574"> <div class="divNumber">7.</div> <div class="p"> <table class="singleColumn"> <tr> <td> <div class="pN">6574</div> <div class="G">Buddhassa ānubhāvena,</div> </td> </tr> <tr> <td> <div class="G">tīṇi pupphāni me tadā;</div> </td> </tr> <tr> <td> <div class="G">Uddhaṁvaṇṭā adhopattā,</div> </td> </tr> <tr> <td> <div class="G">chāyaṁ kubbanti satthuno.</div> </td> </tr> </table> </div>
</div>
<div class="q" id="p_20Ap1_6575"> <div class="divNumber">8.</div> <div class="p"> <table class="singleColumn"> <tr> <td> <div class="pN">6575</div> <div class="G">Tena kammena sukatena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Jahitvā mānusaṁ dehaṁ,</div> </td> </tr> <tr> <td> <div class="G">tāvatiṁsamagacchahaṁ.</div> </td> </tr> </table> </div>
</div>
<div class="q" id="p_20Ap1_6576"> <div class="divNumber">9.</div> <div class="p"> <table class="singleColumn"> <tr> <td> <div class="pN">6576</div> <div class="G">Tattha me sukataṁ byamhaṁ,</div> </td> </tr> <tr> <td> <div class="G">kaṇikārīti ñāyati;</div> </td> </tr> <tr> <td> <div class="G">Saṭṭhiyojanamubbedhaṁ,</div> </td> </tr> <tr> <td> <div class="G">tiṁsayojanavitthataṁ.</div> </td> </tr> </table> </div>
</div>
<div class="q" id="p_20Ap1_6577"> <div class="divNumber">10.</div> <div class="p"> <table class="singleColumn"> <tr> <td> <div class="pN">6577</div> <div class="G">Sahassakaṇḍaṁ satabheṇḍu,</div> </td> </tr> <tr> <td> <div class="G">dhajāluharitāmayaṁ;</div> </td> </tr> <tr> <td> <div class="G">Satasahassaniyyūhā,</div> </td> </tr> <tr> <td> <div class="G">byamhe pātubhaviṁsu me.</div> </td> </tr> </table> </div>
</div>
<div class="q" id="p_20Ap1_6578"> <div class="divNumber">11.</div> <div class="p"> <table class="singleColumn"> <tr> <td> <div class="pN">6578</div> <div class="G">Soṇṇamayā maṇimayā,</div> </td> </tr> <tr> <td> <div class="G">lohitaṅgamayāpi ca;</div> </td> </tr> <tr> <td> <div class="G">Phalikāpi ca pallaṅkā,</div> </td> </tr> <tr> <td> <div class="G">yenicchakā yadicchakā.</div> </td> </tr> </table> </div>
</div>
<div class="q" id="p_20Ap1_6579"> <div class="divNumber">12.</div> <div class="p"> <table class="singleColumn"> <tr> <td> <div class="pN">6579</div> <div class="G">Mahārahañca sayanaṁ,</div> </td> </tr> <tr> <td> <div class="G">tūlikāvikatīyutaṁ;</div> </td> </tr> <tr> <td> <div class="G">Uddhalomikaekantaṁ,</div> </td> </tr> <tr> <td> <div class="G">bibbohanasamāyutaṁ.</div> </td> </tr> </table> </div>
</div>
<div class="q" id="p_20Ap1_6580"> <div class="divNumber">13.</div> <div class="p"> <table class="singleColumn"> <tr> <td> <div class="pN">6580</div> <div class="G">Bhavanā nikkhamitvāna,</div> </td> </tr> <tr> <td> <div class="G">caranto devacārikaṁ;</div> </td> </tr> <tr> <td> <div class="G">Yadā icchāmi gamanaṁ,</div> </td> </tr> <tr> <td> <div class="G">devasaṅghapurakkhato.</div> </td> </tr> </table> </div>
</div>
<div class="q" id="p_20Ap1_6581"> <div class="divNumber">14.</div> <div class="p"> <table class="singleColumn"> <tr> <td> <div class="pN">6581</div> <div class="G">Pupphassa heṭṭhā tiṭṭhāmi,</div> </td> </tr> <tr> <td> <div class="G">uparicchadanaṁ mama;</div> </td> </tr> <tr> <td> <div class="G">Samantā yojanasataṁ,</div> </td> </tr> <tr> <td> <div class="G">kaṇikārehi chāditaṁ.</div> </td> </tr> </table> </div>
</div>
<div class="q" id="p_20Ap1_6582"> <div class="divNumber">15.</div> <div class="p"> <table class="singleColumn"> <tr> <td> <div class="pN">6582</div> <div class="G">Saṭṭhituriyasahassāni,</div> </td> </tr> <tr> <td> <div class="G">sāyaṁ pātamupaṭṭhahuṁ;</div> </td> </tr> <tr> <td> <div class="G">Parivārenti maṁ niccaṁ,</div> </td> </tr> <tr> <td> <div class="G">rattindivamatanditā.</div> </td> </tr> </table> </div>
</div>
<div class="q" id="p_20Ap1_6583"> <div class="divNumber">16.</div> <div class="p"> <table class="singleColumn"> <tr> <td> <div class="pN">6583</div> <div class="G">Tattha naccehi gītehi,</div> </td> </tr> <tr> <td> <div class="G">tāḷehi vāditehi ca;</div> </td> </tr> <tr> <td> <div class="G">Ramāmi khiḍḍāratiyā,</div> </td> </tr> <tr> <td> <div class="G">modāmi kāmakāmihaṁ.</div> </td> </tr> </table> </div>
</div>
<div class="q" id="p_20Ap1_6584"> <div class="divNumber">17.</div> <div class="p"> <table class="singleColumn"> <tr> <td> <div class="pN">6584</div> <div class="G">Tattha bhutvā pivitvā ca,</div> </td> </tr> <tr> <td> <div class="G">modāmi tidase tadā;</div> </td> </tr> <tr> <td> <div class="G">Nārīgaṇehi sahito,</div> </td> </tr> <tr> <td> <div class="G">modāmi byamhamuttame.</div> </td> </tr> </table> </div>
</div>
<div class="q" id="p_20Ap1_6585"> <div class="divNumber">18.</div> <div class="p"> <table class="singleColumn"> <tr> <td> <div class="pN">6585</div> <div class="G">Satānaṁ pañcakkhattuñca,</div> </td> </tr> <tr> <td> <div class="G">devarajjamakārayiṁ;</div> </td> </tr> <tr> <td> <div class="G">Satānaṁ tīṇikkhattuñca,</div> </td> </tr> <tr> <td> <div class="G">cakkavattī ahosahaṁ;</div> </td> </tr> <tr> <td> <div class="G">Padesarajjaṁ vipulaṁ,</div> </td> </tr> <tr> <td> <div class="G">gaṇanāto asaṅkhiyaṁ.</div> </td> </tr> </table> </div>
</div>
<div class="q" id="p_20Ap1_6586"> <div class="divNumber">19.</div> <div class="p"> <table class="singleColumn"> <tr> <td> <div class="pN">6586</div> <div class="G">Bhavābhave saṁsaranto,</div> </td> </tr> <tr> <td> <div class="G">mahābhogaṁ labhāmahaṁ;</div> </td> </tr> <tr> <td> <div class="G">Bhoge me ūnatā natthi,</div> </td> </tr> <tr> <td> <div class="G">buddhapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_6587"> <div class="divNumber">20.</div> <div class="p"> <table class="singleColumn"> <tr> <td> <div class="pN">6587</div> <div class="G">Duve bhave saṁsarāmi,</div> </td> </tr> <tr> <td> <div class="G">devatte atha mānuse;</div> </td> </tr> <tr> <td> <div class="G">Aññaṁ gatiṁ na jānāmi,</div> </td> </tr> <tr> <td> <div class="G">buddhapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_6588"> <div class="divNumber">21.</div> <div class="p"> <table class="singleColumn"> <tr> <td> <div class="pN">6588</div> <div class="G">Duve kule pajāyāmi,</div> </td> </tr> <tr> <td> <div class="G">khattiye cāpi brāhmaṇe;</div> </td> </tr> <tr> <td> <div class="G">Nīce kule na jāyāmi,</div> </td> </tr> <tr> <td> <div class="G">buddhapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_6589"> <div class="divNumber">22.</div> <div class="p"> <table class="singleColumn"> <tr> <td> <div class="pN">6589</div> <div class="G">Hatthiyānaṁ assayānaṁ,</div> </td> </tr> <tr> <td> <div class="G">sivikaṁ sandamānikaṁ;</div> </td> </tr> <tr> <td> <div class="G">Labhāmi sabbamevetaṁ,</div> </td> </tr> <tr> <td> <div class="G">buddhapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_6590"> <div class="divNumber">23.</div> <div class="p"> <table class="singleColumn"> <tr> <td> <div class="pN">6590</div> <div class="G">Dāsīgaṇaṁ dāsagaṇaṁ,</div> </td> </tr> <tr> <td> <div class="G">nāriyo samalaṅkatā;</div> </td> </tr> <tr> <td> <div class="G">Labhāmi sabbamevetaṁ,</div> </td> </tr> <tr> <td> <div class="G">buddhapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_6591"> <div class="divNumber">24.</div> <div class="p"> <table class="singleColumn"> <tr> <td> <div class="pN">6591</div> <div class="G">Koseyyakambaliyāni,</div> </td> </tr> <tr> <td> <div class="G">khomakappāsikāni ca;</div> </td> </tr> <tr> <td> <div class="G">Labhāmi sabbamevetaṁ,</div> </td> </tr> <tr> <td> <div class="G">buddhapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_6592"> <div class="divNumber">25.</div> <div class="p"> <table class="singleColumn"> <tr> <td> <div class="pN">6592</div> <div class="G">Navavatthaṁ navaphalaṁ,</div> </td> </tr> <tr> <td> <div class="G">navaggarasabhojanaṁ;</div> </td> </tr> <tr> <td> <div class="G">Labhāmi sabbamevetaṁ,</div> </td> </tr> <tr> <td> <div class="G">buddhapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_6593"> <div class="divNumber">26.</div> <div class="p"> <table class="singleColumn"> <tr> <td> <div class="pN">6593</div> <div class="G">Imaṁ khāda imaṁ bhuñja,</div> </td> </tr> <tr> <td> <div class="G">imamhi sayane saya;</div> </td> </tr> <tr> <td> <div class="G">Labhāmi sabbamevetaṁ,</div> </td> </tr> <tr> <td> <div class="G">buddhapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_6594"> <div class="divNumber">27.</div> <div class="p"> <table class="singleColumn"> <tr> <td> <div class="pN">6594</div> <div class="G">Sabbattha pūjito homi,</div> </td> </tr> <tr> <td> <div class="G">yaso abbhuggato mama;</div> </td> </tr> <tr> <td> <div class="G">Mahāpakkho sadā homi,</div> </td> </tr> <tr> <td> <div class="G">abhejjapariso sadā;</div> </td> </tr> <tr> <td> <div class="G">Ñātīnaṁ uttamo homi,</div> </td> </tr> <tr> <td> <div class="G">buddhapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_6595"> <div class="divNumber">28.</div> <div class="p"> <table class="singleColumn"> <tr> <td> <div class="pN">6595</div> <div class="G">Sītaṁ uṇhaṁ na jānāmi,</div> </td> </tr> <tr> <td> <div class="G">pariḷāho na vijjati;</div> </td> </tr> <tr> <td> <div class="G">Atho cetasikaṁ dukkhaṁ,</div> </td> </tr> <tr> <td> <div class="G">hadaye me na vijjati.</div> </td> </tr> </table> </div>
</div>
<div class="q" id="p_20Ap1_6596"> <div class="divNumber">29.</div> <div class="p"> <table class="singleColumn"> <tr> <td> <div class="pN">6596</div> <div class="G">Suvaṇṇavaṇṇo hutvāna,</div> </td> </tr> <tr> <td> <div class="G">saṁsarāmi bhavābhave;</div> </td> </tr> <tr> <td> <div class="G">Vevaṇṇiyaṁ na jānāmi,</div> </td> </tr> <tr> <td> <div class="G">buddhapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_6597"> <div class="divNumber">30.</div> <div class="p"> <table class="singleColumn"> <tr> <td> <div class="pN">6597</div> <div class="G">Devalokā cavitvāna,</div> </td> </tr> <tr> <td> <div class="G">sukkamūlena codito;</div> </td> </tr> <tr> <td> <div class="G">Sāvatthiyaṁ pure jāto,</div> </td> </tr> <tr> <td> <div class="G">mahāsāle suaḍḍhake.</div> </td> </tr> </table> </div>
</div>
<div class="q" id="p_20Ap1_6598"> <div class="divNumber">31.</div> <div class="p"> <table class="singleColumn"> <tr> <td> <div class="pN">6598</div> <div class="G">Pañca kāmaguṇe hitvā,</div> </td> </tr> <tr> <td> <div class="G">pabbajiṁ anagāriyaṁ;</div> </td> </tr> <tr> <td> <div class="G">Jātiyā sattavassohaṁ,</div> </td> </tr> <tr> <td> <div class="G">arahattamapāpuṇiṁ.</div> </td> </tr> </table> </div>
</div>
<div class="q" id="p_20Ap1_6599"> <div class="divNumber">32.</div> <div class="p"> <table class="singleColumn"> <tr> <td> <div class="pN">6599</div> <div class="G">Upasampādayī buddho,</div> </td> </tr> <tr> <td> <div class="G">guṇamaññāya cakkhumā;</div> </td> </tr> <tr> <td> <div class="G">Taruṇo pūjanīyohaṁ,</div> </td> </tr> <tr> <td> <div class="G">buddhapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_6600"> <div class="divNumber">33.</div> <div class="p"> <table class="singleColumn"> <tr> <td> <div class="pN">6600</div> <div class="G">Dibbacakkhu visuddhaṁ me,</div> </td> </tr> <tr> <td> <div class="G">samādhikusalo ahaṁ;</div> </td> </tr> <tr> <td> <div class="G">Abhiññāpāramippatto,</div> </td> </tr> <tr> <td> <div class="G">buddhapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_6601"> <div class="divNumber">34.</div> <div class="p"> <table class="singleColumn"> <tr> <td> <div class="pN">6601</div> <div class="G">Paṭisambhidā anuppatto,</div> </td> </tr> <tr> <td> <div class="G">iddhipādesu kovido;</div> </td> </tr> <tr> <td> <div class="G">Dhammesu pāramippatto,</div> </td> </tr> <tr> <td> <div class="G">buddhapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_6602"> <div class="divNumber">35.</div> <div class="p"> <table class="singleColumn"> <tr> <td> <div class="pN">6602</div> <div class="G">Tiṁsakappasahassamhi,</div> </td> </tr> <tr> <td> <div class="G">yaṁ buddhamabhipūjayiṁ;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">buddhapūjāyidaṁ phalaṁ.</div> </td> </tr> </table> </div>
</div>
<div class="q" id="p_20Ap1_6603"> <div class="divNumber">36.</div> <div class="p"> <table class="singleColumn"> <tr> <td> <div class="pN">6603</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">bhavā sabbe samūhatā;</div> </td> </tr> <tr> <td> <div class="G">Nāgova bandhanaṁ chetvā,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_6604"> <div class="divNumber">37.</div> <div class="p"> <table class="singleColumn"> <tr> <td> <div class="pN">6604</div> <div class="G">Svāgataṁ vata me āsi,</div> </td> </tr> <tr> <td> <div class="G">mama buddhassa santike;</div> </td> </tr> <tr> <td> <div class="G">Tisso vijjā anuppattā,</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_6605"> <div class="divNumber">38.</div> <div class="p"> <table class="singleColumn"> <tr> <td> <div class="pN">6605</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_6606"> <div class="p">
<span class="pN">6606</span>Itthaṁ sudaṁ āyasmā tikaṇikārapupphiyo thero imā gāthāyo abhāsitthāti. </div>
</div>
<div class="CENTER" id="p_20Ap1_6607">
<span class="pN">6607</span>Tikaṇikārapupphiyattherassāpadānaṁ paṭhamaṁ.</div>
</html>
