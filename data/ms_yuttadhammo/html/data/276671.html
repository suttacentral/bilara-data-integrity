<html>
<div class="i">2.4.4.5 Nikkaḍḍhanasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Tuvaṭṭavagga</div>
<div class="h">Nikkaḍḍhanasikkhāpada</div>
<div class="q" id="p_2V_2923"> <div class="divNumber">950.</div> <div class="p">
<span class="pN">2923</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena bhaddā kāpilānī sākete vassaṁ upagatā hoti. Sā kenacideva karaṇīyena ubbāḷhā thullanandāya bhikkhuniyā santike dūtaṁ pāhesi—  “sace me ayyā thullanandā upassayaṁ dadeyya āgaccheyyāmahaṁ sāvatthin”ti. Thullanandā bhikkhunī evamāha—  “āgacchatu, dassāmī”ti. Atha kho bhaddā kāpilānī sāketā sāvatthiṁ agamāsi. Thullanandā bhikkhunī bhaddāya kāpilāniyā upassayaṁ adāsi. Tena kho pana samayena thullanandā bhikkhunī bahussutā hoti bhāṇikā visāradā paṭṭā dhammiṁ kathaṁ kātuṁ. Bhaddāpi kāpilānī bahussutā hoti bhāṇikā visāradā paṭṭā dhammiṁ kathaṁ kātuṁ uḷārasambhāvitā. Manussā—  “ayyā bhaddā kāpilānī bahussutā bhāṇikā visāradā paṭṭā dhammiṁ kathaṁ kātuṁ uḷārasambhāvitā”ti bhaddaṁ kāpilāniṁ paṭhamaṁ payirupāsitvā pacchā thullanandaṁ bhikkhuniṁ payirupāsanti. Thullanandā bhikkhunī issāpakatā—  “imā kira appicchā santuṭṭhā pavivittā asaṁsaṭṭhā yā imā saññattibahulā viññattibahulā viharantī”ti kupitā anattamanā bhaddaṁ kāpilāniṁ upassayā nikkaḍḍhi. </div>
</div>
<div class="q" id="p_2V_2924"> <div class="p">
<span class="pN">2924</span>Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā ayyāya bhaddāya kāpilāniyā upassayaṁ datvā kupitā anattamanā nikkaḍḍhissatī”ti…pe…  “saccaṁ kira, bhikkhave, thullanandā bhikkhunī bhaddāya kāpilāniyā upassayaṁ datvā kupitā anattamanā nikkaḍḍhatī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī bhaddāya kāpilāniyā upassayaṁ datvā kupitā anattamanā nikkaḍḍhissati. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_2925"> <div class="divNumber">951.</div> <div class="p">
<span class="pN">2925</span><span class="bold">“Yā pana bhikkhunī bhikkhuniyā upassayaṁ datvā kupitā anattamanā nikkaḍḍheyya vā nikkaḍḍhāpeyya vā, pācittiyan”</span>ti. (<span class="italic">35</span>:<span class="bold">90</span>) </div>
</div>
<div class="q" id="p_2V_2926"> <div class="divNumber">952.</div> <div class="p">
<span class="pN">2926</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2927"> <div class="p">
<span class="pN">2927</span><span class="bold">Bhikkhuniyā</span>ti aññāya bhikkhuniyā. <span class="bold">Upassayo</span> nāma kavāṭabaddho vuccati. <span class="bold">Datvā</span>ti sayaṁ datvā. <span class="bold">Kupitā anattamanā</span>ti anabhiraddhā āhatacittā khilajātā. </div>
</div>
<div class="q" id="p_2V_2928"> <div class="p">
<span class="pN">2928</span><span class="bold">Nikkaḍḍheyyā</span>ti gabbhe gahetvā pamukhaṁ nikkaḍḍhati, āpatti pācittiyassa. Pamukhe gahetvā bahi nikkaḍḍhati, āpatti pācittiyassa. Ekena payogena bahukepi dvāre atikkāmeti, āpatti pācittiyassa. </div>
</div>
<div class="q" id="p_2V_2929"> <div class="p">
<span class="pN">2929</span><span class="bold">Nikkaḍḍhāpeyyā</span>ti aññaṁ āṇāpeti, āpatti pācittiyassa. Sakiṁ āṇattā bahukepi dvāre atikkāmeti, āpatti pācittiyassa. </div>
</div>
<div class="q" id="p_2V_2930"> <div class="divNumber">953.</div> <div class="p">
<span class="pN">2930</span>Upasampannāya upasampannasaññā upassayaṁ datvā kupitā anattamanā nikkaḍḍhati vā nikkaḍḍhāpeti vā, āpatti pācittiyassa. Upasampannāya vematikā upassayaṁ datvā kupitā anattamanā nikkaḍḍhati vā nikkaḍḍhāpeti vā, āpatti pācittiyassa. Upasampannāya anupasampannasaññā upassayaṁ datvā kupitā anattamanā nikkaḍḍhati vā nikkaḍḍhāpeti vā, āpatti pācittiyassa. </div>
</div>
<div class="q" id="p_2V_2931"> <div class="p">
<span class="pN">2931</span>Tassā parikkhāraṁ nikkaḍḍhati vā nikkaḍḍhāpeti vā, āpatti dukkaṭassa. Akavāṭabaddhā nikkaḍḍhati vā nikkaḍḍhāpeti vā, āpatti dukkaṭassa. Tassā parikkhāraṁ nikkaḍḍhati vā nikkaḍḍhāpeti vā, āpatti dukkaṭassa. Anupasampannaṁ kavāṭabaddhā vā akavāṭabaddhā vā nikkaḍḍhati vā nikkaḍḍhāpeti vā, āpatti dukkaṭassa. Tassā parikkhāraṁ nikkaḍḍhati vā nikkaḍḍhāpeti vā, āpatti dukkaṭassa. Anupasampannāya upasampannasaññā, āpatti dukkaṭassa. Anupasampannāya vematikā, āpatti dukkaṭassa. Anupasampannāya anupasampannasaññā, āpatti dukkaṭassa. </div>
</div>
<div class="q" id="p_2V_2932"> <div class="divNumber">954.</div> <div class="p">
<span class="pN">2932</span>Anāpatti—  alajjiniṁ nikkaḍḍhati vā nikkaḍḍhāpeti vā, tassā parikkhāraṁ nikkaḍḍhati vā nikkaḍḍhāpeti vā, ummattikaṁ nikkaḍḍhati vā nikkaḍḍhāpeti vā, tassā parikkhāraṁ nikkaḍḍhati vā nikkaḍḍhāpeti vā, bhaṇḍanakārikaṁ kalahakārikaṁ vivādakārikaṁ bhassakārikaṁ saṁghe adhikaraṇakārikaṁ nikkaḍḍhati vā nikkaḍḍhāpeti vā, tassā parikkhāraṁ nikkaḍḍhati vā nikkaḍḍhāpeti vā, antevāsiniṁ vā saddhivihāriniṁ vā na sammā vattantiṁ nikkaḍḍhati vā nikkaḍḍhāpeti vā, tassā parikkhāraṁ nikkaḍḍhati vā nikkaḍḍhāpeti vā, ummattikāya, ādikammikāyāti. </div>
</div>
<div class="CENTER" id="p_2V_2933">
<span class="pN">2933</span>Pañcamasikkhāpadaṁ niṭṭhitaṁ.</div>
</html>
