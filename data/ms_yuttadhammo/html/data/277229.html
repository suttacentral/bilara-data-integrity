<html>
<div class="i">1.3.5.5 Nibbānasappāyapaṭipadāsutta</div>
<div class="h">Saḷāyatanasaṁyutta</div>
<div class="h">Tatiyapaṇṇāsaka</div>
<div class="h">Navapurāṇavagga</div>
<div class="h">Nibbānasappāyapaṭipadāsutta</div>
<div class="q" id="p_13S4_818"> <div class="divNumber">150.</div> <div class="p">
<span class="pN">818</span>“Nibbānasappāyaṁ vo, bhikkhave, paṭipadaṁ desessāmi. Taṁ suṇātha…pe… katamā ca sā, bhikkhave, nibbānasappāyā paṭipadā? Taṁ kiṁ maññatha, bhikkhave, cakkhu niccaṁ vā aniccaṁ vā”ti? </div>
</div>
<div class="q" id="p_13S4_819"> <div class="p">
<span class="pN">819</span>“Aniccaṁ, bhante”. </div>
</div>
<div class="q" id="p_13S4_820"> <div class="p">
<span class="pN">820</span>“Yaṁ panāniccaṁ dukkhaṁ vā taṁ sukhaṁ vā”ti? </div>
</div>
<div class="q" id="p_13S4_821"> <div class="p">
<span class="pN">821</span>“Dukkhaṁ, bhante”. </div>
</div>
<div class="q" id="p_13S4_822"> <div class="p">
<span class="pN">822</span>“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ— ‘etaṁ mama, esohamasmi, eso me attā’”ti? </div>
</div>
<div class="q" id="p_13S4_823"> <div class="p">
<span class="pN">823</span>“No hetaṁ, bhante”. </div>
</div>
<div class="q" id="p_13S4_824"> <div class="p">
<span class="pN">824</span>“Rūpā niccā vā aniccā vā”ti? </div>
</div>
<div class="q" id="p_13S4_825"> <div class="p">
<span class="pN">825</span>“Aniccā, bhante”. </div>
</div>
<div class="q" id="p_13S4_826"> <div class="p">
<span class="pN">826</span>“Cakkhuviññāṇaṁ… cakkhusamphasso…pe… yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tampi niccaṁ vā aniccaṁ vā”ti? </div>
</div>
<div class="q" id="p_13S4_827"> <div class="p">
<span class="pN">827</span>“Aniccaṁ, bhante”. </div>
</div>
<div class="q" id="p_13S4_828"> <div class="p">
<span class="pN">828</span>“Yaṁ panāniccaṁ dukkhaṁ vā taṁ sukhaṁ vā”ti? </div>
</div>
<div class="q" id="p_13S4_829"> <div class="p">
<span class="pN">829</span>“Dukkhaṁ, bhante”. </div>
</div>
<div class="q" id="p_13S4_830"> <div class="p">
<span class="pN">830</span>“Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ— ‘etaṁ mama, esohamasmi, eso me attā’”ti? </div>
</div>
<div class="q" id="p_13S4_831"> <div class="p">
<span class="pN">831</span>“No hetaṁ, bhante”. </div>
</div>
<div class="q" id="p_13S4_832"> <div class="p">
<span class="pN">832</span>“Evaṁ passaṁ, bhikkhave, sutavā ariyasāvako cakkhusmimpi nibbindati, rūpesupi nibbindati, cakkhuviññāṇepi nibbindati, cakkhusamphassepi nibbindati…pe… yampidaṁ manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā tasmimpi nibbindati. Nibbindaṁ virajjati; virāgā vimuccati …pe… nāparaṁ itthattāyāti pajānāti. Ayaṁ kho sā, bhikkhave, nibbānasappāyā paṭipadā”ti. </div>
</div>
<div class="CENTER" id="p_13S4_833">
<span class="pN">833</span>Pañcamaṁ.</div>
</html>
