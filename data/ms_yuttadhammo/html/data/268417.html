<html>
<div class="i">2.2.5 Sukkadhammasutta</div>
<div class="h">Dukanipāta</div>
<div class="h">Dutiyavagga</div>
<div class="h">Sukkadhammasutta</div>
<div class="q" id="p_18It_266"> <div class="divNumber">42.</div> <div class="p">
<span class="pN">266</span>Vuttañhetaṁ bhagavatā vuttamarahatāti me sutaṁ— </div>
</div>
<div class="q" id="p_18It_267"> <div class="p">
<span class="pN">267</span>“Dveme, bhikkhave, sukkā dhammā lokaṁ pālenti. Katame dve? Hirī ca, ottappañca. Ime ce, bhikkhave, dve sukkā dhammā lokaṁ na pāleyyuṁ, nayidha paññāyetha mātāti vā mātucchāti vā mātulānīti vā ācariyabhariyāti vā garūnaṁ dārāti vā. Sambhedaṁ loko agamissa yathā ajeḷakā kukkuṭasūkarā soṇasiṅgālā. Yasmā ca kho, bhikkhave, ime dve sukkā dhammā lokaṁ pālenti tasmā paññāyati mātāti vā mātucchāti vā mātulānīti vā ācariyabhariyāti vā garūnaṁ dārāti vā”ti. Etamatthaṁ bhagavā avoca. Tatthetaṁ iti vuccati— </div>
</div>
<div class="q" id="p_18It_268"> <div class="p"> <table class="singleColumn"> <tr> <td> <div class="pN">268</div> <div class="G">“Yesañce hiriottappaṁ,</div> </td> </tr> <tr> <td> <div class="G">sabbadā ca na vijjati;</div> </td> </tr> <tr> <td> <div class="G">Vokkantā sukkamūlā te,</div> </td> </tr> <tr> <td> <div class="G">jātimaraṇagāmino.</div> </td> </tr> </table> </div>
</div>
<div class="q" id="p_18It_269"> <div class="p"> <table class="singleColumn"> <tr> <td> <div class="pN">269</div> <div class="G">Yesañca hiriottappaṁ,</div> </td> </tr> <tr> <td> <div class="G">sadā sammā upaṭṭhitā;</div> </td> </tr> <tr> <td> <div class="G">Virūḷhabrahmacariyā te,</div> </td> </tr> <tr> <td> <div class="G">santo khīṇapunabbhavā”ti.</div> </td> </tr> </table> </div>
</div>
<div class="q" id="p_18It_270"> <div class="p">
<span class="pN">270</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_271">
<span class="pN">271</span>Pañcamaṁ.</div>
</html>
