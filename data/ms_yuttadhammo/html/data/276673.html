<html>
<div class="i">2.4.4.7 Antoraṭṭhasikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Tuvaṭṭavagga</div>
<div class="h">Antoraṭṭhasikkhāpada</div>
<div class="q" id="p_2V_2952"> <div class="divNumber">961.</div> <div class="p">
<span class="pN">2952</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena bhikkhuniyo antoraṭṭhe sāsaṅkasammate sappaṭibhaye asatthikā cārikaṁ caranti. Dhuttā dūsenti. </div>
</div>
<div class="q" id="p_2V_2953"> <div class="p">
<span class="pN">2953</span>Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhuniyo antoraṭṭhe sāsaṅkasammate sappaṭibhaye asatthikā cārikaṁ carissantī”ti…pe…  “saccaṁ kira, bhikkhave, bhikkhuniyo antoraṭṭhe sāsaṅkasammate sappaṭibhaye asatthikā cārikaṁ carantī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhuniyo antoraṭṭhe sāsaṅkasammate sappaṭibhaye asatthikā cārikaṁ carissanti. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_2954"> <div class="divNumber">962.</div> <div class="p">
<span class="pN">2954</span><span class="bold">“Yā pana bhikkhunī antoraṭṭhe sāsaṅkasammate sappaṭibhaye asatthikā cārikaṁ careyya, pācittiyan”</span>ti. (<span class="italic">37</span>:<span class="bold">92</span>) </div>
</div>
<div class="q" id="p_2V_2955"> <div class="divNumber">963.</div> <div class="p">
<span class="pN">2955</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2956"> <div class="p">
<span class="pN">2956</span><span class="bold">Antoraṭṭhe</span>ti yassa vijite viharati, tassa raṭṭhe. </div>
</div>
<div class="q" id="p_2V_2957"> <div class="p">
<span class="pN">2957</span><span class="bold">Sāsaṅkaṁ</span> nāma tasmiṁ magge corānaṁ niviṭṭhokāso dissati, bhuttokāso dissati, ṭhitokāso dissati, nisinnokāso dissati, nipannokāso dissati. </div>
</div>
<div class="q" id="p_2V_2958"> <div class="p">
<span class="pN">2958</span><span class="bold">Sappaṭibhayaṁ</span> nāma tasmiṁ magge corehi manussā hatā dissanti, viluttā dissanti, ākoṭitā dissanti. </div>
</div>
<div class="q" id="p_2V_2959"> <div class="p">
<span class="pN">2959</span><span class="bold">Asatthikā</span> nāma vinā satthena. </div>
</div>
<div class="q" id="p_2V_2960"> <div class="p">
<span class="pN">2960</span><span class="bold">Cārikaṁ careyyā</span>ti kukkuṭasampāte gāme gāmantare gāmantare āpatti pācittiyassa. Agāmake araññe addhayojane addhayojane āpatti pācittiyassa. </div>
</div>
<div class="q" id="p_2V_2961"> <div class="divNumber">964.</div> <div class="p">
<span class="pN">2961</span>Anāpatti—  satthena saha gacchati, kheme appaṭibhaye gacchati, āpadāsu, ummattikāya, ādikammikāyāti. </div>
</div>
<div class="CENTER" id="p_2V_2962">
<span class="pN">2962</span>Sattamasikkhāpadaṁ niṭṭhitaṁ.</div>
</html>
