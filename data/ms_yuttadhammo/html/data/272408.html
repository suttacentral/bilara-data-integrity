<html>
<div class="i">8.1 Pañcasikhagītagāthā</div>
<div class="h">Sakkapañhasutta</div>
<div class="h">Pañcasikhagītagāthā</div>
<div class="q" id="p_7D_827"> <div class="divNumber">348.</div> <div class="p">
<span class="pN">827</span>Ekamantaṁ ṭhito kho pañcasikho gandhabbadevaputto beluvapaṇḍuvīṇaṁ assāvesi, imā ca gāthā abhāsi buddhūpasañhitā dhammūpasañhitā saṁghūpasañhitā arahantūpasañhitā kāmūpasañhitā—  </div>
</div>
<div class="q" id="p_7D_828"> <div class="p"> <table class="singleColumn"> <tr> <td> <div class="pN">828</div> <div class="G">“Vande te pitaraṁ bhadde,</div> </td> </tr> <tr> <td> <div class="G">timbaruṁ sūriyavacchase;</div> </td> </tr> <tr> <td> <div class="G">Yena jātāsi kalyāṇī,</div> </td> </tr> <tr> <td> <div class="G">ānandajananī mama.</div> </td> </tr> </table> </div>
</div>
<div class="q" id="p_7D_829"> <div class="p"> <table class="singleColumn"> <tr> <td> <div class="pN">829</div> <div class="G">Vātova sedataṁ kanto,</div> </td> </tr> <tr> <td> <div class="G">pānīyaṁva pipāsato;</div> </td> </tr> <tr> <td> <div class="G">Aṅgīrasi piyāmesi,</div> </td> </tr> <tr> <td> <div class="G">dhammo arahatāmiva.</div> </td> </tr> </table> </div>
</div>
<div class="q" id="p_7D_830"> <div class="p"> <table class="singleColumn"> <tr> <td> <div class="pN">830</div> <div class="G">Āturasseva bhesajjaṁ,</div> </td> </tr> <tr> <td> <div class="G">bhojanaṁva jighacchato;</div> </td> </tr> <tr> <td> <div class="G">Parinibbāpaya maṁ bhadde,</div> </td> </tr> <tr> <td> <div class="G">jalantamiva vārinā.</div> </td> </tr> </table> </div>
</div>
<div class="q" id="p_7D_831"> <div class="p"> <table class="singleColumn"> <tr> <td> <div class="pN">831</div> <div class="G">Sītodakaṁ pokkharaṇiṁ,</div> </td> </tr> <tr> <td> <div class="G">yuttaṁ kiñjakkhareṇunā;</div> </td> </tr> <tr> <td> <div class="G">Nāgo ghammābhitattova,</div> </td> </tr> <tr> <td> <div class="G">ogāhe te thanūdaraṁ.</div> </td> </tr> </table> </div>
</div>
<div class="q" id="p_7D_832"> <div class="p"> <table class="singleColumn"> <tr> <td> <div class="pN">832</div> <div class="G">Accaṅkusova nāgova,</div> </td> </tr> <tr> <td> <div class="G">jitaṁ me tuttatomaraṁ;</div> </td> </tr> <tr> <td> <div class="G">Kāraṇaṁ nappajānāmi,</div> </td> </tr> <tr> <td> <div class="G">sammatto lakkhaṇūruyā.</div> </td> </tr> </table> </div>
</div>
<div class="q" id="p_7D_833"> <div class="p"> <table class="singleColumn"> <tr> <td> <div class="pN">833</div> <div class="G">Tayi gedhitacittosmi,</div> </td> </tr> <tr> <td> <div class="G">cittaṁ vipariṇāmitaṁ;</div> </td> </tr> <tr> <td> <div class="G">Paṭigantuṁ na sakkomi,</div> </td> </tr> <tr> <td> <div class="G">vaṅkaghastova ambujo.</div> </td> </tr> </table> </div>
</div>
<div class="q" id="p_7D_834"> <div class="p"> <table class="singleColumn"> <tr> <td> <div class="pN">834</div> <div class="G">Vāmūru saja maṁ bhadde,</div> </td> </tr> <tr> <td> <div class="G">saja maṁ mandalocane;</div> </td> </tr> <tr> <td> <div class="G">Palissaja maṁ kalyāṇi,</div> </td> </tr> <tr> <td> <div class="G">etaṁ me abhipatthitaṁ.</div> </td> </tr> </table> </div>
</div>
<div class="q" id="p_7D_835"> <div class="p"> <table class="singleColumn"> <tr> <td> <div class="pN">835</div> <div class="G">Appako vata me santo,</div> </td> </tr> <tr> <td> <div class="G">kāmo vellitakesiyā;</div> </td> </tr> <tr> <td> <div class="G">Anekabhāvo samuppādi,</div> </td> </tr> <tr> <td> <div class="G">arahanteva dakkhiṇā.</div> </td> </tr> </table> </div>
</div>
<div class="q" id="p_7D_836"> <div class="p"> <table class="singleColumn"> <tr> <td> <div class="pN">836</div> <div class="G">Yaṁ me atthi kataṁ puññaṁ,</div> </td> </tr> <tr> <td> <div class="G">arahantesu tādisu;</div> </td> </tr> <tr> <td> <div class="G">Taṁ me sabbaṅgakalyāṇi,</div> </td> </tr> <tr> <td> <div class="G">tayā saddhiṁ vipaccataṁ.</div> </td> </tr> </table> </div>
</div>
<div class="q" id="p_7D_837"> <div class="p"> <table class="singleColumn"> <tr> <td> <div class="pN">837</div> <div class="G">Yaṁ me atthi kataṁ puññaṁ,</div> </td> </tr> <tr> <td> <div class="G">asmiṁ pathavimaṇḍale;</div> </td> </tr> <tr> <td> <div class="G">Taṁ me sabbaṅgakalyāṇi,</div> </td> </tr> <tr> <td> <div class="G">tayā saddhiṁ vipaccataṁ.</div> </td> </tr> </table> </div>
</div>
<div class="q" id="p_7D_838"> <div class="p"> <table class="singleColumn"> <tr> <td> <div class="pN">838</div> <div class="G">Sakyaputtova jhānena,</div> </td> </tr> <tr> <td> <div class="G">ekodi nipako sato;</div> </td> </tr> <tr> <td> <div class="G">Amataṁ muni jigīsāno,</div> </td> </tr> <tr> <td> <div class="G">tamahaṁ sūriyavacchase.</div> </td> </tr> </table> </div>
</div>
<div class="q" id="p_7D_839"> <div class="p"> <table class="singleColumn"> <tr> <td> <div class="pN">839</div> <div class="G">Yathāpi muni nandeyya,</div> </td> </tr> <tr> <td> <div class="G">patvā sambodhimuttamaṁ;</div> </td> </tr> <tr> <td> <div class="G">Evaṁ nandeyyaṁ kalyāṇi,</div> </td> </tr> <tr> <td> <div class="G">missībhāvaṁ gato tayā.</div> </td> </tr> </table> </div>
</div>
<div class="q" id="p_7D_840"> <div class="p"> <table class="singleColumn"> <tr> <td> <div class="pN">840</div> <div class="G">Sakko ce me varaṁ dajjā,</div> </td> </tr> <tr> <td> <div class="G">tāvatiṁsānamissaro;</div> </td> </tr> <tr> <td> <div class="G">Tāhaṁ bhadde vareyyāhe,</div> </td> </tr> <tr> <td> <div class="G">evaṁ kāmo daḷho mama.</div> </td> </tr> </table> </div>
</div>
<div class="q" id="p_7D_841"> <div class="p"> <table class="singleColumn"> <tr> <td> <div class="pN">841</div> <div class="G">Sālaṁva na ciraṁ phullaṁ,</div> </td> </tr> <tr> <td> <div class="G">pitaraṁ te sumedhase;</div> </td> </tr> <tr> <td> <div class="G">Vandamāno namassāmi,</div> </td> </tr> <tr> <td> <div class="G">yassāsetādisī pajā”ti.</div> </td> </tr> </table> </div>
</div>
<div class="q" id="p_7D_842"> <div class="divNumber">349.</div> <div class="p">
<span class="pN">842</span>Evaṁ vutte, bhagavā pañcasikhaṁ gandhabbadevaputtaṁ etadavoca—  “saṁsandati kho te, pañcasikha, tantissaro gītassarena, gītassaro ca tantissarena; na ca pana te, pañcasikha, tantissaro gītassaraṁ ativattati, gītassaro ca tantissaraṁ. Kadā saṁyūḷhā pana te, pañcasikha, imā gāthā buddhūpasañhitā dhammūpasañhitā saṁghūpasañhitā arahantūpasañhitā kāmūpasañhitā”ti? “Ekamidaṁ, bhante, samayaṁ bhagavā uruvelāyaṁ viharati najjā nerañjarāya tīre ajapālanigrodhe paṭhamābhisambuddho. Tena kho panāhaṁ, bhante, samayena bhaddā nāma sūriyavacchasā timbaruno gandhabbarañño dhītā, tamabhikaṅkhāmi. Sā kho pana, bhante, bhaginī parakāminī hoti; sikhaṇḍī nāma mātalissa saṅgāhakassa putto, tamabhikaṅkhati. Yato kho ahaṁ, bhante, taṁ bhaginiṁ nālatthaṁ kenaci pariyāyena. Athāhaṁ beluvapaṇḍuvīṇaṁ ādāya yena timbaruno gandhabbarañño nivesanaṁ tenupasaṅkamiṁ; upasaṅkamitvā beluvapaṇḍuvīṇaṁ assāvesiṁ, imā ca gāthā abhāsiṁ buddhūpasañhitā dhammūpasañhitā saṁghūpasañhitā arahantūpasañhitā kāmūpasañhitā—  </div>
</div>
<div class="q" id="p_7D_843"> <div class="p"> <table class="singleColumn"> <tr> <td> <div class="pN">843</div> <div class="G">Vande te pitaraṁ bhadde,</div> </td> </tr> <tr> <td> <div class="G">timbaruṁ sūriyavacchase;</div> </td> </tr> <tr> <td> <div class="G">Yena jātāsi kalyāṇī,</div> </td> </tr> <tr> <td> <div class="G">ānandajananī mama.</div> </td> </tr> </table> </div>
</div>
<div class="CENTER" id="p_7D_844">
<span class="pN">844</span>…pe… </div>
<div class="q" id="p_7D_845"> <div class="p"> <table class="singleColumn"> <tr> <td> <div class="pN">845</div> <div class="G">Sālaṁva na ciraṁ phullaṁ,</div> </td> </tr> <tr> <td> <div class="G">pitaraṁ te sumedhase;</div> </td> </tr> <tr> <td> <div class="G">Vandamāno namassāmi,</div> </td> </tr> <tr> <td> <div class="G">yassāsetādisī pajāti.</div> </td> </tr> </table> </div>
</div>
<div class="q" id="p_7D_846"> <div class="p">
<span class="pN">846</span>Evaṁ vutte, bhante, bhaddā sūriyavacchasā maṁ etadavoca—  ‘na kho me, mārisa, so bhagavā sammukhā diṭṭho, api ca sutoyeva me so bhagavā devānaṁ tāvatiṁsānaṁ sudhammāyaṁ sabhāyaṁ upanaccantiyā. Yato kho tvaṁ, mārisa, taṁ bhagavantaṁ kittesi, hotu no ajja samāgamo’ti. Soyeva no, bhante, tassā bhaginiyā saddhiṁ samāgamo ahosi. Na ca dāni tato pacchā”ti. </div>
</div>
</html>
