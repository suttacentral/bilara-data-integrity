<html>
<div class="i">2.4.1.13 Parittārammaṇattika</div>
<div class="h">Niddesa</div>
<div class="h">Aṭṭhakathākaṇḍa</div>
<div class="h">Tikaatthuddhāra</div>
<div class="h">Parittārammaṇattika</div>
<div class="q" id="p_29Dhs_2126"> <div class="divNumber">1420.</div> <div class="p">
<span class="pN">2126</span>Katame dhammā parittārammaṇā? Sabbo kāmāvacarassa vipāko, kiriyāmanodhātu, kiriyāhetukamanoviññāṇadhātu somanassasahagatā— ime dhammā parittārammaṇā. </div>
</div>
<div class="q" id="p_29Dhs_2127"> <div class="divNumber">1421.</div> <div class="p">
<span class="pN">2127</span>Katame dhammā mahaggatārammaṇā? Viññāṇañcāyatanaṁ, nevasaññānāsaññāyatanaṁ— ime dhammā mahaggatārammaṇā. </div>
</div>
<div class="q" id="p_29Dhs_2128"> <div class="divNumber">1422.</div> <div class="p">
<span class="pN">2128</span>Katame dhammā appamāṇārammaṇā? Cattāro maggā apariyāpannā, cattāri ca sāmaññaphalāni— ime dhammā appamāṇārammaṇā. Kāmāvacarakusalato cattāro ñāṇavippayuttacittuppādā, kiriyato cattāro ñāṇavippayuttacittuppādā, sabbaṁ akusalaṁ— ime dhammā siyā parittārammaṇā, siyā mahaggatārammaṇā, na appamāṇārammaṇā, siyā na vattabbā parittārammaṇātipi, mahaggatārammaṇātipi. Kāmāvacarakusalato cattāro ñāṇasampayuttacittuppādā, kiriyato cattāro ñāṇasampayuttacittuppādā, rūpāvacaraṁ catutthaṁ jhānaṁ kusalato ca kiriyato ca, kiriyāhetukamanoviññāṇadhātu upekkhāsahagatā— ime dhammā siyā parittārammaṇā, siyā mahaggatārammaṇā, siyā appamāṇārammaṇā, siyā na vattabbā parittārammaṇātipi, mahaggatārammaṇātipi, appamāṇārammaṇātipi. Rūpāvacaratikacatukkajjhānā kusalato ca vipākato ca kiriyato ca, catutthassa jhānassa vipāko, ākāsānañcāyatanaṁ, ākiñcaññāyatanaṁ— ime dhammā na vattabbā parittārammaṇātipi, mahaggatārammaṇātipi, appamāṇārammaṇātipi. Rūpañca nibbānañca anārammaṇā. </div>
</div>
</html>
