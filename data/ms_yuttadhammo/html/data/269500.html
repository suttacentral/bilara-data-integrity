<html>
<div class="i">1.1.37 Sallekhaṭṭhañāṇaniddesa</div>
<div class="h">Mahāvagga</div>
<div class="h">Ñāṇakathā</div>
<div class="h">Sallekhaṭṭhañāṇaniddesa</div>
<div class="q" id="p_26Ps_585"> <div class="divNumber">88.</div> <div class="p">
<span class="pN">585</span>Kathaṁ puthunānattatejapariyādāne paññā sallekhaṭṭhe ñāṇaṁ? <span class="bold">Puthū</span>ti—  rāgo puthu, doso puthu, moho puthu, kodho…pe…  upanāho…  makkho…  paḷāso…  issā…  macchariyaṁ…  māyā…  sāṭheyyaṁ…  thambho…  sārambho…  māno…  atimāno…  mado…  pamādo…  sabbe kilesā…  sabbe duccaritā…  sabbe abhisaṅkhārā…  sabbe bhavagāmikammā. </div>
</div>
<div class="q" id="p_26Ps_586"> <div class="p">
<span class="pN">586</span><span class="bold">Nānattekattan</span>ti kāmacchando nānattaṁ, nekkhammaṁ ekattaṁ. Byāpādo nānattaṁ, abyāpādo ekattaṁ. Thinamiddhaṁ nānattaṁ, ālokasaññā ekattaṁ. Uddhaccaṁ nānattaṁ, avikkhepo ekattaṁ. Vicikicchā nānattaṁ, dhammavavatthānaṁ ekattaṁ. Avijjā nānattaṁ, ñāṇaṁ ekattaṁ. Arati nānattaṁ, pāmojjaṁ ekattaṁ. Nīvaraṇā nānattaṁ, paṭhamaṁ jhānaṁ ekattaṁ…pe…  sabbe kilesā nānattaṁ, arahattamaggo ekattaṁ. </div>
</div>
<div class="q" id="p_26Ps_587"> <div class="p">
<span class="pN">587</span><span class="bold">Tejo</span>ti pañca tejā—  caraṇatejo, guṇatejo, paññātejo, puññatejo, dhammatejo. Caraṇatejena tejitattā dussīlyatejaṁ pariyādiyati. Guṇatejena tejitattā aguṇatejaṁ pariyādiyati. Paññātejena tejitattā duppaññatejaṁ pariyādiyati. Puññatejena tejitattā apuññatejaṁ pariyādiyati. Dhammatejena tejitattā adhammatejaṁ pariyādiyati. </div>
</div>
<div class="q" id="p_26Ps_588"> <div class="p">
<span class="pN">588</span><span class="bold">Sallekho</span>ti kāmacchando asallekho, nekkhammaṁ sallekho. Byāpādo asallekho, abyāpādo sallekho. Thinamiddhaṁ asallekho, ālokasaññā sallekho. Uddhaccaṁ asallekho, avikkhepo sallekho. Vicikicchā asallekho, dhammavavatthānaṁ sallekho. Avijjā asallekho, ñāṇaṁ sallekho. Arati asallekho, pāmojjaṁ sallekho. Nīvaraṇā asallekho, paṭhamaṁ jhānaṁ sallekho…pe…  sabbakilesā asallekho, arahattamaggo sallekho. Taṁ ñātaṭṭhena ñāṇaṁ, pajānanaṭṭhena paññā. Tena vuccati—  “puthunānattatejapariyādāne paññā sallekhaṭṭhe ñāṇaṁ”. </div>
</div>
<div class="CENTER" id="p_26Ps_589">
<span class="pN">589</span>Sallekhaṭṭhañāṇaniddeso sattatiṁsatimo.</div>
</html>
