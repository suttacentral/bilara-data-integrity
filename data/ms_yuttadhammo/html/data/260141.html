<html>
<div class="i">2.1.5.4 Paccanīkapuggala</div>
<div class="h">Pavattivāra</div>
<div class="h">Uppādavāra</div>
<div class="h">Paccuppannānāgatavāra</div>
<div class="h">Paccanīkapuggala</div>
<div class="q" id="p_34Y6_305"> <div class="divNumber">64.</div> <div class="p">
<span class="pN">305</span>» Yassa kāyasaṅkhāro nuppajjati tassa vacīsaṅkhāro nuppajjissatīti? </div>
</div>
<div class="q" id="p_34Y6_306"> <div class="p">
<span class="pN">306</span>Sabbesaṁ cittassa bhaṅgakkhaṇe vinā assāsapassāsehi cittassa uppādakkhaṇe nirodhasamāpannānaṁ asaññasattānaṁ tesaṁ kāyasaṅkhāro nuppajjati, no ca tesaṁ vacīsaṅkhāro nuppajjissati. Pacchimacittasamaṅgīnaṁ yassa cittassa anantarā avitakkaavicāraṁ pacchimacittaṁ uppajjissati tesaṁ kāyasaṅkhāro ca nuppajjati vacīsaṅkhāro ca nuppajjissati. </div>
</div>
<div class="q" id="p_34Y6_307"> <div class="p">
<span class="pN">307</span>« Yassa vā pana vacīsaṅkhāro nuppajjissati tassa kāyasaṅkhāro nuppajjatīti? Āmantā. </div>
</div>
<div class="q" id="p_34Y6_308"> <div class="p">
<span class="pN">308</span>» Yassa kāyasaṅkhāro nuppajjati tassa cittasaṅkhāro nuppajjissatīti? </div>
</div>
<div class="q" id="p_34Y6_309"> <div class="p">
<span class="pN">309</span>Sabbesaṁ cittassa bhaṅgakkhaṇe vinā assāsapassāsehi cittassa uppādakkhaṇe nirodhasamāpannānaṁ asaññasattānaṁ tesaṁ kāyasaṅkhāro nuppajjati, no ca tesaṁ cittasaṅkhāro nuppajjissati. Pacchimacittasamaṅgīnaṁ tesaṁ kāyasaṅkhāro ca nuppajjati cittasaṅkhāro ca nuppajjissati. </div>
</div>
<div class="q" id="p_34Y6_310"> <div class="p">
<span class="pN">310</span>« Yassa vā pana…pe…? Āmantā. </div>
</div>
<div class="q" id="p_34Y6_311"> <div class="divNumber">65.</div> <div class="p">
<span class="pN">311</span>» Yassa vacīsaṅkhāro nuppajjati tassa cittasaṅkhāro nuppajjissatīti? </div>
</div>
<div class="q" id="p_34Y6_312"> <div class="p">
<span class="pN">312</span>Sabbesaṁ cittassa bhaṅgakkhaṇe vinā vitakkavicārehi cittassa uppādakkhaṇe nirodhasamāpannānaṁ asaññasattānaṁ tesaṁ vacīsaṅkhāro nuppajjati, no ca tesaṁ cittasaṅkhāro nuppajjissati. Savitakkasavicārapacchimacittassa bhaṅgakkhaṇe avitakkaavicārapacchimacittasamaṅgīnaṁ tesaṁ vacīsaṅkhāro ca nuppajjati cittasaṅkhāro ca nuppajjissati. </div>
</div>
<div class="q" id="p_34Y6_313"> <div class="p">
<span class="pN">313</span>« Yassa vā pana cittasaṅkhāro nuppajjissati tassa vacīsaṅkhāro nuppajjatīti? </div>
</div>
<div class="q" id="p_34Y6_314"> <div class="p">
<span class="pN">314</span>Savitakkasavicārapacchimacittassa uppādakkhaṇe tesaṁ cittasaṅkhāro nuppajjissati, no ca tesaṁ vacīsaṅkhāro nuppajjati. Savitakkasavicārapacchimacittassa bhaṅgakkhaṇe avitakkaavicārapacchimacittasamaṅgīnaṁ tesaṁ cittasaṅkhāro ca nuppajjissati vacīsaṅkhāro ca nuppajjati. </div>
</div>
</html>
