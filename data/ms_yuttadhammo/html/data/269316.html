<html>
<div class="i">8.1.7 Indriyajātaka</div>
<div class="h">Aṭṭhakanipāta</div>
<div class="h">Kaccānivagga</div>
<div class="h">Indriyajātaka</div>
<div class="q" id="p_22J_1738"> <div class="divNumber">60.</div> <div class="p"> <table class="singleColumn"> <tr> <td> <div class="pN">1738</div> <div class="G">“Yo indriyānaṁ kāmena,</div> </td> </tr> <tr> <td> <div class="G">vasaṁ nārada gacchati;</div> </td> </tr> <tr> <td> <div class="G">So pariccajjubho loke,</div> </td> </tr> <tr> <td> <div class="G">jīvantova visussati.</div> </td> </tr> </table> </div>
</div>
<div class="q" id="p_22J_1739"> <div class="divNumber">61.</div> <div class="p"> <table class="singleColumn"> <tr> <td> <div class="pN">1739</div> <div class="G">Sukhassānantaraṁ dukkhaṁ,</div> </td> </tr> <tr> <td> <div class="G">dukkhassānantaraṁ sukhaṁ;</div> </td> </tr> <tr> <td> <div class="G">Sosi patto sukhā dukkhaṁ,</div> </td> </tr> <tr> <td> <div class="G">pāṭikaṅkha varaṁ sukhaṁ.</div> </td> </tr> </table> </div>
</div>
<div class="q" id="p_22J_1740"> <div class="divNumber">62.</div> <div class="p"> <table class="singleColumn"> <tr> <td> <div class="pN">1740</div> <div class="G">Kicchakāle kicchasaho,</div> </td> </tr> <tr> <td> <div class="G">yo kicchaṁ nātivattati;</div> </td> </tr> <tr> <td> <div class="G">Sa kicchantaṁ sukhaṁ dhīro,</div> </td> </tr> <tr> <td> <div class="G">yogaṁ samadhigacchati.</div> </td> </tr> </table> </div>
</div>
<div class="q" id="p_22J_1741"> <div class="divNumber">63.</div> <div class="p"> <table class="singleColumn"> <tr> <td> <div class="pN">1741</div> <div class="G">Na heva kāmāna kāmā,</div> </td> </tr> <tr> <td> <div class="G">nānatthā nātthakāraṇā;</div> </td> </tr> <tr> <td> <div class="G">Na katañca niraṅkatvā,</div> </td> </tr> <tr> <td> <div class="G">dhammā cavitumarahasi”.</div> </td> </tr> </table> </div>
</div>
<div class="q" id="p_22J_1742"> <div class="divNumber">64.</div> <div class="p"> <table class="singleColumn"> <tr> <td> <div class="pN">1742</div> <div class="G">“Dakkhaṁ gahapatī sādhu,</div> </td> </tr> <tr> <td> <div class="G">saṁvibhajjañca bhojanaṁ;</div> </td> </tr> <tr> <td> <div class="G">Ahāso atthalābhesu,</div> </td> </tr> <tr> <td> <div class="G">atthabyāpatti abyatho”.</div> </td> </tr> </table> </div>
</div>
<div class="q" id="p_22J_1743"> <div class="divNumber">65.</div> <div class="p"> <table class="singleColumn"> <tr> <td> <div class="pN">1743</div> <div class="G">“Ettāvatetaṁ paṇḍiccaṁ,</div> </td> </tr> <tr> <td> <div class="G">api so devilo bravi;</div> </td> </tr> <tr> <td> <div class="G">Na yito kiñci pāpiyo,</div> </td> </tr> <tr> <td> <div class="G">yo indriyānaṁ vasaṁ vaje”.</div> </td> </tr> </table> </div>
</div>
<div class="q" id="p_22J_1744"> <div class="divNumber">66.</div> <div class="p"> <table class="singleColumn"> <tr> <td> <div class="pN">1744</div> <div class="G">“Amittānaṁva hatthatthaṁ,</div> </td> </tr> <tr> <td> <div class="G">sivi pappoti māmiva;</div> </td> </tr> <tr> <td> <div class="G">Kammaṁ vijjañca dakkheyyaṁ,</div> </td> </tr> <tr> <td> <div class="G">vivāhaṁ sīlamaddavaṁ;</div> </td> </tr> <tr> <td> <div class="G">Ete ca yase hāpetvā,</div> </td> </tr> <tr> <td> <div class="G">nibbatto sehi kammehi.</div> </td> </tr> </table> </div>
</div>
<div class="q" id="p_22J_1745"> <div class="divNumber">67.</div> <div class="p"> <table class="singleColumn"> <tr> <td> <div class="pN">1745</div> <div class="G">Sohaṁ sahassajīnova,</div> </td> </tr> <tr> <td> <div class="G">abandhu aparāyaṇo;</div> </td> </tr> <tr> <td> <div class="G">Ariyadhammā apakkanto,</div> </td> </tr> <tr> <td> <div class="G">yathā peto tathevahaṁ.</div> </td> </tr> </table> </div>
</div>
<div class="q" id="p_22J_1746"> <div class="divNumber">68.</div> <div class="p"> <table class="singleColumn"> <tr> <td> <div class="pN">1746</div> <div class="G">Sukhakāme dukkhāpetvā,</div> </td> </tr> <tr> <td> <div class="G">āpannosmi padaṁ imaṁ;</div> </td> </tr> <tr> <td> <div class="G">So sukhaṁ nādhigacchāmi,</div> </td> </tr> <tr> <td> <div class="G">ṭhito bhāṇumatāmivā”ti.</div> </td> </tr> </table> </div>
</div>
<div class="CENTER" id="p_22J_1747">
<span class="pN">1747</span>Indriyajātakaṁ sattamaṁ.</div>
</html>
