<html>
<div class="i">11.1.5 Subhāsitajayasutta</div>
<div class="h">Sakkasaṁyutta</div>
<div class="h">Paṭhamavagga</div>
<div class="h">Subhāsitajayasutta</div>
<div class="q" id="p_12S1_1574"> <div class="divNumber">251.</div> <div class="p">
<span class="pN">1574</span>Sāvatthinidānaṁ. “Bhūtapubbaṁ, bhikkhave, devāsurasaṅgāmo samupabyūḷho ahosi. Atha kho, bhikkhave, vepacitti asurindo sakkaṁ devānamindaṁ etadavoca—  ‘hotu, devānaminda, subhāsitena jayo’ti. ‘Hotu, vepacitti, subhāsitena jayo’ti. Atha kho, bhikkhave, devā ca asurā ca pārisajje ṭhapesuṁ—  ‘ime no subhāsitadubbhāsitaṁ ājānissantī’ti. Atha kho, bhikkhave, vepacitti asurindo sakkaṁ devānamindaṁ etadavoca—  ‘bhaṇa, devānaminda, gāthan’ti. Evaṁ vutte, bhikkhave, sakko devānamindo vepacittiṁ asurindaṁ etadavoca—  ‘tumhe khvettha, vepacitti, pubbadevā. Bhaṇa, vepacitti, gāthan’ti. Evaṁ vutte, bhikkhave, vepacitti asurindo imaṁ gāthaṁ abhāsi—  </div>
</div>
<div class="q" id="p_12S1_1575"> <div class="p"> <table class="singleColumn"> <tr> <td> <div class="pN">1575</div> <div class="G">‘Bhiyyo bālā pabhijjeyyuṁ,</div> </td> </tr> <tr> <td> <div class="G">no cassa paṭisedhako;</div> </td> </tr> <tr> <td> <div class="G">Tasmā bhusena daṇḍena,</div> </td> </tr> <tr> <td> <div class="G">dhīro bālaṁ nisedhaye’ti.</div> </td> </tr> </table> </div>
</div>
<div class="q" id="p_12S1_1576"> <div class="p">
<span class="pN">1576</span>Bhāsitāya kho pana, bhikkhave, vepacittinā asurindena gāthāya asurā anumodiṁsu, devā tuṇhī ahesuṁ. Atha kho, bhikkhave, vepacitti asurindo sakkaṁ devānamindaṁ etadavoca—  ‘bhaṇa, devānaminda, gāthan’ti. Evaṁ vutte, bhikkhave, sakko devānamindo imaṁ gāthaṁ abhāsi—  </div>
</div>
<div class="q" id="p_12S1_1577"> <div class="p"> <table class="singleColumn"> <tr> <td> <div class="pN">1577</div> <div class="G">‘Etadeva ahaṁ maññe,</div> </td> </tr> <tr> <td> <div class="G">bālassa paṭisedhanaṁ;</div> </td> </tr> <tr> <td> <div class="G">Paraṁ saṅkupitaṁ ñatvā,</div> </td> </tr> <tr> <td> <div class="G">yo sato upasammatī’ti.</div> </td> </tr> </table> </div>
</div>
<div class="q" id="p_12S1_1578"> <div class="p">
<span class="pN">1578</span>Bhāsitāya kho pana, bhikkhave, sakkena devānamindena gāthāya, devā anumodiṁsu, asurā tuṇhī ahesuṁ. Atha kho, bhikkhave, sakko devānamindo vepacittiṁ asurindaṁ etadavoca—  ‘bhaṇa, vepacitti, gāthan’ti. Evaṁ vutte, bhikkhave, vepacitti asurindo imaṁ gāthaṁ abhāsi—  </div>
</div>
<div class="q" id="p_12S1_1579"> <div class="p"> <table class="singleColumn"> <tr> <td> <div class="pN">1579</div> <div class="G">‘Etadeva titikkhāya,</div> </td> </tr> <tr> <td> <div class="G">vajjaṁ passāmi vāsava;</div> </td> </tr> <tr> <td> <div class="G">Yadā naṁ maññati bālo,</div> </td> </tr> <tr> <td> <div class="G">bhayā myāyaṁ titikkhati;</div> </td> </tr> <tr> <td> <div class="G">Ajjhāruhati dummedho,</div> </td> </tr> <tr> <td> <div class="G">gova bhiyyo palāyinan’ti.</div> </td> </tr> </table> </div>
</div>
<div class="q" id="p_12S1_1580"> <div class="p">
<span class="pN">1580</span>Bhāsitāya kho pana, bhikkhave, vepacittinā asurindena gāthāya asurā anumodiṁsu, devā tuṇhī ahesuṁ. Atha kho, bhikkhave, vepacitti asurindo sakkaṁ devānamindaṁ etadavoca—  ‘bhaṇa, devānaminda, gāthan’ti. Evaṁ vutte, bhikkhave, sakko devānamindo imā gāthāyo abhāsi—  </div>
</div>
<div class="q" id="p_12S1_1581"> <div class="p"> <table class="singleColumn"> <tr> <td> <div class="pN">1581</div> <div class="G">‘Kāmaṁ maññatu vā mā vā,</div> </td> </tr> <tr> <td> <div class="G">bhayā myāyaṁ titikkhati;</div> </td> </tr> <tr> <td> <div class="G">Sadatthaparamā atthā,</div> </td> </tr> <tr> <td> <div class="G">khantyā bhiyyo na vijjati.</div> </td> </tr> </table> </div>
</div>
<div class="q" id="p_12S1_1582"> <div class="p"> <table class="singleColumn"> <tr> <td> <div class="pN">1582</div> <div class="G">Yo have balavā santo,</div> </td> </tr> <tr> <td> <div class="G">dubbalassa titikkhati;</div> </td> </tr> <tr> <td> <div class="G">Tamāhu paramaṁ khantiṁ,</div> </td> </tr> <tr> <td> <div class="G">niccaṁ khamati dubbalo.</div> </td> </tr> </table> </div>
</div>
<div class="q" id="p_12S1_1583"> <div class="p"> <table class="singleColumn"> <tr> <td> <div class="pN">1583</div> <div class="G">Abalaṁ taṁ balaṁ āhu,</div> </td> </tr> <tr> <td> <div class="G">yassa bālabalaṁ balaṁ;</div> </td> </tr> <tr> <td> <div class="G">Balassa dhammaguttassa,</div> </td> </tr> <tr> <td> <div class="G">paṭivattā na vijjati.</div> </td> </tr> </table> </div>
</div>
<div class="q" id="p_12S1_1584"> <div class="p"> <table class="singleColumn"> <tr> <td> <div class="pN">1584</div> <div class="G">Tasseva tena pāpiyo,</div> </td> </tr> <tr> <td> <div class="G">yo kuddhaṁ paṭikujjhati;</div> </td> </tr> <tr> <td> <div class="G">Kuddhaṁ appaṭikujjhanto,</div> </td> </tr> <tr> <td> <div class="G">saṅgāmaṁ jeti dujjayaṁ.</div> </td> </tr> </table> </div>
</div>
<div class="q" id="p_12S1_1585"> <div class="p"> <table class="singleColumn"> <tr> <td> <div class="pN">1585</div> <div class="G">Ubhinnamatthaṁ carati,</div> </td> </tr> <tr> <td> <div class="G">attano ca parassa ca;</div> </td> </tr> <tr> <td> <div class="G">Paraṁ saṅkupitaṁ ñatvā,</div> </td> </tr> <tr> <td> <div class="G">yo sato upasammati.</div> </td> </tr> </table> </div>
</div>
<div class="q" id="p_12S1_1586"> <div class="p"> <table class="singleColumn"> <tr> <td> <div class="pN">1586</div> <div class="G">Ubhinnaṁ tikicchantānaṁ,</div> </td> </tr> <tr> <td> <div class="G">attano ca parassa ca;</div> </td> </tr> <tr> <td> <div class="G">Janā maññanti bāloti,</div> </td> </tr> <tr> <td> <div class="G">ye dhammassa akovidā’ti.</div> </td> </tr> </table> </div>
</div>
<div class="q" id="p_12S1_1587"> <div class="p">
<span class="pN">1587</span>Bhāsitāsu kho pana, bhikkhave, sakkena devānamindena gāthāsu, devā anumodiṁsu, asurā tuṇhī ahesuṁ. Atha kho, bhikkhave, devānañca asurānañca pārisajjā etadavocuṁ—  ‘bhāsitā kho vepacittinā asurindena gāthāyo. Tā ca kho sadaṇḍāvacarā sasatthāvacarā, iti bhaṇḍanaṁ iti viggaho iti kalaho. Bhāsitā kho sakkena devānamindena gāthāyo. Tā ca kho adaṇḍāvacarā asatthāvacarā, iti abhaṇḍanaṁ iti aviggaho iti akalaho. Sakkassa devānamindassa subhāsitena jayo’ti. Iti kho, bhikkhave, sakkassa devānamindassa subhāsitena jayo ahosī”ti. </div>
</div>
</html>
