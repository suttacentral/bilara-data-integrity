<html>
<div class="i">10.1 Suttantabhājanīya</div>
<div class="h">Bojjhaṅgavibhaṅga</div>
<div class="h">Suttantabhājanīya</div>
<div class="q" id="p_30Vbh_1555"> <div class="divNumber">466.</div> <div class="p">
<span class="pN">1555</span>Satta bojjhaṅgā—  satisambojjhaṅgo, dhammavicayasambojjhaṅgo, vīriyasambojjhaṅgo, pītisambojjhaṅgo, passaddhisambojjhaṅgo, samādhisambojjhaṅgo, upekkhāsambojjhaṅgo. </div>
</div>
<div class="q" id="p_30Vbh_1556"> <div class="divNumber">467.</div> <div class="p">
<span class="pN">1556</span>Tattha katamo satisambojjhaṅgo? Idha bhikkhu satimā hoti paramena satinepakkena samannāgato, cirakatampi cirabhāsitampi saritā hoti anussaritā—  ayaṁ vuccati “satisambojjhaṅgo”. (1) </div>
</div>
<div class="q" id="p_30Vbh_1557"> <div class="p">
<span class="pN">1557</span>So tathā sato viharanto taṁ dhammaṁ paññāya pavicinati pavicarati parivīmaṁsamāpajjati—  ayaṁ vuccati “dhammavicayasambojjhaṅgo”. (2) </div>
</div>
<div class="q" id="p_30Vbh_1558"> <div class="p">
<span class="pN">1558</span>Tassa taṁ dhammaṁ paññāya pavicinato pavicarato parivīmaṁsamāpajjato āraddhaṁ hoti vīriyaṁ asallīnaṁ—  ayaṁ vuccati “vīriyasambojjhaṅgo”. (3) </div>
</div>
<div class="q" id="p_30Vbh_1559"> <div class="p">
<span class="pN">1559</span>Āraddhavīriyassa uppajjati pīti nirāmisā—  ayaṁ vuccati “pītisambojjhaṅgo”. (4) </div>
</div>
<div class="q" id="p_30Vbh_1560"> <div class="p">
<span class="pN">1560</span>Pītimanassa kāyopi passambhati, cittampi passambhati—  ayaṁ vuccati “passaddhisambojjhaṅgo”. (5) </div>
</div>
<div class="q" id="p_30Vbh_1561"> <div class="p">
<span class="pN">1561</span>Passaddhakāyassa sukhino cittaṁ samādhiyati—  ayaṁ vuccati “samādhisambojjhaṅgo”. (6) </div>
</div>
<div class="q" id="p_30Vbh_1562"> <div class="p">
<span class="pN">1562</span>So tathā samāhitaṁ cittaṁ sādhukaṁ ajjhupekkhitā hoti—  ayaṁ vuccati “upekkhāsambojjhaṅgo”. (7) </div>
</div>
<div class="q" id="p_30Vbh_1563"> <div class="divNumber">468.</div> <div class="p">
<span class="pN">1563</span>Satta bojjhaṅgā—  satisambojjhaṅgo, dhammavicayasambojjhaṅgo, vīriyasambojjhaṅgo, pītisambojjhaṅgo, passaddhisambojjhaṅgo, samādhisambojjhaṅgo, upekkhāsambojjhaṅgo. </div>
</div>
<div class="q" id="p_30Vbh_1564"> <div class="divNumber">469.</div> <div class="p">
<span class="pN">1564</span>Tattha katamo satisambojjhaṅgo? Atthi ajjhattaṁ dhammesu sati, atthi bahiddhā dhammesu sati. Yadapi ajjhattaṁ dhammesu sati tadapi satisambojjhaṅgo abhiññāya sambodhāya nibbānāya saṁvattati. Yadapi bahiddhā dhammesu sati tadapi satisambojjhaṅgo abhiññāya sambodhāya nibbānāya saṁvattati. (1) </div>
</div>
<div class="q" id="p_30Vbh_1565"> <div class="p">
<span class="pN">1565</span>Tattha katamo dhammavicayasambojjhaṅgo? Atthi ajjhattaṁ dhammesu pavicayo, atthi bahiddhā dhammesu pavicayo. Yadapi ajjhattaṁ dhammesu pavicayo tadapi dhammavicayasambojjhaṅgo abhiññāya sambodhāya nibbānāya saṁvattati. Yadapi bahiddhā dhammesu pavicayo tadapi dhammavicayasambojjhaṅgo abhiññāya sambodhāya nibbānāya saṁvattati. (2) </div>
</div>
<div class="q" id="p_30Vbh_1566"> <div class="p">
<span class="pN">1566</span>Tattha katamo vīriyasambojjhaṅgo? Atthi kāyikaṁ vīriyaṁ, atthi cetasikaṁ vīriyaṁ. Yadapi kāyikaṁ vīriyaṁ tadapi vīriyasambojjhaṅgo abhiññāya sambodhāya nibbānāya saṁvattati. Yadapi cetasikaṁ vīriyaṁ tadapi vīriyasambojjhaṅgo abhiññāya sambodhāya nibbānāya saṁvattati. (3) </div>
</div>
<div class="q" id="p_30Vbh_1567"> <div class="p">
<span class="pN">1567</span>Tattha katamo pītisambojjhaṅgo? Atthi savitakkasavicārā pīti, atthi avitakkaavicārā pīti. Yadapi savitakkasavicārā pīti tadapi pītisambojjhaṅgo abhiññāya sambodhāya nibbānāya saṁvattati. Yadapi avitakkaavicārā pīti tadapi pītisambojjhaṅgo abhiññāya sambodhāya nibbānāya saṁvattati. (4) </div>
</div>
<div class="q" id="p_30Vbh_1568"> <div class="p">
<span class="pN">1568</span>Tattha katamo passaddhisambojjhaṅgo? Atthi kāyapassaddhi, atthi cittapassaddhi. Yadapi kāyapassaddhi tadapi passaddhisambojjhaṅgo abhiññāya sambodhāya nibbānāya saṁvattati. Yadapi cittapassaddhi tadapi passaddhisambojjhaṅgo abhiññāya sambodhāya nibbānāya saṁvattati. (5) </div>
</div>
<div class="q" id="p_30Vbh_1569"> <div class="p">
<span class="pN">1569</span>Tattha katamo samādhisambojjhaṅgo? Atthi savitakko savicāro samādhi, atthi avitakko avicāro samādhi. Yadapi savitakko savicāro samādhi tadapi samādhisambojjhaṅgo abhiññāya sambodhāya nibbānāya saṁvattati. Yadapi avitakko avicāro samādhi tadapi samādhisambojjhaṅgo abhiññāya sambodhāya nibbānāya saṁvattati. (6) </div>
</div>
<div class="q" id="p_30Vbh_1570"> <div class="p">
<span class="pN">1570</span>Tattha katamo upekkhāsambojjhaṅgo? Atthi ajjhattaṁ dhammesu upekkhā, atthi bahiddhā dhammesu upekkhā. Yadapi ajjhattaṁ dhammesu upekkhā tadapi upekkhāsambojjhaṅgo abhiññāya sambodhāya nibbānāya saṁvattati. Yadapi bahiddhā dhammesu upekkhā tadapi upekkhāsambojjhaṅgo abhiññāya sambodhāya nibbānāya saṁvattati. (7) </div>
</div>
<div class="q" id="p_30Vbh_1571"> <div class="divNumber">470.</div> <div class="p">
<span class="pN">1571</span>Satta bojjhaṅgā—  satisambojjhaṅgo, dhammavicayasambojjhaṅgo, vīriyasambojjhaṅgo, pītisambojjhaṅgo, passaddhisambojjhaṅgo, samādhisambojjhaṅgo, upekkhāsambojjhaṅgo. </div>
</div>
<div class="q" id="p_30Vbh_1572"> <div class="divNumber">471.</div> <div class="p">
<span class="pN">1572</span>Tattha katamo satisambojjhaṅgo? Idha bhikkhu satisambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ, dhammavicayasambojjhaṅgaṁ bhāveti…pe…  vīriyasambojjhaṅgaṁ bhāveti…  pītisambojjhaṅgaṁ bhāveti…  passaddhisambojjhaṅgaṁ bhāveti…  samādhisambojjhaṅgaṁ bhāveti…  upekkhāsambojjhaṅgaṁ bhāveti vivekanissitaṁ virāganissitaṁ nirodhanissitaṁ vossaggapariṇāmiṁ. </div>
</div>
<div class="CENTER" id="p_30Vbh_1573">
<span class="pN">1573</span>Suttantabhājanīyaṁ.</div>
</html>
