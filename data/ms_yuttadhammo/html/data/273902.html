<html>
<div class="i">1.2.7 Acelakassapasutta</div>
<div class="h">Nidānasaṁyutta</div>
<div class="h">Āhāravagga</div>
<div class="h">Acelakassapasutta</div>
<div class="q" id="p_12S2_96"> <div class="divNumber">17.</div> <div class="p">
<span class="pN">96</span>Evaṁ me sutaṁ—  ekaṁ samayaṁ bhagavā rājagahe viharati veḷuvane kalandakanivāpe. Atha kho bhagavā pubbaṇhasamayaṁ nivāsetvā pattacīvaramādāya rājagahaṁ piṇḍāya pāvisi. Addasā kho acelo kassapo bhagavantaṁ dūratova āgacchantaṁ. Disvāna yena bhagavā tenupasaṅkami; upasaṅkamitvā bhagavatā saddhiṁ sammodi. Sammodanīyaṁ kathaṁ sāraṇīyaṁ vītisāretvā ekamantaṁ aṭṭhāsi. Ekamantaṁ ṭhito kho acelo kassapo bhagavantaṁ etadavoca—  “puccheyyāma mayaṁ bhavantaṁ gotamaṁ kañcideva desaṁ, sace no bhavaṁ gotamo okāsaṁ karoti pañhassa veyyākaraṇāyā”ti. “Akālo kho tāva, kassapa, pañhassa; antaragharaṁ paviṭṭhamhā”ti. </div>
</div>
<div class="q" id="p_12S2_97"> <div class="p">
<span class="pN">97</span>Dutiyampi kho acelo kassapo bhagavantaṁ etadavoca—  “puccheyyāma mayaṁ bhavantaṁ gotamaṁ kañcideva desaṁ, sace no bhavaṁ gotamo okāsaṁ karoti pañhassa veyyākaraṇāyā”ti. “Akālo kho tāva, kassapa, pañhassa; antaragharaṁ paviṭṭhamhā”ti. Tatiyampi kho acelo kassapo…pe…  antaragharaṁ paviṭṭhamhāti. Evaṁ vutte, acelo kassapo bhagavantaṁ etadavoca—  “na kho pana mayaṁ bhavantaṁ gotamaṁ bahudeva pucchitukāmā”ti. “Puccha, kassapa, yadākaṅkhasī”ti. </div>
</div>
<div class="q" id="p_12S2_98"> <div class="p">
<span class="pN">98</span>“Kiṁ nu kho, bho gotama, ‘sayaṁkataṁ dukkhan’ti? ‘Mā hevaṁ, kassapā’ti bhagavā avoca. ‘Kiṁ pana, bho gotama, paraṁkataṁ dukkhan’ti? ‘Mā hevaṁ, kassapā’ti bhagavā avoca. ‘Kiṁ nu kho, bho gotama, sayaṁkatañca paraṁkatañca dukkhan’ti? ‘Mā hevaṁ, kassapā’ti bhagavā avoca. ‘Kiṁ pana, bho gotama, asayaṁkāraṁ aparaṅkāraṁ adhiccasamuppannaṁ dukkhan’ti? ‘Mā hevaṁ, kassapā’ti bhagavā avoca. ‘Kiṁ nu kho, bho gotama, natthi dukkhan’ti? ‘Na kho, kassapa, natthi dukkhaṁ. Atthi kho, kassapa, dukkhan’ti. ‘Tena hi bhavaṁ gotamo dukkhaṁ na jānāti, na passatī’ti. ‘Na khvāhaṁ, kassapa, dukkhaṁ na jānāmi, na passāmi. Jānāmi khvāhaṁ, kassapa, dukkhaṁ; passāmi khvāhaṁ, kassapa, dukkhan’”ti. </div>
</div>
<div class="q" id="p_12S2_99"> <div class="p">
<span class="pN">99</span>“Kiṁ nu kho, bho gotama, ‘sayaṁkataṁ dukkhan’ti iti puṭṭho samāno ‘mā hevaṁ, kassapā’ti vadesi. ‘Kiṁ pana, bho gotama, paraṁkataṁ dukkhan’ti iti puṭṭho samāno ‘mā hevaṁ, kassapā’ti vadesi. ‘Kiṁ nu kho, bho gotama, sayaṁkatañca paraṁkatañca dukkhan’ti iti puṭṭho samāno ‘mā hevaṁ, kassapā’ti vadesi. ‘Kiṁ pana, bho gotama, asayaṁkāraṁ aparaṅkāraṁ adhiccasamuppannaṁ dukkhan’ti iti puṭṭho samāno ‘mā hevaṁ, kassapā’ti vadesi. ‘Kiṁ nu kho, bho gotama, natthi dukkhan’ti iti puṭṭho samāno ‘na kho, kassapa, natthi dukkhaṁ, atthi kho, kassapa, dukkhan’ti vadesi. ‘Tena hi bhavaṁ gotamo dukkhaṁ na jānāti na passatī’ti iti puṭṭho samāno ‘na khvāhaṁ, kassapa, dukkhaṁ na jānāmi na passāmi. Jānāmi khvāhaṁ, kassapa, dukkhaṁ; passāmi khvāhaṁ, kassapa, dukkhan’ti vadesi. Ācikkhatu ca me, bhante, bhagavā dukkhaṁ. Desetu ca me, bhante, bhagavā dukkhan”ti. </div>
</div>
<div class="q" id="p_12S2_100"> <div class="p">
<span class="pN">100</span>“‘So karoti so paṭisaṁvedayatī’ti kho, kassapa, ādito sato ‘sayaṁkataṁ dukkhan’ti iti vadaṁ sassataṁ etaṁ pareti. ‘Añño karoti añño paṭisaṁvedayatī’ti kho, kassapa, vedanābhitunnassa sato ‘paraṁkataṁ dukkhan’ti iti vadaṁ ucchedaṁ etaṁ pareti. Ete te, kassapa, ubho ante anupagamma majjhena tathāgato dhammaṁ deseti—  ‘avijjāpaccayā saṅkhārā; saṅkhārapaccayā viññāṇaṁ…pe…  evametassa kevalassa dukkhakkhandhassa samudayo hoti. Avijjāya tveva asesavirāganirodhā saṅkhāranirodho; saṅkhāranirodhā viññāṇanirodho…pe…  evametassa kevalassa dukkhakkhandhassa nirodho hotī’”ti. </div>
</div>
<div class="q" id="p_12S2_101"> <div class="p">
<span class="pN">101</span>Evaṁ vutte, acelo kassapo bhagavantaṁ etadavoca—  “abhikkantaṁ, bhante, abhikkantaṁ, bhante. Seyyathāpi, bhante, nikkujjitaṁ vā ukkujjeyya…pe…  ‘cakkhumanto rūpāni dakkhantī’ti; evamevaṁ bhagavatā anekapariyāyena dhammo pakāsito. Esāhaṁ, bhante, bhagavantaṁ saraṇaṁ gacchāmi dhammañca bhikkhusaṁghañca. Labheyyāhaṁ, bhante, bhagavato santike pabbajjaṁ, labheyyaṁ upasampadan”ti. </div>
</div>
<div class="q" id="p_12S2_102"> <div class="p">
<span class="pN">102</span>“Yo kho, kassapa, aññatitthiyapubbo imasmiṁ dhammavinaye ākaṅkhati pabbajjaṁ, ākaṅkhati upasampadaṁ, so cattāro māse parivasati. Catunnaṁ māsānaṁ accayena āraddhacittā bhikkhū pabbājenti upasampādenti bhikkhubhāvāya. Api ca mayā puggalavemattatā viditā”ti. </div>
</div>
<div class="q" id="p_12S2_103"> <div class="p">
<span class="pN">103</span>“Sace, bhante, aññatitthiyapubbo imasmiṁ dhammavinaye ākaṅkhati pabbajjaṁ, ākaṅkhati upasampadaṁ, cattāro māse parivasati. Catunnaṁ māsānaṁ accayena āraddhacittā bhikkhū pabbājenti upasampādenti bhikkhubhāvāya. Ahaṁ cattāri vassāni parivasissāmi, catunnaṁ vassānaṁ accayena āraddhacittā bhikkhū pabbājentu upasampādentu bhikkhubhāvāyā”ti. </div>
</div>
<div class="q" id="p_12S2_104"> <div class="p">
<span class="pN">104</span>Alattha kho acelo kassapo bhagavato santike pabbajjaṁ, alattha upasampadaṁ. Acirūpasampanno ca panāyasmā kassapo eko vūpakaṭṭho appamatto ātāpī pahitatto viharanto nacirasseva—  yassatthāya kulaputtā sammadeva agārasmā anagāriyaṁ pabbajanti tadanuttaraṁ—  brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi. “Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti abbhaññāsi. Aññataro ca panāyasmā kassapo arahataṁ ahosīti. </div>
</div>
<div class="CENTER" id="p_12S2_105">
<span class="pN">105</span>Sattamaṁ.</div>
</html>
