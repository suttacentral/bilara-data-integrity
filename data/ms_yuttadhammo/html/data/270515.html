<html>
<div class="i">22.1.10.8 Dārakapabba</div>
<div class="h">Mahānipāta</div>
<div class="h">Mūgapakkhavagga</div>
<div class="h">Vessantarajātaka</div>
<div class="h">Dārakapabba</div>
<div class="q" id="p_23J_3440"> <div class="divNumber">2087.</div> <div class="p"> <table class="singleColumn"> <tr> <td> <div class="pN">3440</div> <div class="G">“Uṭṭhehi jāli patiṭṭha,</div> </td> </tr> <tr> <td> <div class="G">porāṇaṁ viya dissati;</div> </td> </tr> <tr> <td> <div class="G">Brāhmaṇaṁ viya passāmi,</div> </td> </tr> <tr> <td> <div class="G">nandiyo mābhikīrare”.</div> </td> </tr> </table> </div>
</div>
<div class="q" id="p_23J_3441"> <div class="divNumber">2088.</div> <div class="p"> <table class="singleColumn"> <tr> <td> <div class="pN">3441</div> <div class="G">“Ahampi tāta passāmi,</div> </td> </tr> <tr> <td> <div class="G">yo so brahmāva dissati;</div> </td> </tr> <tr> <td> <div class="G">Addhiko viya āyāti,</div> </td> </tr> <tr> <td> <div class="G">atithī no bhavissati”.</div> </td> </tr> </table> </div>
</div>
<div class="q" id="p_23J_3442"> <div class="divNumber">2089.</div> <div class="p"> <table class="singleColumn"> <tr> <td> <div class="pN">3442</div> <div class="G">“Kacci nu bhoto kusalaṁ,</div> </td> </tr> <tr> <td> <div class="G">kacci bhoto anāmayaṁ;</div> </td> </tr> <tr> <td> <div class="G">Kacci uñchena yāpetha,</div> </td> </tr> <tr> <td> <div class="G">kacci mūlaphalā bahū.</div> </td> </tr> </table> </div>
</div>
<div class="q" id="p_23J_3443"> <div class="divNumber">2090.</div> <div class="p"> <table class="singleColumn"> <tr> <td> <div class="pN">3443</div> <div class="G">Kacci ḍaṁsā makasā ca,</div> </td> </tr> <tr> <td> <div class="G">appameva sarīsapā;</div> </td> </tr> <tr> <td> <div class="G">Vane vāḷamigākiṇṇe,</div> </td> </tr> <tr> <td> <div class="G">kacci hiṁsā na vijjati”.</div> </td> </tr> </table> </div>
</div>
<div class="q" id="p_23J_3444"> <div class="divNumber">2091.</div> <div class="p"> <table class="singleColumn"> <tr> <td> <div class="pN">3444</div> <div class="G">“Kusalañceva no brahme,</div> </td> </tr> <tr> <td> <div class="G">atho brahme anāmayaṁ;</div> </td> </tr> <tr> <td> <div class="G">Atho uñchena yāpema,</div> </td> </tr> <tr> <td> <div class="G">atho mūlaphalā bahū.</div> </td> </tr> </table> </div>
</div>
<div class="q" id="p_23J_3445"> <div class="divNumber">2092.</div> <div class="p"> <table class="singleColumn"> <tr> <td> <div class="pN">3445</div> <div class="G">Atho ḍaṁsā makasā ca,</div> </td> </tr> <tr> <td> <div class="G">appameva sarīsapā;</div> </td> </tr> <tr> <td> <div class="G">Vane vāḷamigākiṇṇe,</div> </td> </tr> <tr> <td> <div class="G">hiṁsā amhaṁ na vijjati”.</div> </td> </tr> </table> </div>
</div>
<div class="q" id="p_23J_3446"> <div class="divNumber">2093.</div> <div class="p"> <table class="singleColumn"> <tr> <td> <div class="pN">3446</div> <div class="G">Satta no māse vasataṁ,</div> </td> </tr> <tr> <td> <div class="G">araññe jīvasokinaṁ;</div> </td> </tr> <tr> <td> <div class="G">Imampi paṭhamaṁ passāma,</div> </td> </tr> <tr> <td> <div class="G">brāhmaṇaṁ devavaṇṇinaṁ;</div> </td> </tr> <tr> <td> <div class="G">Ādāya veḷuvaṁ daṇḍaṁ,</div> </td> </tr> <tr> <td> <div class="G">aggihuttaṁ kamaṇḍaluṁ.</div> </td> </tr> </table> </div>
</div>
<div class="q" id="p_23J_3447"> <div class="divNumber">2094.</div> <div class="p"> <table class="singleColumn"> <tr> <td> <div class="pN">3447</div> <div class="G">Svāgataṁ te mahābrahme,</div> </td> </tr> <tr> <td> <div class="G">atho te adurāgataṁ;</div> </td> </tr> <tr> <td> <div class="G">Anto pavisa bhaddante,</div> </td> </tr> <tr> <td> <div class="G">pāde pakkhālayassu te.</div> </td> </tr> </table> </div>
</div>
<div class="q" id="p_23J_3448"> <div class="divNumber">2095.</div> <div class="p"> <table class="singleColumn"> <tr> <td> <div class="pN">3448</div> <div class="G">Tindukāni piyālāni,</div> </td> </tr> <tr> <td> <div class="G">madhuke kāsumāriyo;</div> </td> </tr> <tr> <td> <div class="G">Phalāni khuddakappāni,</div> </td> </tr> <tr> <td> <div class="G">bhuñja brahme varaṁ varaṁ.</div> </td> </tr> </table> </div>
</div>
<div class="q" id="p_23J_3449"> <div class="divNumber">2096.</div> <div class="p"> <table class="singleColumn"> <tr> <td> <div class="pN">3449</div> <div class="G">Idampi pānīyaṁ sītaṁ,</div> </td> </tr> <tr> <td> <div class="G">ābhataṁ girigabbharā;</div> </td> </tr> <tr> <td> <div class="G">Tato piva mahābrahme,</div> </td> </tr> <tr> <td> <div class="G">sace tvaṁ abhikaṅkhasi.</div> </td> </tr> </table> </div>
</div>
<div class="q" id="p_23J_3450"> <div class="divNumber">2097.</div> <div class="p"> <table class="singleColumn"> <tr> <td> <div class="pN">3450</div> <div class="G">Atha tvaṁ kena vaṇṇena,</div> </td> </tr> <tr> <td> <div class="G">kena vā pana hetunā;</div> </td> </tr> <tr> <td> <div class="G">Anuppatto brahāraññaṁ,</div> </td> </tr> <tr> <td> <div class="G">taṁ me akkhāhi pucchito.</div> </td> </tr> </table> </div>
</div>
<div class="q" id="p_23J_3451"> <div class="divNumber">2098.</div> <div class="p"> <table class="singleColumn"> <tr> <td> <div class="pN">3451</div> <div class="G">“Yathā vārivaho pūro,</div> </td> </tr> <tr> <td> <div class="G">sabbakālaṁ na khīyati;</div> </td> </tr> <tr> <td> <div class="G">Evaṁ taṁ yācitāgacchiṁ,</div> </td> </tr> <tr> <td> <div class="G">putte me dehi yācito”.</div> </td> </tr> </table> </div>
</div>
<div class="q" id="p_23J_3452"> <div class="divNumber">2099.</div> <div class="p"> <table class="singleColumn"> <tr> <td> <div class="pN">3452</div> <div class="G">“Dadāmi na vikampāmi,</div> </td> </tr> <tr> <td> <div class="G">issaro naya brāhmaṇa;</div> </td> </tr> <tr> <td> <div class="G">Pāto gatā rājaputtī,</div> </td> </tr> <tr> <td> <div class="G">sāyaṁ uñchāto ehiti.</div> </td> </tr> </table> </div>
</div>
<div class="q" id="p_23J_3453"> <div class="divNumber">2100.</div> <div class="p"> <table class="singleColumn"> <tr> <td> <div class="pN">3453</div> <div class="G">Ekarattiṁ vasitvāna,</div> </td> </tr> <tr> <td> <div class="G">pāto gacchasi brāhmaṇa;</div> </td> </tr> <tr> <td> <div class="G">Tassā nhāte upaghāte,</div> </td> </tr> <tr> <td> <div class="G">atha ne māladhārine.</div> </td> </tr> </table> </div>
</div>
<div class="q" id="p_23J_3454"> <div class="divNumber">2101.</div> <div class="p"> <table class="singleColumn"> <tr> <td> <div class="pN">3454</div> <div class="G">Ekarattiṁ vasitvāna,</div> </td> </tr> <tr> <td> <div class="G">pāto gacchasi brāhmaṇa;</div> </td> </tr> <tr> <td> <div class="G">Nānāpupphehi sañchanne,</div> </td> </tr> <tr> <td> <div class="G">nānāgandhehi bhūsite;</div> </td> </tr> <tr> <td> <div class="G">Nānāmūlaphalākiṇṇe,</div> </td> </tr> <tr> <td> <div class="G">gaccha svādāya brāhmaṇa”.</div> </td> </tr> </table> </div>
</div>
<div class="q" id="p_23J_3455"> <div class="divNumber">2102.</div> <div class="p"> <table class="singleColumn"> <tr> <td> <div class="pN">3455</div> <div class="G">“Na vāsamabhirocāmi,</div> </td> </tr> <tr> <td> <div class="G">gamanaṁ mayha ruccati;</div> </td> </tr> <tr> <td> <div class="G">Antarāyopi me assa,</div> </td> </tr> <tr> <td> <div class="G">gacchaññeva rathesabha.</div> </td> </tr> </table> </div>
</div>
<div class="q" id="p_23J_3456"> <div class="divNumber">2103.</div> <div class="p"> <table class="singleColumn"> <tr> <td> <div class="pN">3456</div> <div class="G">Na hetā yācayogī naṁ,</div> </td> </tr> <tr> <td> <div class="G">antarāyassa kāriyā;</div> </td> </tr> <tr> <td> <div class="G">Itthiyo mantaṁ jānanti,</div> </td> </tr> <tr> <td> <div class="G">sabbaṁ gaṇhanti vāmato.</div> </td> </tr> </table> </div>
</div>
<div class="q" id="p_23J_3457"> <div class="divNumber">2104.</div> <div class="p"> <table class="singleColumn"> <tr> <td> <div class="pN">3457</div> <div class="G">Saddhāya dānaṁ dadato,</div> </td> </tr> <tr> <td> <div class="G">māsaṁ adakkhi mātaraṁ;</div> </td> </tr> <tr> <td> <div class="G">Antarāyampi sā kayirā,</div> </td> </tr> <tr> <td> <div class="G">gacchaññeva rathesabha.</div> </td> </tr> </table> </div>
</div>
<div class="q" id="p_23J_3458"> <div class="divNumber">2105.</div> <div class="p"> <table class="singleColumn"> <tr> <td> <div class="pN">3458</div> <div class="G">Āmantayassu te putte,</div> </td> </tr> <tr> <td> <div class="G">mā te mātaramaddasuṁ;</div> </td> </tr> <tr> <td> <div class="G">Saddhāya dānaṁ dadato,</div> </td> </tr> <tr> <td> <div class="G">evaṁ puññaṁ pavaḍḍhati.</div> </td> </tr> </table> </div>
</div>
<div class="q" id="p_23J_3459"> <div class="divNumber">2106.</div> <div class="p"> <table class="singleColumn"> <tr> <td> <div class="pN">3459</div> <div class="G">Āmantayassu te putte,</div> </td> </tr> <tr> <td> <div class="G">mā te mātaramaddasuṁ;</div> </td> </tr> <tr> <td> <div class="G">Mādisassa dhanaṁ datvā,</div> </td> </tr> <tr> <td> <div class="G">rāja saggaṁ gamissasi”.</div> </td> </tr> </table> </div>
</div>
<div class="q" id="p_23J_3460"> <div class="divNumber">2107.</div> <div class="p"> <table class="singleColumn"> <tr> <td> <div class="pN">3460</div> <div class="G">“Sace tvaṁ nicchase daṭṭhuṁ,</div> </td> </tr> <tr> <td> <div class="G">mama bhariyaṁ patibbataṁ;</div> </td> </tr> <tr> <td> <div class="G">Ayyakassapi dassehi,</div> </td> </tr> <tr> <td> <div class="G">jāliṁ kaṇhājinaṁ cubho.</div> </td> </tr> </table> </div>
</div>
<div class="q" id="p_23J_3461"> <div class="divNumber">2108.</div> <div class="p"> <table class="singleColumn"> <tr> <td> <div class="pN">3461</div> <div class="G">Ime kumāre disvāna,</div> </td> </tr> <tr> <td> <div class="G">mañjuke piyabhāṇine;</div> </td> </tr> <tr> <td> <div class="G">Patīto sumano vitto,</div> </td> </tr> <tr> <td> <div class="G">bahuṁ dassati te dhanaṁ”.</div> </td> </tr> </table> </div>
</div>
<div class="q" id="p_23J_3462"> <div class="divNumber">2109.</div> <div class="p"> <table class="singleColumn"> <tr> <td> <div class="pN">3462</div> <div class="G">“Acchedanassa bhāyāmi,</div> </td> </tr> <tr> <td> <div class="G">rājaputta suṇohi me;</div> </td> </tr> <tr> <td> <div class="G">Rājadaṇḍāya maṁ dajjā,</div> </td> </tr> <tr> <td> <div class="G">vikkiṇeyya haneyya vā;</div> </td> </tr> <tr> <td> <div class="G">Jino dhanañca dāse ca,</div> </td> </tr> <tr> <td> <div class="G">gārayhassa brahmabandhuyā”.</div> </td> </tr> </table> </div>
</div>
<div class="q" id="p_23J_3463"> <div class="divNumber">2110.</div> <div class="p"> <table class="singleColumn"> <tr> <td> <div class="pN">3463</div> <div class="G">“Ime kumāre disvāna,</div> </td> </tr> <tr> <td> <div class="G">mañjuke piyabhāṇine;</div> </td> </tr> <tr> <td> <div class="G">Dhamme ṭhito mahārājā,</div> </td> </tr> <tr> <td> <div class="G">sivīnaṁ raṭṭhavaḍḍhano;</div> </td> </tr> <tr> <td> <div class="G">Laddhā pītisomanassaṁ,</div> </td> </tr> <tr> <td> <div class="G">bahuṁ dassati te dhanaṁ”.</div> </td> </tr> </table> </div>
</div>
<div class="q" id="p_23J_3464"> <div class="divNumber">2111.</div> <div class="p"> <table class="singleColumn"> <tr> <td> <div class="pN">3464</div> <div class="G">“Nāhaṁ tampi karissāmi,</div> </td> </tr> <tr> <td> <div class="G">yaṁ maṁ tvaṁ anusāsasi;</div> </td> </tr> <tr> <td> <div class="G">Dārakeva ahaṁ nessaṁ,</div> </td> </tr> <tr> <td> <div class="G">brāhmaṇyā paricārake”.</div> </td> </tr> </table> </div>
</div>
<div class="q" id="p_23J_3465"> <div class="divNumber">2112.</div> <div class="p"> <table class="singleColumn"> <tr> <td> <div class="pN">3465</div> <div class="G">Tato kumārā byathitā,</div> </td> </tr> <tr> <td> <div class="G">sutvā luddassa bhāsitaṁ;</div> </td> </tr> <tr> <td> <div class="G">Tena tena padhāviṁsu,</div> </td> </tr> <tr> <td> <div class="G">jālī kaṇhājinā cubho.</div> </td> </tr> </table> </div>
</div>
<div class="q" id="p_23J_3466"> <div class="divNumber">2113.</div> <div class="p"> <table class="singleColumn"> <tr> <td> <div class="pN">3466</div> <div class="G">“Ehi tāta piyaputta,</div> </td> </tr> <tr> <td> <div class="G">pūretha mama pāramiṁ;</div> </td> </tr> <tr> <td> <div class="G">Hadayaṁ mebhisiñcetha,</div> </td> </tr> <tr> <td> <div class="G">karotha vacanaṁ mama.</div> </td> </tr> </table> </div>
</div>
<div class="q" id="p_23J_3467"> <div class="divNumber">2114.</div> <div class="p"> <table class="singleColumn"> <tr> <td> <div class="pN">3467</div> <div class="G">Yānā nāvā ca me hotha,</div> </td> </tr> <tr> <td> <div class="G">acalā bhavasāgare;</div> </td> </tr> <tr> <td> <div class="G">Jātipāraṁ tarissāmi,</div> </td> </tr> <tr> <td> <div class="G">santāressaṁ sadevakaṁ.</div> </td> </tr> </table> </div>
</div>
<div class="q" id="p_23J_3468"> <div class="divNumber">2115.</div> <div class="p"> <table class="singleColumn"> <tr> <td> <div class="pN">3468</div> <div class="G">Ehi amma piyadhīti,</div> </td> </tr> <tr> <td> <div class="G">pūretha mama pāramiṁ;</div> </td> </tr> <tr> <td> <div class="G">Hadayaṁ mebhisiñcetha,</div> </td> </tr> <tr> <td> <div class="G">karotha vacanaṁ mama.</div> </td> </tr> </table> </div>
</div>
<div class="q" id="p_23J_3469"> <div class="divNumber">2116.</div> <div class="p"> <table class="singleColumn"> <tr> <td> <div class="pN">3469</div> <div class="G">Yānā nāvā ca me hotha,</div> </td> </tr> <tr> <td> <div class="G">acalā bhavasāgare;</div> </td> </tr> <tr> <td> <div class="G">Jātipāraṁ tarissāmi,</div> </td> </tr> <tr> <td> <div class="G">uddharissaṁ sadevakaṁ”.</div> </td> </tr> </table> </div>
</div>
<div class="q" id="p_23J_3470"> <div class="divNumber">2117.</div> <div class="p"> <table class="singleColumn"> <tr> <td> <div class="pN">3470</div> <div class="G">Tato kumāre ādāya,</div> </td> </tr> <tr> <td> <div class="G">jāliṁ kaṇhājinaṁ cubho;</div> </td> </tr> <tr> <td> <div class="G">Brāhmaṇassa adā dānaṁ,</div> </td> </tr> <tr> <td> <div class="G">sivīnaṁ raṭṭhavaḍḍhano.</div> </td> </tr> </table> </div>
</div>
<div class="q" id="p_23J_3471"> <div class="divNumber">2118.</div> <div class="p"> <table class="singleColumn"> <tr> <td> <div class="pN">3471</div> <div class="G">Tato kumāre ādāya,</div> </td> </tr> <tr> <td> <div class="G">jāliṁ kaṇhājinaṁ cubho;</div> </td> </tr> <tr> <td> <div class="G">Brāhmaṇassa adā vitto,</div> </td> </tr> <tr> <td> <div class="G">puttake dānamuttamaṁ.</div> </td> </tr> </table> </div>
</div>
<div class="q" id="p_23J_3472"> <div class="divNumber">2119.</div> <div class="p"> <table class="singleColumn"> <tr> <td> <div class="pN">3472</div> <div class="G">Tadāsi yaṁ bhiṁsanakaṁ,</div> </td> </tr> <tr> <td> <div class="G">tadāsi lomahaṁsanaṁ;</div> </td> </tr> <tr> <td> <div class="G">Yaṁ kumāre padinnamhi,</div> </td> </tr> <tr> <td> <div class="G">medanī sampakampatha.</div> </td> </tr> </table> </div>
</div>
<div class="q" id="p_23J_3473"> <div class="divNumber">2120.</div> <div class="p"> <table class="singleColumn"> <tr> <td> <div class="pN">3473</div> <div class="G">Tadāsi yaṁ bhiṁsanakaṁ,</div> </td> </tr> <tr> <td> <div class="G">tadāsi lomahaṁsanaṁ;</div> </td> </tr> <tr> <td> <div class="G">Yaṁ pañjalikato rājā,</div> </td> </tr> <tr> <td> <div class="G">kumāre sukhavacchite;</div> </td> </tr> <tr> <td> <div class="G">Brāhmaṇassa adā dānaṁ,</div> </td> </tr> <tr> <td> <div class="G">sivīnaṁ raṭṭhavaḍḍhano.</div> </td> </tr> </table> </div>
</div>
<div class="q" id="p_23J_3474"> <div class="divNumber">2121.</div> <div class="p"> <table class="singleColumn"> <tr> <td> <div class="pN">3474</div> <div class="G">Tato so brāhmaṇo luddo,</div> </td> </tr> <tr> <td> <div class="G">lataṁ dantehi chindiya;</div> </td> </tr> <tr> <td> <div class="G">Latāya hatthe bandhitvā,</div> </td> </tr> <tr> <td> <div class="G">latāya anumajjatha.</div> </td> </tr> </table> </div>
</div>
<div class="q" id="p_23J_3475"> <div class="divNumber">2122.</div> <div class="p"> <table class="singleColumn"> <tr> <td> <div class="pN">3475</div> <div class="G">Tato so rajjumādāya,</div> </td> </tr> <tr> <td> <div class="G">daṇḍañcādāya brāhmaṇo;</div> </td> </tr> <tr> <td> <div class="G">Ākoṭayanto te neti,</div> </td> </tr> <tr> <td> <div class="G">sivirājassa pekkhato.</div> </td> </tr> </table> </div>
</div>
<div class="q" id="p_23J_3476"> <div class="divNumber">2123.</div> <div class="p"> <table class="singleColumn"> <tr> <td> <div class="pN">3476</div> <div class="G">Tato kumārā pakkāmuṁ,</div> </td> </tr> <tr> <td> <div class="G">brāhmaṇassa pamuñciya;</div> </td> </tr> <tr> <td> <div class="G">Assupuṇṇehi nettehi,</div> </td> </tr> <tr> <td> <div class="G">pitaraṁ so udikkhati.</div> </td> </tr> </table> </div>
</div>
<div class="q" id="p_23J_3477"> <div class="divNumber">2124.</div> <div class="p"> <table class="singleColumn"> <tr> <td> <div class="pN">3477</div> <div class="G">Vedhamassatthapattaṁva,</div> </td> </tr> <tr> <td> <div class="G">pitu pādāni vandati;</div> </td> </tr> <tr> <td> <div class="G">Pitu pādāni vanditvā,</div> </td> </tr> <tr> <td> <div class="G">idaṁ vacanamabravi.</div> </td> </tr> </table> </div>
</div>
<div class="q" id="p_23J_3478"> <div class="divNumber">2125.</div> <div class="p"> <table class="singleColumn"> <tr> <td> <div class="pN">3478</div> <div class="G">“Ammā ca tāta nikkhantā,</div> </td> </tr> <tr> <td> <div class="G">tvañca no tāta dassasi;</div> </td> </tr> <tr> <td> <div class="G">Yāva ammampi passemu,</div> </td> </tr> <tr> <td> <div class="G">atha no tāta dassasi.</div> </td> </tr> </table> </div>
</div>
<div class="q" id="p_23J_3479"> <div class="divNumber">2126.</div> <div class="p"> <table class="singleColumn"> <tr> <td> <div class="pN">3479</div> <div class="G">Ammā ca tāta nikkhantā,</div> </td> </tr> <tr> <td> <div class="G">tvañca no tāta dassasi;</div> </td> </tr> <tr> <td> <div class="G">Mā no tvaṁ tāta adadā,</div> </td> </tr> <tr> <td> <div class="G">yāva ammāpi etu no;</div> </td> </tr> <tr> <td> <div class="G">Tadāyaṁ brāhmaṇo kāmaṁ,</div> </td> </tr> <tr> <td> <div class="G">vikkiṇātu hanātu vā.</div> </td> </tr> </table> </div>
</div>
<div class="q" id="p_23J_3480"> <div class="divNumber">2127.</div> <div class="p"> <table class="singleColumn"> <tr> <td> <div class="pN">3480</div> <div class="G">Balaṅkapādo andhanakho,</div> </td> </tr> <tr> <td> <div class="G">atho ovaddhapiṇḍiko;</div> </td> </tr> <tr> <td> <div class="G">Dīghuttaroṭṭho capalo,</div> </td> </tr> <tr> <td> <div class="G">kaḷāro bhagganāsako.</div> </td> </tr> </table> </div>
</div>
<div class="q" id="p_23J_3481"> <div class="divNumber">2128.</div> <div class="p"> <table class="singleColumn"> <tr> <td> <div class="pN">3481</div> <div class="G">Kumbhodaro bhaggapiṭṭhi,</div> </td> </tr> <tr> <td> <div class="G">atho visamacakkhuko;</div> </td> </tr> <tr> <td> <div class="G">Lohamassu haritakeso,</div> </td> </tr> <tr> <td> <div class="G">valīnaṁ tilakāhato.</div> </td> </tr> </table> </div>
</div>
<div class="q" id="p_23J_3482"> <div class="divNumber">2129.</div> <div class="p"> <table class="singleColumn"> <tr> <td> <div class="pN">3482</div> <div class="G">Piṅgalo ca vinato ca,</div> </td> </tr> <tr> <td> <div class="G">vikaṭo ca brahā kharo;</div> </td> </tr> <tr> <td> <div class="G">Ajināni ca sannaddho,</div> </td> </tr> <tr> <td> <div class="G">amanusso bhayānako.</div> </td> </tr> </table> </div>
</div>
<div class="q" id="p_23J_3483"> <div class="divNumber">2130.</div> <div class="p"> <table class="singleColumn"> <tr> <td> <div class="pN">3483</div> <div class="G">Manusso udāhu yakkho,</div> </td> </tr> <tr> <td> <div class="G">maṁsalohitabhojano;</div> </td> </tr> <tr> <td> <div class="G">Gāmā araññamāgamma,</div> </td> </tr> <tr> <td> <div class="G">dhanaṁ taṁ tāta yācati.</div> </td> </tr> </table> </div>
</div>
<div class="q" id="p_23J_3484"> <div class="divNumber">2131.</div> <div class="p"> <table class="singleColumn"> <tr> <td> <div class="pN">3484</div> <div class="G">Nīyamāne pisācena,</div> </td> </tr> <tr> <td> <div class="G">kiṁ nu tāta udikkhasi;</div> </td> </tr> <tr> <td> <div class="G">Asmā nūna te hadayaṁ,</div> </td> </tr> <tr> <td> <div class="G">āyasaṁ daḷhabandhanaṁ.</div> </td> </tr> </table> </div>
</div>
<div class="q" id="p_23J_3485"> <div class="divNumber">2132.</div> <div class="p"> <table class="singleColumn"> <tr> <td> <div class="pN">3485</div> <div class="G">Yo no baddhe na jānāsi,</div> </td> </tr> <tr> <td> <div class="G">brāhmaṇena dhanesinā;</div> </td> </tr> <tr> <td> <div class="G">Accāyikena luddena,</div> </td> </tr> <tr> <td> <div class="G">yo no gāvova sumbhati.</div> </td> </tr> </table> </div>
</div>
<div class="q" id="p_23J_3486"> <div class="divNumber">2133.</div> <div class="p"> <table class="singleColumn"> <tr> <td> <div class="pN">3486</div> <div class="G">Idheva acchataṁ kaṇhā,</div> </td> </tr> <tr> <td> <div class="G">na sā jānāti kismiñci;</div> </td> </tr> <tr> <td> <div class="G">Migīva khīrasammattā,</div> </td> </tr> <tr> <td> <div class="G">yūthā hīnā pakandati.</div> </td> </tr> </table> </div>
</div>
<div class="q" id="p_23J_3487"> <div class="divNumber">2134.</div> <div class="p"> <table class="singleColumn"> <tr> <td> <div class="pN">3487</div> <div class="G">Na me idaṁ tathā dukkhaṁ,</div> </td> </tr> <tr> <td> <div class="G">labbhā hi pumunā idaṁ;</div> </td> </tr> <tr> <td> <div class="G">Yañca ammaṁ na passāmi,</div> </td> </tr> <tr> <td> <div class="G">taṁ me dukkhataraṁ ito.</div> </td> </tr> </table> </div>
</div>
<div class="q" id="p_23J_3488"> <div class="divNumber">2135.</div> <div class="p"> <table class="singleColumn"> <tr> <td> <div class="pN">3488</div> <div class="G">Na me idaṁ tathā dukkhaṁ,</div> </td> </tr> <tr> <td> <div class="G">labbhā hi pumunā idaṁ;</div> </td> </tr> <tr> <td> <div class="G">Yañca tātaṁ na passāmi,</div> </td> </tr> <tr> <td> <div class="G">taṁ me dukkhataraṁ ito.</div> </td> </tr> </table> </div>
</div>
<div class="q" id="p_23J_3489"> <div class="divNumber">2136.</div> <div class="p"> <table class="singleColumn"> <tr> <td> <div class="pN">3489</div> <div class="G">Sā nūna kapaṇā ammā,</div> </td> </tr> <tr> <td> <div class="G">cirarattāya rucchati;</div> </td> </tr> <tr> <td> <div class="G">Kaṇhājinaṁ apassantī,</div> </td> </tr> <tr> <td> <div class="G">kumāriṁ cārudassaniṁ.</div> </td> </tr> </table> </div>
</div>
<div class="q" id="p_23J_3490"> <div class="divNumber">2137.</div> <div class="p"> <table class="singleColumn"> <tr> <td> <div class="pN">3490</div> <div class="G">So nūna kapaṇo tāto,</div> </td> </tr> <tr> <td> <div class="G">cirarattāya rucchati;</div> </td> </tr> <tr> <td> <div class="G">Kaṇhājinaṁ apassanto,</div> </td> </tr> <tr> <td> <div class="G">kumāriṁ cārudassaniṁ.</div> </td> </tr> </table> </div>
</div>
<div class="q" id="p_23J_3491"> <div class="divNumber">2138.</div> <div class="p"> <table class="singleColumn"> <tr> <td> <div class="pN">3491</div> <div class="G">Sā nūna kapaṇā ammā,</div> </td> </tr> <tr> <td> <div class="G">ciraṁ rucchati assame;</div> </td> </tr> <tr> <td> <div class="G">Kaṇhājinaṁ apassantī,</div> </td> </tr> <tr> <td> <div class="G">kumāriṁ cārudassaniṁ.</div> </td> </tr> </table> </div>
</div>
<div class="q" id="p_23J_3492"> <div class="divNumber">2139.</div> <div class="p"> <table class="singleColumn"> <tr> <td> <div class="pN">3492</div> <div class="G">So nūna kapaṇo tāto,</div> </td> </tr> <tr> <td> <div class="G">ciraṁ rucchati assame;</div> </td> </tr> <tr> <td> <div class="G">Kaṇhājinaṁ apassanto,</div> </td> </tr> <tr> <td> <div class="G">kumāriṁ cārudassaniṁ.</div> </td> </tr> </table> </div>
</div>
<div class="q" id="p_23J_3493"> <div class="divNumber">2140.</div> <div class="p"> <table class="singleColumn"> <tr> <td> <div class="pN">3493</div> <div class="G">Sā nūna kapaṇā ammā,</div> </td> </tr> <tr> <td> <div class="G">cirarattāya rucchati;</div> </td> </tr> <tr> <td> <div class="G">Aḍḍharatte va ratte vā,</div> </td> </tr> <tr> <td> <div class="G">nadīva avasucchati.</div> </td> </tr> </table> </div>
</div>
<div class="q" id="p_23J_3494"> <div class="divNumber">2141.</div> <div class="p"> <table class="singleColumn"> <tr> <td> <div class="pN">3494</div> <div class="G">So nūna kapaṇo tāto,</div> </td> </tr> <tr> <td> <div class="G">cirarattāya rucchati;</div> </td> </tr> <tr> <td> <div class="G">Aḍḍharatte va ratte vā,</div> </td> </tr> <tr> <td> <div class="G">nadīva avasucchati.</div> </td> </tr> </table> </div>
</div>
<div class="q" id="p_23J_3495"> <div class="divNumber">2142.</div> <div class="p"> <table class="singleColumn"> <tr> <td> <div class="pN">3495</div> <div class="G">Ime te jambukā rukkhā,</div> </td> </tr> <tr> <td> <div class="G">vedisā sinduvārakā;</div> </td> </tr> <tr> <td> <div class="G">Vividhāni rukkhajātāni,</div> </td> </tr> <tr> <td> <div class="G">tāni ajja jahāmase.</div> </td> </tr> </table> </div>
</div>
<div class="q" id="p_23J_3496"> <div class="divNumber">2143.</div> <div class="p"> <table class="singleColumn"> <tr> <td> <div class="pN">3496</div> <div class="G">Assatthā panasā ceme,</div> </td> </tr> <tr> <td> <div class="G">nigrodhā ca kapitthanā;</div> </td> </tr> <tr> <td> <div class="G">Vividhāni phalajātāni,</div> </td> </tr> <tr> <td> <div class="G">tāni ajja jahāmase.</div> </td> </tr> </table> </div>
</div>
<div class="q" id="p_23J_3497"> <div class="divNumber">2144.</div> <div class="p"> <table class="singleColumn"> <tr> <td> <div class="pN">3497</div> <div class="G">Ime tiṭṭhanti ārāmā,</div> </td> </tr> <tr> <td> <div class="G">ayaṁ sītūdakā nadī;</div> </td> </tr> <tr> <td> <div class="G">Yatthassu pubbe kīḷāma,</div> </td> </tr> <tr> <td> <div class="G">tāni ajja jahāmase.</div> </td> </tr> </table> </div>
</div>
<div class="q" id="p_23J_3498"> <div class="divNumber">2145.</div> <div class="p"> <table class="singleColumn"> <tr> <td> <div class="pN">3498</div> <div class="G">Vividhāni pupphajātāni,</div> </td> </tr> <tr> <td> <div class="G">asmiṁ uparipabbate;</div> </td> </tr> <tr> <td> <div class="G">Yānassu pubbe dhārema,</div> </td> </tr> <tr> <td> <div class="G">tāni ajja jahāmase.</div> </td> </tr> </table> </div>
</div>
<div class="q" id="p_23J_3499"> <div class="divNumber">2146.</div> <div class="p"> <table class="singleColumn"> <tr> <td> <div class="pN">3499</div> <div class="G">Vividhāni phalajātāni,</div> </td> </tr> <tr> <td> <div class="G">asmiṁ uparipabbate;</div> </td> </tr> <tr> <td> <div class="G">Yānassu pubbe bhuñjāma,</div> </td> </tr> <tr> <td> <div class="G">tāni ajja jahāmase.</div> </td> </tr> </table> </div>
</div>
<div class="q" id="p_23J_3500"> <div class="divNumber">2147.</div> <div class="p"> <table class="singleColumn"> <tr> <td> <div class="pN">3500</div> <div class="G">Ime no hatthikā assā,</div> </td> </tr> <tr> <td> <div class="G">balībaddā ca no ime;</div> </td> </tr> <tr> <td> <div class="G">Yehissu pubbe kīḷāma,</div> </td> </tr> <tr> <td> <div class="G">tāni ajja jahāmase”.</div> </td> </tr> </table> </div>
</div>
<div class="q" id="p_23J_3501"> <div class="divNumber">2148.</div> <div class="p"> <table class="singleColumn"> <tr> <td> <div class="pN">3501</div> <div class="G">Nīyamānā kumārā te,</div> </td> </tr> <tr> <td> <div class="G">pitaraṁ etadabravuṁ;</div> </td> </tr> <tr> <td> <div class="G">“Ammaṁ ārogyaṁ vajjāsi,</div> </td> </tr> <tr> <td> <div class="G">tvañca tāta sukhī bhava.</div> </td> </tr> </table> </div>
</div>
<div class="q" id="p_23J_3502"> <div class="divNumber">2149.</div> <div class="p"> <table class="singleColumn"> <tr> <td> <div class="pN">3502</div> <div class="G">Ime no hatthikā assā,</div> </td> </tr> <tr> <td> <div class="G">balībaddā ca no ime;</div> </td> </tr> <tr> <td> <div class="G">Tāni ammāya dajjesi,</div> </td> </tr> <tr> <td> <div class="G">sokaṁ tehi vinessati.</div> </td> </tr> </table> </div>
</div>
<div class="q" id="p_23J_3503"> <div class="divNumber">2150.</div> <div class="p"> <table class="singleColumn"> <tr> <td> <div class="pN">3503</div> <div class="G">Ime no hatthikā assā,</div> </td> </tr> <tr> <td> <div class="G">balībaddā ca no ime;</div> </td> </tr> <tr> <td> <div class="G">Tāni ammā udikkhantī,</div> </td> </tr> <tr> <td> <div class="G">sokaṁ paṭivinessati”.</div> </td> </tr> </table> </div>
</div>
<div class="q" id="p_23J_3504"> <div class="divNumber">2151.</div> <div class="p"> <table class="singleColumn"> <tr> <td> <div class="pN">3504</div> <div class="G">Tato vessantaro rājā,</div> </td> </tr> <tr> <td> <div class="G">dānaṁ datvāna khattiyo;</div> </td> </tr> <tr> <td> <div class="G">Paṇṇasālaṁ pavisitvā,</div> </td> </tr> <tr> <td> <div class="G">kalunaṁ paridevayi.</div> </td> </tr> </table> </div>
</div>
<div class="q" id="p_23J_3505"> <div class="divNumber">2152.</div> <div class="p"> <table class="singleColumn"> <tr> <td> <div class="pN">3505</div> <div class="G">“Kaṁ nvajja chātā tasitā,</div> </td> </tr> <tr> <td> <div class="G">uparucchanti dārakā;</div> </td> </tr> <tr> <td> <div class="G">Sāyaṁ saṁvesanākāle,</div> </td> </tr> <tr> <td> <div class="G">ko ne dassati bhojanaṁ.</div> </td> </tr> </table> </div>
</div>
<div class="q" id="p_23J_3506"> <div class="divNumber">2153.</div> <div class="p"> <table class="singleColumn"> <tr> <td> <div class="pN">3506</div> <div class="G">Kaṁ nvajja chātā tasitā,</div> </td> </tr> <tr> <td> <div class="G">uparucchanti dārakā;</div> </td> </tr> <tr> <td> <div class="G">Sāyaṁ saṁvesanākāle,</div> </td> </tr> <tr> <td> <div class="G">ammā chātamha detha no.</div> </td> </tr> </table> </div>
</div>
<div class="q" id="p_23J_3507"> <div class="divNumber">2154.</div> <div class="p"> <table class="singleColumn"> <tr> <td> <div class="pN">3507</div> <div class="G">Kathaṁ nu pathaṁ gacchanti,</div> </td> </tr> <tr> <td> <div class="G">pattikā anupāhanā;</div> </td> </tr> <tr> <td> <div class="G">Santā sūnehi pādehi,</div> </td> </tr> <tr> <td> <div class="G">ko ne hatthe gahessati.</div> </td> </tr> </table> </div>
</div>
<div class="q" id="p_23J_3508"> <div class="divNumber">2155.</div> <div class="p"> <table class="singleColumn"> <tr> <td> <div class="pN">3508</div> <div class="G">Kathaṁ nu so na lajjeyya,</div> </td> </tr> <tr> <td> <div class="G">sammukhā paharaṁ mama;</div> </td> </tr> <tr> <td> <div class="G">Adūsakānaṁ puttānaṁ,</div> </td> </tr> <tr> <td> <div class="G">alajjī vata brāhmaṇo.</div> </td> </tr> </table> </div>
</div>
<div class="q" id="p_23J_3509"> <div class="divNumber">2156.</div> <div class="p"> <table class="singleColumn"> <tr> <td> <div class="pN">3509</div> <div class="G">Yopi me dāsidāsassa,</div> </td> </tr> <tr> <td> <div class="G">añño vā pana pesiyo;</div> </td> </tr> <tr> <td> <div class="G">Tassāpi suvihīnassa,</div> </td> </tr> <tr> <td> <div class="G">ko lajjī paharissati.</div> </td> </tr> </table> </div>
</div>
<div class="q" id="p_23J_3510"> <div class="divNumber">2157.</div> <div class="p"> <table class="singleColumn"> <tr> <td> <div class="pN">3510</div> <div class="G">Vārijasseva me sato,</div> </td> </tr> <tr> <td> <div class="G">baddhassa kumināmukhe;</div> </td> </tr> <tr> <td> <div class="G">Akkosati paharati,</div> </td> </tr> <tr> <td> <div class="G">piye putte apassato.</div> </td> </tr> </table> </div>
</div>
<div class="q" id="p_23J_3511"> <div class="divNumber">2158.</div> <div class="p"> <table class="singleColumn"> <tr> <td> <div class="pN">3511</div> <div class="G">Adu cāpaṁ gahetvāna,</div> </td> </tr> <tr> <td> <div class="G">khaggaṁ bandhiya vāmato;</div> </td> </tr> <tr> <td> <div class="G">Ānessāmi sake putte,</div> </td> </tr> <tr> <td> <div class="G">puttānañhi vadho dukho.</div> </td> </tr> </table> </div>
</div>
<div class="q" id="p_23J_3512"> <div class="divNumber">2159.</div> <div class="p"> <table class="singleColumn"> <tr> <td> <div class="pN">3512</div> <div class="G">Aṭṭhānametaṁ dukkharūpaṁ,</div> </td> </tr> <tr> <td> <div class="G">Yaṁ kumārā vihaññare;</div> </td> </tr> <tr> <td> <div class="G">Satañca dhammamaññāya,</div> </td> </tr> <tr> <td> <div class="G">Ko datvā anutappati”.</div> </td> </tr> </table> </div>
</div>
<div class="q" id="p_23J_3513"> <div class="divNumber">2160.</div> <div class="p"> <table class="singleColumn"> <tr> <td> <div class="pN">3513</div> <div class="G">“Saccaṁ kirevamāhaṁsu,</div> </td> </tr> <tr> <td> <div class="G">narā ekacciyā idha;</div> </td> </tr> <tr> <td> <div class="G">Yassa natthi sakā mātā,</div> </td> </tr> <tr> <td> <div class="G">yathā natthi tatheva so.</div> </td> </tr> </table> </div>
</div>
<div class="q" id="p_23J_3514"> <div class="divNumber">2161.</div> <div class="p"> <table class="singleColumn"> <tr> <td> <div class="pN">3514</div> <div class="G">Ehi kaṇhe marissāma,</div> </td> </tr> <tr> <td> <div class="G">natthattho jīvitena no;</div> </td> </tr> <tr> <td> <div class="G">Dinnamhāti janindena,</div> </td> </tr> <tr> <td> <div class="G">brāhmaṇassa dhanesino;</div> </td> </tr> <tr> <td> <div class="G">Accāyikassa luddassa,</div> </td> </tr> <tr> <td> <div class="G">yo no gāvova sumbhati.</div> </td> </tr> </table> </div>
</div>
<div class="q" id="p_23J_3515"> <div class="divNumber">2162.</div> <div class="p"> <table class="singleColumn"> <tr> <td> <div class="pN">3515</div> <div class="G">Ime te jambukā rukkhā,</div> </td> </tr> <tr> <td> <div class="G">vedisā sinduvārakā;</div> </td> </tr> <tr> <td> <div class="G">Vividhāni rukkhajātāni,</div> </td> </tr> <tr> <td> <div class="G">tāni kaṇhe jahāmase.</div> </td> </tr> </table> </div>
</div>
<div class="q" id="p_23J_3516"> <div class="divNumber">2163.</div> <div class="p"> <table class="singleColumn"> <tr> <td> <div class="pN">3516</div> <div class="G">Assatthā panasā ceme,</div> </td> </tr> <tr> <td> <div class="G">nigrodhā ca kapitthanā;</div> </td> </tr> <tr> <td> <div class="G">Vividhāni phalajātāni,</div> </td> </tr> <tr> <td> <div class="G">tāni kaṇhe jahāmase.</div> </td> </tr> </table> </div>
</div>
<div class="q" id="p_23J_3517"> <div class="divNumber">2164.</div> <div class="p"> <table class="singleColumn"> <tr> <td> <div class="pN">3517</div> <div class="G">Ime tiṭṭhanti ārāmā,</div> </td> </tr> <tr> <td> <div class="G">ayaṁ sītūdakā nadī;</div> </td> </tr> <tr> <td> <div class="G">Yatthassu pubbe kīḷāma,</div> </td> </tr> <tr> <td> <div class="G">tāni kaṇhe jahāmase.</div> </td> </tr> </table> </div>
</div>
<div class="q" id="p_23J_3518"> <div class="divNumber">2165.</div> <div class="p"> <table class="singleColumn"> <tr> <td> <div class="pN">3518</div> <div class="G">Vividhāni pupphajātāni,</div> </td> </tr> <tr> <td> <div class="G">asmiṁ uparipabbate;</div> </td> </tr> <tr> <td> <div class="G">Yānassu pubbe dhārema,</div> </td> </tr> <tr> <td> <div class="G">tāni kaṇhe jahāmase.</div> </td> </tr> </table> </div>
</div>
<div class="q" id="p_23J_3519"> <div class="divNumber">2166.</div> <div class="p"> <table class="singleColumn"> <tr> <td> <div class="pN">3519</div> <div class="G">Vividhāni phalajātāni,</div> </td> </tr> <tr> <td> <div class="G">asmiṁ uparipabbate;</div> </td> </tr> <tr> <td> <div class="G">Yānassu pubbe bhuñjāma,</div> </td> </tr> <tr> <td> <div class="G">tāni kaṇhe jahāmase.</div> </td> </tr> </table> </div>
</div>
<div class="q" id="p_23J_3520"> <div class="divNumber">2167.</div> <div class="p"> <table class="singleColumn"> <tr> <td> <div class="pN">3520</div> <div class="G">Ime no hatthikā assā,</div> </td> </tr> <tr> <td> <div class="G">balībaddā ca no ime;</div> </td> </tr> <tr> <td> <div class="G">Yehissu pubbe kīḷāma,</div> </td> </tr> <tr> <td> <div class="G">tāni kaṇhe jahāmase”.</div> </td> </tr> </table> </div>
</div>
<div class="q" id="p_23J_3521"> <div class="divNumber">2168.</div> <div class="p"> <table class="singleColumn"> <tr> <td> <div class="pN">3521</div> <div class="G">Nīyamānā kumārā te,</div> </td> </tr> <tr> <td> <div class="G">brāhmaṇassa pamuñciya;</div> </td> </tr> <tr> <td> <div class="G">Tena tena padhāviṁsu,</div> </td> </tr> <tr> <td> <div class="G">jālī kaṇhājinā cubho.</div> </td> </tr> </table> </div>
</div>
<div class="q" id="p_23J_3522"> <div class="divNumber">2169.</div> <div class="p"> <table class="singleColumn"> <tr> <td> <div class="pN">3522</div> <div class="G">Tato so rajjumādāya,</div> </td> </tr> <tr> <td> <div class="G">daṇḍañcādāya brāhmaṇo;</div> </td> </tr> <tr> <td> <div class="G">Ākoṭayanto te neti,</div> </td> </tr> <tr> <td> <div class="G">sivirājassa pekkhato.</div> </td> </tr> </table> </div>
</div>
<div class="q" id="p_23J_3523"> <div class="divNumber">2170.</div> <div class="p"> <table class="singleColumn"> <tr> <td> <div class="pN">3523</div> <div class="G">Taṁ taṁ kaṇhājināvoca,</div> </td> </tr> <tr> <td> <div class="G">“ayaṁ maṁ tāta brāhmaṇo;</div> </td> </tr> <tr> <td> <div class="G">Laṭṭhiyā paṭikoṭeti,</div> </td> </tr> <tr> <td> <div class="G">ghare jātaṁva dāsiyaṁ.</div> </td> </tr> </table> </div>
</div>
<div class="q" id="p_23J_3524"> <div class="divNumber">2171.</div> <div class="p"> <table class="singleColumn"> <tr> <td> <div class="pN">3524</div> <div class="G">Na cāyaṁ brāhmaṇo tāta,</div> </td> </tr> <tr> <td> <div class="G">dhammikā honti brāhmaṇā;</div> </td> </tr> <tr> <td> <div class="G">Yakkho brāhmaṇavaṇṇena,</div> </td> </tr> <tr> <td> <div class="G">khādituṁ tāta neti no;</div> </td> </tr> <tr> <td> <div class="G">Nīyamāne pisācena,</div> </td> </tr> <tr> <td> <div class="G">kiṁ nu tāta udikkhasi”.</div> </td> </tr> </table> </div>
</div>
<div class="q" id="p_23J_3525"> <div class="divNumber">2172.</div> <div class="p"> <table class="singleColumn"> <tr> <td> <div class="pN">3525</div> <div class="G">“Ime no pādakā dukkhā,</div> </td> </tr> <tr> <td> <div class="G">dīgho caddhā suduggamo;</div> </td> </tr> <tr> <td> <div class="G">Nīce colambate sūriyo,</div> </td> </tr> <tr> <td> <div class="G">brāhmaṇo ca dhāreti no.</div> </td> </tr> </table> </div>
</div>
<div class="q" id="p_23J_3526"> <div class="divNumber">2173.</div> <div class="p"> <table class="singleColumn"> <tr> <td> <div class="pN">3526</div> <div class="G">Okandāmase bhūtāni,</div> </td> </tr> <tr> <td> <div class="G">pabbatāni vanāni ca;</div> </td> </tr> <tr> <td> <div class="G">Sarassa sirasā vandāma,</div> </td> </tr> <tr> <td> <div class="G">supatitthe ca āpake.</div> </td> </tr> </table> </div>
</div>
<div class="q" id="p_23J_3527"> <div class="divNumber">2174.</div> <div class="p"> <table class="singleColumn"> <tr> <td> <div class="pN">3527</div> <div class="G">Tiṇalatāni osadhyo,</div> </td> </tr> <tr> <td> <div class="G">pabbatāni vanāni ca;</div> </td> </tr> <tr> <td> <div class="G">Ammaṁ ārogyaṁ vajjātha,</div> </td> </tr> <tr> <td> <div class="G">ayaṁ no neti brāhmaṇo.</div> </td> </tr> </table> </div>
</div>
<div class="q" id="p_23J_3528"> <div class="divNumber">2175.</div> <div class="p"> <table class="singleColumn"> <tr> <td> <div class="pN">3528</div> <div class="G">Vajjantu bhonto ammañca,</div> </td> </tr> <tr> <td> <div class="G">Maddiṁ asmāka mātaraṁ;</div> </td> </tr> <tr> <td> <div class="G">Sace anupatitukāmāsi,</div> </td> </tr> <tr> <td> <div class="G">Khippaṁ anupatiyāsi no.</div> </td> </tr> </table> </div>
</div>
<div class="q" id="p_23J_3529"> <div class="divNumber">2176.</div> <div class="p"> <table class="singleColumn"> <tr> <td> <div class="pN">3529</div> <div class="G">Ayaṁ ekapadī eti,</div> </td> </tr> <tr> <td> <div class="G">ujuṁ gacchati assamaṁ;</div> </td> </tr> <tr> <td> <div class="G">Tamevānupateyyāsi,</div> </td> </tr> <tr> <td> <div class="G">api passesi ne lahuṁ.</div> </td> </tr> </table> </div>
</div>
<div class="q" id="p_23J_3530"> <div class="divNumber">2177.</div> <div class="p"> <table class="singleColumn"> <tr> <td> <div class="pN">3530</div> <div class="G">Aho vata re jaṭinī,</div> </td> </tr> <tr> <td> <div class="G">vanamūlaphalahārike;</div> </td> </tr> <tr> <td> <div class="G">Suññaṁ disvāna assamaṁ,</div> </td> </tr> <tr> <td> <div class="G">taṁ te dukkhaṁ bhavissati.</div> </td> </tr> </table> </div>
</div>
<div class="q" id="p_23J_3531"> <div class="divNumber">2178.</div> <div class="p"> <table class="singleColumn"> <tr> <td> <div class="pN">3531</div> <div class="G">Ativelaṁ nu ammāya,</div> </td> </tr> <tr> <td> <div class="G">uñchā laddho anappako;</div> </td> </tr> <tr> <td> <div class="G">Yā no baddhe na jānāsi,</div> </td> </tr> <tr> <td> <div class="G">brāhmaṇena dhanesinā.</div> </td> </tr> </table> </div>
</div>
<div class="q" id="p_23J_3532"> <div class="divNumber">2179.</div> <div class="p"> <table class="singleColumn"> <tr> <td> <div class="pN">3532</div> <div class="G">Accāyikena luddena,</div> </td> </tr> <tr> <td> <div class="G">yo no gāvova sumbhati;</div> </td> </tr> <tr> <td> <div class="G">Apajja ammaṁ passemu,</div> </td> </tr> <tr> <td> <div class="G">sāyaṁ uñchāto āgataṁ.</div> </td> </tr> </table> </div>
</div>
<div class="q" id="p_23J_3533"> <div class="divNumber">2180.</div> <div class="p"> <table class="singleColumn"> <tr> <td> <div class="pN">3533</div> <div class="G">Dajjā ammā brāhmaṇassa,</div> </td> </tr> <tr> <td> <div class="G">phalaṁ khuddena missitaṁ;</div> </td> </tr> <tr> <td> <div class="G">Tadāyaṁ asito dhāto,</div> </td> </tr> <tr> <td> <div class="G">na bāḷhaṁ dhārayeyya no.</div> </td> </tr> </table> </div>
</div>
<div class="q" id="p_23J_3534"> <div class="divNumber">2181.</div> <div class="p"> <table class="singleColumn"> <tr> <td> <div class="pN">3534</div> <div class="G">Sūnā ca vata no pādā,</div> </td> </tr> <tr> <td> <div class="G">bāḷhaṁ dhāreti brāhmaṇo;</div> </td> </tr> <tr> <td> <div class="G">Iti tattha vilapiṁsu,</div> </td> </tr> <tr> <td> <div class="G">kumārā mātugiddhino”.</div> </td> </tr> </table> </div>
</div>
<div class="CENTER" id="p_23J_3535">
<span class="pN">3535</span>Dārakapabbaṁ nāma.</div>
</html>
