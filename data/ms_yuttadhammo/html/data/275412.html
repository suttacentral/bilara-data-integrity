<html>
<div class="i">1.5.9 Pabbatarājasutta</div>
<div class="h">Paṭhamapaṇṇāsaka</div>
<div class="h">Cūḷavagga</div>
<div class="h">Pabbatarājasutta</div>
<div class="q" id="p_15A3_292"> <div class="divNumber">49.</div> <div class="p">
<span class="pN">292</span>“Himavantaṁ, bhikkhave, pabbatarājaṁ nissāya mahāsālā tīhi vaḍḍhīhi vaḍḍhanti. Katamāhi tīhi? Sākhāpattapalāsena vaḍḍhanti, tacapapaṭikāya vaḍḍhanti, pheggusārena vaḍḍhanti. Himavantaṁ, bhikkhave, pabbatarājaṁ nissāya mahāsālā imāhi tīhi vaḍḍhīhi vaḍḍhanti. </div>
</div>
<div class="q" id="p_15A3_293"> <div class="p">
<span class="pN">293</span>Evamevaṁ kho, bhikkhave, saddhaṁ kulapatiṁ nissāya anto jano tīhi vaḍḍhīhi vaḍḍhati. Katamāhi tīhi? Saddhāya vaḍḍhati, sīlena vaḍḍhati, paññāya vaḍḍhati. Saddhaṁ, bhikkhave, kulapatiṁ nissāya anto jano imāhi tīhi vaḍḍhīhi vaḍḍhatīti. </div>
</div>
<div class="q" id="p_15A3_294"> <div class="p"> <table class="singleColumn"> <tr> <td> <div class="pN">294</div> <div class="G">Yathāpi pabbato selo,</div> </td> </tr> <tr> <td> <div class="G">araññasmiṁ brahāvane;</div> </td> </tr> <tr> <td> <div class="G">Taṁ rukkhā upanissāya,</div> </td> </tr> <tr> <td> <div class="G">vaḍḍhante te vanappatī.</div> </td> </tr> </table> </div>
</div>
<div class="q" id="p_15A3_295"> <div class="p"> <table class="singleColumn"> <tr> <td> <div class="pN">295</div> <div class="G">Tatheva sīlasampannaṁ,</div> </td> </tr> <tr> <td> <div class="G">saddhaṁ kulapatiṁ idha;</div> </td> </tr> <tr> <td> <div class="G">Upanissāya vaḍḍhanti,</div> </td> </tr> <tr> <td> <div class="G">puttadārā ca bandhavā;</div> </td> </tr> <tr> <td> <div class="G">Amaccā ñātisaṅghā ca,</div> </td> </tr> <tr> <td> <div class="G">ye cassa anujīvino.</div> </td> </tr> </table> </div>
</div>
<div class="q" id="p_15A3_296"> <div class="p"> <table class="singleColumn"> <tr> <td> <div class="pN">296</div> <div class="G">Tyāssa sīlavato sīlaṁ,</div> </td> </tr> <tr> <td> <div class="G">cāgaṁ sucaritāni ca;</div> </td> </tr> <tr> <td> <div class="G">Passamānānukubbanti,</div> </td> </tr> <tr> <td> <div class="G">attamatthaṁ vicakkhaṇā.</div> </td> </tr> </table> </div>
</div>
<div class="q" id="p_15A3_297"> <div class="p"> <table class="singleColumn"> <tr> <td> <div class="pN">297</div> <div class="G">Idha dhammaṁ caritvāna,</div> </td> </tr> <tr> <td> <div class="G">maggaṁ sugatigāminaṁ;</div> </td> </tr> <tr> <td> <div class="G">Nandino devalokasmiṁ,</div> </td> </tr> <tr> <td> <div class="G">modanti kāmakāmino”ti.</div> </td> </tr> </table> </div>
</div>
<div class="CENTER" id="p_15A3_298">
<span class="pN">298</span>Navamaṁ.</div>
</html>
