<html>
<div class="i">2.4.7.1 Gabbhinisikkhāpada</div>
<div class="h">Bhikkhunivibhaṅga</div>
<div class="h">Pācittiyakaṇḍa</div>
<div class="h">Gabbhinivagga</div>
<div class="h">Gabbhinisikkhāpada</div>
<div class="q" id="p_2V_3181"> <div class="divNumber">1067.</div> <div class="p">
<span class="pN">3181</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena bhikkhuniyo gabbhiniṁ vuṭṭhāpenti. Sā piṇḍāya carati. Manussā evamāhaṁsu— “dethāyyāya bhikkhaṁ, garubhārā ayyā”ti. </div>
</div>
<div class="q" id="p_2V_3182"> <div class="p">
<span class="pN">3182</span>Manussā ujjhāyanti khiyyanti vipācenti— “kathañhi nāma bhikkhuniyo gabbhiniṁ vuṭṭhāpessantī”ti. </div>
</div>
<div class="q" id="p_2V_3183"> <div class="p">
<span class="pN">3183</span>Assosuṁ kho bhikkhuniyo tesaṁ manussānaṁ ujjhāyantānaṁ khiyyantānaṁ vipācentānaṁ. Yā tā bhikkhuniyo appicchā…pe… tā ujjhāyanti khiyyanti vipācenti— “kathañhi nāma bhikkhuniyo gabbhiniṁ vuṭṭhāpessantī”ti…pe… “saccaṁ kira, bhikkhave, bhikkhuniyo gabbhiniṁ vuṭṭhāpentī”ti? “Saccaṁ, bhagavā”ti. Vigarahi buddho bhagavā…pe… kathañhi nāma, bhikkhave, bhikkhuniyo gabbhiniṁ vuṭṭhāpessanti. Netaṁ, bhikkhave, appasannānaṁ vā pasādāya…pe… evañca pana, bhikkhave, bhikkhuniyo imaṁ sikkhāpadaṁ uddisantu— </div>
</div>
<div class="q" id="p_2V_3184"> <div class="divNumber">1068.</div> <div class="p">
<span class="pN">3184</span><span class="bold">“Yā pana bhikkhunī gabbhiniṁ vuṭṭhāpeyya, pācittiyan”</span>ti. (<span class="italic">61</span>:<span class="bold">116</span>) </div>
</div>
<div class="q" id="p_2V_3185"> <div class="divNumber">1069.</div> <div class="p">
<span class="pN">3185</span><span class="bold">Yā panā</span>ti yā yādisā…pe… <span class="bold">bhikkhunī</span>ti…pe… ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_3186"> <div class="p">
<span class="pN">3186</span><span class="bold">Gabbhinī</span> nāma āpannasattā vuccati. <span class="bold">Vuṭṭhāpeyyā</span>ti upasampādeyya. </div>
</div>
<div class="q" id="p_2V_3187"> <div class="p">
<span class="pN">3187</span>“Vuṭṭhāpessāmī”ti gaṇaṁ vā ācariniṁ vā pattaṁ vā cīvaraṁ vā pariyesati, sīmaṁ vā sammannati, āpatti dukkaṭassa. Ñattiyā dukkaṭaṁ. Dvīhi kammavācāhi dukkaṭā. Kammavācāpariyosāne upajjhāyāya āpatti pācittiyassa. Gaṇassa ca ācariniyā ca āpatti dukkaṭassa. </div>
</div>
<div class="q" id="p_2V_3188"> <div class="divNumber">1070.</div> <div class="p">
<span class="pN">3188</span>Gabbhiniyā gabbhinisaññā vuṭṭhāpeti, āpatti pācittiyassa. Gabbhiniyā vematikā vuṭṭhāpeti, āpatti dukkaṭassa. Gabbhiniyā agabbhinisaññā vuṭṭhāpeti, anāpatti. Agabbhiniyā gabbhinisaññā, āpatti dukkaṭassa. Agabbhiniyā vematikā, āpatti dukkaṭassa. Agabbhiniyā agabbhinisaññā, anāpatti. </div>
</div>
<div class="q" id="p_2V_3189"> <div class="divNumber">1071.</div> <div class="p">
<span class="pN">3189</span>Anāpatti— gabbhiniṁ agabbhinisaññā vuṭṭhāpeti, agabbhiniṁ agabbhinisaññā vuṭṭhāpeti, ummattikāya, ādikammikāyāti. </div>
</div>
<div class="CENTER" id="p_2V_3190">
<span class="pN">3190</span>Paṭhamasikkhāpadaṁ niṭṭhitaṁ.</div>
</html>
