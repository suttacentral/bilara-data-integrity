<html>
<div class="i">1.3.5 Brahmacariyasutta</div>
<div class="h">Paṭhamapaṇṇāsaka</div>
<div class="h">Uruvelavagga</div>
<div class="h">Brahmacariyasutta</div>
<div class="q" id="p_15A4_176"> <div class="divNumber">25.</div> <div class="p">
<span class="pN">176</span>“Nayidaṁ, bhikkhave, brahmacariyaṁ vussati janakuhanatthaṁ, na janalapanatthaṁ, na lābhasakkārasilokānisaṁsatthaṁ, na itivādappamokkhānisaṁsatthaṁ, na ‘iti maṁ jano jānātū’ti. Atha kho idaṁ, bhikkhave, brahmacariyaṁ vussati saṁvaratthaṁ pahānatthaṁ virāgatthaṁ nirodhatthanti. </div>
</div>
<div class="q" id="p_15A4_177"> <div class="p"> <table class="singleColumn"> <tr> <td> <div class="pN">177</div> <div class="G">Saṁvaratthaṁ pahānatthaṁ,</div> </td> </tr> <tr> <td> <div class="G">brahmacariyaṁ anītihaṁ;</div> </td> </tr> <tr> <td> <div class="G">Adesayi so bhagavā,</div> </td> </tr> <tr> <td> <div class="G">nibbānogadhagāminaṁ;</div> </td> </tr> <tr> <td> <div class="G">Esa maggo mahantehi,</div> </td> </tr> <tr> <td> <div class="G">anuyāto mahesibhi.</div> </td> </tr> </table> </div>
</div>
<div class="q" id="p_15A4_178"> <div class="p"> <table class="singleColumn"> <tr> <td> <div class="pN">178</div> <div class="G">Ye ca taṁ paṭipajjanti,</div> </td> </tr> <tr> <td> <div class="G">yathā buddhena desitaṁ;</div> </td> </tr> <tr> <td> <div class="G">Dukkhassantaṁ karissanti,</div> </td> </tr> <tr> <td> <div class="G">satthusāsanakārino”ti.</div> </td> </tr> </table> </div>
</div>
<div class="CENTER" id="p_15A4_179">
<span class="pN">179</span>Pañcamaṁ.</div>
</html>
