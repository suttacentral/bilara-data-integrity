<html>
<div class="i">9.30 Tajjanīyakammapaṭippassaddhikathā</div>
<div class="h">Campeyyakkhandhaka</div>
<div class="h">Tajjanīyakammapaṭippassaddhikathā</div>
<div class="q" id="p_3V_1886"> <div class="divNumber">440.</div> <div class="p">
<span class="pN">1886</span>Idha pana, bhikkhave, bhikkhu saṁghena tajjanīyakammakato sammā vattati, lomaṁ pāteti, netthāraṁ vattati, tajjanīyassa kammassa paṭippassaddhiṁ yācati. Tatra ce bhikkhūnaṁ evaṁ hoti—  ‘ayaṁ kho, āvuso, bhikkhu saṁghena tajjanīyakammakato sammā vattati, lomaṁ pāteti, netthāraṁ vattati, tajjanīyassa kammassa paṭippassaddhiṁ yācati. Handassa mayaṁ tajjanīyakammaṁ paṭippassambhemā’ti. Te tassa tajjanīyakammaṁ paṭippassambhenti—  adhammena vaggā. Tatraṭṭho saṁgho vivadati—  ‘adhammena vaggakammaṁ, adhammena samaggakammaṁ, dhammena vaggakammaṁ, dhammapatirūpakena vaggakammaṁ, dhammapatirūpakena samaggakammaṁ, akataṁ kammaṁ dukkaṭaṁ kammaṁ puna kātabbaṁ kamman’ti. Tatra, bhikkhave, ye te bhikkhū evamāhaṁsu—  ‘adhammena vaggakamman’ti, ye ca te bhikkhū evamāhaṁsu—  ‘akataṁ kammaṁ dukkaṭaṁ kammaṁ puna kātabbaṁ kamman’ti, ime tattha bhikkhū dhammavādino. </div>
</div>
<div class="q" id="p_3V_1887"> <div class="divNumber">441.</div> <div class="p">
<span class="pN">1887</span>Idha pana, bhikkhave, bhikkhu saṁghena tajjanīyakammakato sammā vattati, lomaṁ pāteti, netthāraṁ vattati, tajjanīyassa kammassa paṭippassaddhiṁ yācati. Tatra ce bhikkhūnaṁ evaṁ hoti—  ‘ayaṁ kho, āvuso, bhikkhu saṁghena tajjanīyakammakato sammā vattati, lomaṁ pāteti, netthāraṁ vattati, tajjanīyassa kammassa paṭippassaddhiṁ yācati. Handassa mayaṁ tajjanīyakammaṁ paṭippassambhemā’ti. Te tassa tajjanīyakammaṁ paṭippassambhenti—  adhammena samaggā. Tatraṭṭho saṁgho vivadati—  ‘adhammena vaggakammaṁ, adhammena samaggakammaṁ, dhammena vaggakammaṁ, dhammapatirūpakena vaggakammaṁ, dhammapatirūpakena samaggakammaṁ, akataṁ kammaṁ dukkaṭaṁ kammaṁ puna kātabbaṁ kamman’ti. Tatra, bhikkhave, ye te bhikkhū evamāhaṁsu—  ‘adhammena samaggakamman’ti, ye ca te bhikkhū evamāhaṁsu—  ‘akataṁ kammaṁ dukkaṭaṁ kammaṁ puna kātabbaṁ kamman’ti, ime tattha bhikkhū dhammavādino. </div>
</div>
<div class="q" id="p_3V_1888"> <div class="divNumber">442.</div> <div class="p">
<span class="pN">1888</span>Idha pana, bhikkhave, bhikkhu saṁghena tajjanīyakammakato sammā vattati, lomaṁ pāteti, netthāraṁ vattati, tajjanīyassa kammassa paṭippassaddhiṁ yācati. Tatra ce bhikkhūnaṁ evaṁ hoti—  ‘ayaṁ kho, āvuso, bhikkhu saṁghena tajjanīyakammakato sammā vattati, lomaṁ pāteti, netthāraṁ vattati, tajjanīyassa kammassa paṭippassaddhiṁ yācati. Handassa mayaṁ tajjanīyakammaṁ paṭippassambhemā’ti. Te tassa tajjanīyakammaṁ paṭippassambhenti—  dhammena vaggā. Tatraṭṭho saṁgho vivadati—  ‘adhammena vaggakammaṁ, adhammena samaggakammaṁ, dhammena vaggakammaṁ, dhammapatirūpakena vaggakammaṁ, dhammapatirūpakena samaggakammaṁ, akataṁ kammaṁ dukkaṭaṁ kammaṁ puna kātabbaṁ kamman’ti. Tatra, bhikkhave, ye te bhikkhū evamāhaṁsu—  ‘dhammena vaggakamman’ti ye ca te bhikkhū evamāhaṁsu—  ‘akataṁ kammaṁ dukkaṭaṁ kammaṁ puna kātabbaṁ kamman’ti, ime tattha bhikkhū dhammavādino. </div>
</div>
<div class="q" id="p_3V_1889"> <div class="divNumber">443.</div> <div class="p">
<span class="pN">1889</span>Idha pana, bhikkhave, bhikkhu saṁghena tajjanīyakammakato sammā vattati, lomaṁ pāteti, netthāraṁ vattati, tajjanīyassa kammassa paṭippassaddhiṁ yācati. Tatra ce bhikkhūnaṁ evaṁ hoti—  ‘ayaṁ kho, āvuso, bhikkhu saṁghena tajjanīyakammakato sammā vattati, lomaṁ pāteti, netthāraṁ vattati, tajjanīyassa kammassa paṭippassaddhiṁ yācati. Handassa mayaṁ tajjanīyakammaṁ paṭippassambhemā’ti. Te tassa tajjanīyakammaṁ paṭippassambhenti—  dhammapatirūpakena vaggā. Tatraṭṭho saṁgho vivadati—  ‘adhammena vaggakammaṁ, adhammena samaggakammaṁ, dhammena vaggakammaṁ, dhammapatirūpakena vaggakammaṁ, dhammapatirūpakena samaggakammaṁ, akataṁ kammaṁ dukkaṭaṁ kammaṁ puna kātabbaṁ kamman’ti. Tatra, bhikkhave, ye te bhikkhū evamāhaṁsu—  ‘dhammapatirūpakena vaggakamman’ti, ye ca te bhikkhū evamāhaṁsu—  ‘akataṁ kammaṁ dukkaṭaṁ kammaṁ puna kātabbaṁ kamman’ti, ime tattha bhikkhū dhammavādino. </div>
</div>
<div class="q" id="p_3V_1890"> <div class="divNumber">444.</div> <div class="p">
<span class="pN">1890</span>Idha pana, bhikkhave, bhikkhu saṁghena tajjanīyakammakato sammā vattati, lomaṁ pāteti, netthāraṁ vattati, tajjanīyassa kammassa paṭippassaddhiṁ yācati. Tatra ce bhikkhūnaṁ evaṁ hoti—  ‘ayaṁ kho, āvuso, bhikkhu saṁghena tajjanīyakammakato sammā vattati, lomaṁ pāteti, netthāraṁ vattati, tajjanīyassa kammassa paṭippassaddhiṁ yācati. Handassa mayaṁ tajjanīyakammaṁ paṭippassambhemā’ti. Te tassa tajjanīyakammaṁ paṭippassambhenti—  dhammapatirūpakena samaggā. Tatraṭṭho saṁgho vivadati—  ‘adhammena vaggakammaṁ, adhammena samaggakammaṁ, dhammena vaggakammaṁ, dhammapatirūpakena vaggakammaṁ, dhammapatirūpakena samaggakammaṁ, akataṁ kammaṁ dukkaṭaṁ kammaṁ puna kātabbaṁ kamman’ti. Tatra, bhikkhave, ye te bhikkhū evamāhaṁsu—  ‘dhammapatirūpakena samaggakamman’ti, ye ca te bhikkhū evamāhaṁsu—  ‘akataṁ kammaṁ dukkaṭaṁ kammaṁ puna kātabbaṁ kamman’ti, ime tattha bhikkhū dhammavādino. </div>
</div>
</html>
