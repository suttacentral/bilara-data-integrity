<html>
<div class="i">1.2.2.10 Surādhasutta</div>
<div class="h">Khandhasaṁyutta</div>
<div class="h">Majjhimapaṇṇāsaka</div>
<div class="h">Arahantavagga</div>
<div class="h">Surādhasutta</div>
<div class="q" id="p_13S3_374"> <div class="divNumber">72.</div> <div class="p">
<span class="pN">374</span>Sāvatthinidānaṁ. Atha kho āyasmā surādho bhagavantaṁ etadavoca—  “kathaṁ nu kho, bhante, jānato kathaṁ passato imasmiñca saviññāṇake kāye bahiddhā ca sabbanimittesu ahaṅkāramamaṅkāramānāpagataṁ mānasaṁ hoti, vidhā samatikkantaṁ santaṁ suvimuttan”ti? “Yaṁ kiñci, surādha, rūpaṁ atītānāgatapaccuppannaṁ…pe…  yaṁ dūre santike vā, sabbaṁ rūpaṁ—  ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya disvā anupādāvimutto hoti. Yā kāci vedanā…  yā kāci saññā…  ye keci saṅkhārā…  yaṁ kiñci viññāṇaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā, sabbā vedanā…pe…  sabbā saññā…  sabbe saṅkhārā…  sabbaṁ viññāṇaṁ—  ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya disvā anupādāvimutto hoti. Evaṁ kho, surādha, jānato evaṁ passato imasmiñca saviññāṇake kāye, bahiddhā ca sabbanimittesu ahaṅkāramamaṅkāramānāpagataṁ mānasaṁ hoti vidhā samatikkantaṁ santaṁ suvimuttan”ti…pe…  aññataro ca panāyasmā surādho arahataṁ ahosīti. </div>
</div>
<div class="CENTER" id="p_13S3_375">
<span class="pN">375</span>Dasamaṁ.</div>
<div class="CENTER" id="p_13S3_376">
<span class="pN">376</span>Arahantavaggo dutiyo.</div>
<div class="SUMMARY" id="p_13S3_377">
<span class="pN">377</span><span class="firstLetter">T</span>assuddānaṁ</div>
<div class="q" id="p_13S3_378"> <div class="p"> <table class="singleColumn"> <tr> <td> <div class="pN">378</div> <div class="G">Upādiyamaññamānā,</div> </td> </tr> <tr> <td> <div class="G">Athābhinandamāno ca;</div> </td> </tr> <tr> <td> <div class="G">Aniccaṁ dukkhaṁ anattā ca,</div> </td> </tr> <tr> <td> <div class="G">Anattaniyaṁ rajanīyasaṇṭhitaṁ;</div> </td> </tr> <tr> <td> <div class="G">Rādhasurādhena te dasāti.</div> </td> </tr> </table> </div>
</div>
</html>
