<html>
<div class="i">1.2.2.3 Paṭhamasamiddhimārapañhāsutta</div>
<div class="h">Saḷāyatanasaṁyutta</div>
<div class="h">Dutiyapaṇṇāsaka</div>
<div class="h">Migajālavagga</div>
<div class="h">Paṭhamasamiddhimārapañhāsutta</div>
<div class="q" id="p_13S4_216"> <div class="divNumber">65.</div> <div class="p">
<span class="pN">216</span>Ekaṁ samayaṁ bhagavā rājagahe viharati veḷuvane kalandakanivāpe. Atha kho āyasmā samiddhi yena bhagavā…pe…  bhagavantaṁ etadavoca—  “‘māro, māro’ti, bhante, vuccati. Kittāvatā nu kho, bhante, māro vā assa mārapaññatti vā”ti? </div>
</div>
<div class="q" id="p_13S4_217"> <div class="p">
<span class="pN">217</span>“Yattha kho, samiddhi, atthi cakkhu, atthi rūpā, atthi cakkhuviññāṇaṁ, atthi cakkhuviññāṇaviññātabbā dhammā, atthi tattha māro vā mārapaññatti vā. Atthi sotaṁ, atthi saddā, atthi sotaviññāṇaṁ, atthi sotaviññāṇaviññātabbā dhammā, atthi tattha māro vā mārapaññatti vā. Atthi ghānaṁ, atthi gandhā, atthi ghānaviññāṇaṁ, atthi ghānaviññāṇaviññātabbā dhammā, atthi tattha māro vā mārapaññatti vā. Atthi jivhā, atthi rasā, atthi jivhāviññāṇaṁ, atthi jivhāviññāṇaviññātabbā dhammā, atthi tattha māro vā mārapaññatti vā. Atthi kāyo, atthi phoṭṭhabbā, atthi kāyaviññāṇaṁ, atthi kāyaviññāṇaviññātabbā dhammā, atthi tattha māro vā mārapaññatti vā. Atthi mano, atthi dhammā, atthi manoviññāṇaṁ, atthi manoviññāṇaviññātabbā dhammā, atthi tattha māro vā mārapaññatti vā. </div>
</div>
<div class="q" id="p_13S4_218"> <div class="p">
<span class="pN">218</span>Yattha ca kho, samiddhi, natthi cakkhu, natthi rūpā, natthi cakkhuviññāṇaṁ, natthi cakkhuviññāṇaviññātabbā dhammā, natthi tattha māro vā mārapaññatti vā. Natthi sotaṁ…pe…  natthi ghānaṁ…pe…  natthi jivhā, natthi rasā, natthi jivhāviññāṇaṁ, natthi jivhāviññāṇaviññātabbā dhammā, natthi tattha māro vā mārapaññatti vā. Natthi kāyo…pe… . Natthi mano, natthi dhammā, natthi manoviññāṇaṁ, natthi manoviññāṇaviññātabbā dhammā, natthi tattha māro vā mārapaññatti vā”ti. </div>
</div>
<div class="CENTER" id="p_13S4_219">
<span class="pN">219</span>Tatiyaṁ.</div>
</html>
