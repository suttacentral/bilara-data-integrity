<html>
<div class="i">13.1.5 Dūtajātaka</div>
<div class="h">Terasakanipāta</div>
<div class="h">Ambavagga</div>
<div class="h">Dūtajātaka</div>
<div class="q" id="p_22J_2441"> <div class="divNumber">54.</div> <div class="p"> <table class="singleColumn"> <tr> <td> <div class="pN">2441</div> <div class="G">“Dūte te brahme pāhesiṁ,</div> </td> </tr> <tr> <td> <div class="G">Gaṅgātīrasmi jhāyato;</div> </td> </tr> <tr> <td> <div class="G">Tesaṁ puṭṭho na byākāsi,</div> </td> </tr> <tr> <td> <div class="G">Dukkhaṁ guyhamataṁ nu te”.</div> </td> </tr> </table> </div>
</div>
<div class="q" id="p_22J_2442"> <div class="divNumber">55.</div> <div class="p"> <table class="singleColumn"> <tr> <td> <div class="pN">2442</div> <div class="G">“Sace te dukkhamuppajje,</div> </td> </tr> <tr> <td> <div class="G">kāsīnaṁ raṭṭhavaḍḍhana;</div> </td> </tr> <tr> <td> <div class="G">Mā kho naṁ tassa akkhāhi,</div> </td> </tr> <tr> <td> <div class="G">yo taṁ dukkhā na mocaye.</div> </td> </tr> </table> </div>
</div>
<div class="q" id="p_22J_2443"> <div class="divNumber">56.</div> <div class="p"> <table class="singleColumn"> <tr> <td> <div class="pN">2443</div> <div class="G">Yo tassa dukkhajātassa,</div> </td> </tr> <tr> <td> <div class="G">ekaṅgamapi bhāgaso;</div> </td> </tr> <tr> <td> <div class="G">Vippamoceyya dhammena,</div> </td> </tr> <tr> <td> <div class="G">kāmaṁ tassa pavedaya.</div> </td> </tr> </table> </div>
</div>
<div class="q" id="p_22J_2444"> <div class="divNumber">57.</div> <div class="p"> <table class="singleColumn"> <tr> <td> <div class="pN">2444</div> <div class="G">Suvijānaṁ siṅgālānaṁ,</div> </td> </tr> <tr> <td> <div class="G">sakuṇānañca vassitaṁ;</div> </td> </tr> <tr> <td> <div class="G">Manussavassitaṁ rāja,</div> </td> </tr> <tr> <td> <div class="G">dubbijānataraṁ tato.</div> </td> </tr> </table> </div>
</div>
<div class="q" id="p_22J_2445"> <div class="divNumber">58.</div> <div class="p"> <table class="singleColumn"> <tr> <td> <div class="pN">2445</div> <div class="G">Api ce maññatī poso,</div> </td> </tr> <tr> <td> <div class="G">ñāti mitto sakhāti vā;</div> </td> </tr> <tr> <td> <div class="G">Yo pubbe sumano hutvā,</div> </td> </tr> <tr> <td> <div class="G">pacchā sampajjate diso.</div> </td> </tr> </table> </div>
</div>
<div class="q" id="p_22J_2446"> <div class="divNumber">59.</div> <div class="p"> <table class="singleColumn"> <tr> <td> <div class="pN">2446</div> <div class="G">Yo attano dukkhamanānupuṭṭho,</div> </td> </tr> <tr> <td> <div class="G">Pavedaye jantu akālarūpe;</div> </td> </tr> <tr> <td> <div class="G">Ānandino tassa bhavantimittā,</div> </td> </tr> <tr> <td> <div class="G">Hitesino tassa dukhī bhavanti.</div> </td> </tr> </table> </div>
</div>
<div class="q" id="p_22J_2447"> <div class="divNumber">60.</div> <div class="p"> <table class="singleColumn"> <tr> <td> <div class="pN">2447</div> <div class="G">Kālañca ñatvāna tathāvidhassa,</div> </td> </tr> <tr> <td> <div class="G">Medhāvīnaṁ ekamanaṁ viditvā;</div> </td> </tr> <tr> <td> <div class="G">Akkheyya tibbāni parassa dhīro,</div> </td> </tr> <tr> <td> <div class="G">Saṇhaṁ giraṁ atthavatiṁ pamuñce.</div> </td> </tr> </table> </div>
</div>
<div class="q" id="p_22J_2448"> <div class="divNumber">61.</div> <div class="p"> <table class="singleColumn"> <tr> <td> <div class="pN">2448</div> <div class="G">Sace ca jaññā avisayhamattano,</div> </td> </tr> <tr> <td> <div class="G">Na te hi mayhaṁ sukhāgamāya;</div> </td> </tr> <tr> <td> <div class="G">Ekova tibbāni saheyya dhīro,</div> </td> </tr> <tr> <td> <div class="G">Saccaṁ hirottappamapekkhamāno.</div> </td> </tr> </table> </div>
</div>
<div class="q" id="p_22J_2449"> <div class="divNumber">62.</div> <div class="p"> <table class="singleColumn"> <tr> <td> <div class="pN">2449</div> <div class="G">Ahaṁ raṭṭhe vicaranto,</div> </td> </tr> <tr> <td> <div class="G">nigame rājadhāniyo;</div> </td> </tr> <tr> <td> <div class="G">Bhikkhamāno mahārāja,</div> </td> </tr> <tr> <td> <div class="G">ācariyassa dhanatthiko.</div> </td> </tr> </table> </div>
</div>
<div class="q" id="p_22J_2450"> <div class="divNumber">63.</div> <div class="p"> <table class="singleColumn"> <tr> <td> <div class="pN">2450</div> <div class="G">Gahapatī rājapurise,</div> </td> </tr> <tr> <td> <div class="G">mahāsāle ca brāhmaṇe;</div> </td> </tr> <tr> <td> <div class="G">Alatthaṁ satta nikkhāni,</div> </td> </tr> <tr> <td> <div class="G">suvaṇṇassa janādhipa;</div> </td> </tr> <tr> <td> <div class="G">Te me naṭṭhā mahārāja,</div> </td> </tr> <tr> <td> <div class="G">tasmā socāmahaṁ bhusaṁ.</div> </td> </tr> </table> </div>
</div>
<div class="q" id="p_22J_2451"> <div class="divNumber">64.</div> <div class="p"> <table class="singleColumn"> <tr> <td> <div class="pN">2451</div> <div class="G">Purisā te mahārāja,</div> </td> </tr> <tr> <td> <div class="G">manasānuvicintitā;</div> </td> </tr> <tr> <td> <div class="G">Nālaṁ dukkhā pamocetuṁ,</div> </td> </tr> <tr> <td> <div class="G">tasmā tesaṁ na byāhariṁ.</div> </td> </tr> </table> </div>
</div>
<div class="q" id="p_22J_2452"> <div class="divNumber">65.</div> <div class="p"> <table class="singleColumn"> <tr> <td> <div class="pN">2452</div> <div class="G">Tvañca kho me mahārāja,</div> </td> </tr> <tr> <td> <div class="G">manasānuvicintito;</div> </td> </tr> <tr> <td> <div class="G">Alaṁ dukkhā pamocetuṁ,</div> </td> </tr> <tr> <td> <div class="G">tasmā tuyhaṁ pavedayiṁ”.</div> </td> </tr> </table> </div>
</div>
<div class="q" id="p_22J_2453"> <div class="divNumber">66.</div> <div class="p"> <table class="singleColumn"> <tr> <td> <div class="pN">2453</div> <div class="G">“Tassādāsi pasannatto,</div> </td> </tr> <tr> <td> <div class="G">kāsīnaṁ raṭṭhavaḍḍhano;</div> </td> </tr> <tr> <td> <div class="G">Jātarūpamaye nikkhe,</div> </td> </tr> <tr> <td> <div class="G">suvaṇṇassa catuddasā”ti.</div> </td> </tr> </table> </div>
</div>
<div class="CENTER" id="p_22J_2454">
<span class="pN">2454</span>Dūtajātakaṁ pañcamaṁ.</div>
</html>
