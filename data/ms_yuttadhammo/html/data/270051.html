<html>
<div class="i">16.2.1 Ekakaniddesa</div>
<div class="h">Ñāṇavibhaṅga</div>
<div class="h">Niddesa</div>
<div class="h">Ekakaniddesa</div>
<div class="q" id="p_30Vbh_2385"> <div class="divNumber">761.</div> <div class="p">
<span class="pN">2385</span>Pañca viññāṇā na hetumeva, ahetukameva, hetuvippayuttameva, sappaccayameva, saṅkhatameva, arūpameva, lokiyameva, sāsavameva, saṁyojaniyameva, ganthaniyameva, oghaniyameva, yoganiyameva, nīvaraṇiyameva, parāmaṭṭhameva, upādāniyameva, saṁkilesikameva, abyākatameva, sārammaṇameva, acetasikameva, vipākameva, upādinnupādāniyameva, asaṁkiliṭṭhasaṁkilesikameva, na savitakkasavicārameva, na avitakkavicāramattameva, avitakkaavicārameva, na pītisahagatameva, neva dassanena na bhāvanāya pahātabbameva, neva dassanena na bhāvanāya pahātabbahetukameva, nevācayagāmināpacayagāmimeva, nevasekkhanāsekkhameva, parittameva, kāmāvacarameva, na rūpāvacarameva, na arūpāvacarameva, pariyāpannameva, no apariyāpannameva, aniyatameva, aniyyānikameva, uppannaṁ manoviññāṇaviññeyyameva, aniccameva, jarābhibhūtameva. (1) </div>
</div>
<div class="q" id="p_30Vbh_2386"> <div class="divNumber">762.</div> <div class="p">
<span class="pN">2386</span>Pañca viññāṇā uppannavatthukā, uppannārammaṇāti uppannasmiṁ vatthusmiṁ uppanne ārammaṇe uppajjanti. (2) </div>
</div>
<div class="q" id="p_30Vbh_2387"> <div class="p">
<span class="pN">2387</span>Purejātavatthukā, purejātārammaṇāti purejātasmiṁ vatthusmiṁ purejāte ārammaṇe uppajjanti. (3) </div>
</div>
<div class="q" id="p_30Vbh_2388"> <div class="p">
<span class="pN">2388</span>Ajjhattikavatthukā, bāhirārammaṇāti pañcannaṁ viññāṇānaṁ vatthu ajjhattikā, ārammaṇā bāhirā. (4) </div>
</div>
<div class="q" id="p_30Vbh_2389"> <div class="p">
<span class="pN">2389</span>Asambhinnavatthukā, asambhinnārammaṇāti asambhinnasmiṁ vatthusmiṁ asambhinne ārammaṇe uppajjanti. (5) </div>
</div>
<div class="q" id="p_30Vbh_2390"> <div class="p">
<span class="pN">2390</span>Nānāvatthukā, nānārammaṇāti aññaṁ cakkhuviññāṇassa vatthu ca ārammaṇañca, aññaṁ sotaviññāṇassa vatthu ca ārammaṇañca, aññaṁ ghānaviññāṇassa vatthu ca ārammaṇañca, aññaṁ jivhāviññāṇassa vatthu ca ārammaṇañca, aññaṁ kāyaviññāṇassa vatthu ca ārammaṇañca. (6) </div>
</div>
<div class="q" id="p_30Vbh_2391"> <div class="divNumber">763.</div> <div class="p">
<span class="pN">2391</span>Na aññamaññassa gocaravisayaṁ paccanubhontīti cakkhuviññāṇassa gocaravisayaṁ sotaviññāṇaṁ na paccanubhoti, sotaviññāṇassa gocaravisayampi cakkhuviññāṇaṁ na paccanubhoti. Cakkhuviññāṇassa gocaravisayaṁ ghānaviññāṇaṁ na paccanubhoti, ghānaviññāṇassa gocaravisayampi cakkhuviññāṇaṁ na paccanubhoti. Cakkhuviññāṇassa gocaravisayaṁ jivhāviññāṇaṁ na paccanubhoti, jivhāviññāṇassa gocaravisayampi cakkhuviññāṇaṁ na paccanubhoti. Cakkhuviññāṇassa gocaravisayaṁ kāyaviññāṇaṁ na paccanubhoti, kāyaviññāṇassa gocaravisayampi cakkhuviññāṇaṁ na paccanubhoti. Sotaviññāṇassa…pe… ghānaviññāṇassa…pe… jivhāviññāṇassa…pe… kāyaviññāṇassa gocaravisayaṁ cakkhuviññāṇaṁ na paccanubhoti, cakkhuviññāṇassa gocaravisayampi kāyaviññāṇaṁ na paccanubhoti. Kāyaviññāṇassa gocaravisayaṁ sotaviññāṇaṁ na paccanubhoti, sotaviññāṇassa gocaravisayampi kāyaviññāṇaṁ na paccanubhoti. Kāyaviññāṇassa gocaravisayaṁ ghānaviññāṇaṁ na paccanubhoti, ghānaviññāṇassa gocaravisayampi kāyaviññāṇaṁ na paccanubhoti. Kāyaviññāṇassa gocaravisayaṁ jivhāviññāṇaṁ na paccanubhoti, jivhāviññāṇassa gocaravisayampi kāyaviññāṇaṁ na paccanubhoti. (7) </div>
</div>
<div class="q" id="p_30Vbh_2392"> <div class="divNumber">764.</div> <div class="p">
<span class="pN">2392</span>Na asamannāhārā uppajjantīti samannāharantassa uppajjanti. (8) </div>
</div>
<div class="q" id="p_30Vbh_2393"> <div class="p">
<span class="pN">2393</span>Na amanasikārā uppajjantīti manasikarontassa uppajjanti. (9) </div>
</div>
<div class="q" id="p_30Vbh_2394"> <div class="p">
<span class="pN">2394</span>Na abbokiṇṇā uppajjantīti na paṭipāṭiyā uppajjanti. (10) </div>
</div>
<div class="q" id="p_30Vbh_2395"> <div class="p">
<span class="pN">2395</span>Na apubbaṁ acarimaṁ uppajjantīti na ekakkhaṇe uppajjanti. (11) </div>
</div>
<div class="q" id="p_30Vbh_2396"> <div class="divNumber">765.</div> <div class="p">
<span class="pN">2396</span>Na aññamaññassa samanantarā uppajjantīti cakkhuviññāṇassa uppannasamanantarā sotaviññāṇaṁ na uppajjati, sotaviññāṇassa uppannasamanantarāpi cakkhuviññāṇaṁ na uppajjati. Cakkhuviññāṇassa uppannasamanantarā ghānaviññāṇaṁ na uppajjati, ghānaviññāṇassa uppannasamanantarāpi cakkhuviññāṇaṁ na uppajjati. Cakkhuviññāṇassa uppannasamanantarā jivhāviññāṇaṁ na uppajjati, jivhāviññāṇassa uppannasamanantarāpi cakkhuviññāṇaṁ na uppajjati. Cakkhuviññāṇassa uppannasamanantarā kāyaviññāṇaṁ na uppajjati, kāyaviññāṇassa uppannasamanantarāpi cakkhuviññāṇaṁ na uppajjati. Sotaviññāṇassa…pe… ghānaviññāṇassa…pe… jivhāviññāṇassa…pe… kāyaviññāṇassa uppannasamanantarā cakkhuviññāṇaṁ na uppajjati, cakkhuviññāṇassa uppannasamanantarāpi kāyaviññāṇaṁ na uppajjati. Kāyaviññāṇassa uppannasamanantarā sotaviññāṇaṁ na uppajjati, sotaviññāṇassa uppannasamanantarāpi kāyaviññāṇaṁ na uppajjati. Kāyaviññāṇassa uppannasamanantarā ghānaviññāṇaṁ na uppajjati, ghānaviññāṇassa uppannasamanantarāpi kāyaviññāṇaṁ na uppajjati. Kāyaviññāṇassa uppannasamanantarā jivhāviññāṇaṁ na uppajjati, jivhāviññāṇassa uppannasamanantarāpi kāyaviññāṇaṁ na uppajjati. (12) </div>
</div>
<div class="q" id="p_30Vbh_2397"> <div class="divNumber">766.</div> <div class="p">
<span class="pN">2397</span>Pañca viññāṇā anābhogāti pañcannaṁ viññāṇānaṁ natthi āvaṭṭanā vā ābhogo vā samannāhāro vā manasikāro vā. (13) </div>
</div>
<div class="q" id="p_30Vbh_2398"> <div class="p">
<span class="pN">2398</span>Pañcahi viññāṇehi na kañci dhammaṁ paṭivijānātīti pañcahi viññāṇehi na kañci dhammaṁ paṭivijānāti. (14) </div>
</div>
<div class="q" id="p_30Vbh_2399"> <div class="p">
<span class="pN">2399</span>Aññatra abhinipātamattāti aññatra āpātamattā. </div>
</div>
<div class="q" id="p_30Vbh_2400"> <div class="p">
<span class="pN">2400</span>Pañcannaṁ viññāṇānaṁ samanantarāpi na kañci dhammaṁ paṭivijānātīti pañcannaṁ viññāṇānaṁ samanantarā manodhātuyāpi na kañci dhammaṁ paṭivijānāti. (15) </div>
</div>
<div class="q" id="p_30Vbh_2401"> <div class="p">
<span class="pN">2401</span>Pañcahi viññāṇehi na kañci iriyāpathaṁ kappetīti pañcahi viññāṇehi na kañci iriyāpathaṁ kappeti— gamanaṁ vā ṭhānaṁ vā nisajjaṁ vā seyyaṁ vā. (16) </div>
</div>
<div class="q" id="p_30Vbh_2402"> <div class="p">
<span class="pN">2402</span>Pañcannaṁ viññāṇānaṁ samanantarāpi na kañci iriyāpathaṁ kappetīti pañcannaṁ viññāṇānaṁ samanantarā manodhātuyāpi na kañci iriyāpathaṁ kappeti— gamanaṁ vā ṭhānaṁ vā nisajjaṁ vā seyyaṁ vā. (17) </div>
</div>
<div class="q" id="p_30Vbh_2403"> <div class="p">
<span class="pN">2403</span>Pañcahi viññāṇehi na kāyakammaṁ na vacīkammaṁ paṭṭhapetīti pañcahi viññāṇehi na kāyakammaṁ na vacīkammaṁ paṭṭhapeti. (18) </div>
</div>
<div class="q" id="p_30Vbh_2404"> <div class="p">
<span class="pN">2404</span>Pañcannaṁ viññāṇānaṁ samanantarāpi na kāyakammaṁ na vacīkammaṁ paṭṭhapetīti pañcannaṁ viññāṇānaṁ samanantarā manodhātuyāpi na kāyakammaṁ na vacīkammaṁ paṭṭhapeti. (19) </div>
</div>
<div class="q" id="p_30Vbh_2405"> <div class="p">
<span class="pN">2405</span>Pañcahi viññāṇehi na kusalākusalaṁ dhammaṁ samādiyatīti pañcahi viññāṇehi na kusalākusalaṁ dhammaṁ samādiyati. (20) </div>
</div>
<div class="q" id="p_30Vbh_2406"> <div class="p">
<span class="pN">2406</span>Pañcannaṁ viññāṇānaṁ samanantarāpi na kusalākusalaṁ dhammaṁ samādiyatīti pañcannaṁ viññāṇānaṁ samanantarā manodhātuyāpi na kusalākusalaṁ dhammaṁ samādiyati. (21) </div>
</div>
<div class="q" id="p_30Vbh_2407"> <div class="p">
<span class="pN">2407</span>Pañcahi viññāṇehi na samāpajjati na vuṭṭhātīti pañcahi viññāṇehi na samāpajjati na vuṭṭhāti. (22) </div>
</div>
<div class="q" id="p_30Vbh_2408"> <div class="p">
<span class="pN">2408</span>Pañcannaṁ viññāṇānaṁ samanantarāpi na samāpajjati na vuṭṭhātīti pañcannaṁ viññāṇānaṁ samanantarā manodhātuyāpi na samāpajjati na vuṭṭhāti. (23) </div>
</div>
<div class="q" id="p_30Vbh_2409"> <div class="p">
<span class="pN">2409</span>Pañcahi viññāṇehi na cavati na uppajjatīti pañcahi viññāṇehi na cavati na uppajjati. (24) </div>
</div>
<div class="q" id="p_30Vbh_2410"> <div class="p">
<span class="pN">2410</span>Pañcannaṁ viññāṇānaṁ samanantarāpi na cavati na uppajjatīti pañcannaṁ viññāṇānaṁ samanantarā manodhātuyāpi na cavati na uppajjati. (25) </div>
</div>
<div class="q" id="p_30Vbh_2411"> <div class="p">
<span class="pN">2411</span>Pañcahi viññāṇehi na supati na paṭibujjhati na supinaṁ passatīti pañcahi viññāṇehi na supati na paṭibujjhati na supinaṁ passati. (26) </div>
</div>
<div class="q" id="p_30Vbh_2412"> <div class="p">
<span class="pN">2412</span>Pañcannaṁ viññāṇānaṁ samanantarāpi na supati na paṭibujjhati na supinaṁ passatīti pañcannaṁ viññāṇānaṁ samanantarā manodhātuyāpi na supati na paṭibujjhati na supinaṁ passati. (27) </div>
</div>
<div class="q" id="p_30Vbh_2413"> <div class="p">
<span class="pN">2413</span>Evaṁ yāthāvakavatthuvibhāvanā paññā. </div>
</div>
<div class="CENTER" id="p_30Vbh_2414">
<span class="pN">2414</span>Evaṁ ekavidhena ñāṇavatthu.<br> Ekakaṁ.</div>
</html>
