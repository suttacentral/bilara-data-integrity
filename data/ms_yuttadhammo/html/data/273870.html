<html>
<div class="i">11.1.10 Samuddakasutta</div>
<div class="h">Sakkasaṁyutta</div>
<div class="h">Paṭhamavagga</div>
<div class="h">Samuddakasutta</div>
<div class="q" id="p_12S1_1603"> <div class="divNumber">256.</div> <div class="p">
<span class="pN">1603</span>Sāvatthiyaṁ. “Bhūtapubbaṁ, bhikkhave, sambahulā isayo sīlavanto kalyāṇadhammā samuddatīre paṇṇakuṭīsu sammanti. Tena kho pana samayena devāsurasaṅgāmo samupabyūḷho ahosi. Atha kho, bhikkhave, tesaṁ isīnaṁ sīlavantānaṁ kalyāṇadhammānaṁ etadahosi— ‘dhammikā kho devā, adhammikā asurā. Siyāpi no asurato bhayaṁ. Yannūna mayaṁ sambaraṁ asurindaṁ upasaṅkamitvā abhayadakkhiṇaṁ yāceyyāmā’ti. Atha kho, bhikkhave, te isayo sīlavanto kalyāṇadhammā— seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya; evameva— samuddatīre paṇṇakuṭīsu antarahitā sambarassa asurindassa sammukhe pāturahesuṁ. Atha kho, bhikkhave, te isayo sīlavanto kalyāṇadhammā sambaraṁ asurindaṁ gāthāya ajjhabhāsiṁsu— </div>
</div>
<div class="q" id="p_12S1_1604"> <div class="p"> <table class="singleColumn"> <tr> <td> <div class="pN">1604</div> <div class="G">‘Isayo sambaraṁ pattā,</div> </td> </tr> <tr> <td> <div class="G">yācanti abhayadakkhiṇaṁ;</div> </td> </tr> <tr> <td> <div class="G">Kāmaṅkaro hi te dātuṁ,</div> </td> </tr> <tr> <td> <div class="G">bhayassa abhayassa vā’ti.</div> </td> </tr> </table> </div>
</div>
<div class="q" id="p_12S1_1605"> <div class="p"> <table class="singleColumn"> <tr> <td> <div class="pN">1605</div> <div class="G">‘Isīnaṁ abhayaṁ natthi,</div> </td> </tr> <tr> <td> <div class="G">duṭṭhānaṁ sakkasevinaṁ;</div> </td> </tr> <tr> <td> <div class="G">Abhayaṁ yācamānānaṁ,</div> </td> </tr> <tr> <td> <div class="G">bhayameva dadāmi vo’ti.</div> </td> </tr> </table> </div>
</div>
<div class="q" id="p_12S1_1606"> <div class="p"> <table class="singleColumn"> <tr> <td> <div class="pN">1606</div> <div class="G">‘Abhayaṁ yācamānānaṁ,</div> </td> </tr> <tr> <td> <div class="G">bhayameva dadāsi no;</div> </td> </tr> <tr> <td> <div class="G">Paṭiggaṇhāma te etaṁ,</div> </td> </tr> <tr> <td> <div class="G">akkhayaṁ hotu te bhayaṁ.</div> </td> </tr> </table> </div>
</div>
<div class="q" id="p_12S1_1607"> <div class="p"> <table class="singleColumn"> <tr> <td> <div class="pN">1607</div> <div class="G">Yādisaṁ vapate bījaṁ,</div> </td> </tr> <tr> <td> <div class="G">tādisaṁ harate phalaṁ;</div> </td> </tr> <tr> <td> <div class="G">Kalyāṇakārī kalyāṇaṁ,</div> </td> </tr> <tr> <td> <div class="G">pāpakārī ca pāpakaṁ;</div> </td> </tr> <tr> <td> <div class="G">Pavuttaṁ tāta te bījaṁ,</div> </td> </tr> <tr> <td> <div class="G">phalaṁ paccanubhossasī’ti.</div> </td> </tr> </table> </div>
</div>
<div class="q" id="p_12S1_1608"> <div class="p">
<span class="pN">1608</span>Atha kho, bhikkhave, te isayo sīlavanto kalyāṇadhammā sambaraṁ asurindaṁ abhisapitvā— seyyathāpi nāma balavā puriso samiñjitaṁ vā bāhaṁ pasāreyya, pasāritaṁ vā bāhaṁ samiñjeyya; evameva— sambarassa asurindassa sammukhe antarahitā samuddatīre paṇṇakuṭīsu pāturahesuṁ. Atha kho, bhikkhave, sambaro asurindo tehi isīhi sīlavantehi kalyāṇadhammehi abhisapito rattiyā sudaṁ tikkhattuṁ ubbijjī”ti. </div>
</div>
<div class="CENTER" id="p_12S1_1609">
<span class="pN">1609</span>Paṭhamo vaggo.</div>
<div class="SUMMARY" id="p_12S1_1610">
<span class="pN">1610</span><span class="firstLetter">T</span>assuddānaṁ</div>
<div class="q" id="p_12S1_1611"> <div class="p"> <table class="singleColumn"> <tr> <td> <div class="pN">1611</div> <div class="G">Suvīraṁ susīmañceva,</div> </td> </tr> <tr> <td> <div class="G">dhajaggaṁ vepacittino;</div> </td> </tr> <tr> <td> <div class="G">Subhāsitaṁ jayañceva,</div> </td> </tr> <tr> <td> <div class="G">kulāvakaṁ nadubbhiyaṁ;</div> </td> </tr> <tr> <td> <div class="G">Verocana asurindo,</div> </td> </tr> <tr> <td> <div class="G">isayo araññakañceva;</div> </td> </tr> <tr> <td> <div class="G">Isayo ca samuddakāti.</div> </td> </tr> </table> </div>
</div>
</html>
