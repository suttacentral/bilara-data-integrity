<html>
<div class="i"> Kevaṭṭagahapatiputtavatthu</div>
<div class="h">Kevaṭṭasutta</div>
<div class="h">Kevaṭṭagahapatiputtavatthu</div>
<div class="q" id="p_6D_827"> <div class="divNumber">481.</div> <div class="p">
<span class="pN">827</span>Evaṁ me sutaṁ—  ekaṁ samayaṁ bhagavā nāḷandāyaṁ viharati pāvārikambavane. Atha kho kevaṭṭo gahapatiputto yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho kevaṭṭo gahapatiputto bhagavantaṁ etadavoca—  “ayaṁ, bhante, nāḷandā iddhā ceva phītā ca bahujanā ākiṇṇamanussā bhagavati abhippasannā. Sādhu, bhante, bhagavā ekaṁ bhikkhuṁ samādisatu, yo uttari manussadhammā iddhipāṭihāriyaṁ karissati; evāyaṁ nāḷandā bhiyyoso mattāya bhagavati abhippasīdissatī”ti. Evaṁ vutte, bhagavā kevaṭṭaṁ gahapatiputtaṁ etadavoca—  “na kho ahaṁ, kevaṭṭa, bhikkhūnaṁ evaṁ dhammaṁ desemi—  ‘etha tumhe, bhikkhave, gihīnaṁ odātavasanānaṁ uttari manussadhammā iddhipāṭihāriyaṁ karothā’”ti. </div>
</div>
<div class="q" id="p_6D_828"> <div class="divNumber">482.</div> <div class="p">
<span class="pN">828</span>Dutiyampi kho kevaṭṭo gahapatiputto bhagavantaṁ etadavoca—  “nāhaṁ, bhante, bhagavantaṁ dhaṁsemi; api ca evaṁ vadāmi—  ‘ayaṁ, bhante, nāḷandā iddhā ceva phītā ca bahujanā ākiṇṇamanussā bhagavati abhippasannā. Sādhu, bhante, bhagavā ekaṁ bhikkhuṁ samādisatu, yo uttari manussadhammā iddhipāṭihāriyaṁ karissati; evāyaṁ nāḷandā bhiyyoso mattāya bhagavati abhippasīdissatī’”ti. Dutiyampi kho bhagavā kevaṭṭaṁ gahapatiputtaṁ etadavoca—  “na kho ahaṁ, kevaṭṭa, bhikkhūnaṁ evaṁ dhammaṁ desemi—  ‘etha tumhe, bhikkhave, gihīnaṁ odātavasanānaṁ uttari manussadhammā iddhipāṭihāriyaṁ karothā’”ti. </div>
</div>
<div class="q" id="p_6D_829"> <div class="p">
<span class="pN">829</span>Tatiyampi kho kevaṭṭo gahapatiputto bhagavantaṁ etadavoca—  “nāhaṁ, bhante, bhagavantaṁ dhaṁsemi; api ca evaṁ vadāmi—  ‘ayaṁ, bhante, nāḷandā iddhā ceva phītā ca bahujanā ākiṇṇamanussā bhagavati abhippasannā. Sādhu, bhante, bhagavā ekaṁ bhikkhuṁ samādisatu, yo uttari manussadhammā iddhipāṭihāriyaṁ karissati. Evāyaṁ nāḷandā bhiyyoso mattāya bhagavati abhippasīdissatī’”ti. </div>
</div>
</html>
