<html>
<div class="i">2.3.2.1.1 Hetuduka</div>
<div class="h">Niddesa</div>
<div class="h">Nikkhepakaṇḍa</div>
<div class="h">Dukanikkhepa</div>
<div class="h">Hetugocchaka</div>
<div class="h">Hetuduka</div>
<div class="q" id="p_29Dhs_1725"> <div class="divNumber">1059.</div> <div class="p">
<span class="pN">1725</span>Katame dhammā hetū? Tayo kusalahetū, tayo akusalahetū, tayo abyākatahetū, nava kāmāvacarahetū cha rūpāvacarahetū, cha arūpāvacarahetū, cha apariyāpannahetū. </div>
</div>
<div class="q" id="p_29Dhs_1726"> <div class="divNumber">1060.</div> <div class="p">
<span class="pN">1726</span>Tattha katame tayo kusalahetū? Alobho, adoso, amoho. </div>
</div>
<div class="q" id="p_29Dhs_1727"> <div class="divNumber">1061.</div> <div class="p">
<span class="pN">1727</span>Tattha katamo alobho? Yo alobho alubbhanā alubbhitattaṁ asārāgo asārajjanā asārajjitattaṁ anabhijjhā alobho kusalamūlaṁ— ayaṁ vuccati alobho. </div>
</div>
<div class="q" id="p_29Dhs_1728"> <div class="divNumber">1062.</div> <div class="p">
<span class="pN">1728</span>Tattha katamo adoso? Yo adoso adussanā adussitattaṁ metti mettāyanā mettāyitattaṁ anuddā anuddāyanā anudāyitattaṁ hitesitā anukampā abyāpādo abyāpajjo adoso kusalamūlaṁ— ayaṁ vuccati adoso. </div>
</div>
<div class="q" id="p_29Dhs_1729"> <div class="divNumber">1063.</div> <div class="p">
<span class="pN">1729</span>Tattha katamo amoho? Dukkhe ñāṇaṁ, dukkhasamudaye ñāṇaṁ, dukkhanirodhe ñāṇaṁ, dukkhanirodhagāminiyā paṭipadāya ñāṇaṁ, pubbante ñāṇaṁ, aparante ñāṇaṁ, pubbantāparante ñāṇaṁ, idappaccayatā paṭiccasamuppannesu dhammesu ñāṇaṁ, yā evarūpā paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṁ kosallaṁ nepuññaṁ vebhabyā cintā upaparikkhā bhūrī medhā pariṇāyikā vipassanā sampajaññaṁ patodo paññā paññindriyaṁ paññābalaṁ paññāsatthaṁ paññāpāsādo paññāāloko paññāobhāso paññāpajjoto paññāratanaṁ amoho dhammavicayo sammādiṭṭhi— ayaṁ vuccati amoho. </div>
</div>
<div class="q" id="p_29Dhs_1730"> <div class="p">
<span class="pN">1730</span>Ime tayo kusalahetū. </div>
</div>
<div class="q" id="p_29Dhs_1731"> <div class="divNumber">1064.</div> <div class="p">
<span class="pN">1731</span>Tattha katame tayo akusalahetū? Lobho, doso, moho. </div>
</div>
<div class="q" id="p_29Dhs_1732"> <div class="divNumber">1065.</div> <div class="p">
<span class="pN">1732</span>Tattha katamo lobho? Yo rāgo sārāgo anunayo anurodho nandī nandīrāgo cittassa sārāgo icchā mucchā ajjhosānaṁ gedho paligedho saṅgo paṅko ejā māyā janikā sañjananī sibbinī jālinī saritā visattikā suttaṁ visaṭā āyūhinī dutiyā paṇidhi bhavanetti vanaṁ vanatho santhavo sineho apekkhā paṭibandhu āsā āsisanā āsisitattaṁ rūpāsā saddāsā gandhāsā rasāsā phoṭṭhabbāsā lābhāsā dhanāsā puttāsā jīvitāsā jappā pajappā abhijappā jappā jappanā jappitattaṁ loluppaṁ loluppāyanā loluppāyitattaṁ pucchañjikatā sādhukamyatā adhammarāgo visamalobho nikanti nikāmanā patthanā pihanā sampatthanā kāmataṇhā bhavataṇhā vibhavataṇhā rūpataṇhā arūpataṇhā nirodhataṇhā rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā ogho yogo gantho upādānaṁ āvaraṇaṁ nīvaraṇaṁ chādanaṁ bandhanaṁ upakkileso anusayo pariyuṭṭhānaṁ latā vevicchaṁ dukkhamūlaṁ dukkhanidānaṁ dukkhappabhavo mārapāso mārabaḷisaṁ māravisayo taṇhānadī taṇhājālaṁ taṇhāgaddulaṁ taṇhāsamuddo abhijjhā lobho akusalamūlaṁ— ayaṁ vuccati lobho. </div>
</div>
<div class="q" id="p_29Dhs_1733"> <div class="divNumber">1066.</div> <div class="p">
<span class="pN">1733</span>Tattha katamo doso? Anatthaṁ me acarīti āghāto jāyati, anatthaṁ me caratīti āghāto jāyati, anatthaṁ me carissatīti āghāto jāyati, piyassa me manāpassa anatthaṁ acari…pe… anatthaṁ carati…pe… anatthaṁ carissatīti āghāto jāyati, appiyassa me amanāpassa atthaṁ acari…pe… atthaṁ carati…pe… atthaṁ carissatīti āghāto jāyati, aṭṭhāne vā pana āghāto jāyati. Yo evarūpo cittassa āghāto paṭighāto paṭighaṁ paṭivirodho kopo pakopo sampakopo doso padoso sampadoso cittassa byāpatti manopadoso kodho kujjhanā kujjhitattaṁ doso dussanā dussitattaṁ byāpatti byāpajjanā byāpajjitattaṁ virodho paṭivirodho caṇḍikkaṁ asuropo anattamanatā cittassa— ayaṁ vuccati doso. </div>
</div>
<div class="q" id="p_29Dhs_1734"> <div class="divNumber">1067.</div> <div class="p">
<span class="pN">1734</span>Tattha katamo moho? Dukkhe aññāṇaṁ, dukkhasamudaye aññāṇaṁ, dukkhanirodhe aññāṇaṁ, dukkhanirodhagāminiyā paṭipadāya aññāṇaṁ, pubbante aññāṇaṁ, aparante aññāṇaṁ, pubbantāparante aññāṇaṁ, idappaccayatā paṭiccasamuppannesu dhammesu aññāṇaṁ, yaṁ evarūpaṁ aññāṇaṁ adassanaṁ anabhisamayo ananubodho asambodho appaṭivedho asaṅgāhanā apariyogāhanā asamapekkhanā apaccavekkhaṇā apaccakkhakammaṁ dummejjhaṁ bālyaṁ asampajaññaṁ moho pamoho sammoho avijjā avijjogho avijjāyogo avijjānusayo avijjāpariyuṭṭhānaṁ avijjālaṅgī moho akusalamūlaṁ— ayaṁ vuccati moho. </div>
</div>
<div class="q" id="p_29Dhs_1735"> <div class="p">
<span class="pN">1735</span>Ime tayo akusalahetū. </div>
</div>
<div class="q" id="p_29Dhs_1736"> <div class="divNumber">1068.</div> <div class="p">
<span class="pN">1736</span>Tattha katame tayo abyākatahetū? Kusalānaṁ vā dhammānaṁ vipākato kiriyābyākatesu vā dhammesu alobho adoso amoho— ime tayo abyākatahetū. </div>
</div>
<div class="q" id="p_29Dhs_1737"> <div class="divNumber">1069.</div> <div class="p">
<span class="pN">1737</span>Tattha katame nava kāmāvacarahetū? Tayo kusalahetū, tayo akusalahetū, tayo abyākatahetū— ime nava kāmāvacarahetū. </div>
</div>
<div class="q" id="p_29Dhs_1738"> <div class="divNumber">1070.</div> <div class="p">
<span class="pN">1738</span>Tattha katame cha rūpāvacarahetū? Tayo kusalahetū, tayo abyākatahetū— ime cha rūpāvacarahetū. </div>
</div>
<div class="q" id="p_29Dhs_1739"> <div class="divNumber">1071.</div> <div class="p">
<span class="pN">1739</span>Tattha katame cha arūpāvacarahetū? Tayo kusalahetū, tayo abyākatahetū— ime cha arūpāvacarahetū. </div>
</div>
<div class="q" id="p_29Dhs_1740"> <div class="divNumber">1072.</div> <div class="p">
<span class="pN">1740</span>Tattha katame cha apariyāpannahetū? Tayo kusalahetū, tayo abyākatahetū— ime cha apariyāpannahetū. </div>
</div>
<div class="q" id="p_29Dhs_1741"> <div class="divNumber">1073.</div> <div class="p">
<span class="pN">1741</span>Tattha katame tayo kusalahetū? Alobho, adoso, amoho. </div>
</div>
<div class="q" id="p_29Dhs_1742"> <div class="divNumber">1074.</div> <div class="p">
<span class="pN">1742</span>Tattha katamo alobho? Yo alobho alubbhanā alubbhitattaṁ asārāgo asārajjanā asārajjitattaṁ anabhijjhā alobho kusalamūlaṁ— ayaṁ vuccati alobho. </div>
</div>
<div class="q" id="p_29Dhs_1743"> <div class="divNumber">1075.</div> <div class="p">
<span class="pN">1743</span>Tattha katamo adoso? Yo adoso adussanā adussitattaṁ…pe… abyāpādo abyāpajjo adoso kusalamūlaṁ— ayaṁ vuccati adoso. </div>
</div>
<div class="q" id="p_29Dhs_1744"> <div class="divNumber">1076.</div> <div class="p">
<span class="pN">1744</span>Tattha katamo amoho? Dukkhe ñāṇaṁ, dukkhasamudaye ñāṇaṁ, dukkhanirodhe ñāṇaṁ, dukkhanirodhagāminiyā paṭipadāya ñāṇaṁ, pubbante ñāṇaṁ, aparante ñāṇaṁ, pubbantāparante ñāṇaṁ, idappaccayatā paṭiccasamuppannesu dhammesu ñāṇaṁ, yā evarūpā paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇā paṇḍiccaṁ kosallaṁ nepuññaṁ vebhabyā cintā upaparikkhā bhūrī medhā pariṇāyikā vipassanā sampajaññaṁ patodo paññā paññindriyaṁ paññābalaṁ paññāsatthaṁ paññāpāsādo paññāāloko paññāobhāso paññāpajjoto paññāratanaṁ amoho dhammavicayo sammādiṭṭhi dhammavicayasambojjhaṅgo maggaṅgaṁ maggapariyāpannaṁ— ayaṁ vuccati amoho. </div>
</div>
<div class="q" id="p_29Dhs_1745"> <div class="p">
<span class="pN">1745</span>Ime tayo kusalahetū. </div>
</div>
<div class="q" id="p_29Dhs_1746"> <div class="divNumber">1077.</div> <div class="p">
<span class="pN">1746</span>Tattha katame tayo abyākatahetū? Kusalānaṁ dhammānaṁ vipākato alobho adoso amoho— ime tayo abyākatahetū. Ime cha apariyāpannahetū— ime dhammā hetū. </div>
</div>
<div class="q" id="p_29Dhs_1747"> <div class="divNumber">1078.</div> <div class="p">
<span class="pN">1747</span>Katame dhammā na hetū? Te dhamme ṭhapetvā, avasesā kusalākusalābyākatā dhammā kāmāvacarā, rūpāvacarā, arūpāvacarā, apariyāpannā; vedanākkhandho…pe… viññāṇakkhandho; sabbañca rūpaṁ, asaṅkhatā ca dhātu— ime dhammā na hetū. </div>
</div>
</html>
