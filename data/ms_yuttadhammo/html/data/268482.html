<html>
<div class="i">4.1.8 Bahukārasutta</div>
<div class="h">Catukkanipāta</div>
<div class="h">Brāhmaṇadhammayāgavagga</div>
<div class="h">Bahukārasutta</div>
<div class="q" id="p_18It_778"> <div class="divNumber">107.</div> <div class="p">
<span class="pN">778</span>Vuttañhetaṁ bhagavatā vuttamarahatāti me sutaṁ—  </div>
</div>
<div class="q" id="p_18It_779"> <div class="p">
<span class="pN">779</span>“Bahukārā, bhikkhave, brāhmaṇagahapatikā tumhākaṁ ye vo paccupaṭṭhitā cīvarapiṇḍapātasenāsanagilānapaccayabhesajjaparikkhārehi. Tumhepi, bhikkhave, bahukārā brāhmaṇagahapatikānaṁ yaṁ nesaṁ dhammaṁ desetha ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ, kevalaparipuṇṇaṁ parisuddhaṁ brahmacariyaṁ pakāsetha. Evamidaṁ, bhikkhave, aññamaññaṁ nissāya brahmacariyaṁ vussati oghassa nittharaṇatthāya sammā dukkhassa antakiriyāyā”ti. Etamatthaṁ bhagavā avoca. Tatthetaṁ iti vuccati—  </div>
</div>
<div class="q" id="p_18It_780"> <div class="p"> <table class="singleColumn"> <tr> <td> <div class="pN">780</div> <div class="G">“Sāgārā anagārā ca,</div> </td> </tr> <tr> <td> <div class="G">ubho aññoññanissitā;</div> </td> </tr> <tr> <td> <div class="G">Ārādhayanti saddhammaṁ,</div> </td> </tr> <tr> <td> <div class="G">yogakkhemaṁ anuttaraṁ.</div> </td> </tr> </table> </div>
</div>
<div class="q" id="p_18It_781"> <div class="p"> <table class="singleColumn"> <tr> <td> <div class="pN">781</div> <div class="G">Sāgāresu ca cīvaraṁ,</div> </td> </tr> <tr> <td> <div class="G">paccayaṁ sayanāsanaṁ;</div> </td> </tr> <tr> <td> <div class="G">Anagārā paṭicchanti,</div> </td> </tr> <tr> <td> <div class="G">parissayavinodanaṁ.</div> </td> </tr> </table> </div>
</div>
<div class="q" id="p_18It_782"> <div class="p"> <table class="singleColumn"> <tr> <td> <div class="pN">782</div> <div class="G">Sugataṁ pana nissāya,</div> </td> </tr> <tr> <td> <div class="G">gahaṭṭhā gharamesino;</div> </td> </tr> <tr> <td> <div class="G">Saddahānā arahataṁ,</div> </td> </tr> <tr> <td> <div class="G">ariyapaññāya jhāyino.</div> </td> </tr> </table> </div>
</div>
<div class="q" id="p_18It_783"> <div class="p"> <table class="singleColumn"> <tr> <td> <div class="pN">783</div> <div class="G">Idha dhammaṁ caritvāna,</div> </td> </tr> <tr> <td> <div class="G">maggaṁ sugatigāminaṁ;</div> </td> </tr> <tr> <td> <div class="G">Nandino devalokasmiṁ,</div> </td> </tr> <tr> <td> <div class="G">modanti kāmakāmino”ti.</div> </td> </tr> </table> </div>
</div>
<div class="q" id="p_18It_784"> <div class="p">
<span class="pN">784</span>Ayampi attho vutto bhagavatā, iti me sutanti. </div>
</div>
<div class="CENTER" id="p_18It_785">
<span class="pN">785</span>Aṭṭhamaṁ.</div>
</html>
