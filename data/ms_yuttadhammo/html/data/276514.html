<html>
<div class="i">1.5.8.5 Talasattikasikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Sahadhammikavagga
</div>
<div class="h">
Talasattikasikkhāpada
</div>
<div class="q" id="p_2V_1356">
<div class="divNumber">
454.
</div>
<div class="p">
<span class="pN">1356</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena chabbaggiyā bhikkhū kupitā anattamanā sattarasavaggiyānaṁ bhikkhūnaṁ talasattikaṁ uggiranti. Te pahārasamuccitā rodanti. Bhikkhū evamāhaṁsu—  “kissa tumhe, āvuso, rodathā”ti? “Ime, āvuso, chabbaggiyā bhikkhū kupitā anattamanā amhākaṁ talasattikaṁ uggirantī”ti.
</div>
</div>
<div class="q" id="p_2V_1357">
<div class="p">
<span class="pN">1357</span>Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū kupitā anattamanā sattarasavaggiyānaṁ bhikkhūnaṁ talasattikaṁ uggirissantī”ti…pe…  “saccaṁ kira tumhe, bhikkhave, kupitā anattamanā sattarasavaggiyānaṁ bhikkhūnaṁ talasattikaṁ uggirathā”ti? “Saccaṁ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, kupitā anattamanā sattarasavaggiyānaṁ bhikkhūnaṁ talasattikaṁ uggirissatha. Netaṁ, moghapurisā, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="q" id="p_2V_1358">
<div class="divNumber">
455.
</div>
<div class="p">
<span class="pN">1358</span><span class="bold">“Yo pana bhikkhu bhikkhussa kupito anattamano talasattikaṁ uggireyya, pācittiyan”</span>ti. (<span class="italic">75</span>:<span class="bold">124</span>)
</div>
</div>
<div class="q" id="p_2V_1359">
<div class="divNumber">
456.
</div>
<div class="p">
<span class="pN">1359</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_1360">
<div class="p">
<span class="pN">1360</span><span class="bold">Bhikkhussā</span>ti aññassa bhikkhussa.
</div>
</div>
<div class="q" id="p_2V_1361">
<div class="p">
<span class="pN">1361</span><span class="bold">Kupito anattamano</span>ti anabhiraddho āhatacitto khilajāto.
</div>
</div>
<div class="q" id="p_2V_1362">
<div class="p">
<span class="pN">1362</span><span class="bold">Talasattikaṁ uggireyyā</span>ti kāyaṁ vā kāyapaṭibaddhaṁ vā antamaso uppalapattampi uccāreti, āpatti pācittiyassa.
</div>
</div>
<div class="q" id="p_2V_1363">
<div class="divNumber">
457.
</div>
<div class="p">
<span class="pN">1363</span>Upasampanne upasampannasaññī kupito anattamano talasattikaṁ uggirati, āpatti pācittiyassa. Upasampanne vematiko kupito anattamano talasattikaṁ uggirati, āpatti pācittiyassa. Upasampanne anupasampannasaññī kupito anattamano talasattikaṁ uggirati, āpatti pācittiyassa.
</div>
</div>
<div class="q" id="p_2V_1364">
<div class="p">
<span class="pN">1364</span>Anupasampannassa kupito anattamano talasattikaṁ uggirati, āpatti dukkaṭassa. Anupasampanne upasampannasaññī, āpatti dukkaṭassa. Anupasampanne vematiko, āpatti dukkaṭassa. Anupasampanne anupasampannasaññī, āpatti dukkaṭassa.
</div>
</div>
<div class="q" id="p_2V_1365">
<div class="divNumber">
458.
</div>
<div class="p">
<span class="pN">1365</span>Anāpatti—  kenaci viheṭhīyamāno mokkhādhippāyo talasattikaṁ uggirati, ummattakassa, ādikammikassāti.
</div>
</div>
<div class="CENTER" id="p_2V_1366">
<span class="pN">1366</span>Talasattikasikkhāpadaṁ niṭṭhitaṁ pañcamaṁ.
</div>
</html>
