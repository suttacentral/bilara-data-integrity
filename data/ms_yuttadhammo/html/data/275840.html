<html>
<div class="i">1.4.10 Mahāsālaputtasutta</div>
<div class="h">Paṭhamapaṇṇāsaka</div>
<div class="h">Sumanavagga</div>
<div class="h">Mahāsālaputtasutta</div>
<div class="q" id="p_16A5_211"> <div class="divNumber">40.</div> <div class="p">
<span class="pN">211</span>“Himavantaṁ, bhikkhave, pabbatarājaṁ nissāya mahāsālā pañcahi vaḍḍhīhi vaḍḍhanti. Katamāhi pañcahi? Sākhāpattapalāsena vaḍḍhanti; tacena vaḍḍhanti; papaṭikāya vaḍḍhanti; pheggunā vaḍḍhanti; sārena vaḍḍhanti. Himavantaṁ, bhikkhave, pabbatarājaṁ nissāya mahāsālā imāhi pañcahi vaḍḍhīhi vaḍḍhanti. Evamevaṁ kho, bhikkhave, saddhaṁ kulaputtaṁ nissāya antojano pañcahi vaḍḍhīhi vaḍḍhati. Katamāhi pañcahi? Saddhāya vaḍḍhati; sīlena vaḍḍhati; sutena vaḍḍhati; cāgena vaḍḍhati; paññāya vaḍḍhati. Saddhaṁ, bhikkhave, kulaputtaṁ nissāya antojano imāhi pañcahi vaḍḍhīhi vaḍḍhatīti. </div>
</div>
<div class="q" id="p_16A5_212"> <div class="p"> <table class="singleColumn"> <tr> <td> <div class="pN">212</div> <div class="G">Yathā hi pabbato selo,</div> </td> </tr> <tr> <td> <div class="G">araññasmiṁ brahāvane;</div> </td> </tr> <tr> <td> <div class="G">Taṁ rukkhā upanissāya,</div> </td> </tr> <tr> <td> <div class="G">vaḍḍhante te vanappatī.</div> </td> </tr> </table> </div>
</div>
<div class="q" id="p_16A5_213"> <div class="p"> <table class="singleColumn"> <tr> <td> <div class="pN">213</div> <div class="G">Tatheva sīlasampannaṁ,</div> </td> </tr> <tr> <td> <div class="G">Saddhaṁ kulaputtaṁ imaṁ;</div> </td> </tr> <tr> <td> <div class="G">Upanissāya vaḍḍhanti,</div> </td> </tr> <tr> <td> <div class="G">Puttadārā ca bandhavā;</div> </td> </tr> <tr> <td> <div class="G">Amaccā ñātisaṅghā ca,</div> </td> </tr> <tr> <td> <div class="G">Ye cassa anujīvino.</div> </td> </tr> </table> </div>
</div>
<div class="q" id="p_16A5_214"> <div class="p"> <table class="singleColumn"> <tr> <td> <div class="pN">214</div> <div class="G">Tyassa sīlavato sīlaṁ,</div> </td> </tr> <tr> <td> <div class="G">cāgaṁ sucaritāni ca;</div> </td> </tr> <tr> <td> <div class="G">Passamānānukubbanti,</div> </td> </tr> <tr> <td> <div class="G">ye bhavanti vicakkhaṇā.</div> </td> </tr> </table> </div>
</div>
<div class="q" id="p_16A5_215"> <div class="p"> <table class="singleColumn"> <tr> <td> <div class="pN">215</div> <div class="G">Idha dhammaṁ caritvāna,</div> </td> </tr> <tr> <td> <div class="G">maggaṁ sugatigāminaṁ;</div> </td> </tr> <tr> <td> <div class="G">Nandino devalokasmiṁ,</div> </td> </tr> <tr> <td> <div class="G">modanti kāmakāmino”ti.</div> </td> </tr> </table> </div>
</div>
<div class="CENTER" id="p_16A5_216">
<span class="pN">216</span>Dasamaṁ.</div>
<div class="CENTER" id="p_16A5_217">
<span class="pN">217</span>Sumanavaggo catuttho.</div>
<div class="SUMMARY" id="p_16A5_218">
<span class="pN">218</span><span class="firstLetter">T</span>assuddānaṁ</div>
<div class="q" id="p_16A5_219"> <div class="p"> <table class="singleColumn"> <tr> <td> <div class="pN">219</div> <div class="G">Sumanā cundī uggaho,</div> </td> </tr> <tr> <td> <div class="G">sīho dānānisaṁsako;</div> </td> </tr> <tr> <td> <div class="G">Kālabhojanasaddhā ca,</div> </td> </tr> <tr> <td> <div class="G">puttasālehi te dasāti.</div> </td> </tr> </table> </div>
</div>
</html>
