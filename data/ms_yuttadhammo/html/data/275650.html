<html>
<div class="i">3.3.8 Dutiyatathāgataacchariyasutta</div>
<div class="h">Tatiyapaṇṇāsaka</div>
<div class="h">Bhayavagga</div>
<div class="h">Dutiyatathāgataacchariyasutta</div>
<div class="q" id="p_15A4_815"> <div class="divNumber">128.</div> <div class="p">
<span class="pN">815</span>“Tathāgatassa, bhikkhave, arahato sammāsambuddhassa pātubhāvā cattāro acchariyā abbhutā dhammā pātubhavanti. Katame cattāro? Ālayārāmā, bhikkhave, pajā ālayaratā ālayasammuditā; sā tathāgatena anālaye dhamme desiyamāne sussūsati sotaṁ odahati aññā cittaṁ upaṭṭhapeti. Tathāgatassa, bhikkhave, arahato sammāsambuddhassa pātubhāvā ayaṁ paṭhamo acchariyo abbhuto dhammo pātubhavati. </div>
</div>
<div class="q" id="p_15A4_816"> <div class="p">
<span class="pN">816</span>Mānārāmā, bhikkhave, pajā mānaratā mānasammuditā. Sā tathāgatena mānavinaye dhamme desiyamāne sussūsati sotaṁ odahati aññā cittaṁ upaṭṭhapeti. Tathāgatassa, bhikkhave, arahato sammāsambuddhassa pātubhāvā ayaṁ dutiyo acchariyo abbhuto dhammo pātubhavati. </div>
</div>
<div class="q" id="p_15A4_817"> <div class="p">
<span class="pN">817</span>Anupasamārāmā, bhikkhave, pajā anupasamaratā anupasamasammuditā. Sā tathāgatena opasamike dhamme desiyamāne sussūsati sotaṁ odahati aññā cittaṁ upaṭṭhapeti. Tathāgatassa, bhikkhave, arahato sammāsambuddhassa pātubhāvā ayaṁ tatiyo acchariyo abbhuto dhammo pātubhavati. </div>
</div>
<div class="q" id="p_15A4_818"> <div class="p">
<span class="pN">818</span>Avijjāgatā, bhikkhave, pajā aṇḍabhūtā pariyonaddhā. Sā tathāgatena avijjāvinaye dhamme desiyamāne sussūsati sotaṁ odahati aññā cittaṁ upaṭṭhapeti. Tathāgatassa, bhikkhave, arahato sammāsambuddhassa pātubhāvā ayaṁ catuttho acchariyo abbhuto dhammo pātubhavati. Tathāgatassa, bhikkhave, arahato sammāsambuddhassa pātubhāvā ime cattāro acchariyā abbhutā dhammā pātubhavantī”ti. </div>
</div>
<div class="CENTER" id="p_15A4_819">
<span class="pN">819</span>Aṭṭhamaṁ.</div>
</html>
