<html>
<div class="i">2.3 Mattāpetivatthu</div>
<div class="h">Ubbarivagga</div>
<div class="h">Mattāpetivatthu</div>
<div class="q" id="p_19Pv_152"> <div class="divNumber">134.</div> <div class="p"> <table class="singleColumn"> <tr> <td> <div class="pN">152</div> <div class="G">“Naggā dubbaṇṇarūpāsi,</div> </td> </tr> <tr> <td> <div class="G">kisā dhamanisanthatā;</div> </td> </tr> <tr> <td> <div class="G">Upphāsulike kisike,</div> </td> </tr> <tr> <td> <div class="G">kā nu tvaṁ idha tiṭṭhasī”ti.</div> </td> </tr> </table> </div>
</div>
<div class="q" id="p_19Pv_153"> <div class="divNumber">135.</div> <div class="p"> <table class="singleColumn"> <tr> <td> <div class="pN">153</div> <div class="G">“Ahaṁ mattā tuvaṁ tissā,</div> </td> </tr> <tr> <td> <div class="G">sapattī te pure ahuṁ;</div> </td> </tr> <tr> <td> <div class="G">Pāpakammaṁ karitvāna,</div> </td> </tr> <tr> <td> <div class="G">petalokaṁ ito gatā”ti.</div> </td> </tr> </table> </div>
</div>
<div class="q" id="p_19Pv_154"> <div class="divNumber">136.</div> <div class="p"> <table class="singleColumn"> <tr> <td> <div class="pN">154</div> <div class="G">“Kiṁ nu kāyena vācāya,</div> </td> </tr> <tr> <td> <div class="G">manasā dukkaṭaṁ kataṁ;</div> </td> </tr> <tr> <td> <div class="G">Kissa kammavipākena,</div> </td> </tr> <tr> <td> <div class="G">petalokaṁ ito gatā”ti.</div> </td> </tr> </table> </div>
</div>
<div class="q" id="p_19Pv_155"> <div class="divNumber">137.</div> <div class="p"> <table class="singleColumn"> <tr> <td> <div class="pN">155</div> <div class="G">“Caṇḍī ca pharusā cāsiṁ,</div> </td> </tr> <tr> <td> <div class="G">issukī maccharī saṭhā;</div> </td> </tr> <tr> <td> <div class="G">Tāhaṁ duruttaṁ vatvāna,</div> </td> </tr> <tr> <td> <div class="G">petalokaṁ ito gatā”ti.</div> </td> </tr> </table> </div>
</div>
<div class="q" id="p_19Pv_156"> <div class="divNumber">138.</div> <div class="p"> <table class="singleColumn"> <tr> <td> <div class="pN">156</div> <div class="G">“Sabbaṁ ahampi jānāmi,</div> </td> </tr> <tr> <td> <div class="G">yathā tvaṁ caṇḍikā ahu;</div> </td> </tr> <tr> <td> <div class="G">Aññañca kho taṁ pucchāmi,</div> </td> </tr> <tr> <td> <div class="G">kenāsi paṁsukunthitā”ti.</div> </td> </tr> </table> </div>
</div>
<div class="q" id="p_19Pv_157"> <div class="divNumber">139.</div> <div class="p"> <table class="singleColumn"> <tr> <td> <div class="pN">157</div> <div class="G">“Sīsaṁnhātā tuvaṁ āsi,</div> </td> </tr> <tr> <td> <div class="G">sucivatthā alaṅkatā;</div> </td> </tr> <tr> <td> <div class="G">Ahañca kho adhimattaṁ,</div> </td> </tr> <tr> <td> <div class="G">samalaṅkatatarā tayā.</div> </td> </tr> </table> </div>
</div>
<div class="q" id="p_19Pv_158"> <div class="divNumber">140.</div> <div class="p"> <table class="singleColumn"> <tr> <td> <div class="pN">158</div> <div class="G">Tassā me pekkhamānāya,</div> </td> </tr> <tr> <td> <div class="G">sāmikena samantayi;</div> </td> </tr> <tr> <td> <div class="G">Tato me issā vipulā,</div> </td> </tr> <tr> <td> <div class="G">kodho me samajāyatha.</div> </td> </tr> </table> </div>
</div>
<div class="q" id="p_19Pv_159"> <div class="divNumber">141.</div> <div class="p"> <table class="singleColumn"> <tr> <td> <div class="pN">159</div> <div class="G">Tato paṁsuṁ gahetvāna,</div> </td> </tr> <tr> <td> <div class="G">paṁsunā taṁ hi okiriṁ;</div> </td> </tr> <tr> <td> <div class="G">Tassa kammavipākena,</div> </td> </tr> <tr> <td> <div class="G">tenamhi paṁsukunthitā”ti.</div> </td> </tr> </table> </div>
</div>
<div class="q" id="p_19Pv_160"> <div class="divNumber">142.</div> <div class="p"> <table class="singleColumn"> <tr> <td> <div class="pN">160</div> <div class="G">“Sabbaṁ ahampi jānāmi,</div> </td> </tr> <tr> <td> <div class="G">paṁsunā maṁ tvamokiri;</div> </td> </tr> <tr> <td> <div class="G">Aññañca kho taṁ pucchāmi,</div> </td> </tr> <tr> <td> <div class="G">kena khajjasi kacchuyā”ti.</div> </td> </tr> </table> </div>
</div>
<div class="q" id="p_19Pv_161"> <div class="divNumber">143.</div> <div class="p"> <table class="singleColumn"> <tr> <td> <div class="pN">161</div> <div class="G">“Bhesajjahārī ubhayo,</div> </td> </tr> <tr> <td> <div class="G">vanantaṁ agamimhase;</div> </td> </tr> <tr> <td> <div class="G">Tvañca bhesajjamāhari,</div> </td> </tr> <tr> <td> <div class="G">ahañca kapikacchuno.</div> </td> </tr> </table> </div>
</div>
<div class="q" id="p_19Pv_162"> <div class="divNumber">144.</div> <div class="p"> <table class="singleColumn"> <tr> <td> <div class="pN">162</div> <div class="G">Tassā tyājānamānāya,</div> </td> </tr> <tr> <td> <div class="G">seyyaṁ tyāhaṁ samokiriṁ;</div> </td> </tr> <tr> <td> <div class="G">Tassa kammavipākena,</div> </td> </tr> <tr> <td> <div class="G">tena khajjāmi kacchuyā”ti.</div> </td> </tr> </table> </div>
</div>
<div class="q" id="p_19Pv_163"> <div class="divNumber">145.</div> <div class="p"> <table class="singleColumn"> <tr> <td> <div class="pN">163</div> <div class="G">“Sabbaṁ ahampi jānāmi,</div> </td> </tr> <tr> <td> <div class="G">seyyaṁ me tvaṁ samokiri;</div> </td> </tr> <tr> <td> <div class="G">Aññañca kho taṁ pucchāmi,</div> </td> </tr> <tr> <td> <div class="G">kenāsi naggiyā tuvan”ti.</div> </td> </tr> </table> </div>
</div>
<div class="q" id="p_19Pv_164"> <div class="divNumber">146.</div> <div class="p"> <table class="singleColumn"> <tr> <td> <div class="pN">164</div> <div class="G">“Sahāyānaṁ samayo āsi,</div> </td> </tr> <tr> <td> <div class="G">ñātīnaṁ samitī ahu;</div> </td> </tr> <tr> <td> <div class="G">Tvañca āmantitā āsi,</div> </td> </tr> <tr> <td> <div class="G">sasāminī no ca kho ahaṁ.</div> </td> </tr> </table> </div>
</div>
<div class="q" id="p_19Pv_165"> <div class="divNumber">147.</div> <div class="p"> <table class="singleColumn"> <tr> <td> <div class="pN">165</div> <div class="G">Tassā tyājānamānāya,</div> </td> </tr> <tr> <td> <div class="G">dussaṁ tyāhaṁ apānudiṁ;</div> </td> </tr> <tr> <td> <div class="G">Tassa kammavipākena,</div> </td> </tr> <tr> <td> <div class="G">tenamhi naggiyā ahan”ti.</div> </td> </tr> </table> </div>
</div>
<div class="q" id="p_19Pv_166"> <div class="divNumber">148.</div> <div class="p"> <table class="singleColumn"> <tr> <td> <div class="pN">166</div> <div class="G">“Sabbaṁ ahampi jānāmi,</div> </td> </tr> <tr> <td> <div class="G">dussaṁ me tvaṁ apānudi;</div> </td> </tr> <tr> <td> <div class="G">Aññañca kho taṁ pucchāmi,</div> </td> </tr> <tr> <td> <div class="G">kenāsi gūthagandhinī”ti.</div> </td> </tr> </table> </div>
</div>
<div class="q" id="p_19Pv_167"> <div class="divNumber">149.</div> <div class="p"> <table class="singleColumn"> <tr> <td> <div class="pN">167</div> <div class="G">“Tava gandhañca mālañca,</div> </td> </tr> <tr> <td> <div class="G">paccagghañca vilepanaṁ;</div> </td> </tr> <tr> <td> <div class="G">Gūthakūpe atāresiṁ,</div> </td> </tr> <tr> <td> <div class="G">taṁ pāpaṁ pakataṁ mayā;</div> </td> </tr> <tr> <td> <div class="G">Tassa kammavipākena,</div> </td> </tr> <tr> <td> <div class="G">tenamhi gūthagandhinī”ti.</div> </td> </tr> </table> </div>
</div>
<div class="q" id="p_19Pv_168"> <div class="divNumber">150.</div> <div class="p"> <table class="singleColumn"> <tr> <td> <div class="pN">168</div> <div class="G">“Sabbaṁ ahampi jānāmi,</div> </td> </tr> <tr> <td> <div class="G">taṁ pāpaṁ pakataṁ tayā;</div> </td> </tr> <tr> <td> <div class="G">Aññañca kho taṁ pucchāmi,</div> </td> </tr> <tr> <td> <div class="G">kenāsi duggatā tuvan”ti.</div> </td> </tr> </table> </div>
</div>
<div class="q" id="p_19Pv_169"> <div class="divNumber">151.</div> <div class="p"> <table class="singleColumn"> <tr> <td> <div class="pN">169</div> <div class="G">“Ubhinnaṁ samakaṁ āsi,</div> </td> </tr> <tr> <td> <div class="G">yaṁ gehe vijjate dhanaṁ;</div> </td> </tr> <tr> <td> <div class="G">Santesu deyyadhammesu,</div> </td> </tr> <tr> <td> <div class="G">dīpaṁ nākāsimattano;</div> </td> </tr> <tr> <td> <div class="G">Tassa kammavipākena,</div> </td> </tr> <tr> <td> <div class="G">tenamhi duggatā ahaṁ.</div> </td> </tr> </table> </div>
</div>
<div class="q" id="p_19Pv_170"> <div class="divNumber">152.</div> <div class="p"> <table class="singleColumn"> <tr> <td> <div class="pN">170</div> <div class="G">Tadeva maṁ tvaṁ avaca,</div> </td> </tr> <tr> <td> <div class="G">‘pāpakammaṁ nisevasi;</div> </td> </tr> <tr> <td> <div class="G">Na hi pāpehi kammehi,</div> </td> </tr> <tr> <td> <div class="G">sulabhā hoti suggatī’”ti.</div> </td> </tr> </table> </div>
</div>
<div class="q" id="p_19Pv_171"> <div class="divNumber">153.</div> <div class="p"> <table class="singleColumn"> <tr> <td> <div class="pN">171</div> <div class="G">“Vāmato maṁ tvaṁ paccesi,</div> </td> </tr> <tr> <td> <div class="G">athopi maṁ usūyasi;</div> </td> </tr> <tr> <td> <div class="G">Passa pāpānaṁ kammānaṁ,</div> </td> </tr> <tr> <td> <div class="G">vipāko hoti yādiso.</div> </td> </tr> </table> </div>
</div>
<div class="q" id="p_19Pv_172"> <div class="divNumber">154.</div> <div class="p"> <table class="singleColumn"> <tr> <td> <div class="pN">172</div> <div class="G">Te gharā tā ca dāsiyo,</div> </td> </tr> <tr> <td> <div class="G">tānevābharaṇānime;</div> </td> </tr> <tr> <td> <div class="G">Te aññe paricārenti,</div> </td> </tr> <tr> <td> <div class="G">na bhogā honti sassatā.</div> </td> </tr> </table> </div>
</div>
<div class="q" id="p_19Pv_173"> <div class="divNumber">155.</div> <div class="p"> <table class="singleColumn"> <tr> <td> <div class="pN">173</div> <div class="G">Idāni bhūtassa pitā,</div> </td> </tr> <tr> <td> <div class="G">āpaṇā gehamehiti;</div> </td> </tr> <tr> <td> <div class="G">Appeva te dade kiñci,</div> </td> </tr> <tr> <td> <div class="G">mā su tāva ito agā”ti.</div> </td> </tr> </table> </div>
</div>
<div class="q" id="p_19Pv_174"> <div class="divNumber">156.</div> <div class="p"> <table class="singleColumn"> <tr> <td> <div class="pN">174</div> <div class="G">“Naggā dubbaṇṇarūpāmhi,</div> </td> </tr> <tr> <td> <div class="G">kisā dhamanisanthatā;</div> </td> </tr> <tr> <td> <div class="G">Kopīnametaṁ itthīnaṁ,</div> </td> </tr> <tr> <td> <div class="G">mā maṁ bhūtapitāddasā”ti.</div> </td> </tr> </table> </div>
</div>
<div class="q" id="p_19Pv_175"> <div class="divNumber">157.</div> <div class="p"> <table class="singleColumn"> <tr> <td> <div class="pN">175</div> <div class="G">“Handa kiṁ vā tyāhaṁ dammi,</div> </td> </tr> <tr> <td> <div class="G">Kiṁ vā tedha karomahaṁ;</div> </td> </tr> <tr> <td> <div class="G">Yena tvaṁ sukhitā assa,</div> </td> </tr> <tr> <td> <div class="G">Sabbakāmasamiddhinī”ti.</div> </td> </tr> </table> </div>
</div>
<div class="q" id="p_19Pv_176"> <div class="divNumber">158.</div> <div class="p"> <table class="singleColumn"> <tr> <td> <div class="pN">176</div> <div class="G">“Cattāro bhikkhū saṁghato,</div> </td> </tr> <tr> <td> <div class="G">cattāro pana puggale;</div> </td> </tr> <tr> <td> <div class="G">Aṭṭha bhikkhū bhojayitvā,</div> </td> </tr> <tr> <td> <div class="G">mama dakkhiṇamādisa;</div> </td> </tr> <tr> <td> <div class="G">Tadāhaṁ sukhitā hessaṁ,</div> </td> </tr> <tr> <td> <div class="G">sabbakāmasamiddhinī”ti.</div> </td> </tr> </table> </div>
</div>
<div class="q" id="p_19Pv_177"> <div class="divNumber">159.</div> <div class="p"> <table class="singleColumn"> <tr> <td> <div class="pN">177</div> <div class="G">Sādhūti sā paṭissutvā,</div> </td> </tr> <tr> <td> <div class="G">bhojayitvāṭṭha bhikkhavo;</div> </td> </tr> <tr> <td> <div class="G">Vatthehacchādayitvāna,</div> </td> </tr> <tr> <td> <div class="G">tassā dakkhiṇamādisī.</div> </td> </tr> </table> </div>
</div>
<div class="q" id="p_19Pv_178"> <div class="divNumber">160.</div> <div class="p"> <table class="singleColumn"> <tr> <td> <div class="pN">178</div> <div class="G">Samanantarānuddiṭṭhe,</div> </td> </tr> <tr> <td> <div class="G">vipāko udapajjatha;</div> </td> </tr> <tr> <td> <div class="G">Bhojanacchādanapānīyaṁ,</div> </td> </tr> <tr> <td> <div class="G">dakkhiṇāya idaṁ phalaṁ.</div> </td> </tr> </table> </div>
</div>
<div class="q" id="p_19Pv_179"> <div class="divNumber">161.</div> <div class="p"> <table class="singleColumn"> <tr> <td> <div class="pN">179</div> <div class="G">Tato suddhā sucivasanā,</div> </td> </tr> <tr> <td> <div class="G">kāsikuttamadhārinī;</div> </td> </tr> <tr> <td> <div class="G">Vicittavatthābharaṇā,</div> </td> </tr> <tr> <td> <div class="G">sapattiṁ upasaṅkami.</div> </td> </tr> </table> </div>
</div>
<div class="q" id="p_19Pv_180"> <div class="divNumber">162.</div> <div class="p"> <table class="singleColumn"> <tr> <td> <div class="pN">180</div> <div class="G">“Abhikkantena vaṇṇena,</div> </td> </tr> <tr> <td> <div class="G">yā tvaṁ tiṭṭhasi devate;</div> </td> </tr> <tr> <td> <div class="G">Obhāsentī disā sabbā,</div> </td> </tr> <tr> <td> <div class="G">osadhī viya tārakā.</div> </td> </tr> </table> </div>
</div>
<div class="q" id="p_19Pv_181"> <div class="divNumber">163.</div> <div class="p"> <table class="singleColumn"> <tr> <td> <div class="pN">181</div> <div class="G">Kena tetādiso vaṇṇo,</div> </td> </tr> <tr> <td> <div class="G">kena te idha mijjhati;</div> </td> </tr> <tr> <td> <div class="G">Uppajjanti ca te bhogā,</div> </td> </tr> <tr> <td> <div class="G">ye keci manaso piyā.</div> </td> </tr> </table> </div>
</div>
<div class="q" id="p_19Pv_182"> <div class="divNumber">164.</div> <div class="p"> <table class="singleColumn"> <tr> <td> <div class="pN">182</div> <div class="G">Pucchāmi taṁ devi mahānubhāve,</div> </td> </tr> <tr> <td> <div class="G">Manussabhūtā kimakāsi puññaṁ;</div> </td> </tr> <tr> <td> <div class="G">Kenāsi evaṁ jalitānubhāvā,</div> </td> </tr> <tr> <td> <div class="G">Vaṇṇo ca te sabbadisā pabhāsatī”ti.</div> </td> </tr> </table> </div>
</div>
<div class="q" id="p_19Pv_183"> <div class="divNumber">165.</div> <div class="p"> <table class="singleColumn"> <tr> <td> <div class="pN">183</div> <div class="G">“Ahaṁ mattā tuvaṁ tissā,</div> </td> </tr> <tr> <td> <div class="G">sapattī te pure ahuṁ;</div> </td> </tr> <tr> <td> <div class="G">Pāpakammaṁ karitvāna,</div> </td> </tr> <tr> <td> <div class="G">petalokaṁ ito gatā.</div> </td> </tr> </table> </div>
</div>
<div class="q" id="p_19Pv_184"> <div class="divNumber">166.</div> <div class="p"> <table class="singleColumn"> <tr> <td> <div class="pN">184</div> <div class="G">Tava dinnena dānena,</div> </td> </tr> <tr> <td> <div class="G">modāmi akutobhayā;</div> </td> </tr> <tr> <td> <div class="G">Ciraṁ jīvāhi bhagini,</div> </td> </tr> <tr> <td> <div class="G">saha sabbehi ñātibhi;</div> </td> </tr> <tr> <td> <div class="G">Asokaṁ virajaṁ ṭhānaṁ,</div> </td> </tr> <tr> <td> <div class="G">āvāsaṁ vasavattinaṁ.</div> </td> </tr> </table> </div>
</div>
<div class="q" id="p_19Pv_185"> <div class="divNumber">167.</div> <div class="p"> <table class="singleColumn"> <tr> <td> <div class="pN">185</div> <div class="G">Idha dhammaṁ caritvāna,</div> </td> </tr> <tr> <td> <div class="G">Dānaṁ datvāna sobhane;</div> </td> </tr> <tr> <td> <div class="G">Vineyya maccheramalaṁ samūlaṁ,</div> </td> </tr> <tr> <td> <div class="G">Aninditā saggamupehi ṭhānan”ti.</div> </td> </tr> </table> </div>
</div>
<div class="CENTER" id="p_19Pv_186">
<span class="pN">186</span>Mattāpetivatthu tatiyaṁ.</div>
</html>
