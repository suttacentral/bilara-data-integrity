<html>
<div class="i">9.4 Catuvaggakaraṇādikathā</div>
<div class="h">Campeyyakkhandhaka</div>
<div class="h">Catuvaggakaraṇādikathā</div>
<div class="q" id="p_3V_1797"> <div class="divNumber">388.</div> <div class="p">
<span class="pN">1797</span>Pañca saṁghā—  catuvaggo bhikkhusaṁgho pañcavaggo bhikkhusaṁgho, dasavaggo bhikkhusaṁgho, vīsativaggo bhikkhusaṁgho, atirekavīsativaggo bhikkhusaṁgho. Tatra, bhikkhave, yvāyaṁ catuvaggo bhikkhusaṁgho, ṭhapetvā tīṇi kammāni—  upasampadaṁ pavāraṇaṁ abbhānaṁ, dhammena samaggo sabbakammesu kammappatto. Tatra, bhikkhave, yvāyaṁ pañcavaggo bhikkhusaṁgho, ṭhapetvā dve kammāni—  majjhimesu janapadesu upasampadaṁ abbhānaṁ, dhammena samaggo sabbakammesu kammappatto. Tatra, bhikkhave, yvāyaṁ dasavaggo bhikkhusaṁgho, ṭhapetvā ekaṁ kammaṁ—  abbhānaṁ, dhammena samaggo sabbakammesu kammappatto. Tatra, bhikkhave, yvāyaṁ vīsativaggo bhikkhusaṁgho dhammena samaggo sabbakammesu kammappatto. Tatra, bhikkhave, yvāyaṁ atirekavīsativaggo bhikkhusaṁgho dhammena samaggo sabbakammesu kammappatto. </div>
</div>
<div class="q" id="p_3V_1798"> <div class="divNumber">389.</div> <div class="p">
<span class="pN">1798</span>Catuvaggakaraṇañce, bhikkhave, kammaṁ bhikkhunicatuttho kammaṁ kareyya—  akammaṁ na ca karaṇīyaṁ. Catuvaggakaraṇañce, bhikkhave, kammaṁ sikkhamānacatuttho kammaṁ kareyya…  akammaṁ na ca karaṇīyaṁ…pe… . Sāmaṇeracatuttho kammaṁ kareyya…  akammaṁ na ca karaṇīyaṁ. Sāmaṇericatuttho kammaṁ kareyya…  akammaṁ na ca karaṇīyaṁ. Sikkhaṁ paccakkhātakacatuttho kammaṁ kareyya…  akammaṁ na ca karaṇīyaṁ. Antimavatthuṁ ajjhāpannakacatuttho kammaṁ kareyya…  akammaṁ na ca karaṇīyaṁ. Āpattiyā adassane ukkhittakacatuttho kammaṁ kareyya…  akammaṁ na ca karaṇīyaṁ. Āpattiyā appaṭikamme ukkhittakacatuttho kammaṁ kareyya…  akammaṁ na ca karaṇīyaṁ. Pāpikāya diṭṭhiyā appaṭinissagge ukkhittakacatuttho kammaṁ kareyya…  akammaṁ na ca karaṇīyaṁ. Paṇḍakacatuttho kammaṁ kareyya…  akammaṁ na ca karaṇīyaṁ. Theyyasaṁvāsakacatuttho kammaṁ kareyya…  akammaṁ na ca karaṇīyaṁ. Titthiyapakkantakacatuttho kammaṁ kareyya…  akammaṁ na ca karaṇīyaṁ. Tiracchānagatacatuttho kammaṁ kareyya…  akammaṁ na ca karaṇīyaṁ. Mātughātakacatuttho kammaṁ kareyya…  akammaṁ na ca karaṇīyaṁ. Pitughātakacatuttho kammaṁ kareyya…  akammaṁ na ca karaṇīyaṁ. Arahantaghātakacatuttho kammaṁ kareyya…  akammaṁ na ca karaṇīyaṁ. Bhikkhunidūsakacatuttho kammaṁ kareyya…  akammaṁ na ca karaṇīyaṁ. Saṁghabhedakacatuttho kammaṁ kareyya…  akammaṁ na ca karaṇīyaṁ. Lohituppādakacatuttho kammaṁ kareyya…  akammaṁ na ca karaṇīyaṁ. Ubhatobyañjanakacatuttho kammaṁ kareyya…  akammaṁ na ca karaṇīyaṁ. Nānāsaṁvāsakacatuttho kammaṁ kareyya…  akammaṁ na ca karaṇīyaṁ. Nānāsīmāya ṭhitacatuttho kammaṁ kareyya…  akammaṁ na ca karaṇīyaṁ. Iddhiyā vehāse ṭhitacatuttho kammaṁ kareyya…  akammaṁ na ca karaṇīyaṁ. Yassa saṁgho kammaṁ karoti, taṁcatuttho kammaṁ kareyya…  akammaṁ na ca karaṇīyaṁ. </div>
</div>
<div class="CENTER" id="p_3V_1799">
<span class="pN">1799</span>Catuvaggakaraṇaṁ.</div>
<div class="q" id="p_3V_1800"> <div class="divNumber">390.</div> <div class="p">
<span class="pN">1800</span>Pañcavaggakaraṇañce, bhikkhave, kammaṁ bhikkhunipañcamo kammaṁ kareyya…  akammaṁ na ca karaṇīyaṁ. Pañcavaggakaraṇañce, bhikkhave, kammaṁ sikkhamānapañcamo kammaṁ kareyya…pe… . Sāmaṇerapañcamo kammaṁ kareyya…  sāmaṇeripañcamo kammaṁ kareyya…  sikkhaṁ paccakkhātakapañcamo kammaṁ kareyya…  antimavatthuṁ ajjhāpannakapañcamo kammaṁ kareyya…  āpattiyā adassane ukkhittakapañcamo kammaṁ kareyya…  āpattiyā appaṭikamme ukkhittakapañcamo kammaṁ kareyya…  pāpikāya diṭṭhiyā appaṭinissagge ukkhittakapañcamo kammaṁ kareyya…  paṇḍakapañcamo kammaṁ kareyya…  theyyasaṁvāsakapañcamo kammaṁ kareyya…  titthiyapakkantakapañcamo kammaṁ kareyya…  tiracchānagatapañcamo kammaṁ kareyya…  mātughātakapañcamo kammaṁ kareyya…  pitughātakapañcamo kammaṁ kareyya…  arahantaghātakapañcamo kammaṁ kareyya…  bhikkhunidūsakapañcamo kammaṁ kareyya…  saṁghabhedakapañcamo kammaṁ kareyya…  lohituppādakapañcamo kammaṁ kareyya…  ubhatobyañjanakapañcamo kammaṁ kareyya…  nānāsaṁvāsakapañcamo kammaṁ kareyya…  nānāsīmāya ṭhitapañcamo kammaṁ kareyya…  iddhiyā vehāse ṭhitapañcamo kammaṁ kareyya…  yassa saṁgho kammaṁ karoti, taṁpañcamo kammaṁ kareyya—  akammaṁ na ca karaṇīyaṁ. </div>
</div>
<div class="CENTER" id="p_3V_1801">
<span class="pN">1801</span>Pañcavaggakaraṇaṁ.</div>
<div class="q" id="p_3V_1802"> <div class="divNumber">391.</div> <div class="p">
<span class="pN">1802</span>Dasavaggakaraṇañce, bhikkhave, kammaṁ bhikkhunidasamo kammaṁ kareyya, akammaṁ na ca karaṇīyaṁ. Dasavaggakaraṇañce, bhikkhave, kammaṁ sikkhamānadasamo kammaṁ kareyya, akammaṁ na ca karaṇīyaṁ…pe… . Dasavaggakaraṇañce, bhikkhave, kammaṁ yassa saṁgho kammaṁ karoti, taṁdasamo kammaṁ kareyya—  akammaṁ na ca karaṇīyaṁ. </div>
</div>
<div class="CENTER" id="p_3V_1803">
<span class="pN">1803</span>Dasavaggakaraṇaṁ.</div>
<div class="q" id="p_3V_1804"> <div class="divNumber">392.</div> <div class="p">
<span class="pN">1804</span>Vīsativaggakaraṇañce, bhikkhave, kammaṁ bhikkhunivīso kammaṁ kareyya—  akammaṁ na ca karaṇīyaṁ. Vīsativaggakaraṇañce, bhikkhave, kammaṁ sikkhamānavīso kammaṁ kareyya…pe…  sāmaṇeravīso kammaṁ kareyya…  sāmaṇerivīso kammaṁ kareyya…  sikkhaṁ paccakkhātakavīso kammaṁ kareyya…  antimavatthuṁ ajjhāpannakavīso kammaṁ kareyya…  āpattiyā adassane ukkhittakavīso kammaṁ kareyya…  āpattiyā appaṭikamme ukkhittakavīso kammaṁ kareyya…  pāpikāya diṭṭhiyā appaṭinissagge ukkhittakavīso kammaṁ kareyya…  paṇḍakavīso kammaṁ kareyya…  theyyasaṁvāsakavīso kammaṁ kareyya…  titthiyapakkantakavīso kammaṁ kareyya…  tiracchānagatavīso kammaṁ kareyya…  mātughātakavīso kammaṁ kareyya…  pitughātakavīso kammaṁ kareyya…  arahantaghātakavīso kammaṁ kareyya…  bhikkhunidūsakavīso kammaṁ kareyya…  saṁghabhedakavīso kammaṁ kareyya…  lohituppādakavīso kammaṁ kareyya…  ubhatobyañjanakavīso kammaṁ kareyya…  nānāsaṁvāsakavīso kammaṁ kareyya…  nānāsīmāya ṭhitavīso kammaṁ kareyya…  iddhiyā vehāse ṭhitavīso kammaṁ kareyya…  yassa saṁgho kammaṁ karoti, taṁvīso kammaṁ kareyya—  akammaṁ na ca karaṇīyaṁ. </div>
</div>
<div class="CENTER" id="p_3V_1805">
<span class="pN">1805</span>Vīsativaggakaraṇaṁ.</div>
</html>
