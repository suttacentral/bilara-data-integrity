<html>
<div class="i">2.2.7 Kathāvatthusutta</div>
<div class="h">Dutiyapaṇṇāsaka</div>
<div class="h">Mahāvagga</div>
<div class="h">Kathāvatthusutta</div>
<div class="q" id="p_15A3_574"> <div class="divNumber">68.</div> <div class="p">
<span class="pN">574</span>“Tīṇimāni, bhikkhave, kathāvatthūni. Katamāni tīṇi? Atītaṁ vā, bhikkhave, addhānaṁ ārabbha kathaṁ katheyya—  ‘evaṁ ahosi atītamaddhānan’ti. Anāgataṁ vā, bhikkhave, addhānaṁ ārabbha kathaṁ katheyya—  ‘evaṁ bhavissati anāgatamaddhānan’ti. Etarahi vā, bhikkhave, paccuppannaṁ addhānaṁ ārabbha kathaṁ katheyya—  ‘evaṁ hoti etarahi paccuppannamaddhānan’ti. </div>
</div>
<div class="q" id="p_15A3_575"> <div class="p">
<span class="pN">575</span>Kathāsampayogena, bhikkhave, puggalo veditabbo yadi vā kaccho yadi vā akacchoti. Sacāyaṁ, bhikkhave, puggalo pañhaṁ puṭṭho samāno ekaṁsabyākaraṇīyaṁ pañhaṁ na ekaṁsena byākaroti, vibhajjabyākaraṇīyaṁ pañhaṁ na vibhajja byākaroti, paṭipucchābyākaraṇīyaṁ pañhaṁ na paṭipucchā byākaroti, ṭhapanīyaṁ pañhaṁ na ṭhapeti, evaṁ santāyaṁ, bhikkhave, puggalo akaccho hoti. Sace panāyaṁ, bhikkhave, puggalo pañhaṁ puṭṭho samāno ekaṁsabyākaraṇīyaṁ pañhaṁ ekaṁsena byākaroti, vibhajjabyākaraṇīyaṁ pañhaṁ vibhajja byākaroti, paṭipucchābyākaraṇīyaṁ pañhaṁ paṭipucchā byākaroti, ṭhapanīyaṁ pañhaṁ ṭhapeti, evaṁ santāyaṁ, bhikkhave, puggalo kaccho hoti. </div>
</div>
<div class="q" id="p_15A3_576"> <div class="p">
<span class="pN">576</span>Kathāsampayogena, bhikkhave, puggalo veditabbo yadi vā kaccho yadi vā akacchoti. Sacāyaṁ, bhikkhave, puggalo pañhaṁ puṭṭho samāno ṭhānāṭhāne na saṇṭhāti parikappe na saṇṭhāti aññātavāde na saṇṭhāti paṭipadāya na saṇṭhāti, evaṁ santāyaṁ, bhikkhave, puggalo akaccho hoti. Sace panāyaṁ, bhikkhave, puggalo pañhaṁ puṭṭho samāno ṭhānāṭhāne saṇṭhāti parikappe saṇṭhāti aññātavāde saṇṭhāti paṭipadāya saṇṭhāti, evaṁ santāyaṁ, bhikkhave, puggalo kaccho hoti. </div>
</div>
<div class="q" id="p_15A3_577"> <div class="p">
<span class="pN">577</span>Kathāsampayogena, bhikkhave, puggalo veditabbo yadi vā kaccho yadi vā akacchoti. Sacāyaṁ, bhikkhave, puggalo pañhaṁ puṭṭho samāno aññenaññaṁ paṭicarati, bahiddhā kathaṁ apanāmeti, kopañca dosañca appaccayañca pātukaroti, evaṁ santāyaṁ, bhikkhave, puggalo akaccho hoti. Sace panāyaṁ, bhikkhave, puggalo pañhaṁ puṭṭho samāno na aññenaññaṁ paṭicarati na bahiddhā kathaṁ apanāmeti, na kopañca dosañca appaccayañca pātukaroti, evaṁ santāyaṁ, bhikkhave, puggalo kaccho hoti. </div>
</div>
<div class="q" id="p_15A3_578"> <div class="p">
<span class="pN">578</span>Kathāsampayogena, bhikkhave, puggalo veditabbo yadi vā kaccho yadi vā akacchoti. Sacāyaṁ, bhikkhave, puggalo pañhaṁ puṭṭho samāno abhiharati abhimaddati anupajagghati khalitaṁ gaṇhāti, evaṁ santāyaṁ, bhikkhave, puggalo akaccho hoti. Sace panāyaṁ, bhikkhave, puggalo pañhaṁ puṭṭho samāno nābhiharati nābhimaddati na anupajagghati na khalitaṁ gaṇhāti, evaṁ santāyaṁ, bhikkhave, puggalo kaccho hoti. </div>
</div>
<div class="q" id="p_15A3_579"> <div class="p">
<span class="pN">579</span>Kathāsampayogena, bhikkhave, puggalo veditabbo yadi vā saupaniso yadi vā anupanisoti. Anohitasoto, bhikkhave, anupaniso hoti, ohitasoto saupaniso hoti. So saupaniso samāno abhijānāti ekaṁ dhammaṁ, parijānāti ekaṁ dhammaṁ, pajahati ekaṁ dhammaṁ, sacchikaroti ekaṁ dhammaṁ. So abhijānanto ekaṁ dhammaṁ, parijānanto ekaṁ dhammaṁ, pajahanto ekaṁ dhammaṁ, sacchikaronto ekaṁ dhammaṁ sammāvimuttiṁ phusati. Etadatthā, bhikkhave, kathā; etadatthā mantanā; etadatthā upanisā; etadatthaṁ sotāvadhānaṁ, yadidaṁ anupādā cittassa vimokkhoti. </div>
</div>
<div class="q" id="p_15A3_580"> <div class="p"> <table class="singleColumn"> <tr> <td> <div class="pN">580</div> <div class="G">Ye viruddhā sallapanti,</div> </td> </tr> <tr> <td> <div class="G">viniviṭṭhā samussitā;</div> </td> </tr> <tr> <td> <div class="G">Anariyaguṇamāsajja,</div> </td> </tr> <tr> <td> <div class="G">aññoññavivaresino.</div> </td> </tr> </table> </div>
</div>
<div class="q" id="p_15A3_581"> <div class="p"> <table class="singleColumn"> <tr> <td> <div class="pN">581</div> <div class="G">Dubbhāsitaṁ vikkhalitaṁ,</div> </td> </tr> <tr> <td> <div class="G">sampamohaṁ parājayaṁ;</div> </td> </tr> <tr> <td> <div class="G">Aññoññassābhinandanti,</div> </td> </tr> <tr> <td> <div class="G">tadariyo kathanācare.</div> </td> </tr> </table> </div>
</div>
<div class="q" id="p_15A3_582"> <div class="p"> <table class="singleColumn"> <tr> <td> <div class="pN">582</div> <div class="G">Sace cassa kathākāmo,</div> </td> </tr> <tr> <td> <div class="G">kālamaññāya paṇḍito;</div> </td> </tr> <tr> <td> <div class="G">Dhammaṭṭhapaṭisaṁyuttā,</div> </td> </tr> <tr> <td> <div class="G">yā ariyacaritā kathā.</div> </td> </tr> </table> </div>
</div>
<div class="q" id="p_15A3_583"> <div class="p"> <table class="singleColumn"> <tr> <td> <div class="pN">583</div> <div class="G">Taṁ kathaṁ kathaye dhīro,</div> </td> </tr> <tr> <td> <div class="G">aviruddho anussito;</div> </td> </tr> <tr> <td> <div class="G">Anunnatena manasā,</div> </td> </tr> <tr> <td> <div class="G">apaḷāso asāhaso.</div> </td> </tr> </table> </div>
</div>
<div class="q" id="p_15A3_584"> <div class="p"> <table class="singleColumn"> <tr> <td> <div class="pN">584</div> <div class="G">Anusūyāyamāno so,</div> </td> </tr> <tr> <td> <div class="G">sammadaññāya bhāsati;</div> </td> </tr> <tr> <td> <div class="G">Subhāsitaṁ anumodeyya,</div> </td> </tr> <tr> <td> <div class="G">dubbhaṭṭhe nāpasādaye.</div> </td> </tr> </table> </div>
</div>
<div class="q" id="p_15A3_585"> <div class="p"> <table class="singleColumn"> <tr> <td> <div class="pN">585</div> <div class="G">Upārambhaṁ na sikkheyya,</div> </td> </tr> <tr> <td> <div class="G">khalitañca na gāhaye;</div> </td> </tr> <tr> <td> <div class="G">Nābhihare nābhimadde,</div> </td> </tr> <tr> <td> <div class="G">na vācaṁ payutaṁ bhaṇe.</div> </td> </tr> </table> </div>
</div>
<div class="q" id="p_15A3_586"> <div class="p"> <table class="singleColumn"> <tr> <td> <div class="pN">586</div> <div class="G">Aññātatthaṁ pasādatthaṁ,</div> </td> </tr> <tr> <td> <div class="G">sataṁ ve hoti mantanā;</div> </td> </tr> <tr> <td> <div class="G">Evaṁ kho ariyā mantenti,</div> </td> </tr> <tr> <td> <div class="G">esā ariyāna mantanā;</div> </td> </tr> <tr> <td> <div class="G">Etadaññāya medhāvī,</div> </td> </tr> <tr> <td> <div class="G">na samusseyya mantaye”ti.</div> </td> </tr> </table> </div>
</div>
<div class="CENTER" id="p_15A3_587">
<span class="pN">587</span>Sattamaṁ.</div>
</html>
