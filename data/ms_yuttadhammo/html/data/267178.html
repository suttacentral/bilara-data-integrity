<html>
<div class="i">5.4 Sanniṭṭhāpakattheraapadāna</div>
<div class="h">Upālivagga</div>
<div class="h">Sanniṭṭhāpakattheraapadāna</div>
<div class="q" id="p_20Ap1_1284"> <div class="divNumber">70.</div> <div class="p"> <table class="singleColumn"> <tr> <td> <div class="pN">1284</div> <div class="G">“Araññe kuṭikaṁ katvā,</div> </td> </tr> <tr> <td> <div class="G">vasāmi pabbatantare;</div> </td> </tr> <tr> <td> <div class="G">Lābhālābhena santuṭṭho,</div> </td> </tr> <tr> <td> <div class="G">yasena ayasena ca.</div> </td> </tr> </table> </div>
</div>
<div class="q" id="p_20Ap1_1285"> <div class="divNumber">71.</div> <div class="p"> <table class="singleColumn"> <tr> <td> <div class="pN">1285</div> <div class="G">Padumuttaro lokavidū,</div> </td> </tr> <tr> <td> <div class="G">āhutīnaṁ paṭiggaho;</div> </td> </tr> <tr> <td> <div class="G">Vasīsatasahassehi,</div> </td> </tr> <tr> <td> <div class="G">āgacchi mama santikaṁ.</div> </td> </tr> </table> </div>
</div>
<div class="q" id="p_20Ap1_1286"> <div class="divNumber">72.</div> <div class="p"> <table class="singleColumn"> <tr> <td> <div class="pN">1286</div> <div class="G">Upāgataṁ mahānāgaṁ,</div> </td> </tr> <tr> <td> <div class="G">jalajuttamanāmakaṁ;</div> </td> </tr> <tr> <td> <div class="G">Tiṇasantharaṁ paññāpetvā,</div> </td> </tr> <tr> <td> <div class="G">adāsiṁ satthuno ahaṁ.</div> </td> </tr> </table> </div>
</div>
<div class="q" id="p_20Ap1_1287"> <div class="divNumber">73.</div> <div class="p"> <table class="singleColumn"> <tr> <td> <div class="pN">1287</div> <div class="G">Pasannacitto sumano,</div> </td> </tr> <tr> <td> <div class="G">āmaṇḍaṁ pānīyañcahaṁ;</div> </td> </tr> <tr> <td> <div class="G">Adāsiṁ ujubhūtassa,</div> </td> </tr> <tr> <td> <div class="G">vippasannena cetasā.</div> </td> </tr> </table> </div>
</div>
<div class="q" id="p_20Ap1_1288"> <div class="divNumber">74.</div> <div class="p"> <table class="singleColumn"> <tr> <td> <div class="pN">1288</div> <div class="G">Satasahassito kappe,</div> </td> </tr> <tr> <td> <div class="G">yaṁ dānamadadiṁ tadā;</div> </td> </tr> <tr> <td> <div class="G">Duggatiṁ nābhijānāmi,</div> </td> </tr> <tr> <td> <div class="G">āmaṇḍassa idaṁ phalaṁ.</div> </td> </tr> </table> </div>
</div>
<div class="q" id="p_20Ap1_1289"> <div class="divNumber">75.</div> <div class="p"> <table class="singleColumn"> <tr> <td> <div class="pN">1289</div> <div class="G">Ekatālīsakappamhi,</div> </td> </tr> <tr> <td> <div class="G">eko āsiṁ arindamo;</div> </td> </tr> <tr> <td> <div class="G">Sattaratanasampanno,</div> </td> </tr> <tr> <td> <div class="G">cakkavattī mahabbalo.</div> </td> </tr> </table> </div>
</div>
<div class="q" id="p_20Ap1_1290"> <div class="divNumber">76.</div> <div class="p"> <table class="singleColumn"> <tr> <td> <div class="pN">1290</div> <div class="G">Paṭisambhidā catasso,</div> </td> </tr> <tr> <td> <div class="G">…pe… </div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_1291"> <div class="p">
<span class="pN">1291</span>Itthaṁ sudaṁ āyasmā sanniṭṭhāpako thero imā gāthāyo abhāsitthāti. </div>
</div>
<div class="CENTER" id="p_20Ap1_1292">
<span class="pN">1292</span>Sanniṭṭhāpakattherassāpadānaṁ catutthaṁ.</div>
</html>
