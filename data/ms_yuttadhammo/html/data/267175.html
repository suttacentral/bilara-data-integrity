<html>
<div class="i">5.1 Bhāgineyyupālittheraapadāna</div>
<div class="h">Upālivagga</div>
<div class="h">Bhāgineyyupālittheraapadāna</div>
<div class="q" id="p_20Ap1_1209"> <div class="divNumber">1.</div> <div class="p"> <table class="singleColumn"> <tr> <td> <div class="pN">1209</div> <div class="G">“Khīṇāsavasahassehi,</div> </td> </tr> <tr> <td> <div class="G">parivuto lokanāyako;</div> </td> </tr> <tr> <td> <div class="G">Vivekamanuyutto so,</div> </td> </tr> <tr> <td> <div class="G">gacchate paṭisallituṁ.</div> </td> </tr> </table> </div>
</div>
<div class="q" id="p_20Ap1_1210"> <div class="divNumber">2.</div> <div class="p"> <table class="singleColumn"> <tr> <td> <div class="pN">1210</div> <div class="G">Ajinena nivatthohaṁ,</div> </td> </tr> <tr> <td> <div class="G">tidaṇḍaparidhārako;</div> </td> </tr> <tr> <td> <div class="G">Bhikkhusaṁghaparibyūḷhaṁ,</div> </td> </tr> <tr> <td> <div class="G">addasaṁ lokanāyakaṁ.</div> </td> </tr> </table> </div>
</div>
<div class="q" id="p_20Ap1_1211"> <div class="divNumber">3.</div> <div class="p"> <table class="singleColumn"> <tr> <td> <div class="pN">1211</div> <div class="G">Ekaṁsaṁ ajinaṁ katvā,</div> </td> </tr> <tr> <td> <div class="G">sire katvāna añjaliṁ;</div> </td> </tr> <tr> <td> <div class="G">Sambuddhaṁ abhivādetvā,</div> </td> </tr> <tr> <td> <div class="G">santhaviṁ lokanāyakaṁ.</div> </td> </tr> </table> </div>
</div>
<div class="q" id="p_20Ap1_1212"> <div class="divNumber">4.</div> <div class="p"> <table class="singleColumn"> <tr> <td> <div class="pN">1212</div> <div class="G">Yathāṇḍajā ca saṁsedā,</div> </td> </tr> <tr> <td> <div class="G">opapātī jalābujā;</div> </td> </tr> <tr> <td> <div class="G">Kākādipakkhino sabbe,</div> </td> </tr> <tr> <td> <div class="G">antalikkhacarā sadā.</div> </td> </tr> </table> </div>
</div>
<div class="q" id="p_20Ap1_1213"> <div class="divNumber">5.</div> <div class="p"> <table class="singleColumn"> <tr> <td> <div class="pN">1213</div> <div class="G">‘Ye keci pāṇabhūtatthi,</div> </td> </tr> <tr> <td> <div class="G">saññino vā asaññino;</div> </td> </tr> <tr> <td> <div class="G">Sabbe te tava ñāṇamhi,</div> </td> </tr> <tr> <td> <div class="G">anto honti samogadhā.</div> </td> </tr> </table> </div>
</div>
<div class="q" id="p_20Ap1_1214"> <div class="divNumber">6.</div> <div class="p"> <table class="singleColumn"> <tr> <td> <div class="pN">1214</div> <div class="G">Gandhā ca pabbateyyā ye,</div> </td> </tr> <tr> <td> <div class="G">himavantanaguttame;</div> </td> </tr> <tr> <td> <div class="G">Sabbe te tava sīlamhi,</div> </td> </tr> <tr> <td> <div class="G">kalāyapi na yujjare.</div> </td> </tr> </table> </div>
</div>
<div class="q" id="p_20Ap1_1215"> <div class="divNumber">7.</div> <div class="p"> <table class="singleColumn"> <tr> <td> <div class="pN">1215</div> <div class="G">Mohandhakārapakkhando,</div> </td> </tr> <tr> <td> <div class="G">ayaṁ loko sadevako;</div> </td> </tr> <tr> <td> <div class="G">Tava ñāṇamhi jotante,</div> </td> </tr> <tr> <td> <div class="G">andhakārā vidhaṁsitā.</div> </td> </tr> </table> </div>
</div>
<div class="q" id="p_20Ap1_1216"> <div class="divNumber">8.</div> <div class="p"> <table class="singleColumn"> <tr> <td> <div class="pN">1216</div> <div class="G">Yathā atthaṅgate sūriye,</div> </td> </tr> <tr> <td> <div class="G">honti sattā tamogatā;</div> </td> </tr> <tr> <td> <div class="G">Evaṁ buddhe anuppanne,</div> </td> </tr> <tr> <td> <div class="G">hoti loko tamogato.</div> </td> </tr> </table> </div>
</div>
<div class="q" id="p_20Ap1_1217"> <div class="divNumber">9.</div> <div class="p"> <table class="singleColumn"> <tr> <td> <div class="pN">1217</div> <div class="G">Yathodayanto ādicco,</div> </td> </tr> <tr> <td> <div class="G">vinodeti tamaṁ sadā;</div> </td> </tr> <tr> <td> <div class="G">Tatheva tvaṁ buddhaseṭṭha,</div> </td> </tr> <tr> <td> <div class="G">viddhaṁsesi tamaṁ sadā.</div> </td> </tr> </table> </div>
</div>
<div class="q" id="p_20Ap1_1218"> <div class="divNumber">10.</div> <div class="p"> <table class="singleColumn"> <tr> <td> <div class="pN">1218</div> <div class="G">Padhānapahitattosi,</div> </td> </tr> <tr> <td> <div class="G">buddho loke sadevake;</div> </td> </tr> <tr> <td> <div class="G">Tava kammābhiraddhena,</div> </td> </tr> <tr> <td> <div class="G">tosesi janataṁ bahuṁ’.</div> </td> </tr> </table> </div>
</div>
<div class="q" id="p_20Ap1_1219"> <div class="divNumber">11.</div> <div class="p"> <table class="singleColumn"> <tr> <td> <div class="pN">1219</div> <div class="G">Taṁ sabbaṁ anumoditvā,</div> </td> </tr> <tr> <td> <div class="G">padumuttaro mahāmuni;</div> </td> </tr> <tr> <td> <div class="G">Nabhaṁ abbhuggamī dhīro,</div> </td> </tr> <tr> <td> <div class="G">haṁsarājāva ambare.</div> </td> </tr> </table> </div>
</div>
<div class="q" id="p_20Ap1_1220"> <div class="divNumber">12.</div> <div class="p"> <table class="singleColumn"> <tr> <td> <div class="pN">1220</div> <div class="G">Abbhuggantvāna sambuddho,</div> </td> </tr> <tr> <td> <div class="G">mahesi padumuttaro;</div> </td> </tr> <tr> <td> <div class="G">Antalikkhe ṭhito satthā,</div> </td> </tr> <tr> <td> <div class="G">imā gāthā abhāsatha.</div> </td> </tr> </table> </div>
</div>
<div class="q" id="p_20Ap1_1221"> <div class="divNumber">13.</div> <div class="p"> <table class="singleColumn"> <tr> <td> <div class="pN">1221</div> <div class="G">Yenidaṁ thavitaṁ ñāṇaṁ,</div> </td> </tr> <tr> <td> <div class="G">opammehi samāyutaṁ;</div> </td> </tr> <tr> <td> <div class="G">Tamahaṁ kittayissāmi,</div> </td> </tr> <tr> <td> <div class="G">suṇātha mama bhāsato.</div> </td> </tr> </table> </div>
</div>
<div class="q" id="p_20Ap1_1222"> <div class="divNumber">14.</div> <div class="p"> <table class="singleColumn"> <tr> <td> <div class="pN">1222</div> <div class="G">‘Aṭṭhārasañca khattuṁ so,</div> </td> </tr> <tr> <td> <div class="G">devarājā bhavissati;</div> </td> </tr> <tr> <td> <div class="G">Pathabyā rajjaṁ tisataṁ,</div> </td> </tr> <tr> <td> <div class="G">vasudhaṁ āvasissati.</div> </td> </tr> </table> </div>
</div>
<div class="q" id="p_20Ap1_1223"> <div class="divNumber">15.</div> <div class="p"> <table class="singleColumn"> <tr> <td> <div class="pN">1223</div> <div class="G">Pañcavīsatikkhattuñca,</div> </td> </tr> <tr> <td> <div class="G">cakkavattī bhavissati;</div> </td> </tr> <tr> <td> <div class="G">Padesarajjaṁ vipulaṁ,</div> </td> </tr> <tr> <td> <div class="G">gaṇanāto asaṅkhiyaṁ.</div> </td> </tr> </table> </div>
</div>
<div class="q" id="p_20Ap1_1224"> <div class="divNumber">16.</div> <div class="p"> <table class="singleColumn"> <tr> <td> <div class="pN">1224</div> <div class="G">Kappasatasahassamhi,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_1225"> <div class="divNumber">17.</div> <div class="p"> <table class="singleColumn"> <tr> <td> <div class="pN">1225</div> <div class="G">Tusitā hi cavitvāna,</div> </td> </tr> <tr> <td> <div class="G">sukkamūlena codito;</div> </td> </tr> <tr> <td> <div class="G">Hīnova jātiyā santo,</div> </td> </tr> <tr> <td> <div class="G">upāli nāma hessati.</div> </td> </tr> </table> </div>
</div>
<div class="q" id="p_20Ap1_1226"> <div class="divNumber">18.</div> <div class="p"> <table class="singleColumn"> <tr> <td> <div class="pN">1226</div> <div class="G">So pacchā pabbajitvāna,</div> </td> </tr> <tr> <td> <div class="G">virājetvāna pāpakaṁ;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">nibbāyissatināsavo.</div> </td> </tr> </table> </div>
</div>
<div class="q" id="p_20Ap1_1227"> <div class="divNumber">19.</div> <div class="p"> <table class="singleColumn"> <tr> <td> <div class="pN">1227</div> <div class="G">Tuṭṭho ca gotamo buddho,</div> </td> </tr> <tr> <td> <div class="G">sakyaputto mahāyaso;</div> </td> </tr> <tr> <td> <div class="G">Vinayādhigataṁ tassa,</div> </td> </tr> <tr> <td> <div class="G">etadagge ṭhapessati’.</div> </td> </tr> </table> </div>
</div>
<div class="q" id="p_20Ap1_1228"> <div class="divNumber">20.</div> <div class="p"> <table class="singleColumn"> <tr> <td> <div class="pN">1228</div> <div class="G">Saddhāyāhaṁ pabbajito,</div> </td> </tr> <tr> <td> <div class="G">katakicco anāsavo;</div> </td> </tr> <tr> <td> <div class="G">Sabbāsave pariññāya,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_1229"> <div class="divNumber">21.</div> <div class="p"> <table class="singleColumn"> <tr> <td> <div class="pN">1229</div> <div class="G">Bhagavā cānukampī maṁ,</div> </td> </tr> <tr> <td> <div class="G">vinayehaṁ visārado;</div> </td> </tr> <tr> <td> <div class="G">Sakakammābhiraddho ca,</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_1230"> <div class="divNumber">22.</div> <div class="p"> <table class="singleColumn"> <tr> <td> <div class="pN">1230</div> <div class="G">Saṁvuto pātimokkhamhi,</div> </td> </tr> <tr> <td> <div class="G">indriyesu ca pañcasu;</div> </td> </tr> <tr> <td> <div class="G">Dhāremi vinayaṁ sabbaṁ,</div> </td> </tr> <tr> <td> <div class="G">kevalaṁ ratanākaraṁ.</div> </td> </tr> </table> </div>
</div>
<div class="q" id="p_20Ap1_1231"> <div class="divNumber">23.</div> <div class="p"> <table class="singleColumn"> <tr> <td> <div class="pN">1231</div> <div class="G">Mamañca guṇamaññāya,</div> </td> </tr> <tr> <td> <div class="G">satthā loke anuttaro;</div> </td> </tr> <tr> <td> <div class="G">Bhikkhusaṁghe nisīditvā,</div> </td> </tr> <tr> <td> <div class="G">etadagge ṭhapesi maṁ.</div> </td> </tr> </table> </div>
</div>
<div class="q" id="p_20Ap1_1232"> <div class="divNumber">24.</div> <div class="p"> <table class="singleColumn"> <tr> <td> <div class="pN">1232</div> <div class="G">Paṭisambhidā catasso,</div> </td> </tr> <tr> <td> <div class="G">vimokkhāpi ca aṭṭhime;</div> </td> </tr> <tr> <td> <div class="G">Chaḷabhiññā sacchikatā,</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_1233"> <div class="p">
<span class="pN">1233</span>Itthaṁ sudaṁ āyasmā upāli thero imā gāthāyo abhāsitthāti. </div>
</div>
<div class="CENTER" id="p_20Ap1_1234">
<span class="pN">1234</span>Bhāgineyyupālittherassāpadānaṁ paṭhamaṁ.</div>
</html>
