<html>
<div class="i">1.4.3.6 Kāmabhūsutta</div>
<div class="h">Saḷāyatanasaṁyutta</div>
<div class="h">Catutthapaṇṇāsaka</div>
<div class="h">Samuddavagga</div>
<div class="h">Kāmabhūsutta</div>
<div class="q" id="p_13S4_964"> <div class="divNumber">233.</div> <div class="p">
<span class="pN">964</span>Ekaṁ samayaṁ āyasmā ca ānando āyasmā ca kāmabhū kosambiyaṁ viharanti ghositārāme. Atha kho āyasmā kāmabhū sāyanhasamayaṁ paṭisallānā vuṭṭhito yenāyasmā ānando tenupasaṅkami; upasaṅkamitvā āyasmatā ānandena saddhiṁ sammodi. Sammodanīyaṁ kathaṁ sāraṇīyaṁ vītisāretvā ekamantaṁ nisīdi. Ekamantaṁ nisinno kho āyasmā kāmabhū āyasmantaṁ ānandaṁ etadavoca—  </div>
</div>
<div class="q" id="p_13S4_965"> <div class="p">
<span class="pN">965</span>“Kiṁ nu kho, āvuso ānanda, cakkhu rūpānaṁ saṁyojanaṁ, rūpā cakkhussa saṁyojanaṁ…pe…  jivhā rasānaṁ saṁyojanaṁ, rasā jivhāya saṁyojanaṁ…pe…  mano dhammānaṁ saṁyojanaṁ, dhammā manassa saṁyojanan”ti? </div>
</div>
<div class="q" id="p_13S4_966"> <div class="p">
<span class="pN">966</span>“Na kho, āvuso kāmabhū, cakkhu rūpānaṁ saṁyojanaṁ, na rūpā cakkhussa saṁyojanaṁ. Yañca tattha tadubhayaṁ paṭicca uppajjati chandarāgo, taṁ tattha saṁyojanaṁ…pe…  na jivhā rasānaṁ saṁyojanaṁ, na rasā jivhāya saṁyojanaṁ…pe…  na mano dhammānaṁ saṁyojanaṁ, na dhammā manassa saṁyojanaṁ. Yañca tattha tadubhayaṁ paṭicca uppajjati chandarāgo taṁ tattha saṁyojanaṁ. </div>
</div>
<div class="q" id="p_13S4_967"> <div class="p">
<span class="pN">967</span>Seyyathāpi, āvuso, kāḷo ca balībaddo odāto ca balībaddo ekena dāmena vā yottena vā saṁyuttā assu. Yo nu kho evaṁ vadeyya—  ‘kāḷo balībaddo odātassa balībaddassa saṁyojanaṁ, odāto balībaddo kāḷassa balībaddassa saṁyojanan’ti, sammā nu kho so vadamāno vadeyyā”ti? “No hetaṁ, āvuso”. “Na kho, āvuso, kāḷo balībaddo odātassa balībaddassa saṁyojanaṁ, napi odāto balībaddo kāḷassa balībaddassa saṁyojanaṁ. Yena ca kho te ekena dāmena vā yottena vā saṁyuttā, taṁ tattha saṁyojanaṁ. Evameva kho, āvuso, na cakkhu rūpānaṁ saṁyojanaṁ, na rūpā cakkhussa saṁyojanaṁ…pe…  na jivhā…pe…  na mano…pe…  yañca tattha tadubhayaṁ paṭicca uppajjati chandarāgo, taṁ tattha saṁyojanan”ti. </div>
</div>
<div class="CENTER" id="p_13S4_968">
<span class="pN">968</span>Chaṭṭhaṁ.</div>
</html>
