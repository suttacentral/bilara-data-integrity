<html>
<div class="i">6.1.1 Paṭhamajhānapañhāsutta</div>
<div class="h">Moggallānasaṁyutta</div>
<div class="h">Moggallānavagga</div>
<div class="h">Paṭhamajhānapañhāsutta</div>
<div class="q" id="p_13S4_1373"> <div class="divNumber">332.</div> <div class="p">
<span class="pN">1373</span>Ekaṁ samayaṁ āyasmā mahāmoggallāno sāvatthiyaṁ viharati jetavane anāthapiṇḍikassa ārāme. Tatra kho āyasmā mahāmoggallāno bhikkhū āmantesi— “āvuso bhikkhave”ti. “Āvuso”ti kho te bhikkhū āyasmato mahāmoggallānassa paccassosuṁ. Āyasmā mahāmoggallāno etadavoca— </div>
</div>
<div class="q" id="p_13S4_1374"> <div class="p">
<span class="pN">1374</span>“Idha mayhaṁ, āvuso, rahogatassa paṭisallīnassa evaṁ cetaso parivitakko udapādi— ‘paṭhamaṁ jhānaṁ, paṭhamaṁ jhānan’ti vuccati. Katamaṁ nu kho paṭhamaṁ jhānanti? Tassa mayhaṁ, āvuso, etadahosi— ‘idha bhikkhu vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati. Idaṁ vuccati paṭhamaṁ jhānan’ti. So khvāhaṁ, āvuso, vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharāmi. Tassa mayhaṁ, āvuso, iminā vihārena viharato kāmasahagatā saññāmanasikārā samudācaranti. </div>
</div>
<div class="q" id="p_13S4_1375"> <div class="p">
<span class="pN">1375</span>Atha kho maṁ, āvuso, bhagavā iddhiyā upasaṅkamitvā etadavoca— ‘moggallāna, moggallāna. Mā, brāhmaṇa, paṭhamaṁ jhānaṁ pamādo, paṭhame jhāne cittaṁ saṇṭhapehi, paṭhame jhāne cittaṁ ekodiṁ karohi, paṭhame jhāne cittaṁ samādahā’ti. So khvāhaṁ, āvuso, aparena samayena vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja vihāsiṁ. Yañhi taṁ, āvuso, sammā vadamāno vadeyya— ‘satthārānuggahito sāvako mahābhiññataṁ patto’ti, mamaṁ taṁ sammā vadamāno vadeyya— ‘satthārānuggahito sāvako mahābhiññataṁ patto’”ti. </div>
</div>
<div class="CENTER" id="p_13S4_1376">
<span class="pN">1376</span>Paṭhamaṁ.</div>
</html>
