<html>
<div class="i">1.3.3 Ākaṅkhamānacuddasaka</div>
<div class="h">Kammakkhandhaka</div>
<div class="h">Pabbājanīyakamma</div>
<div class="h">Ākaṅkhamānacuddasaka</div>
<div class="q" id="p_4V_135"> <div class="divNumber">27.</div> <div class="p">
<span class="pN">135</span>Tīhi, bhikkhave, aṅgehi samannāgatassa bhikkhuno, ākaṅkhamāno saṁgho, pabbājanīyakammaṁ kareyya. Bhaṇḍanakārako hoti kalahakārako vivādakārako bhassakārako saṁghe adhikaraṇakārako; bālo hoti abyatto āpattibahulo anapadāno; gihisaṁsaṭṭho viharati ananulomikehi gihisaṁsaggehi— imehi kho, bhikkhave, tīhaṅgehi samannāgatassa bhikkhuno, ākaṅkhamāno saṁgho, pabbājanīyakammaṁ kareyya. (1) </div>
</div>
<div class="q" id="p_4V_136"> <div class="p">
<span class="pN">136</span>Aparehipi, bhikkhave, tīhaṅgehi samannāgatassa bhikkhuno, ākaṅkhamāno saṁgho, pabbājanīyakammaṁ kareyya. Adhisīle sīlavipanno hoti, ajjhācāre ācāravipanno hoti, atidiṭṭhiyā diṭṭhivipanno hoti— imehi kho, bhikkhave, tīhaṅgehi samannāgatassa bhikkhuno, ākaṅkhamāno saṁgho, pabbājanīyakammaṁ kareyya. (2) </div>
</div>
<div class="q" id="p_4V_137"> <div class="p">
<span class="pN">137</span>Aparehipi, bhikkhave, tīhaṅgehi samannāgatassa bhikkhuno, ākaṅkhamāno saṁgho, pabbājanīyakammaṁ kareyya. Buddhassa avaṇṇaṁ bhāsati, dhammassa avaṇṇaṁ bhāsati, saṁghassa avaṇṇaṁ bhāsati— imehi kho, bhikkhave, tīhaṅgehi samannāgatassa bhikkhuno, ākaṅkhamāno saṁgho, pabbājanīyakammaṁ kareyya. (3) </div>
</div>
<div class="q" id="p_4V_138"> <div class="p">
<span class="pN">138</span>Aparehipi, bhikkhave, tīhaṅgehi samannāgatassa bhikkhuno, ākaṅkhamāno saṁgho, pabbājanīyakammaṁ kareyya. Kāyikena davena samannāgato hoti, vācasikena davena samannāgato hoti, kāyikavācasikena davena samannāgato hoti— imehi kho, bhikkhave, tīhaṅgehi samannāgatassa bhikkhuno, ākaṅkhamāno saṁgho, pabbājanīyakammaṁ kareyya. (4) </div>
</div>
<div class="q" id="p_4V_139"> <div class="p">
<span class="pN">139</span>Aparehipi, bhikkhave, tīhaṅgehi samannāgatassa bhikkhuno, ākaṅkhamāno saṁgho, pabbājanīyakammaṁ kareyya. Kāyikena anācārena samannāgato hoti, vācasikena anācārena samannāgato hoti, kāyikavācasikena anācārena samannāgato hoti— imehi kho, bhikkhave, tīhaṅgehi samannāgatassa bhikkhuno, ākaṅkhamāno saṁgho, pabbājanīyakammaṁ kareyya. (5) </div>
</div>
<div class="q" id="p_4V_140"> <div class="p">
<span class="pN">140</span>Aparehipi, bhikkhave, tīhaṅgehi samannāgatassa bhikkhuno, ākaṅkhamāno saṁgho, pabbājanīyakammaṁ kareyya. Kāyikena upaghātikena samannāgato hoti, vācasikena upaghātikena samannāgato hoti, kāyikavācasikena upaghātikena samannāgato hoti— imehi kho, bhikkhave, tīhaṅgehi samannāgatassa bhikkhuno, ākaṅkhamāno saṁgho, pabbājanīyakammaṁ kareyya. (6) </div>
</div>
<div class="q" id="p_4V_141"> <div class="p">
<span class="pN">141</span>Aparehipi, bhikkhave, tīhaṅgehi samannāgatassa bhikkhuno, ākaṅkhamāno saṁgho, pabbājanīyakammaṁ kareyya. Kāyikena micchājīvena samannāgato hoti, vācasikena micchājīvena samannāgato hoti, kāyikavācasikena micchājīvena samannāgato hoti— imehi, kho, bhikkhave, tīhaṅgehi samannāgatassa bhikkhuno, ākaṅkhamāno saṁgho, pabbājanīyakammaṁ kareyya. (7) </div>
</div>
<div class="q" id="p_4V_142"> <div class="p">
<span class="pN">142</span>Tiṇṇaṁ, bhikkhave, bhikkhūnaṁ, ākaṅkhamāno saṁgho, pabbājanīyakammaṁ kareyya. Eko bhaṇḍanakārako hoti kalahakārako vivādakārako bhassakārako saṁghe adhikaraṇakārako; eko bālo hoti abyatto āpattibahulo anapadāno; eko gihisaṁsaṭṭho viharati ananulomikehi gihisaṁsaggehi— imesaṁ kho, bhikkhave, tiṇṇaṁ bhikkhūnaṁ, ākaṅkhamāno saṁgho, pabbājanīyakammaṁ kareyya. (8) </div>
</div>
<div class="q" id="p_4V_143"> <div class="p">
<span class="pN">143</span>Aparesampi, bhikkhave, tiṇṇaṁ bhikkhūnaṁ, ākaṅkhamāno saṁgho, pabbājanīyakammaṁ kareyya. Eko adhisīle sīlavipanno hoti, eko ajjhācāre ācāravipanno hoti, eko atidiṭṭhiyā diṭṭhivipanno hoti— imesaṁ kho, bhikkhave, tiṇṇaṁ bhikkhūnaṁ, ākaṅkhamāno saṁgho, pabbājanīyakammaṁ kareyya. (9) </div>
</div>
<div class="q" id="p_4V_144"> <div class="p">
<span class="pN">144</span>Aparesampi, bhikkhave, tiṇṇaṁ bhikkhūnaṁ, ākaṅkhamāno saṁgho, pabbājanīyakammaṁ kareyya. Eko buddhassa avaṇṇaṁ bhāsati, eko dhammassa avaṇṇaṁ bhāsati, eko saṁghassa avaṇṇaṁ bhāsati— imesaṁ kho, bhikkhave, tiṇṇaṁ bhikkhūnaṁ, ākaṅkhamāno saṁgho, pabbājanīyakammaṁ kareyya. (10) </div>
</div>
<div class="q" id="p_4V_145"> <div class="p">
<span class="pN">145</span>Aparesampi, bhikkhave, tiṇṇaṁ bhikkhūnaṁ, ākaṅkhamāno saṁgho, pabbājanīyakammaṁ kareyya. Eko kāyikena davena samannāgato hoti, eko vācasikena davena samannāgato hoti, eko kāyikavācasikena davena samannāgato hoti— imesaṁ kho, bhikkhave, tiṇṇaṁ bhikkhūnaṁ, ākaṅkhamāno saṁgho, pabbājanīyakammaṁ kareyya. (11) </div>
</div>
<div class="q" id="p_4V_146"> <div class="p">
<span class="pN">146</span>Aparesampi, bhikkhave, tiṇṇaṁ bhikkhūnaṁ, ākaṅkhamāno saṁgho, pabbājanīyakammaṁ kareyya. Eko kāyikena anācārena samannāgato hoti, eko vācasikena anācārena samannāgato hoti, eko kāyikavācasikena anācārena samannāgato hoti— imesaṁ kho, bhikkhave, tiṇṇaṁ bhikkhūnaṁ, ākaṅkhamāno saṁgho, pabbājanīyakammaṁ kareyya. (12) </div>
</div>
<div class="q" id="p_4V_147"> <div class="p">
<span class="pN">147</span>Aparesampi, bhikkhave, tiṇṇaṁ bhikkhūnaṁ, ākaṅkhamāno saṁgho, pabbājanīyakammaṁ kareyya. Eko kāyikena upaghātikena samannāgato hoti, eko vācasikena upaghātikena samannāgato hoti, eko kāyikavācasikena upaghātikena samannāgato hoti— imesaṁ kho, bhikkhave, tiṇṇaṁ bhikkhūnaṁ, ākaṅkhamāno saṁgho, pabbājanīyakammaṁ kareyya. (13) </div>
</div>
<div class="q" id="p_4V_148"> <div class="p">
<span class="pN">148</span>Aparesampi, bhikkhave, tiṇṇaṁ bhikkhūnaṁ, ākaṅkhamāno saṁgho, pabbājanīyakammaṁ kareyya. Eko kāyikena micchājīvena samannāgato hoti, eko vācasikena micchājīvena samannāgato hoti, eko kāyikavācasikena micchājīvena samannāgato hoti— imesaṁ kho, bhikkhave, tiṇṇaṁ bhikkhūnaṁ, ākaṅkhamāno saṁgho, pabbājanīyakammaṁ kareyya. (14) </div>
</div>
<div class="CENTER" id="p_4V_149">
<span class="pN">149</span>Ākaṅkhamānacuddasakaṁ niṭṭhitaṁ.</div>
</html>
