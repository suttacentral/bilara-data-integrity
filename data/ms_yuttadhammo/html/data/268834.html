<html>
<div class="i">19.1.1 Tālapuṭattheragāthā</div>
<div class="h">Paññāsanipāta</div>
<div class="h">Paṭhamavagga</div>
<div class="h">Tālapuṭattheragāthā</div>
<div class="q" id="p_19Th1_1453"> <div class="divNumber">1094.</div> <div class="p"> <table class="singleColumn"> <tr> <td> <div class="pN">1453</div> <div class="G">“Kadā nuhaṁ pabbatakandarāsu,</div> </td> </tr> <tr> <td> <div class="G">Ekākiyo addutiyo vihassaṁ;</div> </td> </tr> <tr> <td> <div class="G">Aniccato sabbabhavaṁ vipassaṁ,</div> </td> </tr> <tr> <td> <div class="G">Taṁ me idaṁ taṁ nu kadā bhavissati.</div> </td> </tr> </table> </div>
</div>
<div class="q" id="p_19Th1_1454"> <div class="divNumber">1095.</div> <div class="p"> <table class="singleColumn"> <tr> <td> <div class="pN">1454</div> <div class="G">Kadā nuhaṁ bhinnapaṭandharo muni,</div> </td> </tr> <tr> <td> <div class="G">Kāsāvavattho amamo nirāso;</div> </td> </tr> <tr> <td> <div class="G">Rāgañca dosañca tatheva mohaṁ,</div> </td> </tr> <tr> <td> <div class="G">Hantvā sukhī pavanagato vihassaṁ.</div> </td> </tr> </table> </div>
</div>
<div class="q" id="p_19Th1_1455"> <div class="divNumber">1096.</div> <div class="p"> <table class="singleColumn"> <tr> <td> <div class="pN">1455</div> <div class="G">Kadā aniccaṁ vadharoganīḷaṁ,</div> </td> </tr> <tr> <td> <div class="G">Kāyaṁ imaṁ maccujarāyupaddutaṁ;</div> </td> </tr> <tr> <td> <div class="G">Vipassamāno vītabhayo vihassaṁ,</div> </td> </tr> <tr> <td> <div class="G">Eko vane taṁ nu kadā bhavissati.</div> </td> </tr> </table> </div>
</div>
<div class="q" id="p_19Th1_1456"> <div class="divNumber">1097.</div> <div class="p"> <table class="singleColumn"> <tr> <td> <div class="pN">1456</div> <div class="G">Kadā nuhaṁ bhayajananiṁ dukhāvahaṁ,</div> </td> </tr> <tr> <td> <div class="G">Taṇhālataṁ bahuvidhānuvattaniṁ;</div> </td> </tr> <tr> <td> <div class="G">Paññāmayaṁ tikhiṇamasiṁ gahetvā,</div> </td> </tr> <tr> <td> <div class="G">Chetvā vase tampi kadā bhavissati.</div> </td> </tr> </table> </div>
</div>
<div class="q" id="p_19Th1_1457"> <div class="divNumber">1098.</div> <div class="p"> <table class="singleColumn"> <tr> <td> <div class="pN">1457</div> <div class="G">Kadā nu paññāmayamuggatejaṁ,</div> </td> </tr> <tr> <td> <div class="G">Satthaṁ isīnaṁ sahasādiyitvā;</div> </td> </tr> <tr> <td> <div class="G">Māraṁ sasenaṁ sahasā bhañjissaṁ,</div> </td> </tr> <tr> <td> <div class="G">Sīhāsane taṁ nu kadā bhavissati.</div> </td> </tr> </table> </div>
</div>
<div class="q" id="p_19Th1_1458"> <div class="divNumber">1099.</div> <div class="p"> <table class="singleColumn"> <tr> <td> <div class="pN">1458</div> <div class="G">Kadā nuhaṁ sabbhi samāgamesu,</div> </td> </tr> <tr> <td> <div class="G">Diṭṭho bhave dhammagarūhi tādibhi;</div> </td> </tr> <tr> <td> <div class="G">Yāthāvadassīhi jitindriyehi,</div> </td> </tr> <tr> <td> <div class="G">Padhāniyo taṁ nu kadā bhavissati.</div> </td> </tr> </table> </div>
</div>
<div class="q" id="p_19Th1_1459"> <div class="divNumber">1100.</div> <div class="p"> <table class="singleColumn"> <tr> <td> <div class="pN">1459</div> <div class="G">Kadā nu maṁ tandi khudā pipāsā,</div> </td> </tr> <tr> <td> <div class="G">Vātātapā kīṭasarīsapā vā;</div> </td> </tr> <tr> <td> <div class="G">Na bādhayissanti na taṁ giribbaje,</div> </td> </tr> <tr> <td> <div class="G">Atthatthiyaṁ taṁ nu kadā bhavissati.</div> </td> </tr> </table> </div>
</div>
<div class="q" id="p_19Th1_1460"> <div class="divNumber">1101.</div> <div class="p"> <table class="singleColumn"> <tr> <td> <div class="pN">1460</div> <div class="G">Kadā nu kho yaṁ viditaṁ mahesinā,</div> </td> </tr> <tr> <td> <div class="G">Cattāri saccāni sududdasāni;</div> </td> </tr> <tr> <td> <div class="G">Samāhitatto satimā agacchaṁ,</div> </td> </tr> <tr> <td> <div class="G">Paññāya taṁ taṁ nu kadā bhavissati.</div> </td> </tr> </table> </div>
</div>
<div class="q" id="p_19Th1_1461"> <div class="divNumber">1102.</div> <div class="p"> <table class="singleColumn"> <tr> <td> <div class="pN">1461</div> <div class="G">Kadā nu rūpe amite ca sadde,</div> </td> </tr> <tr> <td> <div class="G">Gandhe rase phusitabbe ca dhamme;</div> </td> </tr> <tr> <td> <div class="G">Ādittatohaṁ samathehi yutto,</div> </td> </tr> <tr> <td> <div class="G">Paññāya dacchaṁ tadidaṁ kadā me.</div> </td> </tr> </table> </div>
</div>
<div class="q" id="p_19Th1_1462"> <div class="divNumber">1103.</div> <div class="p"> <table class="singleColumn"> <tr> <td> <div class="pN">1462</div> <div class="G">Kadā nuhaṁ dubbacanena vutto,</div> </td> </tr> <tr> <td> <div class="G">Tato nimittaṁ vimano na hessaṁ;</div> </td> </tr> <tr> <td> <div class="G">Atho pasatthopi tato nimittaṁ,</div> </td> </tr> <tr> <td> <div class="G">Tuṭṭho na hessaṁ tadidaṁ kadā me.</div> </td> </tr> </table> </div>
</div>
<div class="q" id="p_19Th1_1463"> <div class="divNumber">1104.</div> <div class="p"> <table class="singleColumn"> <tr> <td> <div class="pN">1463</div> <div class="G">Kadā nu kaṭṭhe ca tiṇe latā ca,</div> </td> </tr> <tr> <td> <div class="G">Khandhe imehaṁ amite ca dhamme;</div> </td> </tr> <tr> <td> <div class="G">Ajjhattikāneva ca bāhirāni ca,</div> </td> </tr> <tr> <td> <div class="G">Samaṁ tuleyyaṁ tadidaṁ kadā me.</div> </td> </tr> </table> </div>
</div>
<div class="q" id="p_19Th1_1464"> <div class="divNumber">1105.</div> <div class="p"> <table class="singleColumn"> <tr> <td> <div class="pN">1464</div> <div class="G">Kadā nu maṁ pāvusakālamegho,</div> </td> </tr> <tr> <td> <div class="G">Navena toyena sacīvaraṁ vane;</div> </td> </tr> <tr> <td> <div class="G">Isippayātamhi pathe vajantaṁ,</div> </td> </tr> <tr> <td> <div class="G">Ovassate taṁ nu kadā bhavissati.</div> </td> </tr> </table> </div>
</div>
<div class="q" id="p_19Th1_1465"> <div class="divNumber">1106.</div> <div class="p"> <table class="singleColumn"> <tr> <td> <div class="pN">1465</div> <div class="G">Kadā mayūrassa sikhaṇḍino vane,</div> </td> </tr> <tr> <td> <div class="G">Dijassa sutvā girigabbhare rutaṁ;</div> </td> </tr> <tr> <td> <div class="G">Paccuṭṭhahitvā amatassa pattiyā,</div> </td> </tr> <tr> <td> <div class="G">Sañcintaye taṁ nu kadā bhavissati.</div> </td> </tr> </table> </div>
</div>
<div class="q" id="p_19Th1_1466"> <div class="divNumber">1107.</div> <div class="p"> <table class="singleColumn"> <tr> <td> <div class="pN">1466</div> <div class="G">Kadā nu gaṅgaṁ yamunaṁ sarassatiṁ,</div> </td> </tr> <tr> <td> <div class="G">Pātālakhittaṁ vaḷavāmukhañca;</div> </td> </tr> <tr> <td> <div class="G">Asajjamāno patareyyamiddhiyā,</div> </td> </tr> <tr> <td> <div class="G">Vibhiṁsanaṁ taṁ nu kadā bhavissati.</div> </td> </tr> </table> </div>
</div>
<div class="q" id="p_19Th1_1467"> <div class="divNumber">1108.</div> <div class="p"> <table class="singleColumn"> <tr> <td> <div class="pN">1467</div> <div class="G">Kadā nu nāgova asaṅgacārī,</div> </td> </tr> <tr> <td> <div class="G">Padālaye kāmaguṇesu chandaṁ;</div> </td> </tr> <tr> <td> <div class="G">Nibbajjayaṁ sabbasubhaṁ nimittaṁ,</div> </td> </tr> <tr> <td> <div class="G">Jhāne yuto taṁ nu kadā bhavissati.</div> </td> </tr> </table> </div>
</div>
<div class="q" id="p_19Th1_1468"> <div class="divNumber">1109.</div> <div class="p"> <table class="singleColumn"> <tr> <td> <div class="pN">1468</div> <div class="G">Kadā iṇaṭṭova daliddako nidhiṁ,</div> </td> </tr> <tr> <td> <div class="G">Ārādhayitvā dhanikehi pīḷito;</div> </td> </tr> <tr> <td> <div class="G">Tuṭṭho bhavissaṁ adhigamma sāsanaṁ,</div> </td> </tr> <tr> <td> <div class="G">Mahesino taṁ nu kadā bhavissati.</div> </td> </tr> </table> </div>
</div>
<div class="q" id="p_19Th1_1469"> <div class="divNumber">1110.</div> <div class="p"> <table class="singleColumn"> <tr> <td> <div class="pN">1469</div> <div class="G">Bahūni vassāni tayāmhi yācito,</div> </td> </tr> <tr> <td> <div class="G">‘Agāravāsena alaṁ nu te idaṁ’;</div> </td> </tr> <tr> <td> <div class="G">Taṁ dāni maṁ pabbajitaṁ samānaṁ,</div> </td> </tr> <tr> <td> <div class="G">Kiṁkāraṇā citta tuvaṁ na yuñjasi.</div> </td> </tr> </table> </div>
</div>
<div class="q" id="p_19Th1_1470"> <div class="divNumber">1111.</div> <div class="p"> <table class="singleColumn"> <tr> <td> <div class="pN">1470</div> <div class="G">Nanu ahaṁ citta tayāmhi yācito,</div> </td> </tr> <tr> <td> <div class="G">‘Giribbaje citrachadā vihaṅgamā’;</div> </td> </tr> <tr> <td> <div class="G">Mahindaghosatthanitābhigajjino,</div> </td> </tr> <tr> <td> <div class="G">Te taṁ ramessanti vanamhi jhāyinaṁ.</div> </td> </tr> </table> </div>
</div>
<div class="q" id="p_19Th1_1471"> <div class="divNumber">1112.</div> <div class="p"> <table class="singleColumn"> <tr> <td> <div class="pN">1471</div> <div class="G">Kulamhi mitte ca piye ca ñātake,</div> </td> </tr> <tr> <td> <div class="G">Khiḍḍāratiṁ kāmaguṇañca loke;</div> </td> </tr> <tr> <td> <div class="G">Sabbaṁ pahāya imamajjhupāgato,</div> </td> </tr> <tr> <td> <div class="G">Athopi tvaṁ citta na mayha tussasi.</div> </td> </tr> </table> </div>
</div>
<div class="q" id="p_19Th1_1472"> <div class="divNumber">1113.</div> <div class="p"> <table class="singleColumn"> <tr> <td> <div class="pN">1472</div> <div class="G">Mameva etaṁ na hi tvaṁ paresaṁ,</div> </td> </tr> <tr> <td> <div class="G">Sannāhakāle paridevitena kiṁ;</div> </td> </tr> <tr> <td> <div class="G">Sabbaṁ idaṁ calamiti pekkhamāno,</div> </td> </tr> <tr> <td> <div class="G">Abhinikkhamiṁ amatapadaṁ jigīsaṁ.</div> </td> </tr> </table> </div>
</div>
<div class="q" id="p_19Th1_1473"> <div class="divNumber">1114.</div> <div class="p"> <table class="singleColumn"> <tr> <td> <div class="pN">1473</div> <div class="G">Suyuttavādī dvipadānamuttamo,</div> </td> </tr> <tr> <td> <div class="G">Mahābhisakko naradammasārathi;</div> </td> </tr> <tr> <td> <div class="G">‘Cittaṁ calaṁ makkaṭasannibhaṁ iti,</div> </td> </tr> <tr> <td> <div class="G">Avītarāgena sudunnivārayaṁ’.</div> </td> </tr> </table> </div>
</div>
<div class="q" id="p_19Th1_1474"> <div class="divNumber">1115.</div> <div class="p"> <table class="singleColumn"> <tr> <td> <div class="pN">1474</div> <div class="G">Kāmā hi citrā madhurā manoramā,</div> </td> </tr> <tr> <td> <div class="G">Aviddasū yattha sitā puthujjanā;</div> </td> </tr> <tr> <td> <div class="G">Te dukkhamicchanti punabbhavesino,</div> </td> </tr> <tr> <td> <div class="G">Cittena nītā niraye nirākatā.</div> </td> </tr> </table> </div>
</div>
<div class="q" id="p_19Th1_1475"> <div class="divNumber">1116.</div> <div class="p"> <table class="singleColumn"> <tr> <td> <div class="pN">1475</div> <div class="G">‘Mayūrakoñcābhirutamhi kānane,</div> </td> </tr> <tr> <td> <div class="G">Dīpīhi byagghehi purakkhato vasaṁ;</div> </td> </tr> <tr> <td> <div class="G">Kāye apekkhaṁ jaha mā virādhaya’,</div> </td> </tr> <tr> <td> <div class="G">Itissu maṁ citta pure niyuñjasi.</div> </td> </tr> </table> </div>
</div>
<div class="q" id="p_19Th1_1476"> <div class="divNumber">1117.</div> <div class="p"> <table class="singleColumn"> <tr> <td> <div class="pN">1476</div> <div class="G">‘Bhāvehi jhānāni ca indriyāni ca,</div> </td> </tr> <tr> <td> <div class="G">Balāni bojjhaṅgasamādhibhāvanā;</div> </td> </tr> <tr> <td> <div class="G">Tisso ca vijjā phusa buddhasāsane’,</div> </td> </tr> <tr> <td> <div class="G">Itissu maṁ citta pure niyuñjasi.</div> </td> </tr> </table> </div>
</div>
<div class="q" id="p_19Th1_1477"> <div class="divNumber">1118.</div> <div class="p"> <table class="singleColumn"> <tr> <td> <div class="pN">1477</div> <div class="G">‘Bhāvehi maggaṁ amatassa pattiyā,</div> </td> </tr> <tr> <td> <div class="G">Niyyānikaṁ sabbadukhakkhayogadhaṁ;</div> </td> </tr> <tr> <td> <div class="G">Aṭṭhaṅgikaṁ sabbakilesasodhanaṁ’,</div> </td> </tr> <tr> <td> <div class="G">Itissu maṁ citta pure niyuñjasi.</div> </td> </tr> </table> </div>
</div>
<div class="q" id="p_19Th1_1478"> <div class="divNumber">1119.</div> <div class="p"> <table class="singleColumn"> <tr> <td> <div class="pN">1478</div> <div class="G">‘Dukkhanti khandhe paṭipassa yoniso,</div> </td> </tr> <tr> <td> <div class="G">Yato ca dukkhaṁ samudeti taṁ jaha;</div> </td> </tr> <tr> <td> <div class="G">Idheva dukkhassa karohi antaṁ’,</div> </td> </tr> <tr> <td> <div class="G">Itissu maṁ citta pure niyuñjasi.</div> </td> </tr> </table> </div>
</div>
<div class="q" id="p_19Th1_1479"> <div class="divNumber">1120.</div> <div class="p"> <table class="singleColumn"> <tr> <td> <div class="pN">1479</div> <div class="G">‘Aniccaṁ dukkhanti vipassa yoniso,</div> </td> </tr> <tr> <td> <div class="G">Suññaṁ anattāti aghaṁ vadhanti ca;</div> </td> </tr> <tr> <td> <div class="G">Manovicāre uparundha cetaso’,</div> </td> </tr> <tr> <td> <div class="G">Itissu maṁ citta pure niyuñjasi.</div> </td> </tr> </table> </div>
</div>
<div class="q" id="p_19Th1_1480"> <div class="divNumber">1121.</div> <div class="p"> <table class="singleColumn"> <tr> <td> <div class="pN">1480</div> <div class="G">‘Muṇḍo virūpo abhisāpamāgato,</div> </td> </tr> <tr> <td> <div class="G">Kapālahatthova kulesu bhikkhasu;</div> </td> </tr> <tr> <td> <div class="G">Yuñjassu satthuvacane mahesino’,</div> </td> </tr> <tr> <td> <div class="G">Itissu maṁ citta pure niyuñjasi.</div> </td> </tr> </table> </div>
</div>
<div class="q" id="p_19Th1_1481"> <div class="divNumber">1122.</div> <div class="p"> <table class="singleColumn"> <tr> <td> <div class="pN">1481</div> <div class="G">‘Susaṁvutatto visikhantare caraṁ,</div> </td> </tr> <tr> <td> <div class="G">Kulesu kāmesu asaṅgamānaso;</div> </td> </tr> <tr> <td> <div class="G">Cando yathā dosinapuṇṇamāsiyā’,</div> </td> </tr> <tr> <td> <div class="G">Itissu maṁ citta pure niyuñjasi.</div> </td> </tr> </table> </div>
</div>
<div class="q" id="p_19Th1_1482"> <div class="divNumber">1123.</div> <div class="p"> <table class="singleColumn"> <tr> <td> <div class="pN">1482</div> <div class="G">‘Āraññiko hohi ca piṇḍapātiko,</div> </td> </tr> <tr> <td> <div class="G">Sosāniko hohi ca paṁsukūliko;</div> </td> </tr> <tr> <td> <div class="G">Nesajjiko hohi sadā dhute rato’,</div> </td> </tr> <tr> <td> <div class="G">Itissu maṁ citta pure niyuñjasi.</div> </td> </tr> </table> </div>
</div>
<div class="q" id="p_19Th1_1483"> <div class="divNumber">1124.</div> <div class="p"> <table class="singleColumn"> <tr> <td> <div class="pN">1483</div> <div class="G">Ropetva rukkhāni yathā phalesī,</div> </td> </tr> <tr> <td> <div class="G">Mūle taruṁ chettu tameva icchasi;</div> </td> </tr> <tr> <td> <div class="G">Tathūpamaṁ cittamidaṁ karosi,</div> </td> </tr> <tr> <td> <div class="G">Yaṁ maṁ aniccamhi cale niyuñjasi.</div> </td> </tr> </table> </div>
</div>
<div class="q" id="p_19Th1_1484"> <div class="divNumber">1125.</div> <div class="p"> <table class="singleColumn"> <tr> <td> <div class="pN">1484</div> <div class="G">Arūpa dūraṅgama ekacāri,</div> </td> </tr> <tr> <td> <div class="G">Na te karissaṁ vacanaṁ idānihaṁ;</div> </td> </tr> <tr> <td> <div class="G">Dukkhā hi kāmā kaṭukā mahabbhayā,</div> </td> </tr> <tr> <td> <div class="G">Nibbānamevābhimano carissaṁ.</div> </td> </tr> </table> </div>
</div>
<div class="q" id="p_19Th1_1485"> <div class="divNumber">1126.</div> <div class="p"> <table class="singleColumn"> <tr> <td> <div class="pN">1485</div> <div class="G">Nāhaṁ alakkhyā ahirikkatāya vā,</div> </td> </tr> <tr> <td> <div class="G">Na cittahetū na ca dūrakantanā;</div> </td> </tr> <tr> <td> <div class="G">Ājīvahetū ca ahaṁ na nikkhamiṁ,</div> </td> </tr> <tr> <td> <div class="G">Kato ca te citta paṭissavo mayā.</div> </td> </tr> </table> </div>
</div>
<div class="q" id="p_19Th1_1486"> <div class="divNumber">1127.</div> <div class="p"> <table class="singleColumn"> <tr> <td> <div class="pN">1486</div> <div class="G">‘Appicchatā sappurisehi vaṇṇitā,</div> </td> </tr> <tr> <td> <div class="G">Makkhappahānaṁ vupasamo dukhassa’;</div> </td> </tr> <tr> <td> <div class="G">Itissu maṁ citta tadā niyuñjasi,</div> </td> </tr> <tr> <td> <div class="G">Idāni tvaṁ gacchasi pubbaciṇṇaṁ.</div> </td> </tr> </table> </div>
</div>
<div class="q" id="p_19Th1_1487"> <div class="divNumber">1128.</div> <div class="p"> <table class="singleColumn"> <tr> <td> <div class="pN">1487</div> <div class="G">Taṇhā avijjā ca piyāpiyañca,</div> </td> </tr> <tr> <td> <div class="G">Subhāni rūpāni sukhā ca vedanā;</div> </td> </tr> <tr> <td> <div class="G">Manāpiyā kāmaguṇā ca vantā,</div> </td> </tr> <tr> <td> <div class="G">Vante ahaṁ āvamituṁ na ussahe.</div> </td> </tr> </table> </div>
</div>
<div class="q" id="p_19Th1_1488"> <div class="divNumber">1129.</div> <div class="p"> <table class="singleColumn"> <tr> <td> <div class="pN">1488</div> <div class="G">Sabbattha te citta vaco kataṁ mayā,</div> </td> </tr> <tr> <td> <div class="G">Bahūsu jātīsu na mesi kopito;</div> </td> </tr> <tr> <td> <div class="G">Ajjhattasambhavo kataññutāya te,</div> </td> </tr> <tr> <td> <div class="G">Dukkhe ciraṁ saṁsaritaṁ tayā kate.</div> </td> </tr> </table> </div>
</div>
<div class="q" id="p_19Th1_1489"> <div class="divNumber">1130.</div> <div class="p"> <table class="singleColumn"> <tr> <td> <div class="pN">1489</div> <div class="G">Tvaññeva no citta karosi brāhmaṇo,</div> </td> </tr> <tr> <td> <div class="G">Tvaṁ khattiyo rājadasī karosi;</div> </td> </tr> <tr> <td> <div class="G">Vessā ca suddā ca bhavāma ekadā,</div> </td> </tr> <tr> <td> <div class="G">Devattanaṁ vāpi taveva vāhasā.</div> </td> </tr> </table> </div>
</div>
<div class="q" id="p_19Th1_1490"> <div class="divNumber">1131.</div> <div class="p"> <table class="singleColumn"> <tr> <td> <div class="pN">1490</div> <div class="G">Taveva hetū asurā bhavāmase,</div> </td> </tr> <tr> <td> <div class="G">Tvaṁmūlakaṁ nerayikā bhavāmase;</div> </td> </tr> <tr> <td> <div class="G">Atho tiracchānagatāpi ekadā,</div> </td> </tr> <tr> <td> <div class="G">Petattanaṁ vāpi taveva vāhasā.</div> </td> </tr> </table> </div>
</div>
<div class="q" id="p_19Th1_1491"> <div class="divNumber">1132.</div> <div class="p"> <table class="singleColumn"> <tr> <td> <div class="pN">1491</div> <div class="G">Nanu dubbhissasi maṁ punappunaṁ,</div> </td> </tr> <tr> <td> <div class="G">Muhuṁ muhuṁ cāraṇikaṁva dassayaṁ;</div> </td> </tr> <tr> <td> <div class="G">Ummattakeneva mayā palobhasi,</div> </td> </tr> <tr> <td> <div class="G">Kiñcāpi te citta virādhitaṁ mayā.</div> </td> </tr> </table> </div>
</div>
<div class="q" id="p_19Th1_1492"> <div class="divNumber">1133.</div> <div class="p"> <table class="singleColumn"> <tr> <td> <div class="pN">1492</div> <div class="G">Idaṁ pure cittamacāri cārikaṁ,</div> </td> </tr> <tr> <td> <div class="G">Yenicchakaṁ yatthakāmaṁ yathāsukhaṁ;</div> </td> </tr> <tr> <td> <div class="G">Tadajjahaṁ niggahessāmi yoniso,</div> </td> </tr> <tr> <td> <div class="G">Hatthippabhinnaṁ viya aṅkusaggaho.</div> </td> </tr> </table> </div>
</div>
<div class="q" id="p_19Th1_1493"> <div class="divNumber">1134.</div> <div class="p"> <table class="singleColumn"> <tr> <td> <div class="pN">1493</div> <div class="G">Satthā ca me lokamimaṁ adhiṭṭhahi,</div> </td> </tr> <tr> <td> <div class="G">Aniccato addhuvato asārato;</div> </td> </tr> <tr> <td> <div class="G">Pakkhanda maṁ citta jinassa sāsane,</div> </td> </tr> <tr> <td> <div class="G">Tārehi oghā mahatā suduttarā.</div> </td> </tr> </table> </div>
</div>
<div class="q" id="p_19Th1_1494"> <div class="divNumber">1135.</div> <div class="p"> <table class="singleColumn"> <tr> <td> <div class="pN">1494</div> <div class="G">Na te idaṁ citta yathā purāṇakaṁ,</div> </td> </tr> <tr> <td> <div class="G">Nāhaṁ alaṁ tuyha vase nivattituṁ;</div> </td> </tr> <tr> <td> <div class="G">Mahesino pabbajitomhi sāsane,</div> </td> </tr> <tr> <td> <div class="G">Na mādisā honti vināsadhārino.</div> </td> </tr> </table> </div>
</div>
<div class="q" id="p_19Th1_1495"> <div class="divNumber">1136.</div> <div class="p"> <table class="singleColumn"> <tr> <td> <div class="pN">1495</div> <div class="G">Nagā samuddā saritā vasundharā,</div> </td> </tr> <tr> <td> <div class="G">Disā catasso vidisā adho divā;</div> </td> </tr> <tr> <td> <div class="G">Sabbe aniccā tibhavā upaddutā,</div> </td> </tr> <tr> <td> <div class="G">Kuhiṁ gato citta sukhaṁ ramissasi.</div> </td> </tr> </table> </div>
</div>
<div class="q" id="p_19Th1_1496"> <div class="divNumber">1137.</div> <div class="p"> <table class="singleColumn"> <tr> <td> <div class="pN">1496</div> <div class="G">Dhitipparaṁ kiṁ mama citta kāhisi,</div> </td> </tr> <tr> <td> <div class="G">Na te alaṁ citta vasānuvattako;</div> </td> </tr> <tr> <td> <div class="G">Na jātu bhastaṁ ubhatomukhaṁ chupe,</div> </td> </tr> <tr> <td> <div class="G">Dhiratthu pūraṁ nava sotasandaniṁ.</div> </td> </tr> </table> </div>
</div>
<div class="q" id="p_19Th1_1497"> <div class="divNumber">1138.</div> <div class="p"> <table class="singleColumn"> <tr> <td> <div class="pN">1497</div> <div class="G">Varāhaeṇeyyavigāḷhasevite,</div> </td> </tr> <tr> <td> <div class="G">Pabbhārakuṭṭe pakateva sundare;</div> </td> </tr> <tr> <td> <div class="G">Navambunā pāvusasitthakānane,</div> </td> </tr> <tr> <td> <div class="G">Tahiṁ guhāgehagato ramissasi.</div> </td> </tr> </table> </div>
</div>
<div class="q" id="p_19Th1_1498"> <div class="divNumber">1139.</div> <div class="p"> <table class="singleColumn"> <tr> <td> <div class="pN">1498</div> <div class="G">Sunīlagīvā susikhā supekhunā,</div> </td> </tr> <tr> <td> <div class="G">Sucittapattacchadanā vihaṅgamā;</div> </td> </tr> <tr> <td> <div class="G">Sumañjughosatthanitābhigajjino,</div> </td> </tr> <tr> <td> <div class="G">Te taṁ ramessanti vanamhi jhāyinaṁ.</div> </td> </tr> </table> </div>
</div>
<div class="q" id="p_19Th1_1499"> <div class="divNumber">1140.</div> <div class="p"> <table class="singleColumn"> <tr> <td> <div class="pN">1499</div> <div class="G">Vuṭṭhamhi deve caturaṅgule tiṇe,</div> </td> </tr> <tr> <td> <div class="G">Sampupphite meghanibhamhi kānane;</div> </td> </tr> <tr> <td> <div class="G">Nagantare viṭapisamo sayissaṁ,</div> </td> </tr> <tr> <td> <div class="G">Taṁ me mudū hehiti tūlasannibhaṁ.</div> </td> </tr> </table> </div>
</div>
<div class="q" id="p_19Th1_1500"> <div class="divNumber">1141.</div> <div class="p"> <table class="singleColumn"> <tr> <td> <div class="pN">1500</div> <div class="G">Tathā tu kassāmi yathāpi issaro,</div> </td> </tr> <tr> <td> <div class="G">Yaṁ labbhati tenapi hotu me alaṁ;</div> </td> </tr> <tr> <td> <div class="G">Na tāhaṁ kassāmi yathā atandito,</div> </td> </tr> <tr> <td> <div class="G">Biḷārabhastaṁva yathā sumadditaṁ.</div> </td> </tr> </table> </div>
</div>
<div class="q" id="p_19Th1_1501"> <div class="divNumber">1142.</div> <div class="p"> <table class="singleColumn"> <tr> <td> <div class="pN">1501</div> <div class="G">Tathā tu kassāmi yathāpi issaro,</div> </td> </tr> <tr> <td> <div class="G">Yaṁ labbhati tenapi hotu me alaṁ;</div> </td> </tr> <tr> <td> <div class="G">Viriyena taṁ mayha vasānayissaṁ,</div> </td> </tr> <tr> <td> <div class="G">Gajaṁva mattaṁ kusalaṅkusaggaho.</div> </td> </tr> </table> </div>
</div>
<div class="q" id="p_19Th1_1502"> <div class="divNumber">1143.</div> <div class="p"> <table class="singleColumn"> <tr> <td> <div class="pN">1502</div> <div class="G">Tayā sudantena avaṭṭhitena hi,</div> </td> </tr> <tr> <td> <div class="G">Hayena yoggācariyova ujjunā;</div> </td> </tr> <tr> <td> <div class="G">Pahomi maggaṁ paṭipajjituṁ sivaṁ,</div> </td> </tr> <tr> <td> <div class="G">Cittānurakkhīhi sadā nisevitaṁ.</div> </td> </tr> </table> </div>
</div>
<div class="q" id="p_19Th1_1503"> <div class="divNumber">1144.</div> <div class="p"> <table class="singleColumn"> <tr> <td> <div class="pN">1503</div> <div class="G">Ārammaṇe taṁ balasā nibandhisaṁ,</div> </td> </tr> <tr> <td> <div class="G">Nāgaṁva thambhamhi daḷhāya rajjuyā;</div> </td> </tr> <tr> <td> <div class="G">Taṁ me suguttaṁ satiyā subhāvitaṁ,</div> </td> </tr> <tr> <td> <div class="G">Anissitaṁ sabbabhavesu hehisi.</div> </td> </tr> </table> </div>
</div>
<div class="q" id="p_19Th1_1504"> <div class="divNumber">1145.</div> <div class="p"> <table class="singleColumn"> <tr> <td> <div class="pN">1504</div> <div class="G">Paññāya chetvā vipathānusārinaṁ,</div> </td> </tr> <tr> <td> <div class="G">Yogena niggayha pathe nivesiya;</div> </td> </tr> <tr> <td> <div class="G">Disvā samudayaṁ vibhavañca sambhavaṁ,</div> </td> </tr> <tr> <td> <div class="G">Dāyādako hehisi aggavādino.</div> </td> </tr> </table> </div>
</div>
<div class="q" id="p_19Th1_1505"> <div class="divNumber">1146.</div> <div class="p"> <table class="singleColumn"> <tr> <td> <div class="pN">1505</div> <div class="G">Catubbipallāsavasaṁ adhiṭṭhitaṁ,</div> </td> </tr> <tr> <td> <div class="G">Gāmaṇḍalaṁva parinesi citta maṁ;</div> </td> </tr> <tr> <td> <div class="G">Nanu saṁyojanabandhanacchidaṁ,</div> </td> </tr> <tr> <td> <div class="G">Saṁsevase kāruṇikaṁ mahāmuniṁ.</div> </td> </tr> </table> </div>
</div>
<div class="q" id="p_19Th1_1506"> <div class="divNumber">1147.</div> <div class="p"> <table class="singleColumn"> <tr> <td> <div class="pN">1506</div> <div class="G">Migo yathā seri sucittakānane,</div> </td> </tr> <tr> <td> <div class="G">Rammaṁ giriṁ pāvusaabbhamāliniṁ;</div> </td> </tr> <tr> <td> <div class="G">Anākule tattha nage ramissaṁ,</div> </td> </tr> <tr> <td> <div class="G">Asaṁsayaṁ citta parā bhavissasi.</div> </td> </tr> </table> </div>
</div>
<div class="q" id="p_19Th1_1507"> <div class="divNumber">1148.</div> <div class="p"> <table class="singleColumn"> <tr> <td> <div class="pN">1507</div> <div class="G">Ye tuyha chandena vasena vattino,</div> </td> </tr> <tr> <td> <div class="G">Narā ca nārī ca anubhonti yaṁ sukhaṁ;</div> </td> </tr> <tr> <td> <div class="G">Aviddasū māravasānuvattino,</div> </td> </tr> <tr> <td> <div class="G">Bhavābhinandī tava citta sāvakā”ti.</div> </td> </tr> </table> </div>
</div>
<div class="CENTER" id="p_19Th1_1508">
<span class="pN">1508</span>… Tālapuṭo thero….</div>
<div class="ENDH3" id="p_19Th1_1509">
<span class="pN">1509</span>Paññāsanipāto niṭṭhito.</div>
<div class="SUMMARY" id="p_19Th1_1510">
<span class="pN">1510</span><span class="firstLetter">T</span>atruddānaṁ</div>
<div class="q" id="p_19Th1_1511"> <div class="p"> <table class="singleColumn"> <tr> <td> <div class="pN">1511</div> <div class="G">Paññāsamhi nipātamhi,</div> </td> </tr> <tr> <td> <div class="G">eko tālapuṭo suci;</div> </td> </tr> <tr> <td> <div class="G">Gāthāyo tattha paññāsa,</div> </td> </tr> <tr> <td> <div class="G">puna pañca ca uttarīti.</div> </td> </tr> </table> </div>
</div>
</html>
