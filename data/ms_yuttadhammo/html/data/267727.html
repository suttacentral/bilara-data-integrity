<html>
<div class="i">4.2 Caturāsītibhikkhunīsahassaapadāna</div>
<div class="h">Khattiyāvagga</div>
<div class="h">Caturāsītibhikkhunīsahassaapadāna</div>
<div class="q" id="p_20Ap2_1219"> <div class="divNumber">13.</div> <div class="p"> <table class="singleColumn"> <tr> <td> <div class="pN">1219</div> <div class="G">“Cullāsītisahassāni,</div> </td> </tr> <tr> <td> <div class="G">brāhmaññakulasambhavā;</div> </td> </tr> <tr> <td> <div class="G">Sukhumālahatthapādā,</div> </td> </tr> <tr> <td> <div class="G">pure tuyhaṁ mahāmune.</div> </td> </tr> </table> </div>
</div>
<div class="q" id="p_20Ap2_1220"> <div class="divNumber">14.</div> <div class="p"> <table class="singleColumn"> <tr> <td> <div class="pN">1220</div> <div class="G">Vessasuddakule jātā,</div> </td> </tr> <tr> <td> <div class="G">devā nāgā ca kinnarā;</div> </td> </tr> <tr> <td> <div class="G">Cātuddīpā bahū kaññā,</div> </td> </tr> <tr> <td> <div class="G">pure tuyhaṁ mahāmune.</div> </td> </tr> </table> </div>
</div>
<div class="q" id="p_20Ap2_1221"> <div class="divNumber">15.</div> <div class="p"> <table class="singleColumn"> <tr> <td> <div class="pN">1221</div> <div class="G">Kāci pabbajitā atthi,</div> </td> </tr> <tr> <td> <div class="G">sabbadassāvino bahū;</div> </td> </tr> <tr> <td> <div class="G">Devā ca kinnarā nāgā,</div> </td> </tr> <tr> <td> <div class="G">phusissanti anāgate.</div> </td> </tr> </table> </div>
</div>
<div class="q" id="p_20Ap2_1222"> <div class="divNumber">16.</div> <div class="p"> <table class="singleColumn"> <tr> <td> <div class="pN">1222</div> <div class="G">Anubhotvā yasaṁ sabbaṁ,</div> </td> </tr> <tr> <td> <div class="G">Patvāna sabbasampadā;</div> </td> </tr> <tr> <td> <div class="G">Tumhaṁ pasādaṁ paṭiladdhā,</div> </td> </tr> <tr> <td> <div class="G">Bujjhissanti anāgate.</div> </td> </tr> </table> </div>
</div>
<div class="q" id="p_20Ap2_1223"> <div class="divNumber">17.</div> <div class="p"> <table class="singleColumn"> <tr> <td> <div class="pN">1223</div> <div class="G">Amhe brāhmaṇadhītā tu,</div> </td> </tr> <tr> <td> <div class="G">brāhmaññakulasambhavā;</div> </td> </tr> <tr> <td> <div class="G">Pekkhato no mahāvīra,</div> </td> </tr> <tr> <td> <div class="G">pāde vandāma cakkhuma.</div> </td> </tr> </table> </div>
</div>
<div class="q" id="p_20Ap2_1224"> <div class="divNumber">18.</div> <div class="p"> <table class="singleColumn"> <tr> <td> <div class="pN">1224</div> <div class="G">Upāhatā bhavā sabbe,</div> </td> </tr> <tr> <td> <div class="G">mūlataṇhā samūhatā;</div> </td> </tr> <tr> <td> <div class="G">Samucchinnā anusayā,</div> </td> </tr> <tr> <td> <div class="G">puññasaṅkhāradālitā.</div> </td> </tr> </table> </div>
</div>
<div class="q" id="p_20Ap2_1225"> <div class="divNumber">19.</div> <div class="p"> <table class="singleColumn"> <tr> <td> <div class="pN">1225</div> <div class="G">Samādhigocarā sabbā,</div> </td> </tr> <tr> <td> <div class="G">samāpattivasī katā;</div> </td> </tr> <tr> <td> <div class="G">Jhānena dhammaratiyā,</div> </td> </tr> <tr> <td> <div class="G">viharissāma no sadā.</div> </td> </tr> </table> </div>
</div>
<div class="q" id="p_20Ap2_1226"> <div class="divNumber">20.</div> <div class="p"> <table class="singleColumn"> <tr> <td> <div class="pN">1226</div> <div class="G">Bhavanetti avijjā ca,</div> </td> </tr> <tr> <td> <div class="G">saṅkhārāpi ca khepitā;</div> </td> </tr> <tr> <td> <div class="G">Sududdasaṁ padaṁ gantvā,</div> </td> </tr> <tr> <td> <div class="G">anujānātha nāyaka”.</div> </td> </tr> </table> </div>
</div>
<div class="q" id="p_20Ap2_1227"> <div class="divNumber">21.</div> <div class="p"> <table class="singleColumn"> <tr> <td> <div class="pN">1227</div> <div class="G">“Upakārā mamaṁ tumhe,</div> </td> </tr> <tr> <td> <div class="G">dīgharattaṁ katāvino;</div> </td> </tr> <tr> <td> <div class="G">Catunnaṁ saṁsayaṁ chetvā,</div> </td> </tr> <tr> <td> <div class="G">sabbā gacchantu nibbutiṁ”.</div> </td> </tr> </table> </div>
</div>
<div class="q" id="p_20Ap2_1228"> <div class="divNumber">22.</div> <div class="p"> <table class="singleColumn"> <tr> <td> <div class="pN">1228</div> <div class="G">Vanditvā munino pāde,</div> </td> </tr> <tr> <td> <div class="G">katvā iddhivikubbanaṁ;</div> </td> </tr> <tr> <td> <div class="G">Kāci dassenti ālokaṁ,</div> </td> </tr> <tr> <td> <div class="G">andhakāramathāparā.</div> </td> </tr> </table> </div>
</div>
<div class="q" id="p_20Ap2_1229"> <div class="divNumber">23.</div> <div class="p"> <table class="singleColumn"> <tr> <td> <div class="pN">1229</div> <div class="G">Dassenti candasūriye,</div> </td> </tr> <tr> <td> <div class="G">sāgarañca samacchakaṁ;</div> </td> </tr> <tr> <td> <div class="G">Sineruṁ paribhaṇḍañca,</div> </td> </tr> <tr> <td> <div class="G">dassenti pārichattakaṁ.</div> </td> </tr> </table> </div>
</div>
<div class="q" id="p_20Ap2_1230"> <div class="divNumber">24.</div> <div class="p"> <table class="singleColumn"> <tr> <td> <div class="pN">1230</div> <div class="G">Tāvatiṁsañca bhavanaṁ,</div> </td> </tr> <tr> <td> <div class="G">yāmaṁ dassenti iddhiyā;</div> </td> </tr> <tr> <td> <div class="G">Tusitaṁ nimmite deve,</div> </td> </tr> <tr> <td> <div class="G">vasavattī mahissare.</div> </td> </tr> </table> </div>
</div>
<div class="q" id="p_20Ap2_1231"> <div class="divNumber">25.</div> <div class="p"> <table class="singleColumn"> <tr> <td> <div class="pN">1231</div> <div class="G">Brahmāno kāci dassenti,</div> </td> </tr> <tr> <td> <div class="G">caṅkamañca mahārahaṁ;</div> </td> </tr> <tr> <td> <div class="G">Brahmavaṇṇañca māpetvā,</div> </td> </tr> <tr> <td> <div class="G">dhammaṁ desenti suññataṁ.</div> </td> </tr> </table> </div>
</div>
<div class="q" id="p_20Ap2_1232"> <div class="divNumber">26.</div> <div class="p"> <table class="singleColumn"> <tr> <td> <div class="pN">1232</div> <div class="G">Nānāvikubbanaṁ katvā,</div> </td> </tr> <tr> <td> <div class="G">iddhiṁ dassiya satthuno;</div> </td> </tr> <tr> <td> <div class="G">Dassayiṁsu balaṁ sabbā,</div> </td> </tr> <tr> <td> <div class="G">pāde vandiṁsu satthuno.</div> </td> </tr> </table> </div>
</div>
<div class="q" id="p_20Ap2_1233"> <div class="divNumber">27.</div> <div class="p"> <table class="singleColumn"> <tr> <td> <div class="pN">1233</div> <div class="G">“Iddhīsu ca vasī homa,</div> </td> </tr> <tr> <td> <div class="G">dibbāya sotadhātuyā;</div> </td> </tr> <tr> <td> <div class="G">Cetopariyañāṇassa,</div> </td> </tr> <tr> <td> <div class="G">vasī homa mahāmune.</div> </td> </tr> </table> </div>
</div>
<div class="q" id="p_20Ap2_1234"> <div class="divNumber">28.</div> <div class="p"> <table class="singleColumn"> <tr> <td> <div class="pN">1234</div> <div class="G">Pubbenivāsaṁ jānāma,</div> </td> </tr> <tr> <td> <div class="G">dibbacakkhu visodhitaṁ;</div> </td> </tr> <tr> <td> <div class="G">Sabbāsavā parikkhīṇā,</div> </td> </tr> <tr> <td> <div class="G">natthi dāni punabbhavo.</div> </td> </tr> </table> </div>
</div>
<div class="q" id="p_20Ap2_1235"> <div class="divNumber">29.</div> <div class="p"> <table class="singleColumn"> <tr> <td> <div class="pN">1235</div> <div class="G">Atthadhammaniruttīsu,</div> </td> </tr> <tr> <td> <div class="G">paṭibhāne tatheva ca;</div> </td> </tr> <tr> <td> <div class="G">Ñāṇaṁ amhaṁ mahāvīra,</div> </td> </tr> <tr> <td> <div class="G">uppannaṁ tava santike.</div> </td> </tr> </table> </div>
</div>
<div class="q" id="p_20Ap2_1236"> <div class="divNumber">30.</div> <div class="p"> <table class="singleColumn"> <tr> <td> <div class="pN">1236</div> <div class="G">Pubbānaṁ lokanāthānaṁ,</div> </td> </tr> <tr> <td> <div class="G">saṅgamaṁ no nidassitaṁ;</div> </td> </tr> <tr> <td> <div class="G">Adhikāraṁ bahuṁ amhaṁ,</div> </td> </tr> <tr> <td> <div class="G">tuyhatthāya mahāmune.</div> </td> </tr> </table> </div>
</div>
<div class="q" id="p_20Ap2_1237"> <div class="divNumber">31.</div> <div class="p"> <table class="singleColumn"> <tr> <td> <div class="pN">1237</div> <div class="G">Yaṁ amhehi kataṁ kammaṁ,</div> </td> </tr> <tr> <td> <div class="G">kusalaṁ sara taṁ mune;</div> </td> </tr> <tr> <td> <div class="G">Tuyhatthāya mahāvīra,</div> </td> </tr> <tr> <td> <div class="G">puññānupacitāni no.</div> </td> </tr> </table> </div>
</div>
<div class="q" id="p_20Ap2_1238"> <div class="divNumber">32.</div> <div class="p"> <table class="singleColumn"> <tr> <td> <div class="pN">1238</div> <div class="G">Satasahassito kappe,</div> </td> </tr> <tr> <td> <div class="G">padumuttaro mahāmuni;</div> </td> </tr> <tr> <td> <div class="G">Puraṁ haṁsavatī nāma,</div> </td> </tr> <tr> <td> <div class="G">sambuddhassa kulāsayaṁ.</div> </td> </tr> </table> </div>
</div>
<div class="q" id="p_20Ap2_1239"> <div class="divNumber">33.</div> <div class="p"> <table class="singleColumn"> <tr> <td> <div class="pN">1239</div> <div class="G">Dvārena haṁsavatiyā,</div> </td> </tr> <tr> <td> <div class="G">gaṅgā sandati sabbadā;</div> </td> </tr> <tr> <td> <div class="G">Ubbāḷhā nadiyā bhikkhū,</div> </td> </tr> <tr> <td> <div class="G">gamanaṁ na labhanti te.</div> </td> </tr> </table> </div>
</div>
<div class="q" id="p_20Ap2_1240"> <div class="divNumber">34.</div> <div class="p"> <table class="singleColumn"> <tr> <td> <div class="pN">1240</div> <div class="G">Divasaṁ dve tayo ceva,</div> </td> </tr> <tr> <td> <div class="G">sattāhaṁ māsikaṁ tato;</div> </td> </tr> <tr> <td> <div class="G">Catumāsampi sampuṇṇaṁ,</div> </td> </tr> <tr> <td> <div class="G">gamanaṁ na labhanti te.</div> </td> </tr> </table> </div>
</div>
<div class="q" id="p_20Ap2_1241"> <div class="divNumber">35.</div> <div class="p"> <table class="singleColumn"> <tr> <td> <div class="pN">1241</div> <div class="G">Tadā ahu sattasāro,</div> </td> </tr> <tr> <td> <div class="G">jaṭilo nāma raṭṭhiko;</div> </td> </tr> <tr> <td> <div class="G">Oruddhe bhikkhavo disvā,</div> </td> </tr> <tr> <td> <div class="G">setuṁ gaṅgāya kārayi.</div> </td> </tr> </table> </div>
</div>
<div class="q" id="p_20Ap2_1242"> <div class="divNumber">36.</div> <div class="p"> <table class="singleColumn"> <tr> <td> <div class="pN">1242</div> <div class="G">Tadā satasahassehi,</div> </td> </tr> <tr> <td> <div class="G">setuṁ gaṅgāya kārayi;</div> </td> </tr> <tr> <td> <div class="G">Saṁghassa orime tīre,</div> </td> </tr> <tr> <td> <div class="G">vihārañca akārayi.</div> </td> </tr> </table> </div>
</div>
<div class="q" id="p_20Ap2_1243"> <div class="divNumber">37.</div> <div class="p"> <table class="singleColumn"> <tr> <td> <div class="pN">1243</div> <div class="G">Itthiyo purisā ceva,</div> </td> </tr> <tr> <td> <div class="G">uccanīcakulāni ca;</div> </td> </tr> <tr> <td> <div class="G">Tassa setuṁ vihārañca,</div> </td> </tr> <tr> <td> <div class="G">samabhāgaṁ akaṁsu te.</div> </td> </tr> </table> </div>
</div>
<div class="q" id="p_20Ap2_1244"> <div class="divNumber">38.</div> <div class="p"> <table class="singleColumn"> <tr> <td> <div class="pN">1244</div> <div class="G">Amhe aññe ca mānujā,</div> </td> </tr> <tr> <td> <div class="G">vippasannena cetasā;</div> </td> </tr> <tr> <td> <div class="G">Tassa dhammesu dāyādā,</div> </td> </tr> <tr> <td> <div class="G">nagare janapadesu ca.</div> </td> </tr> </table> </div>
</div>
<div class="q" id="p_20Ap2_1245"> <div class="divNumber">39.</div> <div class="p"> <table class="singleColumn"> <tr> <td> <div class="pN">1245</div> <div class="G">Itthī pumā kumārā ca,</div> </td> </tr> <tr> <td> <div class="G">bahū ceva kumārikā;</div> </td> </tr> <tr> <td> <div class="G">Setuno ca vihārassa,</div> </td> </tr> <tr> <td> <div class="G">vālukā ākiriṁsu te.</div> </td> </tr> </table> </div>
</div>
<div class="q" id="p_20Ap2_1246"> <div class="divNumber">40.</div> <div class="p"> <table class="singleColumn"> <tr> <td> <div class="pN">1246</div> <div class="G">Vīthiṁ sammajjanaṁ katvā,</div> </td> </tr> <tr> <td> <div class="G">kadalīpuṇṇaghaṭe dhaje;</div> </td> </tr> <tr> <td> <div class="G">Dhūpaṁ cuṇṇañca mālañca,</div> </td> </tr> <tr> <td> <div class="G">kāraṁ katvāna satthuno.</div> </td> </tr> </table> </div>
</div>
<div class="q" id="p_20Ap2_1247"> <div class="divNumber">41.</div> <div class="p"> <table class="singleColumn"> <tr> <td> <div class="pN">1247</div> <div class="G">Setuvihāre kāretvā,</div> </td> </tr> <tr> <td> <div class="G">nimantetvā vināyakaṁ;</div> </td> </tr> <tr> <td> <div class="G">Mahādānaṁ daditvāna,</div> </td> </tr> <tr> <td> <div class="G">sambodhiṁ abhipatthayiṁ.</div> </td> </tr> </table> </div>
</div>
<div class="q" id="p_20Ap2_1248"> <div class="divNumber">42.</div> <div class="p"> <table class="singleColumn"> <tr> <td> <div class="pN">1248</div> <div class="G">Padumuttaro mahāvīro,</div> </td> </tr> <tr> <td> <div class="G">tārako sabbapāṇinaṁ;</div> </td> </tr> <tr> <td> <div class="G">Anumodanīyaṁkāsi,</div> </td> </tr> <tr> <td> <div class="G">jaṭilassa mahāmuni.</div> </td> </tr> </table> </div>
</div>
<div class="q" id="p_20Ap2_1249"> <div class="divNumber">43.</div> <div class="p"> <table class="singleColumn"> <tr> <td> <div class="pN">1249</div> <div class="G">‘Satasahassātikkante,</div> </td> </tr> <tr> <td> <div class="G">kappo hessati bhaddako;</div> </td> </tr> <tr> <td> <div class="G">Bhavābhavenubhotvāna,</div> </td> </tr> <tr> <td> <div class="G">pāpuṇissati bodhiyaṁ.</div> </td> </tr> </table> </div>
</div>
<div class="q" id="p_20Ap2_1250"> <div class="divNumber">44.</div> <div class="p"> <table class="singleColumn"> <tr> <td> <div class="pN">1250</div> <div class="G">Kāci hatthaparikammaṁ,</div> </td> </tr> <tr> <td> <div class="G">katāvī naranāriyo;</div> </td> </tr> <tr> <td> <div class="G">Anāgatamhi addhāne,</div> </td> </tr> <tr> <td> <div class="G">sabbā hessanti sammukhā’.</div> </td> </tr> </table> </div>
</div>
<div class="q" id="p_20Ap2_1251"> <div class="divNumber">45.</div> <div class="p"> <table class="singleColumn"> <tr> <td> <div class="pN">1251</div> <div class="G">Tena kammavipākena,</div> </td> </tr> <tr> <td> <div class="G">cetanāpaṇidhīhi ca;</div> </td> </tr> <tr> <td> <div class="G">Uppannā devabhavanaṁ,</div> </td> </tr> <tr> <td> <div class="G">tuyhaṁ tā paricārikā.</div> </td> </tr> </table> </div>
</div>
<div class="q" id="p_20Ap2_1252"> <div class="divNumber">46.</div> <div class="p"> <table class="singleColumn"> <tr> <td> <div class="pN">1252</div> <div class="G">Dibbasukhaṁ asaṅkhiyaṁ,</div> </td> </tr> <tr> <td> <div class="G">mānusañca asaṅkhiyaṁ;</div> </td> </tr> <tr> <td> <div class="G">Tuyhaṁ te paricārema,</div> </td> </tr> <tr> <td> <div class="G">saṁsarimha bhavābhave.</div> </td> </tr> </table> </div>
</div>
<div class="q" id="p_20Ap2_1253"> <div class="divNumber">47.</div> <div class="p"> <table class="singleColumn"> <tr> <td> <div class="pN">1253</div> <div class="G">Satasahassito kappe,</div> </td> </tr> <tr> <td> <div class="G">sukataṁ kammasampadaṁ;</div> </td> </tr> <tr> <td> <div class="G">Sukhumālī manussānaṁ,</div> </td> </tr> <tr> <td> <div class="G">atho devapure vare.</div> </td> </tr> </table> </div>
</div>
<div class="q" id="p_20Ap2_1254"> <div class="divNumber">48.</div> <div class="p"> <table class="singleColumn"> <tr> <td> <div class="pN">1254</div> <div class="G">Rūpabhogayase ceva,</div> </td> </tr> <tr> <td> <div class="G">atho kittiñca sakkataṁ;</div> </td> </tr> <tr> <td> <div class="G">Labhāma satataṁ sabbaṁ,</div> </td> </tr> <tr> <td> <div class="G">sukataṁ kammasampadaṁ.</div> </td> </tr> </table> </div>
</div>
<div class="q" id="p_20Ap2_1255"> <div class="divNumber">49.</div> <div class="p"> <table class="singleColumn"> <tr> <td> <div class="pN">1255</div> <div class="G">Pacchime bhave sampatte,</div> </td> </tr> <tr> <td> <div class="G">jātāmha brāhmaṇe kule;</div> </td> </tr> <tr> <td> <div class="G">Sukhumālahatthapādā,</div> </td> </tr> <tr> <td> <div class="G">sakyaputtanivesane.</div> </td> </tr> </table> </div>
</div>
<div class="q" id="p_20Ap2_1256"> <div class="divNumber">50.</div> <div class="p"> <table class="singleColumn"> <tr> <td> <div class="pN">1256</div> <div class="G">Sabbakālampi pathaviṁ,</div> </td> </tr> <tr> <td> <div class="G">na passāma na laṅkataṁ;</div> </td> </tr> <tr> <td> <div class="G">Cikkhallabhūmimasuciṁ,</div> </td> </tr> <tr> <td> <div class="G">na passāma mahāmune.</div> </td> </tr> </table> </div>
</div>
<div class="q" id="p_20Ap2_1257"> <div class="divNumber">51.</div> <div class="p"> <table class="singleColumn"> <tr> <td> <div class="pN">1257</div> <div class="G">Agāraṁ vasante amhe,</div> </td> </tr> <tr> <td> <div class="G">sakkāraṁ sabbakālikaṁ;</div> </td> </tr> <tr> <td> <div class="G">Upanenti sadā sabbaṁ,</div> </td> </tr> <tr> <td> <div class="G">pubbakammaphalena no.</div> </td> </tr> </table> </div>
</div>
<div class="q" id="p_20Ap2_1258"> <div class="divNumber">52.</div> <div class="p"> <table class="singleColumn"> <tr> <td> <div class="pN">1258</div> <div class="G">Agāraṁ pajahitvāna,</div> </td> </tr> <tr> <td> <div class="G">pabbajitvānagāriyaṁ;</div> </td> </tr> <tr> <td> <div class="G">Saṁsārapathanitthiṇṇā,</div> </td> </tr> <tr> <td> <div class="G">vītarāgā bhavāmase.</div> </td> </tr> </table> </div>
</div>
<div class="q" id="p_20Ap2_1259"> <div class="divNumber">53.</div> <div class="p"> <table class="singleColumn"> <tr> <td> <div class="pN">1259</div> <div class="G">Cīvaraṁ piṇḍapātañca,</div> </td> </tr> <tr> <td> <div class="G">paccayaṁ sayanāsanaṁ;</div> </td> </tr> <tr> <td> <div class="G">Upanenti sadā amhe,</div> </td> </tr> <tr> <td> <div class="G">sahassāni tato tato.</div> </td> </tr> </table> </div>
</div>
<div class="q" id="p_20Ap2_1260"> <div class="divNumber">54.</div> <div class="p"> <table class="singleColumn"> <tr> <td> <div class="pN">1260</div> <div class="G">Kilesā jhāpitā amhaṁ,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">viharāma anāsavā.</div> </td> </tr> </table> </div>
</div>
<div class="q" id="p_20Ap2_1261"> <div class="divNumber">55.</div> <div class="p"> <table class="singleColumn"> <tr> <td> <div class="pN">1261</div> <div class="G">Svāgataṁ vata no āsi,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap2_1262"> <div class="divNumber">56.</div> <div class="p"> <table class="singleColumn"> <tr> <td> <div class="pN">1262</div> <div class="G">Paṭisambhidā catasso,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap2_1263"> <div class="p">
<span class="pN">1263</span>Itthaṁ sudaṁ caturāsītibrāhmaṇakaññābhikkhunīsahassāni bhagavato sammukhā imā gāthāyo abhāsitthāti. </div>
</div>
<div class="CENTER" id="p_20Ap2_1264">
<span class="pN">1264</span>Caturāsītibhikkhunīsahassāpadānaṁ dutiyaṁ.</div>
</html>
