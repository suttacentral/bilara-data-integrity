<html>
<div class="i">1.2.5.2 Vinītavatthu</div>
<div class="h">Mahāvibhaṅga</div>
<div class="h">Saṁghādisesakaṇḍa</div>
<div class="h">Sañcarittasikkhāpada</div>
<div class="h">Vinītavatthu</div>
<div class="q" id="p_1V_1412"> <div class="divNumber">341.</div> <div class="p">
<span class="pN">1412</span>Tena kho pana samayena aññataro puriso aññataraṁ bhikkhuṁ āṇāpesi—  “gaccha, bhante, itthannāmaṁ itthiṁ vīmaṁsā”ti. So gantvā manusse pucchi—  “kahaṁ itthannāmā”ti? “Suttā, bhante”ti. Tassa kukkuccaṁ ahosi—  “bhagavatā sikkhāpadaṁ paññattaṁ, kacci nu kho ahaṁ saṁghādisesaṁ āpattiṁ āpanno”ti? Bhagavato etamatthaṁ ārocesi—  “Anāpatti, bhikkhu, saṁghādisesassa; āpatti dukkaṭassā”ti. (1) </div>
</div>
<div class="q" id="p_1V_1413"> <div class="p">
<span class="pN">1413</span>Tena kho pana samayena aññataro puriso aññataraṁ bhikkhuṁ āṇāpesi—  “gaccha, bhante, itthannāmaṁ itthiṁ vīmaṁsā”ti. So gantvā manusse pucchi—  “kahaṁ itthannāmā”ti? “Matā, bhante”ti…pe…  “nikkhantā, bhante”ti…  “anitthī, bhante”ti…  “itthipaṇḍakā, bhante”ti. Tassa kukkuccaṁ ahosi…pe…  “anāpatti, bhikkhu, saṁghādisesassa; āpatti dukkaṭassā”ti. (2--5) </div>
</div>
<div class="q" id="p_1V_1414"> <div class="p">
<span class="pN">1414</span>Tena kho pana samayena aññatarā itthī sāmikena saha bhaṇḍitvā mātugharaṁ agamāsi. Kulūpako bhikkhu sammodanīyaṁ akāsi. Tassa kukkuccaṁ ahosi…pe…  “alaṁvacanīyā, bhikkhū”ti? “Nālaṁvacanīyā, bhagavā”ti. “Anāpatti, bhikkhu, nālaṁvacanīyāyā”ti. (6) </div>
</div>
<div class="q" id="p_1V_1415"> <div class="p">
<span class="pN">1415</span>Tena kho pana samayena aññataro bhikkhu paṇḍake sañcarittaṁ samāpajji. Tassa kukkuccaṁ ahosi…pe…  “anāpatti, bhikkhu, saṁghādisesassa; āpatti thullaccayassā”ti. (7) </div>
</div>
<div class="CENTER" id="p_1V_1416">
<span class="pN">1416</span>Sañcarittasikkhāpadaṁ niṭṭhitaṁ pañcamaṁ.</div>
</html>
