<html>
<div class="i">3.3.2.4 Saṁyojanagocchaka</div>
<div class="h">Dhātuvibhaṅga</div>
<div class="h">Pañhāpucchaka</div>
<div class="h">Duka</div>
<div class="h">Saṁyojanagocchaka</div>
<div class="q" id="p_30Vbh_697"> <div class="p">
<span class="pN">697</span>Sattarasa dhātuyo no saṁyojanā. Dhammadhātu siyā saṁyojanaṁ, siyā no saṁyojanaṁ. Soḷasa dhātuyo saṁyojaniyā. Dve dhātuyo siyā saṁyojaniyā, siyā asaṁyojaniyā. Soḷasa dhātuyo saṁyojanavippayuttā. Dve dhātuyo siyā saṁyojanasampayuttā, siyā saṁyojanavippayuttā. Soḷasa dhātuyo na vattabbā— “saṁyojanā ceva saṁyojaniyā cā”ti, saṁyojaniyā ceva no ca saṁyojanā. Manoviññāṇadhātu na vattabbā— “saṁyojanañceva saṁyojaniyā cā”ti, siyā saṁyojaniyā ceva no ca saṁyojanaṁ, siyā na vattabbā— “saṁyojaniyā ceva no ca saṁyojanan”ti. Dhammadhātu siyā saṁyojanañceva saṁyojaniyā ca, siyā saṁyojaniyā ceva no ca saṁyojanaṁ, siyā na vattabbā— “saṁyojanañceva saṁyojaniyā cā”tipi, “saṁyojaniyā ceva no ca saṁyojanan”tipi. Soḷasa dhātuyo na vattabbā— “saṁyojanā ceva saṁyojanasampayuttā cā”tipi, “saṁyojanasampayuttā ceva no ca saṁyojanā”tipi. Manoviññāṇadhātu na vattabbā— “saṁyojanañceva saṁyojanasampayuttā cā”ti, siyā saṁyojanasampayuttā ceva no ca saṁyojanaṁ, siyā na vattabbā— “saṁyojanasampayuttā ceva no ca saṁyojanan”ti. Dhammadhātu siyā saṁyojanañceva saṁyojanasampayuttā ca, siyā saṁyojanasampayuttā ceva no ca saṁyojanaṁ, siyā na vattabbā— “saṁyojanañceva saṁyojanasampayuttā cā”tipi, “saṁyojanasampayuttā ceva no ca saṁyojanan”tipi. Soḷasa dhātuyo saṁyojanavippayuttasaṁyojaniyā. Dve dhātuyo siyā saṁyojanavippayuttasaṁyojaniyā, siyā saṁyojanavippayuttaasaṁyojaniyā, siyā na vattabbā— “saṁyojanavippayuttasaṁyojaniyā”tipi, “saṁyojanavippayuttaasaṁyojaniyā”tipi. </div>
</div>
</html>
