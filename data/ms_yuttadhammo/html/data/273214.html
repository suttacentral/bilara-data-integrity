<html>
<div class="i">1.2.3 Duṭṭhullavācāsikkhāpada</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Duṭṭhullavācāsikkhāpada
</div>
<div class="q" id="p_1V_1133">
<div class="divNumber">
283.
</div>
<div class="p">
<span class="pN">1133</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena āyasmā udāyī araññe viharati. Tassāyasmato vihāro abhirūpo hoti dassanīyo pāsādiko. Tena kho pana samayena sambahulā itthiyo ārāmaṁ āgamaṁsu vihārapekkhikāyo. Atha kho tā itthiyo yenāyasmā udāyī tenupasaṅkamiṁsu; upasaṅkamitvā āyasmantaṁ udāyiṁ etadavocuṁ—  “icchāma mayaṁ, bhante, ayyassa vihāraṁ pekkhitun”ti. Atha kho āyasmā udāyī tā itthiyo vihāraṁ pekkhāpetvā tāsaṁ itthīnaṁ vaccamaggaṁ passāvamaggaṁ ādissa vaṇṇampi bhaṇati avaṇṇampi bhaṇati yācatipi āyācatipi pucchatipi paṭipucchatipi ācikkhatipi anusāsatipi akkosatipi. Yā tā itthiyo chinnikā dhuttikā ahirikāyo tā āyasmatā udāyinā saddhiṁ uhasantipi ullapantipi ujjagghantipi uppaṇḍentipi. Yā pana tā itthiyo hirimanā tā nikkhamitvā bhikkhū ujjhāpenti—  “idaṁ, bhante, nacchannaṁ nappatirūpaṁ. Sāmikenapi mayaṁ evaṁ vuttā na iccheyyāma, kiṁ panāyyena udāyinā”ti. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma āyasmā udāyī mātugāmaṁ duṭṭhullāhi vācāhi obhāsissatī”ti.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Duṭṭhullavācāsikkhāpada
</div>
<div class="q" id="p_1V_1134">
<div class="p">
<span class="pN">1134</span>Atha kho te bhikkhū āyasmantaṁ udāyiṁ anekapariyāyena vigarahitvā bhagavato etamatthaṁ ārocesuṁ. Atha kho bhagavā etasmiṁ nidāne etasmiṁ pakaraṇe bhikkhusaṁghaṁ sannipātāpetvā āyasmantaṁ udāyiṁ paṭipucchi—  “saccaṁ kira tvaṁ, udāyi, mātugāmaṁ duṭṭhullāhi vācāhi obhāsasī”ti? “Saccaṁ, bhagavā”ti. Vigarahi buddho bhagavā—  “ananucchavikaṁ, moghapurisa, ananulomikaṁ appatirūpaṁ assāmaṇakaṁ akappiyaṁ akaraṇīyaṁ. Kathañhi nāma tvaṁ, moghapurisa, mātugāmaṁ duṭṭhullāhi vācāhi obhāsissasi. Nanu mayā, moghapurisa, anekapariyāyena virāgāya dhammo desito no sarāgāya…pe…  kāmapariḷāhānaṁ vūpasamo akkhāto. Netaṁ, moghapurisa, appasannānaṁ vā pasādāya…pe…  evañca pana, bhikkhave, imaṁ sikkhāpadaṁ uddiseyyātha— 
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Duṭṭhullavācāsikkhāpada
</div>
<div class="q" id="p_1V_1135">
<div class="divNumber">
284.
</div>
<div class="p">
<span class="pN">1135</span><span class="bold">“Yo pana bhikkhu otiṇṇo vipariṇatena cittena mātugāmaṁ duṭṭhullāhi vācāhi obhāseyya yathā taṁ yuvā yuvatiṁ methunupasaṁhitāhi, saṁghādiseso”</span>ti. (<span class="italic">3</span>:<span class="bold">7</span>)
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Duṭṭhullavācāsikkhāpada
</div>
<div class="q" id="p_1V_1136">
<div class="divNumber">
285.
</div>
<div class="p">
<span class="pN">1136</span><span class="bold">Yo panā</span>ti yo yādiso…pe…  <span class="bold">bhikkhū</span>ti…pe…  ayaṁ imasmiṁ atthe adhippeto bhikkhūti.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Duṭṭhullavācāsikkhāpada
</div>
<div class="q" id="p_1V_1137">
<div class="p">
<span class="pN">1137</span><span class="bold">Otiṇṇo</span> nāma sāratto apekkhavā paṭibaddhacitto.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Duṭṭhullavācāsikkhāpada
</div>
<div class="q" id="p_1V_1138">
<div class="p">
<span class="pN">1138</span><span class="bold">Vipariṇatan</span>ti rattampi cittaṁ vipariṇataṁ, duṭṭhampi cittaṁ vipariṇataṁ mūḷhampi cittaṁ vipariṇataṁ. Api ca rattaṁ cittaṁ imasmiṁ atthe adhippetaṁ vipariṇatanti.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Duṭṭhullavācāsikkhāpada
</div>
<div class="q" id="p_1V_1139">
<div class="p">
<span class="pN">1139</span><span class="bold">Mātugāmo</span> nāma manussitthī, na yakkhī, na petī, na tiracchānagatā. Viññū paṭibalā subhāsitadubbhāsitaṁ duṭṭhullāduṭṭhullaṁ ājānituṁ.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Duṭṭhullavācāsikkhāpada
</div>
<div class="q" id="p_1V_1140">
<div class="p">
<span class="pN">1140</span><span class="bold">Duṭṭhullā</span> nāma <span class="bold">vācā</span> vaccamaggapassāvamaggamethunadhammappaṭisaṁyuttā vācā.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Duṭṭhullavācāsikkhāpada
</div>
<div class="q" id="p_1V_1141">
<div class="p">
<span class="pN">1141</span><span class="bold">Obhāseyyā</span>ti ajjhācāro vuccati.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Duṭṭhullavācāsikkhāpada
</div>
<div class="q" id="p_1V_1142">
<div class="p">
<span class="pN">1142</span><span class="bold">Yathā taṁ yuvā yuvatin</span>ti daharo dahariṁ, taruṇo taruṇiṁ, kāmabhogī kāmabhoginiṁ.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Duṭṭhullavācāsikkhāpada
</div>
<div class="q" id="p_1V_1143">
<div class="p">
<span class="pN">1143</span><span class="bold">Methunupasaṁhitāhī</span>ti methunadhammappaṭisaṁyuttāhi.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Duṭṭhullavācāsikkhāpada
</div>
<div class="q" id="p_1V_1144">
<div class="p">
<span class="pN">1144</span><span class="bold">Saṁghādiseso</span>ti…pe…  tenapi vuccati saṁghādisesoti.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Duṭṭhullavācāsikkhāpada
</div>
<div class="q" id="p_1V_1145">
<div class="p">
<span class="pN">1145</span>Dve magge ādissa vaṇṇampi bhaṇati, avaṇṇampi bhaṇati, yācatipi, āyācatipi, pucchatipi, paṭipucchatipi, ācikkhatipi, anusāsatipi, akkosatipi.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Duṭṭhullavācāsikkhāpada
</div>
<div class="q" id="p_1V_1146">
<div class="p">
<span class="pN">1146</span><span class="bold">Vaṇṇaṁ bhaṇati</span> nāma dve magge thometi vaṇṇeti pasaṁsati.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Duṭṭhullavācāsikkhāpada
</div>
<div class="q" id="p_1V_1147">
<div class="p">
<span class="pN">1147</span><span class="bold">Avaṇṇaṁ bhaṇati</span> nāma dve magge khuṁseti vambheti garahati.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Duṭṭhullavācāsikkhāpada
</div>
<div class="q" id="p_1V_1148">
<div class="p">
<span class="pN">1148</span><span class="bold">Yācati</span> nāma dehi me, arahasi me dātunti.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Duṭṭhullavācāsikkhāpada
</div>
<div class="q" id="p_1V_1149">
<div class="p">
<span class="pN">1149</span><span class="bold">Āyācati</span> nāma kadā te mātā pasīdissati, kadā te pitā pasīdissati, kadā te devatāyo pasīdissanti, kadā sukhaṇo sulayo sumuhutto bhavissati, kadā te methunaṁ dhammaṁ labhissāmīti.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Duṭṭhullavācāsikkhāpada
</div>
<div class="q" id="p_1V_1150">
<div class="p">
<span class="pN">1150</span><span class="bold">Pucchati</span> nāma kathaṁ tvaṁ sāmikassa desi, kathaṁ jārassa desīti?
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Duṭṭhullavācāsikkhāpada
</div>
<div class="q" id="p_1V_1151">
<div class="p">
<span class="pN">1151</span><span class="bold">Paṭipucchati</span> nāma evaṁ kira tvaṁ sāmikassa desi, evaṁ jārassa desīti.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Duṭṭhullavācāsikkhāpada
</div>
<div class="q" id="p_1V_1152">
<div class="p">
<span class="pN">1152</span><span class="bold">Ācikkhati</span> nāma puṭṭho bhaṇati—  “evaṁ dehi. Evaṁ dentā sāmikassa piyā bhavissati manāpā cā”ti.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Duṭṭhullavācāsikkhāpada
</div>
<div class="q" id="p_1V_1153">
<div class="p">
<span class="pN">1153</span><span class="bold">Anusāsati</span> nāma apuṭṭho bhaṇati—  “evaṁ dehi. Evaṁ dentā sāmikassa piyā bhavissati manāpā cā”ti.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Duṭṭhullavācāsikkhāpada
</div>
<div class="q" id="p_1V_1154">
<div class="p">
<span class="pN">1154</span><span class="bold">Akkosati</span> nāma animittāsi, nimittamattāsi, alohitāsi, dhuvalohitāsi, dhuvacoḷāsi, paggharantīsi, sikharaṇīsi, itthipaṇḍakāsi, vepurisikāsi, sambhinnāsi, ubhatobyañjanāsīti.
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Duṭṭhullavācāsikkhāpada
</div>
<div class="q" id="p_1V_1155">
<div class="divNumber">
286.
</div>
<div class="p">
<span class="pN">1155</span>Itthī ca hoti itthisaññī sāratto ca. Bhikkhu ca naṁ itthiyā vaccamaggaṁ passāvamaggaṁ ādissa vaṇṇampi bhaṇati avaṇṇampi bhaṇati yācatipi āyācatipi pucchatipi paṭipucchatipi ācikkhatipi anusāsatipi akkosatipi, āpatti saṁghādisesassa…pe… .
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Duṭṭhullavācāsikkhāpada
</div>
<div class="q" id="p_1V_1156">
<div class="p">
<span class="pN">1156</span>Dve itthiyo dvinnaṁ itthīnaṁ itthisaññī sāratto ca. Bhikkhu ca naṁ dvinnaṁ itthīnaṁ vaccamaggaṁ passāvamaggaṁ ādissa vaṇṇampi bhaṇati avaṇṇampi bhaṇati…pe…  akkosatipi, āpatti dvinnaṁ saṁghādisesānaṁ…pe… .
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Duṭṭhullavācāsikkhāpada
</div>
<div class="q" id="p_1V_1157">
<div class="p">
<span class="pN">1157</span>Itthī ca paṇḍako ca ubhinnaṁ itthisaññī sāratto ca. Bhikkhu ca naṁ ubhinnaṁ vaccamaggaṁ passāvamaggaṁ ādissa vaṇṇampi bhaṇati avaṇṇampi bhaṇati…pe…  akkosatipi, āpatti saṁghādisesena dukkaṭassa…pe… .
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Duṭṭhullavācāsikkhāpada
</div>
<div class="q" id="p_1V_1158">
<div class="p">
<span class="pN">1158</span>Itthī ca hoti itthisaññī sāratto ca. Bhikkhu ca naṁ itthiyā vaccamaggaṁ passāvamaggaṁ ṭhapetvā adhakkhakaṁ ubbhajāṇumaṇḍalaṁ ādissa vaṇṇampi bhaṇati avaṇṇampi bhaṇati…pe…  akkosatipi, āpatti thullaccayassa…pe… .
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Duṭṭhullavācāsikkhāpada
</div>
<div class="q" id="p_1V_1159">
<div class="p">
<span class="pN">1159</span>Dve itthiyo dvinnaṁ itthīnaṁ itthisaññī sāratto ca. Bhikkhu ca naṁ dvinnaṁ itthīnaṁ vaccamaggaṁ passāvamaggaṁ ṭhapetvā adhakkhakaṁ ubbhajāṇumaṇḍalaṁ ādissa vaṇṇampi bhaṇati avaṇṇampi bhaṇati…pe…  akkosatipi, āpatti dvinnaṁ thullaccayānaṁ…pe… .
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Duṭṭhullavācāsikkhāpada
</div>
<div class="q" id="p_1V_1160">
<div class="p">
<span class="pN">1160</span>Itthī ca paṇḍako ca ubhinnaṁ itthisaññī sāratto ca. Bhikkhu ca naṁ ubhinnaṁ vaccamaggaṁ passāvamaggaṁ ṭhapetvā adhakkhakaṁ ubbhajāṇumaṇḍalaṁ ādissa vaṇṇampi bhaṇati avaṇṇampi bhaṇati…pe…  akkosatipi, āpatti thullaccayena dukkaṭassa…pe… .
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Duṭṭhullavācāsikkhāpada
</div>
<div class="q" id="p_1V_1161">
<div class="p">
<span class="pN">1161</span>Itthī ca hoti itthisaññī sāratto ca. Bhikkhu ca naṁ itthiyā ubbhakkhakaṁ adhojāṇumaṇḍalaṁ ādissa vaṇṇampi bhaṇati avaṇṇampi bhaṇati…pe…  akkosatipi, āpatti dukkaṭassa…pe… .
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Duṭṭhullavācāsikkhāpada
</div>
<div class="q" id="p_1V_1162">
<div class="p">
<span class="pN">1162</span>Dve itthiyo dvinnaṁ itthīnaṁ itthisaññī sāratto ca. Bhikkhu ca naṁ dvinnaṁ itthīnaṁ ubbhakkhakaṁ adhojāṇumaṇḍalaṁ ādissa vaṇṇampi bhaṇati avaṇṇampi bhaṇati…pe…  akkosatipi, āpatti dvinnaṁ dukkaṭānaṁ…pe… .
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Duṭṭhullavācāsikkhāpada
</div>
<div class="q" id="p_1V_1163">
<div class="p">
<span class="pN">1163</span>Itthī ca paṇḍako ca ubhinnaṁ itthisaññī sāratto ca. Bhikkhu ca naṁ ubhinnaṁ ubbhakkhakaṁ adhojāṇumaṇḍalaṁ ādissa vaṇṇampi bhaṇati avaṇṇampi bhaṇati…pe…  akkosatipi, āpatti dvinnaṁ dukkaṭānaṁ…pe… .
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Duṭṭhullavācāsikkhāpada
</div>
<div class="q" id="p_1V_1164">
<div class="p">
<span class="pN">1164</span>Itthī ca hoti itthisaññī sāratto ca. Bhikkhu ca naṁ itthiyā kāyapaṭibaddhaṁ ādissa vaṇṇampi bhaṇati avaṇṇampi bhaṇati…pe…  akkosatipi, āpatti dukkaṭassa…pe… .
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Duṭṭhullavācāsikkhāpada
</div>
<div class="q" id="p_1V_1165">
<div class="p">
<span class="pN">1165</span>Dve itthiyo dvinnaṁ itthīnaṁ itthisaññī sāratto ca. Bhikkhu ca naṁ dvinnaṁ itthīnaṁ kāyapaṭibaddhaṁ ādissa vaṇṇampi bhaṇati avaṇṇampi bhaṇati…pe…  akkosatipi, āpatti dvinnaṁ dukkaṭānaṁ…pe… .
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Duṭṭhullavācāsikkhāpada
</div>
<div class="q" id="p_1V_1166">
<div class="p">
<span class="pN">1166</span>Itthī ca paṇḍako ca ubhinnaṁ itthisaññī sāratto ca. Bhikkhu ca naṁ ubhinnaṁ kāyapaṭibaddhaṁ ādissa vaṇṇampi bhaṇati avaṇṇampi bhaṇati…pe…  akkosatipi, āpatti dvinnaṁ dukkaṭānaṁ…pe… .
</div>
</div>
<div class="h">
Mahāvibhaṅga
</div>
<div class="h">
Saṁghādisesakaṇḍa
</div>
<div class="h">
Duṭṭhullavācāsikkhāpada
</div>
<div class="q" id="p_1V_1167">
<div class="divNumber">
287.
</div>
<div class="p">
<span class="pN">1167</span>Anāpatti—  atthapurekkhārassa, dhammapurekkhārassa, anusāsanipurekkhārassa, ummattakassa, ādikammikassāti.
</div>
</div>
</html>
