<html>
<div class="i">7.14 Kosohitavatthaguyhalakkhaṇaṁ</div>
<div class="h">Lakkhaṇasutta</div>
<div class="q" id="h_8D_481"> <h2 class="paliSectionName">
<span class="pN">481</span>Kosohitavatthaguyhalakkhaṇaṁ </h2>
</div>
<div class="q" id="p_8D_482"> <div class="divNumber">220.</div> <div class="p">
<span class="pN">482</span>“Yampi, bhikkhave, tathāgato purimaṁ jātiṁ purimaṁ bhavaṁ purimaṁ niketaṁ pubbe manussabhūto samāno cirappanaṭṭhe sucirappavāsino ñātimitte suhajje sakhino samānetā ahosi. Mātarampi puttena samānetā ahosi, puttampi mātarā samānetā ahosi, pitarampi puttena samānetā ahosi, puttampi pitarā samānetā ahosi, bhātarampi bhātarā samānetā ahosi, bhātarampi bhaginiyā samānetā ahosi, bhaginimpi bhātarā samānetā ahosi, bhaginimpi bhaginiyā samānetā ahosi, samaṅgīkatvā ca abbhanumoditā ahosi. So tassa kammassa kaṭattā…pe… so tato cuto itthattaṁ āgato samāno imaṁ mahāpurisalakkhaṇaṁ paṭilabhati— kosohitavatthaguyho hoti. </div>
</div>
<div class="q" id="p_8D_483"> <div class="p">
<span class="pN">483</span>So tena lakkhaṇena samannāgato sace agāraṁ ajjhāvasati, rājā hoti cakkavattī…pe… rājā samāno kiṁ labhati? Pahūtaputto hoti, parosahassaṁ kho panassa puttā bhavanti sūrā vīraṅgarūpā parasenappamaddanā. Rājā samāno idaṁ labhati…pe… buddho samāno kiṁ labhati? Pahūtaputto hoti, anekasahassaṁ kho panassa puttā bhavanti sūrā vīraṅgarūpā parasenappamaddanā. Buddho samāno idaṁ labhati”. Etamatthaṁ bhagavā avoca. </div>
</div>
<div class="q" id="p_8D_484"> <div class="divNumber">221.</div> <div class="p">
<span class="pN">484</span>Tatthetaṁ vuccati— </div>
</div>
<div class="q" id="p_8D_485"> <div class="p"> <table class="singleColumn"> <tr> <td> <div class="pN">485</div> <div class="G">“Pure puratthā purimāsu jātisu,</div> </td> </tr> <tr> <td> <div class="G">Cirappanaṭṭhe sucirappavāsino;</div> </td> </tr> <tr> <td> <div class="G">Ñātī suhajje sakhino samānayi,</div> </td> </tr> <tr> <td> <div class="G">Samaṅgikatvā anumoditā ahu.</div> </td> </tr> </table> </div>
</div>
<div class="q" id="p_8D_486"> <div class="p"> <table class="singleColumn"> <tr> <td> <div class="pN">486</div> <div class="G">So tena kammena divaṁ samakkami,</div> </td> </tr> <tr> <td> <div class="G">Sukhañca khiḍḍāratiyo ca anvabhi;</div> </td> </tr> <tr> <td> <div class="G">Tato cavitvā punarāgato idha,</div> </td> </tr> <tr> <td> <div class="G">Kosohitaṁ vindati vatthachādiyaṁ.</div> </td> </tr> </table> </div>
</div>
<div class="q" id="p_8D_487"> <div class="p"> <table class="singleColumn"> <tr> <td> <div class="pN">487</div> <div class="G">Pahūtaputto bhavatī tathāvidho,</div> </td> </tr> <tr> <td> <div class="G">Parosahassañca bhavanti atrajā;</div> </td> </tr> <tr> <td> <div class="G">Sūrā ca vīrā ca amittatāpanā,</div> </td> </tr> <tr> <td> <div class="G">Gihissa pītiṁ jananā piyaṁvadā.</div> </td> </tr> </table> </div>
</div>
<div class="q" id="p_8D_488"> <div class="p"> <table class="singleColumn"> <tr> <td> <div class="pN">488</div> <div class="G">Bahūtarā pabbajitassa iriyato,</div> </td> </tr> <tr> <td> <div class="G">Bhavanti puttā vacanānusārino;</div> </td> </tr> <tr> <td> <div class="G">Gihissa vā pabbajitassa vā puna,</div> </td> </tr> <tr> <td> <div class="G">Taṁ lakkhaṇaṁ jāyati tadatthajotakan”ti.</div> </td> </tr> </table> </div>
</div>
<div class="CENTER" id="p_8D_489">
<span class="pN">489</span>Paṭhamabhāṇavāro niṭṭhito.</div>
</html>
