<html>
<div class="i">2.2.3 Ekagāmantaragamanasikkhāpada</div>
<div class="h">Bhikkhunivibhaṅga</div>
<div class="h">Saṁghādisesakaṇḍa</div>
<div class="h">Ekagāmantaragamanasikkhāpada</div>
<div class="q" id="p_2V_2245"> <div class="divNumber">687.</div> <div class="p">
<span class="pN">2245</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena bhaddāya kāpilāniyā antevāsinī bhikkhunī bhikkhunīhi saddhiṁ bhaṇḍitvā gāmakaṁ ñātikulaṁ agamāsi. Bhaddā kāpilānī taṁ bhikkhuniṁ apassantī bhikkhuniyo pucchi—  “kahaṁ itthannāmā, na dissatī”ti. “Bhikkhunīhi saddhiṁ, ayye, bhaṇḍitvā na dissatī”ti. “Ammā, amukasmiṁ gāmake etissā ñātikulaṁ. Tattha gantvā vicinathā”ti. Bhikkhuniyo tattha gantvā taṁ bhikkhuniṁ passitvā etadavocuṁ—  “kissa tvaṁ, ayye, ekikā āgatā, kaccisi appadhaṁsitā”ti? “Appadhaṁsitāmhi, ayye”ti. </div>
</div>
<div class="q" id="p_2V_2246"> <div class="p">
<span class="pN">2246</span>Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhunī ekā gāmantaraṁ gacchissatī”ti…pe…  “saccaṁ kira, bhikkhave, bhikkhunī ekā gāmantaraṁ gacchatī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhunī ekā gāmantaraṁ gacchissati. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_2247"> <div class="p">
<span class="pN">2247</span><span class="bold">“Yā pana bhikkhunī ekā gāmantaraṁ gaccheyya, ayampi bhikkhunī paṭhamāpattikaṁ dhammaṁ āpannā nissāraṇīyaṁ saṁghādisesan”</span>ti. </div>
</div>
<div class="q" id="p_2V_2248"> <div class="p">
<span class="pN">2248</span>Evañcidaṁ bhagavatā bhikkhunīnaṁ sikkhāpadaṁ paññattaṁ hoti. </div>
</div>
<div class="q" id="p_2V_2249"> <div class="divNumber">688.</div> <div class="p">
<span class="pN">2249</span>Tena kho pana samayena dve bhikkhuniyo sāketā sāvatthiṁ addhānamaggappaṭipannā honti. Antarāmagge nadī taritabbā hoti. Atha kho tā bhikkhuniyo nāvike upasaṅkamitvā etadavocuṁ—  “sādhu no, āvuso, tārethā”ti. “Nāyye, sakkā ubho sakiṁ tāretun”ti. Eko ekaṁ uttāresi. Uttiṇṇo uttiṇṇaṁ dūsesi. Anuttiṇṇo anuttiṇṇaṁ dūsesi. Tā pacchā samāgantvā pucchiṁsu—  “kaccisi, ayye, appadhaṁsitā”ti? “Padhaṁsitāmhi, ayye. Tvaṁ pana, ayye, appadhaṁsitā”ti? “Padhaṁsitāmhi, ayye”ti. </div>
</div>
<div class="q" id="p_2V_2250"> <div class="p">
<span class="pN">2250</span>Atha kho tā bhikkhuniyo sāvatthiṁ gantvā bhikkhunīnaṁ etamatthaṁ ārocesuṁ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhunī ekā nadīpāraṁ gacchissatī”ti. Atha kho tā bhikkhuniyo bhikkhūnaṁ etamatthaṁ ārocesuṁ. Bhikkhū bhagavato etamatthaṁ ārocesuṁ…pe…  “saccaṁ kira, bhikkhave, bhikkhunī ekā nadīpāraṁ gacchatī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhunī ekā nadīpāraṁ gacchissati. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_2251"> <div class="p">
<span class="pN">2251</span><span class="bold">“Yā pana bhikkhunī ekā vā gāmantaraṁ gaccheyya, ekā vā nadīpāraṁ gaccheyya, ayampi bhikkhunī paṭhamāpattikaṁ dhammaṁ āpannā nissāraṇīyaṁ saṁghādisesan”</span>ti. </div>
</div>
<div class="q" id="p_2V_2252"> <div class="p">
<span class="pN">2252</span>Evañcidaṁ bhagavatā bhikkhunīnaṁ sikkhāpadaṁ paññattaṁ hoti. </div>
</div>
<div class="q" id="p_2V_2253"> <div class="divNumber">689.</div> <div class="p">
<span class="pN">2253</span>Tena kho pana samayena sambahulā bhikkhuniyo kosalesu janapade sāvatthiṁ gacchantā sāyaṁ aññataraṁ gāmaṁ upagacchiṁsu. Tattha aññatarā bhikkhunī abhirūpā hoti dassanīyā pāsādikā. Aññataro puriso tassā bhikkhuniyā saha dassanena paṭibaddhacitto hoti. Atha kho so puriso tāsaṁ bhikkhunīnaṁ seyyaṁ paññapento tassā bhikkhuniyā seyyaṁ ekamantaṁ paññāpesi. Atha kho sā bhikkhunī sallakkhetvā—  “pariyuṭṭhito ayaṁ puriso; sace rattiṁ āgacchissati, vissaro me bhavissatī”ti, bhikkhuniyo anāpucchā aññataraṁ kulaṁ gantvā seyyaṁ kappesi. Atha kho so puriso rattiṁ āgantvā taṁ bhikkhuniṁ gavesanto bhikkhuniyo ghaṭṭesi. Bhikkhuniyo taṁ bhikkhuniṁ apassantiyo evamāhaṁsu—  “nissaṁsayaṁ kho sā bhikkhunī purisena saddhiṁ nikkhantā”ti. </div>
</div>
<div class="q" id="p_2V_2254"> <div class="p">
<span class="pN">2254</span>Atha kho sā bhikkhunī tassā rattiyā accayena yena tā bhikkhuniyo tenupasaṅkami. Bhikkhuniyo taṁ bhikkhuniṁ etadavocuṁ—  “kissa tvaṁ, ayye, purisena saddhiṁ nikkhantā”ti? “Nāhaṁ, ayye, purisena saddhiṁ nikkhantā”ti. Bhikkhunīnaṁ etamatthaṁ ārocesi. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhunī ekā rattiṁ vippavasissatī”ti…pe…  “saccaṁ kira, bhikkhave, bhikkhunī ekā rattiṁ vippavasatī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhunī ekā rattiṁ vippavasissati. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_2255"> <div class="p">
<span class="pN">2255</span><span class="bold">“Yā pana bhikkhunī ekā vā gāmantaraṁ gaccheyya, ekā vā nadīpāraṁ gaccheyya, ekā vā rattiṁ vippavaseyya, ayampi bhikkhunī paṭhamāpattikaṁ dhammaṁ āpannā nissāraṇīyaṁ saṁghādisesan”</span>ti. </div>
</div>
<div class="q" id="p_2V_2256"> <div class="p">
<span class="pN">2256</span>Evañcidaṁ bhagavatā bhikkhunīnaṁ sikkhāpadaṁ paññattaṁ hoti. </div>
</div>
<div class="q" id="p_2V_2257"> <div class="divNumber">690.</div> <div class="p">
<span class="pN">2257</span>Tena kho pana samayena sambahulā bhikkhuniyo kosalesu janapade sāvatthiṁ addhānamaggappaṭipannā honti. Tattha aññatarā bhikkhunī vaccena pīḷitā ekikā ohīyitvā pacchā agamāsi. Manussā taṁ bhikkhuniṁ passitvā dūsesuṁ. Atha kho sā bhikkhunī yena tā bhikkhuniyo tenupasaṅkami. Bhikkhuniyo taṁ bhikkhuniṁ etadavocuṁ—  “kissa tvaṁ, ayye, ekikā ohīnā, kaccisi appadhaṁsitā”ti? “Padhaṁsitāmhi, ayye”ti. </div>
</div>
<div class="q" id="p_2V_2258"> <div class="p">
<span class="pN">2258</span>Yā tā bhikkhuniyo appicchā…pe…  tā ujjhāyanti khiyyanti vipācenti—  kathañhi nāma bhikkhunī ekā gaṇamhā ohīyissatīti…pe…  “saccaṁ kira, bhikkhave, bhikkhunī ekā gaṇamhā ohīyatī”ti? “Saccaṁ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhunī ekā gaṇamhā ohīyissati. Netaṁ, bhikkhave, appasannānaṁ vā pasādāya…pe…  evañca pana, bhikkhave, bhikkhuniyo imaṁ sikkhāpadaṁ uddisantu—  </div>
</div>
<div class="q" id="p_2V_2259"> <div class="divNumber">691.</div> <div class="p">
<span class="pN">2259</span><span class="bold">“Yā pana bhikkhunī ekā vā gāmantaraṁ gaccheyya, ekā vā nadīpāraṁ gaccheyya, ekā vā rattiṁ vippavaseyya, ekā vā gaṇamhā ohīyeyya, ayampi bhikkhunī paṭhamāpattikaṁ dhammaṁ āpannā nissāraṇīyaṁ saṁghādisesan”</span>ti. (<span class="italic">3</span>:<span class="bold">11</span>) </div>
</div>
<div class="q" id="p_2V_2260"> <div class="divNumber">692.</div> <div class="p">
<span class="pN">2260</span><span class="bold">Yā panā</span>ti yā yādisā…pe…  <span class="bold">bhikkhunī</span>ti…pe…  ayaṁ imasmiṁ atthe adhippetā bhikkhunīti. </div>
</div>
<div class="q" id="p_2V_2261"> <div class="p">
<span class="pN">2261</span><span class="bold">Ekā vā gāmantaraṁ gaccheyyā</span>ti parikkhittassa gāmassa parikkhepaṁ paṭhamaṁ pādaṁ atikkāmentiyā āpatti thullaccayassa, dutiyaṁ pādaṁ atikkāmentiyā āpatti saṁghādisesassa. </div>
</div>
<div class="q" id="p_2V_2262"> <div class="p">
<span class="pN">2262</span>Aparikkhittassa gāmassa upacāraṁ paṭhamaṁ pādaṁ atikkāmentiyā āpatti thullaccayassa. Dutiyaṁ pādaṁ atikkāmentiyā āpatti saṁghādisesassa. </div>
</div>
<div class="q" id="p_2V_2263"> <div class="p">
<span class="pN">2263</span><span class="bold">Ekā vā nadīpāraṁ gaccheyyā</span>ti nadī nāma timaṇḍalaṁ paṭicchādetvā yattha katthaci uttarantiyā bhikkhuniyā antaravāsako temiyati. Paṭhamaṁ pādaṁ uttarantiyā āpatti thullaccayassa. Dutiyaṁ pādaṁ uttarantiyā āpatti saṁghādisesassa. </div>
</div>
<div class="q" id="p_2V_2264"> <div class="p">
<span class="pN">2264</span><span class="bold">Ekā vā rattiṁ vippavaseyyā</span>ti saha aruṇuggamanā dutiyikāya bhikkhuniyā hatthapāsaṁ vijahantiyā āpatti thullaccayassa. Vijahite āpatti saṁghādisesassa. </div>
</div>
<div class="q" id="p_2V_2265"> <div class="p">
<span class="pN">2265</span><span class="bold">Ekā vā gaṇamhā ohīyeyyā</span>ti agāmake araññe dutiyikāya bhikkhuniyā dassanūpacāraṁ vā savanūpacāraṁ vā vijahantiyā āpatti thullaccayassa. Vijahite āpatti saṁghādisesassa. </div>
</div>
<div class="q" id="p_2V_2266"> <div class="p">
<span class="pN">2266</span><span class="bold">Ayampī</span>ti purimāyo upādāya vuccati. </div>
</div>
<div class="q" id="p_2V_2267"> <div class="p">
<span class="pN">2267</span><span class="bold">Paṭhamāpattikan</span>ti saha vatthujjhācārā āpajjati asamanubhāsanāya. </div>
</div>
<div class="q" id="p_2V_2268"> <div class="p">
<span class="pN">2268</span><span class="bold">Nissāraṇīyan</span>ti saṁghamhā nissārīyati. </div>
</div>
<div class="q" id="p_2V_2269"> <div class="p">
<span class="pN">2269</span><span class="bold">Saṁghādiseso</span>ti…pe…  tenapi vuccati saṁghādisesoti. </div>
</div>
<div class="q" id="p_2V_2270"> <div class="divNumber">693.</div> <div class="p">
<span class="pN">2270</span>Anāpatti—  dutiyikā bhikkhunī pakkantā vā hoti vibbhantā vā kālaṅkatā vā pakkhasaṅkantā vā, āpadāsu, ummattikāya, ādikammikāyāti. </div>
</div>
<div class="CENTER" id="p_2V_2271">
<span class="pN">2271</span>Tatiyasaṁghādisesasikkhāpadaṁ niṭṭhitaṁ.</div>
</html>
