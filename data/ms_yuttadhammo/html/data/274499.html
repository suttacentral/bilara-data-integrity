<html>
<div class="i">1.2.3 Sekkhasutta</div>
<div class="h">Maggasaṁyutta</div>
<div class="h">Vihāravagga</div>
<div class="h">Sekkhasutta</div>
<div class="q" id="p_14S5_67"> <div class="divNumber">13.</div> <div class="p">
<span class="pN">67</span>Sāvatthinidānaṁ. Atha kho aññataro bhikkhu yena bhagavā tenupasaṅkami…pe… ekamantaṁ nisinno kho so bhikkhu bhagavantaṁ etadavoca— “‘sekkho, sekkho’ti, bhante, vuccati. Kittāvatā nu kho, bhante, sekkho hotī”ti? </div>
</div>
<div class="q" id="p_14S5_68"> <div class="p">
<span class="pN">68</span>“Idha, bhikkhu, sekkhāya sammādiṭṭhiyā samannāgato hoti…pe… sekkhena sammāsamādhinā samannāgato hoti. Ettāvatā kho, bhikkhu, sekkho hotī”ti. </div>
</div>
<div class="CENTER" id="p_14S5_69">
<span class="pN">69</span>Tatiyaṁ.</div>
</html>
