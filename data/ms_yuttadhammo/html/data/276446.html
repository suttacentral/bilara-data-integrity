<html>
<div class="i">1.5.1.7 Dhammadesanāsikkhāpada</div>
<div class="h">
Mahāvibhaṅga
</div>
<div class="h">
Pācittiyakaṇḍa
</div>
<div class="h">
Musāvādavagga
</div>
<div class="h">
Dhammadesanāsikkhāpada
</div>
<div class="q" id="p_2V_197">
<div class="divNumber">
60.
</div>
<div class="p">
<span class="pN">197</span>Tena samayena buddho bhagavā sāvatthiyaṁ viharati jetavane anāthapiṇḍikassa ārāme. Tena kho pana samayena āyasmā udāyī sāvatthiyaṁ kulūpako hoti, bahukāni kulāni upasaṅkamati. Atha kho āyasmā udāyī pubbaṇhasamayaṁ nivāsetvā pattacīvaramādāya yena aññataraṁ kulaṁ tenupasaṅkami. Tena kho pana samayena gharaṇī nivesanadvāre nisinnā hoti, gharasuṇhā āvasathadvāre nisinnā hoti. Atha kho āyasmā udāyī yena gharaṇī tenupasaṅkami; upasaṅkamitvā gharaṇiyā upakaṇṇake dhammaṁ desesi. Atha kho gharasuṇhāya etadahosi— “kiṁ nu kho so samaṇo sassuyā jāro udāhu obhāsatī”ti?
</div>
</div>
<div class="q" id="p_2V_198">
<div class="p">
<span class="pN">198</span>Atha kho āyasmā udāyī gharaṇiyā upakaṇṇake dhammaṁ desetvā yena gharasuṇhā tenupasaṅkami; upasaṅkamitvā gharasuṇhāya upakaṇṇake dhammaṁ desesi. Atha kho gharaṇiyā etadahosi— “kiṁ nu kho so samaṇo gharasuṇhāya jāro udāhu obhāsatī”ti? Atha kho āyasmā udāyī gharasuṇhāya upakaṇṇake dhammaṁ desetvā pakkāmi. Atha kho gharaṇī gharasuṇhaṁ etadavoca— “he je, kiṁ te eso samaṇo avocā”ti? “Dhammaṁ me, ayye, desesi”. “Ayyāya pana kiṁ avocā”ti? “Mayhampi dhammaṁ desesī”ti. Tā ujjhāyanti khiyyanti vipācenti— “kathañhi nāma ayyo udāyī upakaṇṇake dhammaṁ desessati. Nanu nāma vissaṭṭhena vivaṭena dhammo desetabbo”ti?
</div>
</div>
<div class="q" id="p_2V_199">
<div class="p">
<span class="pN">199</span>Assosuṁ kho bhikkhū tāsaṁ itthīnaṁ ujjhāyantīnaṁ khiyyantīnaṁ vipācentīnaṁ. Ye te bhikkhū appicchā…pe… te ujjhāyanti khiyyanti vipācenti— “kathañhi nāma āyasmā udāyī mātugāmassa dhammaṁ desessatī”ti.
</div>
</div>
<div class="q" id="p_2V_200">
<div class="p">
<span class="pN">200</span>Atha kho te bhikkhū āyasmantaṁ udāyiṁ anekapariyāyena vigarahitvā bhagavato etamatthaṁ ārocesuṁ…pe… “saccaṁ kira tvaṁ, udāyi, mātugāmassa dhammaṁ desesī”ti? “Saccaṁ, bhagavā”ti. Vigarahi buddho bhagavā…pe… kathañhi nāma tvaṁ, moghapurisa, mātugāmassa dhammaṁ desessasi. Netaṁ moghapurisa, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_201">
<div class="p">
<span class="pN">201</span><span class="bold">“Yo pana bhikkhu mātugāmassa dhammaṁ deseyya pācittiyan”</span>ti.
</div>
</div>
<div class="q" id="p_2V_202">
<div class="p">
<span class="pN">202</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_203">
<div class="divNumber">
61.
</div>
<div class="p">
<span class="pN">203</span>Tena kho pana samayena upāsikā bhikkhū passitvā etadavocuṁ— “iṅghāyyā, dhammaṁ desethā”ti. “Na, bhaginī, kappati mātugāmassa dhammaṁ desetun”ti. “Iṅghāyyā, chappañcavācāhi dhammaṁ desetha, sakkā ettakenapi dhammo aññātun”ti. “Na, bhaginī, kappati mātugāmassa dhammaṁ desetun”ti. Kukkuccāyantā na desesuṁ. Upāsikā ujjhāyanti khiyyanti vipācenti— “kathañhi nāma, ayyā, amhehi yācīyamānā dhammaṁ na desessantī”ti.
</div>
</div>
<div class="q" id="p_2V_204">
<div class="p">
<span class="pN">204</span>Assosuṁ kho bhikkhū tāsaṁ upāsikānaṁ ujjhāyantīnaṁ khiyyantīnaṁ vipācentīnaṁ. Atha kho te bhikkhū bhagavato etamatthaṁ ārocesuṁ. Atha kho bhagavā etasmiṁ nidāne etasmiṁ pakaraṇe dhammiṁ kathaṁ katvā bhikkhū āmantesi— “anujānāmi, bhikkhave, mātugāmassa chappañcavācāhi dhammaṁ desetuṁ. Evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_205">
<div class="p">
<span class="pN">205</span><span class="bold">“Yo pana bhikkhū mātugāmassa uttarichappañcavācāhi dhammaṁ deseyya, pācittiyan”</span>ti.
</div>
</div>
<div class="q" id="p_2V_206">
<div class="p">
<span class="pN">206</span>Evañcidaṁ bhagavatā bhikkhūnaṁ sikkhāpadaṁ paññattaṁ hoti.
</div>
</div>
<div class="q" id="p_2V_207">
<div class="divNumber">
62.
</div>
<div class="p">
<span class="pN">207</span>Tena kho pana samayena chabbaggiyā bhikkhū— “bhagavatā anuññātaṁ mātugāmassa chappañcavācāhi dhammaṁ desetun”ti te aviññuṁ purisaviggahaṁ upanisīdāpetvā mātugāmassa uttarichappañcavācāhi dhammaṁ desenti. Ye te bhikkhū appicchā…pe… te ujjhāyanti khiyyanti vipācenti— “kathañhi nāma chabbaggiyā bhikkhū aviññuṁ purisaviggahaṁ upanisīdāpetvā mātugāmassa uttarichappañcavācāhi dhammaṁ desessantī”ti.
</div>
</div>
<div class="q" id="p_2V_208">
<div class="p">
<span class="pN">208</span>Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṁ ārocesuṁ…pe… “saccaṁ kira tumhe, bhikkhave, aviññuṁ purisaviggahaṁ upanisīdāpetvā mātugāmassa uttarichappañcavācāhi dhammaṁ desethā”ti? “Saccaṁ, bhagavā”ti. Vigarahi buddho bhagavā…pe… kathañhi nāma tumhe, moghapurisā, aviññuṁ purisaviggahaṁ upanisīdāpetvā mātugāmassa uttarichappañcavācāhi dhammaṁ desessatha. Netaṁ, moghapurisā, appasannānaṁ vā pasādāya…pe… evañca pana, bhikkhave, imaṁ sikkhāpadaṁ uddiseyyātha—
</div>
</div>
<div class="q" id="p_2V_209">
<div class="divNumber">
63.
</div>
<div class="p">
<span class="pN">209</span><span class="bold">“Yo pana bhikkhu mātugāmassa uttarichappañcavācāhi dhammaṁ deseyya, aññatra viññunā purisaviggahena, pācittiyan”</span>ti. (<span class="italic">7</span>:<span class="bold">56</span>)
</div>
</div>
<div class="q" id="p_2V_210">
<div class="divNumber">
64.
</div>
<div class="p">
<span class="pN">210</span><span class="bold">Yo panā</span>ti yo yādiso…pe… <span class="bold">bhikkhū</span>ti…pe… ayaṁ imasmiṁ atthe adhippeto bhikkhūti.
</div>
</div>
<div class="q" id="p_2V_211">
<div class="p">
<span class="pN">211</span><span class="bold">Mātugāmo</span> nāma manussitthī; na yakkhī na petī na tiracchānagatā; viññū, paṭibalā subhāsitadubbhāsitaṁ duṭṭhullāduṭṭhullaṁ ājānituṁ.
</div>
</div>
<div class="q" id="p_2V_212">
<div class="p">
<span class="pN">212</span><span class="bold">Uttarichappañcavācāhī</span>ti atirekachappañcavācāhi.
</div>
</div>
<div class="q" id="p_2V_213">
<div class="p">
<span class="pN">213</span><span class="bold">Dhammo</span> nāma buddhabhāsito, sāvakabhāsito, isibhāsito, devatābhāsito, atthūpasañhito, dhammūpasañhito.
</div>
</div>
<div class="q" id="p_2V_214">
<div class="p">
<span class="pN">214</span><span class="bold">Deseyyā</span>ti padena deseti, pade pade āpatti pācittiyassa. Akkharāya deseti, akkharakkharāya āpatti pācittiyassa.
</div>
</div>
<div class="q" id="p_2V_215">
<div class="p">
<span class="pN">215</span><span class="bold">Aññatra viññunā purisaviggahenā</span>ti ṭhapetvā viññuṁ purisaviggahaṁ. Viññū nāma purisaviggaho, paṭibalo hoti subhāsitadubbhāsitaṁ duṭṭhullāduṭṭhullaṁ ājānituṁ.
</div>
</div>
<div class="q" id="p_2V_216">
<div class="divNumber">
65.
</div>
<div class="p">
<span class="pN">216</span>Mātugāme mātugāmasaññī uttarichappañcavācāhi dhammaṁ deseti, aññatra viññunā purisaviggahena, āpatti pācittiyassa. Mātugāme vematiko uttarichappañcavācāhi dhammaṁ deseti, aññatra viññunā purisaviggahena, āpatti pācittiyassa. Mātugāme amātugāmasaññī uttarichappañcavācāhi dhammaṁ deseti, aññatra viññunā purisaviggahena, āpatti pācittiyassa.
</div>
</div>
<div class="q" id="p_2V_217">
<div class="p">
<span class="pN">217</span>Yakkhiyā vā petiyā vā paṇḍakassa vā tiracchānagatamanussaviggahitthiyā vā uttarichappañcavācāhi dhammaṁ deseti, aññatra viññunā purisaviggahena, āpatti dukkaṭassa. Amātugāme mātugāmasaññī, āpatti dukkaṭassa. Amātugāme vematiko, āpatti dukkaṭassa. Amātugāme amātugāmasaññī, anāpatti.
</div>
</div>
<div class="q" id="p_2V_218">
<div class="divNumber">
66.
</div>
<div class="p">
<span class="pN">218</span>Anāpatti— viññunā purisaviggahena, chappañcavācāhi dhammaṁ deseti, ūnakachappañcavācāhi dhammaṁ deseti, uṭṭhahitvā puna nisīditvā deseti, mātugāmo uṭṭhahitvā puna nisīdati tasmiṁ deseti, aññassa mātugāmassa deseti, pañhaṁ pucchati, pañhaṁ puṭṭho katheti, aññassatthāya bhaṇantaṁ mātugāmo suṇāti, ummattakassa, ādikammikassāti.
</div>
</div>
<div class="CENTER" id="p_2V_219">
<span class="pN">219</span>Dhammadesanāsikkhāpadaṁ niṭṭhitaṁ sattamaṁ.
</div>
</html>
