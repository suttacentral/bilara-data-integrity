<html>
<div class="i">1.1.2 Nissayasutta</div>
<div class="h">Paṭhamapaṇṇāsaka</div>
<div class="h">Sambodhivagga</div>
<div class="h">Nissayasutta</div>
<div class="q" id="p_17A9_17"> <div class="divNumber">2.</div> <div class="p">
<span class="pN">17</span>Atha kho aññataro bhikkhu yena bhagavā tenupasaṅkami; upasaṅkamitvā bhagavantaṁ…pe…  ekamantaṁ nisinno kho so bhikkhu bhagavantaṁ etadavoca—  “‘nissayasampanno nissayasampanno’ti, bhante, vuccati. Kittāvatā nu kho, bhante, bhikkhu nissayasampanno hotī”ti? “Saddhañce, bhikkhu, bhikkhu nissāya akusalaṁ pajahati kusalaṁ bhāveti, pahīnamevassa taṁ akusalaṁ hoti. Hiriñce, bhikkhu, bhikkhu nissāya…pe…  ottappañce, bhikkhu, bhikkhu nissāya…pe…  vīriyañce, bhikkhu, bhikkhu nissāya…pe…  paññañce, bhikkhu, bhikkhu nissāya akusalaṁ pajahati kusalaṁ bhāveti, pahīnamevassa taṁ akusalaṁ hoti. Taṁ hissa bhikkhuno akusalaṁ pahīnaṁ hoti suppahīnaṁ, yaṁsa ariyāya paññāya disvā pahīnaṁ. </div>
</div>
<div class="q" id="p_17A9_18"> <div class="p">
<span class="pN">18</span>Tena ca pana, bhikkhu, bhikkhunā imesu pañcasu dhammesu patiṭṭhāya cattāro upanissāya vihātabbā. Katame cattāro? Idha, bhikkhu, bhikkhu saṅkhāyekaṁ paṭisevati, saṅkhāyekaṁ adhivāseti, saṅkhāyekaṁ parivajjeti, saṅkhāyekaṁ vinodeti. Evaṁ kho, bhikkhu, bhikkhu nissayasampanno hotī”ti. </div>
</div>
<div class="CENTER" id="p_17A9_19">
<span class="pN">19</span>Dutiyaṁ.</div>
</html>
