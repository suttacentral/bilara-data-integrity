<html>
<div class="i">5.1.4 Vijayāsutta</div>
<div class="h">Bhikkhunīsaṁyutta</div>
<div class="h">Bhikkhunīvagga</div>
<div class="h">Vijayāsutta</div>
<div class="q" id="p_12S1_958"> <div class="divNumber">165.</div> <div class="p">
<span class="pN">958</span>Sāvatthinidānaṁ. Atha kho vijayā bhikkhunī pubbaṇhasamayaṁ nivāsetvā…pe…  aññatarasmiṁ rukkhamūle divāvihāraṁ nisīdi. Atha kho māro pāpimā vijayāya bhikkhuniyā bhayaṁ chambhitattaṁ lomahaṁsaṁ uppādetukāmo samādhimhā cāvetukāmo yena vijayā bhikkhunī tenupasaṅkami; upasaṅkamitvā vijayaṁ bhikkhuniṁ gāthāya ajjhabhāsi—  </div>
</div>
<div class="q" id="p_12S1_959"> <div class="p"> <table class="singleColumn"> <tr> <td> <div class="pN">959</div> <div class="G">“Daharā tvaṁ rūpavatī,</div> </td> </tr> <tr> <td> <div class="G">ahañca daharo susu;</div> </td> </tr> <tr> <td> <div class="G">Pañcaṅgikena turiyena,</div> </td> </tr> <tr> <td> <div class="G">ehayyebhiramāmase”ti.</div> </td> </tr> </table> </div>
</div>
<div class="q" id="p_12S1_960"> <div class="p">
<span class="pN">960</span>Atha kho vijayāya bhikkhuniyā etadahosi—  “ko nu khvāyaṁ manusso vā amanusso vā gāthaṁ bhāsatī”ti? Atha kho vijayāya bhikkhuniyā etadahosi—  “māro kho ayaṁ pāpimā mama bhayaṁ chambhitattaṁ lomahaṁsaṁ uppādetukāmo samādhimhā cāvetukāmo gāthaṁ bhāsatī”ti. Atha kho vijayā bhikkhunī “māro ayaṁ pāpimā” iti viditvā māraṁ pāpimantaṁ gāthāhi paccabhāsi—  </div>
</div>
<div class="q" id="p_12S1_961"> <div class="p"> <table class="singleColumn"> <tr> <td> <div class="pN">961</div> <div class="G">“Rūpā saddā rasā gandhā,</div> </td> </tr> <tr> <td> <div class="G">phoṭṭhabbā ca manoramā;</div> </td> </tr> <tr> <td> <div class="G">Niyyātayāmi tuyheva,</div> </td> </tr> <tr> <td> <div class="G">māra nāhaṁ tenatthikā.</div> </td> </tr> </table> </div>
</div>
<div class="q" id="p_12S1_962"> <div class="p"> <table class="singleColumn"> <tr> <td> <div class="pN">962</div> <div class="G">Iminā pūtikāyena,</div> </td> </tr> <tr> <td> <div class="G">bhindanena pabhaṅgunā;</div> </td> </tr> <tr> <td> <div class="G">Aṭṭīyāmi harāyāmi,</div> </td> </tr> <tr> <td> <div class="G">kāmataṇhā samūhatā.</div> </td> </tr> </table> </div>
</div>
<div class="q" id="p_12S1_963"> <div class="p"> <table class="singleColumn"> <tr> <td> <div class="pN">963</div> <div class="G">Ye ca rūpūpagā sattā,</div> </td> </tr> <tr> <td> <div class="G">ye ca arūpaṭṭhāyino;</div> </td> </tr> <tr> <td> <div class="G">Yā ca santā samāpatti,</div> </td> </tr> <tr> <td> <div class="G">sabbattha vihato tamo”ti.</div> </td> </tr> </table> </div>
</div>
<div class="q" id="p_12S1_964"> <div class="p">
<span class="pN">964</span>Atha kho māro pāpimā “jānāti maṁ vijayā bhikkhunī”ti dukkhī dummano tatthevantaradhāyīti. </div>
</div>
</html>
