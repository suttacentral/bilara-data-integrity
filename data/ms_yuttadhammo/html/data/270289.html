<html>
<div class="i">4.1.6 Rūpaṁsahetukantikathā</div>
<div class="h">Niggahapaṇṇāsaka</div>
<div class="h">Soḷasamavagga</div>
<div class="h">Rūpaṁsahetukantikathā</div>
<div class="q" id="p_32Kv_2398"> <div class="divNumber">757.</div> <div class="p">
<span class="pN">2398</span>๐ Rūpaṁ sahetukanti? Āmantā. Alobhahetunāti? Na hevaṁ vattabbe…pe…  adosahetunāti…pe…  amohahetunāti…pe…  lobhahetunā…pe…  dosahetunā…pe…  mohahetunāti? Na hevaṁ vattabbe…pe… . </div>
</div>
<div class="q" id="p_32Kv_2399"> <div class="p">
<span class="pN">2399</span>๐ Rūpaṁ sahetukanti? Āmantā. Sārammaṇaṁ, atthi tassa āvaṭṭanā…pe…  paṇidhīti? Na hevaṁ vattabbe…pe…  nanu anārammaṇaṁ, natthi tassa āvaṭṭanā…pe…  paṇidhīti? Āmantā. Hañci anārammaṇaṁ, natthi tassa āvaṭṭanā…pe…  paṇidhi, no ca vata re vattabbe—  “rūpaṁ sahetukan”ti. </div>
</div>
<div class="q" id="p_32Kv_2400"> <div class="divNumber">758.</div> <div class="p">
<span class="pN">2400</span>๐ Alobho sahetuko sārammaṇo, atthi tassa āvaṭṭanā…pe…  paṇidhīti? Āmantā. Rūpaṁ sahetukaṁ sārammaṇaṁ, atthi tassa āvaṭṭanā…pe…  paṇidhīti? Na hevaṁ vattabbe…pe…  adoso sahetuko…pe…  amoho…  saddhā…  vīriyaṁ…  sati…  samādhi…  paññā…  lobho…  doso…  moho…  māno…  diṭṭhi…  vicikicchā…  thinaṁ…  uddhaccaṁ…  ahirikaṁ…  anottappaṁ sahetukaṁ sārammaṇaṁ, atthi tassa āvaṭṭanā…pe…  paṇidhīti? Āmantā. Rūpaṁ sahetukaṁ sārammaṇaṁ, atthi tassa āvaṭṭanā…pe…  paṇidhīti? Na hevaṁ vattabbe…pe… . </div>
</div>
<div class="q" id="p_32Kv_2401"> <div class="p">
<span class="pN">2401</span>๐ Rūpaṁ sahetukaṁ anārammaṇaṁ, natthi tassa āvaṭṭanā…pe…  paṇidhīti? Āmantā. Alobho sahetuko anārammaṇo, natthi tassa āvaṭṭanā…pe…  paṇidhīti? Na hevaṁ vattabbe…pe…  rūpaṁ sahetukaṁ anārammaṇaṁ, natthi tassa āvaṭṭanā…pe…  paṇidhīti? Āmantā. Adoso sahetuko…pe…  anottappaṁ sahetukaṁ anārammaṇaṁ, natthi tassa āvaṭṭanā…pe…  paṇidhīti? Na hevaṁ vattabbe…pe… . </div>
</div>
<div class="q" id="p_32Kv_2402"> <div class="divNumber">759.</div> <div class="p">
<span class="pN">2402</span>× Na vattabbaṁ—  “rūpaṁ sahetukan”ti? Āmantā. Nanu rūpaṁ sappaccayanti? Āmantā. Hañci rūpaṁ sappaccayaṁ, tena vata re vattabbe—  “rūpaṁ sahetukan”ti. </div>
</div>
<div class="CENTER" id="p_32Kv_2403">
<span class="pN">2403</span>Rūpaṁ sahetukantikathā niṭṭhitā.</div>
</html>
