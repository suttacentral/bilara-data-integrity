<html>
<div class="i"> Adhipati</div>
<div class="h">Saṁkiliṭṭhattika</div>
<div class="h">Pañhāvāra</div>
<div class="h">Paccayānuloma</div>
<div class="h">Vibhaṅgavāra</div>
<div class="h">Adhipati</div>
<div class="q" id="p_36P1_2839"> <div class="divNumber">11.</div> <div class="p">
<span class="pN">2839</span>Saṁkiliṭṭhasaṁkilesiko dhammo saṁkiliṭṭhasaṁkilesikassa dhammassa adhipatipaccayena paccayo—  ārammaṇādhipati, sahajātādhipati. <span class="bold">Ārammaṇādhipati</span>—  rāgaṁ garuṁ katvā assādeti abhinandati, taṁ garuṁ katvā rāgo uppajjati, diṭṭhi uppajjati; diṭṭhiṁ garuṁ katvā assādeti abhinandati, taṁ garuṁ katvā rāgo uppajjati, diṭṭhi uppajjati. <span class="bold">Sahajātādhipati</span>—  saṁkiliṭṭhasaṁkilesikādhipati sampayuttakānaṁ khandhānaṁ adhipatipaccayena paccayo. (1) </div>
</div>
<div class="q" id="p_36P1_2840"> <div class="p">
<span class="pN">2840</span>Saṁkiliṭṭhasaṁkilesiko dhammo asaṁkiliṭṭhasaṁkilesikassa dhammassa adhipatipaccayena paccayo. <span class="bold">Sahajātādhipati</span>—  saṁkiliṭṭhasaṁkilesikādhipati cittasamuṭṭhānānaṁ rūpānaṁ adhipatipaccayena paccayo. (2) </div>
</div>
<div class="q" id="p_36P1_2841"> <div class="p">
<span class="pN">2841</span>Saṁkiliṭṭhasaṁkilesiko dhammo saṁkiliṭṭhasaṁkilesikassa ca asaṁkiliṭṭhasaṁkilesikassa ca dhammassa adhipatipaccayena paccayo. <span class="bold">Sahajātādhipati</span>—  saṁkiliṭṭhasaṁkilesikādhipati sampayuttakānaṁ khandhānaṁ cittasamuṭṭhānānañca rūpānaṁ adhipatipaccayena paccayo. (3) </div>
</div>
<div class="q" id="p_36P1_2842"> <div class="divNumber">12.</div> <div class="p">
<span class="pN">2842</span>Asaṁkiliṭṭhasaṁkilesiko dhammo asaṁkiliṭṭhasaṁkilesikassa dhammassa adhipatipaccayena paccayo—  ārammaṇādhipati, sahajātādhipati. <span class="bold">Ārammaṇādhipati</span>—  dānaṁ datvā, sīlaṁ samādiyitvā, uposathakammaṁ katvā taṁ garuṁ katvā paccavekkhati, pubbe suciṇṇāni garuṁ katvā paccavekkhati, jhānā vuṭṭhahitvā jhānaṁ garuṁ katvā paccavekkhati, sekkhā gotrabhuṁ garuṁ katvā paccavekkhanti, vodānaṁ garuṁ katvā paccavekkhanti. <span class="bold">Sahajātādhipati</span>—  asaṁkiliṭṭhasaṁkilesikādhipati sampayuttakānaṁ khandhānaṁ cittasamuṭṭhānānañca rūpānaṁ adhipatipaccayena paccayo. (1) </div>
</div>
<div class="q" id="p_36P1_2843"> <div class="p">
<span class="pN">2843</span>Asaṁkiliṭṭhasaṁkilesiko dhammo saṁkiliṭṭhasaṁkilesikassa dhammassa adhipatipaccayena paccayo. <span class="bold">Ārammaṇādhipati</span>—  dānaṁ datvā, sīlaṁ samādiyitvā, uposathakammaṁ katvā taṁ garuṁ katvā assādeti abhinandati, taṁ garuṁ katvā rāgo uppajjati, diṭṭhi uppajjati, pubbe suciṇṇāni garuṁ katvā assādeti abhinandati…pe…  jhānā vuṭṭhahitvā jhānaṁ garuṁ katvā assādeti abhinandati…pe…  cakkhuṁ garuṁ katvā assādeti abhinandati…pe…  phoṭṭhabbe…pe…  vatthuṁ asaṁkiliṭṭhasaṁkilesike khandhe garuṁ katvā assādeti abhinandati, taṁ garuṁ katvā rāgo uppajjati, diṭṭhi uppajjati. (2) </div>
</div>
<div class="q" id="p_36P1_2844"> <div class="p">
<span class="pN">2844</span>Asaṁkiliṭṭhaasaṁkilesiko dhammo asaṁkiliṭṭhaasaṁkilesikassa dhammassa adhipatipaccayena paccayo—  ārammaṇādhipati, sahajātādhipati. <span class="bold">Ārammaṇādhipati</span>—  nibbānaṁ maggassa, phalassa adhipatipaccayena paccayo. <span class="bold">Sahajātādhipati</span>—  asaṁkiliṭṭhaasaṁkilesikādhipati sampayuttakānaṁ khandhānaṁ adhipatipaccayena paccayo. (1) </div>
</div>
<div class="q" id="p_36P1_2845"> <div class="p">
<span class="pN">2845</span>Asaṁkiliṭṭhaasaṁkilesiko dhammo asaṁkiliṭṭhasaṁkilesikassa dhammassa adhipatipaccayena paccayo—  ārammaṇādhipati, sahajātādhipati. <span class="bold">Ārammaṇādhipati</span>—  ariyā maggā vuṭṭhahitvā maggaṁ garuṁ katvā paccavekkhanti, phalaṁ garuṁ katvā paccavekkhanti, nibbānaṁ garuṁ katvā paccavekkhanti, nibbānaṁ gotrabhussa, vodānassa adhipatipaccayena paccayo. <span class="bold">Sahajātādhipati</span>—  asaṁkiliṭṭhaasaṁkilesikādhipati cittasamuṭṭhānānaṁ rūpānaṁ adhipatipaccayena paccayo. (2) </div>
</div>
<div class="q" id="p_36P1_2846"> <div class="p">
<span class="pN">2846</span>Asaṁkiliṭṭhaasaṁkilesiko dhammo asaṁkiliṭṭhasaṁkilesikassa ca asaṁkiliṭṭhaasaṁkilesikassa ca dhammassa adhipatipaccayena paccayo. <span class="bold">Sahajātādhipati</span>—  asaṁkiliṭṭhaasaṁkilesikādhipati sampayuttakānaṁ khandhānaṁ cittasamuṭṭhānānañca rūpānaṁ adhipatipaccayena paccayo. (3) </div>
</div>
</html>
