<html>
<div class="i">7.3 Tikavāra</div>
<div class="h">Ekuttarikanaya</div>
<div class="h">Tikavāra</div>
<div class="q" id="p_5V_1464"> <div class="divNumber">323.</div> <div class="p">
<span class="pN">1464</span>Atthāpatti tiṭṭhante bhagavati āpajjati, no parinibbute; atthāpatti parinibbute bhagavati āpajjati, no tiṭṭhante; atthāpatti tiṭṭhantepi bhagavati āpajjati parinibbutepi. Atthāpatti kāle āpajjati, no vikāle; atthāpatti vikāle āpajjati, no kāle; atthāpatti kāle ceva āpajjati vikāle ca. Atthāpatti rattiṁ āpajjati, no divā; atthāpatti divā āpajjati, no rattiṁ; atthāpatti rattiñceva āpajjati divā ca. Atthāpatti dasavasso āpajjati, no ūnadasavasso; atthāpatti ūnadasavasso āpajjati, no dasavasso; atthāpatti dasavasso ceva āpajjati ūnadasavasso ca. Atthāpatti pañcavasso āpajjati, no ūnapañcavasso; atthāpatti ūnapañcavasso āpajjati, no pañcavasso; atthāpatti pañcavasso ceva āpajjati ūnapañcavasso ca. Atthāpatti kusalacitto āpajjati; atthāpatti akusalacitto āpajjati; atthāpatti abyākatacitto āpajjati. Atthāpatti sukhavedanāsamaṅgī āpajjati; atthāpatti dukkhavedanāsamaṅgī āpajjati; atthāpatti adukkhamasukhavedanāsamaṅgī āpajjati. Tīṇi codanāvatthūni—  diṭṭhena, sutena, parisaṅkāya. Tayo salākaggāhā—  guḷhako, vivaṭako, sakaṇṇajappako. Tayo paṭikkhepā—  mahicchatā, asantuṭṭhitā, asallekhatā. Tayo anuññātā—  appicchatā, santuṭṭhitā, sallekhatā. Aparepi tayo paṭikkhepā—  mahicchatā, asantuṭṭhitā, amattaññutā. Tayo anuññātā—  appicchatā, santuṭṭhitā, mattaññutā. Tisso paññattiyo—  paññatti, anupaññatti, anuppannapaññatti. Aparāpi tisso paññattiyo—  sabbatthapaññatti, padesapaññatti, sādhāraṇapaññatti. Aparāpi tisso paññattiyo—  asādhāraṇapaññatti, ekatopaññatti, ubhatopaññatti. </div>
</div>
<div class="q" id="p_5V_1465"> <div class="p">
<span class="pN">1465</span>Atthāpatti bālo āpajjati, no paṇḍito; atthāpatti paṇḍito āpajjati, no bālo; atthāpatti bālo ceva āpajjati paṇḍito ca. Atthāpatti kāḷe āpajjati, no juṇhe; atthāpatti juṇhe āpajjati, no kāḷe; atthāpatti kāḷe ceva āpajjati juṇhe ca. Atthi kāḷe kappati, no juṇhe; atthi juṇhe kappati, no kāḷe; atthi kāḷe ceva kappati juṇhe ca. Atthāpatti hemante āpajjati, no gimhe no vasse; atthāpatti gimhe āpajjati, no hemante no vasse; atthāpatti vasse āpajjati, no hemante no gimhe. Atthāpatti saṁgho āpajjati, na gaṇo na puggalo; atthāpatti gaṇo āpajjati, na saṁgho na puggalo; atthāpatti puggalo āpajjati, na saṁgho na gaṇo. Atthi saṁghassa kappati, na gaṇassa na puggalassa; atthi gaṇassa kappati, na saṁghassa na puggalassa; atthi puggalassa kappati, na saṁghassa na gaṇassa. Tisso chādanā vatthuṁ chādeti, no āpattiṁ; āpattiṁ chādeti, no vatthuṁ; vatthuñceva chādeti āpattiñca. Tisso paṭicchādiyo—  jantāgharapaṭicchādi, udakapaṭicchādi, vatthapaṭicchādi. Tīṇi paṭicchannāni vahanti, no vivaṭāni—  mātugāmo paṭicchanno vahati, no vivaṭo; brāhmaṇānaṁ mantā paṭicchannā vahanti, no vivaṭā; micchādiṭṭhi paṭicchannā vahati, no vivaṭā. Tīṇi vivaṭāni virocanti, no paṭicchannāni—  candamaṇḍalaṁ vivaṭaṁ virocati, no paṭicchannaṁ; sūriyamaṇḍalaṁ vivaṭaṁ virocati, no paṭicchannaṁ; tathāgatappavedito dhammavinayo vivaṭo virocati, no paṭicchanno. Tayo senāsanaggāhā—  purimako, pacchimako, antarāmuttako. Atthāpatti gilāno āpajjati, no agilāno; atthāpatti agilāno āpajjati, no gilāno; atthāpatti gilāno ceva āpajjati agilāno ca. </div>
</div>
<div class="q" id="p_5V_1466"> <div class="p">
<span class="pN">1466</span>Tīṇi adhammikāni pātimokkhaṭṭhapanāni. Tīṇi dhammikāni pātimokkhaṭṭhapanāni. Tayo parivāsā—  paṭicchannaparivāso, appaṭicchannaparivāso, suddhantaparivāso. Tayo mānattā—  paṭicchannamānattaṁ, appaṭicchannamānattaṁ, pakkhamānattaṁ. Tayo pārivāsikassa bhikkhuno ratticchedā—  sahavāso, vippavāso, anārocanā. Atthāpatti anto āpajjati, no bahi; atthāpatti bahi āpajjati, no anto; atthāpatti anto ceva āpajjati bahi ca. Atthāpatti antosīmāya āpajjati, no bahisīmāya; atthāpatti bahisīmāya āpajjati, no antosīmāya; atthāpatti antosīmāya ceva āpajjati bahisīmāya ca. Tīhākārehi āpattiṁ āpajjati—  kāyena āpajjati, vācāya āpajjati, kāyena vācāya āpajjati. Aparehipi tīhākārehi āpattiṁ āpajjati—  saṁghamajjhe, gaṇamajjhe, puggalassa santike. Tīhākārehi āpattiyā vuṭṭhāti—  kāyena vuṭṭhāti, vācāya vuṭṭhāti, kāyena vācāya vuṭṭhāti. Aparehipi tīhākārehi āpattiyā vuṭṭhāti—  saṁghamajjhe, gaṇamajjhe, puggalassa santike. Tīṇi adhammikāni amūḷhavinayassa dānāni. Tīṇi dhammikāni amūḷhavinayassa dānāni. </div>
</div>
<div class="q" id="p_5V_1467"> <div class="p">
<span class="pN">1467</span>Tīhaṅgehi samannāgatassa bhikkhuno ākaṅkhamāno saṁgho tajjanīyakammaṁ kareyya—  bhaṇḍanakārako hoti kalahakārako vivādakārako bhassakārako saṁghe adhikaraṇakārako, bālo hoti abyatto, āpattibahulo anapadāno gihisaṁsaṭṭho viharati ananulomikehi gihisaṁsaggehi. Tīhaṅgehi samannāgatassa bhikkhuno ākaṅkhamāno saṁgho niyassakammaṁ kareyya—  bhaṇḍanakārako hoti…pe…  saṁghe adhikaraṇakārako, bālo hoti abyatto, āpattibahulo anapadāno gihisaṁsaṭṭho viharati ananulomikehi gihisaṁsaggehi. Tīhaṅgehi samannāgatassa bhikkhuno ākaṅkhamāno saṁgho pabbājanīyakammaṁ kareyya—  bhaṇḍanakārako hoti…pe…  saṁghe adhikaraṇakārako, bālo hoti abyatto, āpattibahulo anapadāno kuladūsako hoti pāpasamācāro pāpasamācārā dissanti ceva suyyanti ca. Tīhaṅgehi samannāgatassa bhikkhuno ākaṅkhamāno saṁgho paṭisāraṇīyakammaṁ kareyya—  bhaṇḍanakārako hoti…pe…  saṁghe adhikaraṇakārako, bālo hoti abyatto, āpattibahulo anapadāno gihī akkosati paribhāsati. Tīhaṅgehi samannāgatassa bhikkhuno ākaṅkhamāno saṁgho āpattiyā adassane ukkhepanīyakammaṁ kareyya—  bhaṇḍanakārako hoti…pe…  saṁghe adhikaraṇakārako, bālo hoti abyatto, āpattibahulo anapadāno āpattiṁ āpajjitvā na icchati āpattiṁ passituṁ. Tīhaṅgehi samannāgatassa bhikkhuno ākaṅkhamāno saṁgho āpattiyā appaṭikamme ukkhepanīyakammaṁ kareyya—  bhaṇḍanakārako hoti…pe…  saṁghe adhikaraṇakārako, bālo hoti abyatto, āpattibahulo anapadāno āpattiṁ āpajjitvā na icchati āpattiṁ paṭikātuṁ. Tīhaṅgehi samannāgatassa bhikkhuno ākaṅkhamāno saṁgho pāpikāya diṭṭhiyā appaṭinissagge ukkhepanīyakammaṁ kareyya—  bhaṇḍanakārako hoti…pe…  saṁghe adhikaraṇakārako, bālo hoti abyatto, āpattibahulo anapadāno na icchati pāpikaṁ diṭṭhiṁ paṭinissajjituṁ. </div>
</div>
<div class="q" id="p_5V_1468"> <div class="p">
<span class="pN">1468</span>Tīhaṅgehi samannāgatassa bhikkhuno ākaṅkhamāno saṁgho āgāḷhāya ceteyya—  bhaṇḍanakārako hoti kalahakārako vivādakārako bhassakārako saṁghe adhikaraṇakārako, bālo hoti abyatto āpattibahulo anapadāno, gihisaṁsaṭṭho viharati ananulomikehi gihisaṁsaggehi. Tīhaṅgehi samannāgatassa bhikkhuno kammaṁ kātabbaṁ—  alajjī ca hoti, bālo ca, apakatatto ca. Aparehipi tīhaṅgehi samannāgatassa bhikkhuno kammaṁ kātabbaṁ—  adhisīle sīlavipanno hoti, ajjhācāre ācāravipanno hoti, atidiṭṭhiyā diṭṭhivipanno hoti. Aparehipi tīhaṅgehi samannāgatassa bhikkhuno kammaṁ kātabbaṁ—  kāyikena davena samannāgato hoti, vācasikena davena samannāgato hoti, kāyikavācasikena davena samannāgato hoti. Aparehipi tīhaṅgehi samannāgatassa bhikkhuno kammaṁ kātabbaṁ—  kāyikena anācārena samannāgato hoti, vācasikena anācārena samannāgato hoti, kāyikavācasikena anācārena samannāgato hoti. Aparehipi tīhaṅgehi samannāgatassa bhikkhuno kammaṁ kātabbaṁ—  kāyikena upaghātikena samannāgato hoti, vācasikena upaghātikena samannāgato hoti, kāyikavācasikena upaghātikena samannāgato hoti. Aparehipi tīhaṅgehi samannāgatassa bhikkhuno kammaṁ kātabbaṁ—  kāyikena micchājīvena samannāgato hoti, vācasikena micchājīvena samannāgato hoti, kāyikavācasikena micchājīvena samannāgato hoti. Aparehipi tīhaṅgehi samannāgatassa bhikkhuno kammaṁ kātabbaṁ—  āpattiṁ āpanno kammakato upasampādeti, nissayaṁ deti, sāmaṇeraṁ upaṭṭhāpeti. Aparehipi tīhaṅgehi samannāgatassa bhikkhuno kammaṁ kātabbaṁ—  yāya āpattiyā saṁghena kammaṁ kataṁ hoti taṁ āpattiṁ āpajjati, aññaṁ vā tādisikaṁ, tato vā pāpiṭṭhataraṁ. Aparehipi tīhaṅgehi samannāgatassa bhikkhuno kammaṁ kātabbaṁ—  buddhassa avaṇṇaṁ bhāsati, dhammassa avaṇṇaṁ bhāsati, saṁghassa avaṇṇaṁ bhāsati. </div>
</div>
<div class="q" id="p_5V_1469"> <div class="p">
<span class="pN">1469</span>Tīhaṅgehi samannāgatassa bhikkhuno saṁghamajjhe uposathaṁ ṭhapentassa—  “alaṁ, bhikkhu, mā bhaṇḍanaṁ mā kalahaṁ mā viggahaṁ mā vivādan”ti omadditvā saṁghena uposatho kātabbo—  alajjī ca hoti, bālo ca, apakatatto ca. Tīhaṅgehi samannāgatassa bhikkhuno saṁghamajjhe pavāraṇaṁ ṭhapentassa—  “alaṁ, bhikkhu, mā bhaṇḍanaṁ mā kalahaṁ mā viggahaṁ mā vivādan”ti omadditvā saṁghena pavāretabbaṁ—  alajjī ca hoti, bālo ca, apakatatto ca. Tīhaṅgehi samannāgatassa bhikkhuno na kāci saṁghasammuti dātabbā—  alajjī ca hoti, bālo ca, apakatatto ca. Tīhaṅgehi samannāgatena bhikkhunā saṁghe na voharitabbaṁ—  alajjī ca hoti, bālo ca, apakatatto ca. Tīhaṅgehi samannāgato bhikkhu na kismiñci paccekaṭṭhāne ṭhapetabbo—  alajjī ca hoti, bālo ca, apakatatto ca. Tīhaṅgehi samannāgatassa bhikkhuno nissāya na vatthabbaṁ—  alajjī ca hoti, bālo ca, apakatatto ca. Tīhaṅgehi samannāgatassa bhikkhuno nissayo na dātabbo—  alajjī ca hoti, bālo ca, apakatatto ca. Tīhaṅgehi samannāgatassa bhikkhuno okāsakammaṁ kārāpentassa nālaṁ okāsakammaṁ kātuṁ—  alajjī ca hoti, bālo ca, apakatatto ca. Tīhaṅgehi samannāgatassa bhikkhuno savacanīyaṁ nādātabbaṁ—  alajjī ca hoti, bālo ca, apakatatto ca. Tīhaṅgehi samannāgatassa bhikkhuno vinayo na pucchitabbo—  alajjī ca hoti, bālo ca, apakatatto ca. Tīhaṅgehi samannāgatena bhikkhunā vinayo na pucchitabbo—  alajjī ca hoti, bālo ca, apakatatto ca. Tīhaṅgehi samannāgatassa bhikkhuno vinayo na vissajjetabbo—  alajjī ca hoti, bālo ca, apakatatto ca. Tīhaṅgehi samannāgatena bhikkhunā vinayo na vissajjetabbo—  alajjī ca hoti, bālo ca, apakatatto ca. Tīhaṅgehi samannāgatassa bhikkhuno anuyogo na dātabbo—  alajjī ca hoti, bālo ca, apakatatto ca. Tīhaṅgehi samannāgatena bhikkhunā saddhiṁ vinayo na sākacchitabbo—  alajjī ca hoti, bālo ca, apakatatto ca. Tīhaṅgehi samannāgatena bhikkhunā na upasampādetabbaṁ na nissayo dātabbo na sāmaṇero upaṭṭhāpetabbo—  alajjī ca hoti, bālo ca, apakatatto ca. </div>
</div>
<div class="q" id="p_5V_1470"> <div class="p">
<span class="pN">1470</span>Tayo uposathā—  cātuddasiko, pannarasiko, sāmaggiuposatho. Aparepi tayo uposathā—  saṁgheuposatho, gaṇeuposatho, puggaleuposatho. Aparepi tayo uposathā—  suttuddesouposatho, pārisuddhiuposatho, adhiṭṭhānuposatho. </div>
</div>
<div class="q" id="p_5V_1471"> <div class="p">
<span class="pN">1471</span>Tisso pavāraṇā—  cātuddasikā, pannarasikā, sāmaggipavāraṇā. Aparāpi tisso pavāraṇā—  saṁghepavāraṇā, gaṇepavāraṇā, puggalepavāraṇā. Aparāpi tisso pavāraṇā—  tevācikāpavāraṇā, dvevācikāpavāraṇā, samānavassikāpavāraṇā. </div>
</div>
<div class="q" id="p_5V_1472"> <div class="p">
<span class="pN">1472</span>Tayo āpāyikā nerayikā—  idamappahāya, yo ca abrahmacārī brahmacāripaṭiñño, yo ca suddhaṁ brahmacāriṁ parisuddhabrahmacariyaṁ carantaṁ amūlakena abrahmacariyena anuddhaṁseti, yo cāyaṁ evaṁvādī evaṁdiṭṭhi—  “natthi kāmesu doso”ti so kāmesu pātabyataṁ āpajjati. Tīṇi akusalamūlāni—  lobho akusalamūlaṁ, doso akusalamūlaṁ, moho akusalamūlaṁ. Tīṇi kusalamūlāni—  alobho kusalamūlaṁ, adoso kusalamūlaṁ, amoho kusalamūlaṁ. Tīṇi duccaritāni—  kāyaduccaritaṁ, vacīduccaritaṁ, manoduccaritaṁ. Tīṇi sucaritāni—  kāyasucaritaṁ, vacīsucaritaṁ, manosucaritaṁ. Tayo atthavase paṭicca bhagavatā kulesu tikabhojanaṁ paññattaṁ—  dummaṅkūnaṁ puggalānaṁ niggahāya, pesalānaṁ bhikkhūnaṁ phāsuvihārāya, “mā pāpicchā pakkhaṁ nissāya saṁghaṁ bhindeyyun”ti kulānuddayatāya ca. Tīhi asaddhammehi abhibhūto pariyādinnacitto devadatto āpāyiko nerayiko kappaṭṭho atekiccho pāpicchatā pāpamittatā oramattakena visesādhigamena antarā vosānaṁ āpādi. Tisso sammutiyo—  daṇḍasammuti, sikkāsammuti, daṇḍasikkāsammuti. Tisso pādukā dhuvaṭṭhānikā asaṅkamanīyā—  vaccapādukā, passāvapādukā, ācamanapādukā. Tisso pādaghaṁsaniyo—  sakkharaṁ, kathalā, samuddapheṇakoti. </div>
</div>
<div class="CENTER" id="p_5V_1473">
<span class="pN">1473</span>Tikaṁ niṭṭhitaṁ.</div>
<div class="SUMMARY" id="p_5V_1474">
<span class="pN">1474</span><span class="firstLetter">T</span>assuddānaṁ</div>
<div class="q" id="p_5V_1475"> <div class="p"> <table class="singleColumn"> <tr> <td> <div class="pN">1475</div> <div class="G">Tiṭṭhante kāle rattiñca,</div> </td> </tr> <tr> <td> <div class="G">dasa pañca kusalena;</div> </td> </tr> <tr> <td> <div class="G">Vedanā codanā vatthu,</div> </td> </tr> <tr> <td> <div class="G">salākā dve paṭikkhipā.</div> </td> </tr> </table> </div>
</div>
<div class="q" id="p_5V_1476"> <div class="p"> <table class="singleColumn"> <tr> <td> <div class="pN">1476</div> <div class="G">Paññatti apare dve ca,</div> </td> </tr> <tr> <td> <div class="G">bālo kāḷe ca kappati;</div> </td> </tr> <tr> <td> <div class="G">Hemante saṁgho saṁghassa,</div> </td> </tr> <tr> <td> <div class="G">chādanā ca paṭicchādi.</div> </td> </tr> </table> </div>
</div>
<div class="q" id="p_5V_1477"> <div class="p"> <table class="singleColumn"> <tr> <td> <div class="pN">1477</div> <div class="G">Paṭicchannā vivaṭā ca,</div> </td> </tr> <tr> <td> <div class="G">senāsanagilāyanā;</div> </td> </tr> <tr> <td> <div class="G">Pātimokkhaṁ parivāsaṁ,</div> </td> </tr> <tr> <td> <div class="G">mānattā pārivāsikā.</div> </td> </tr> </table> </div>
</div>
<div class="q" id="p_5V_1478"> <div class="p"> <table class="singleColumn"> <tr> <td> <div class="pN">1478</div> <div class="G">Anto anto ca sīmāya,</div> </td> </tr> <tr> <td> <div class="G">āpajjati punāpare;</div> </td> </tr> <tr> <td> <div class="G">Vuṭṭhāti apare ceva,</div> </td> </tr> <tr> <td> <div class="G">amūḷhavinayā duve.</div> </td> </tr> </table> </div>
</div>
<div class="q" id="p_5V_1479"> <div class="p"> <table class="singleColumn"> <tr> <td> <div class="pN">1479</div> <div class="G">Tajjanīyā niyassā ca,</div> </td> </tr> <tr> <td> <div class="G">pabbājapaṭisāraṇī;</div> </td> </tr> <tr> <td> <div class="G">Adassanā paṭikamme,</div> </td> </tr> <tr> <td> <div class="G">anissagge ca diṭṭhiyā.</div> </td> </tr> </table> </div>
</div>
<div class="q" id="p_5V_1480"> <div class="p"> <table class="singleColumn"> <tr> <td> <div class="pN">1480</div> <div class="G">Āgāḷhakammādhisīle,</div> </td> </tr> <tr> <td> <div class="G">davānācāraghātikā;</div> </td> </tr> <tr> <td> <div class="G">Ājīvāpannā tādisikā,</div> </td> </tr> <tr> <td> <div class="G">avaṇṇuposathena ca.</div> </td> </tr> </table> </div>
</div>
<div class="q" id="p_5V_1481"> <div class="p"> <table class="singleColumn"> <tr> <td> <div class="pN">1481</div> <div class="G">Pavāraṇā sammuti ca,</div> </td> </tr> <tr> <td> <div class="G">vohārapaccekena ca;</div> </td> </tr> <tr> <td> <div class="G">Na vatthabbaṁ na dātabbaṁ,</div> </td> </tr> <tr> <td> <div class="G">okāsaṁ na kare tathā.</div> </td> </tr> </table> </div>
</div>
<div class="q" id="p_5V_1482"> <div class="p"> <table class="singleColumn"> <tr> <td> <div class="pN">1482</div> <div class="G">Na kare savacanīyaṁ,</div> </td> </tr> <tr> <td> <div class="G">na pucchitabbakā duve;</div> </td> </tr> <tr> <td> <div class="G">Na vissajje duve ceva,</div> </td> </tr> <tr> <td> <div class="G">anuyogampi no dade.</div> </td> </tr> </table> </div>
</div>
<div class="q" id="p_5V_1483"> <div class="p"> <table class="singleColumn"> <tr> <td> <div class="pN">1483</div> <div class="G">Sākacchā upasampadā,</div> </td> </tr> <tr> <td> <div class="G">nissayasāmaṇerā ca;</div> </td> </tr> <tr> <td> <div class="G">Uposathatikā tīṇi,</div> </td> </tr> <tr> <td> <div class="G">pavāraṇatikā tayo.</div> </td> </tr> </table> </div>
</div>
<div class="q" id="p_5V_1484"> <div class="p"> <table class="singleColumn"> <tr> <td> <div class="pN">1484</div> <div class="G">Āpāyikā akusalā,</div> </td> </tr> <tr> <td> <div class="G">kusalā caritā duve;</div> </td> </tr> <tr> <td> <div class="G">Tikabhojanasaddhamme,</div> </td> </tr> <tr> <td> <div class="G">sammuti pādukena ca;</div> </td> </tr> <tr> <td> <div class="G">Pādaghaṁsanikā ceva,</div> </td> </tr> <tr> <td> <div class="G">uddānaṁ tikake idanti.</div> </td> </tr> </table> </div>
</div>
</html>
