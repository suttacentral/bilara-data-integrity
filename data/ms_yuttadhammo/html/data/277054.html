<html>
<div class="i">1.3.2.5 Bandhanasutta</div>
<div class="h">Khandhasaṁyutta</div>
<div class="h">Uparipaṇṇāsaka</div>
<div class="h">Dhammakathikavagga</div>
<div class="h">Bandhanasutta</div>
<div class="q" id="p_13S3_689"> <div class="divNumber">117.</div> <div class="p">
<span class="pN">689</span>Sāvatthinidānaṁ. “Idha, bhikkhave, assutavā puthujjano ariyānaṁ adassāvī…pe… sappurisadhamme avinīto rūpaṁ attato samanupassati, rūpavantaṁ vā attānaṁ; attani vā rūpaṁ, rūpasmiṁ vā attānaṁ. Ayaṁ vuccati, bhikkhave, assutavā puthujjano rūpabandhanabaddho santarabāhirabandhanabaddho atīradassī apāradassī, baddho jīyati baddho mīyati baddho asmā lokā paraṁ lokaṁ gacchati. Vedanaṁ attato samanupassati…pe… vedanāya vā attānaṁ. Ayaṁ vuccati, bhikkhave, assutavā puthujjano vedanābandhanabaddho santarabāhirabandhanabaddho atīradassī apāradassī, baddho jīyati baddho mīyati baddho asmā lokā paraṁ lokaṁ gacchati. Saññaṁ… saṅkhāre… viññāṇaṁ attato samanupassati…pe… ayaṁ vuccati, bhikkhave, assutavā puthujjano viññāṇabandhanabaddho santarabāhirabandhanabaddho atīradassī apāradassī, baddho jīyati baddho mīyati baddho asmā lokā paraṁ lokaṁ gacchati. </div>
</div>
<div class="q" id="p_13S3_690"> <div class="p">
<span class="pN">690</span>Sutavā ca kho, bhikkhave, ariyasāvako ariyānaṁ dassāvī…pe… sappurisadhamme suvinīto na rūpaṁ attato samanupassati, na rūpavantaṁ vā attānaṁ; na attani vā rūpaṁ, na rūpasmiṁ vā attānaṁ. Ayaṁ vuccati, bhikkhave, sutavā ariyasāvako na rūpabandhanabaddho, na santarabāhirabandhanabaddho, tīradassī, pāradassī; ‘parimutto so dukkhasmā’ti vadāmi. Na vedanaṁ attato…pe… na saññaṁ attato…pe… na saṅkhāre attato…pe… na viññāṇaṁ attato samanupassati…pe… ayaṁ vuccati, bhikkhave, sutavā ariyasāvako na viññāṇabandhanabaddho, na santarabāhirabandhanabaddho, tīradassī, pāradassī, ‘parimutto so dukkhasmā’ti vadāmī”ti. </div>
</div>
<div class="CENTER" id="p_13S3_691">
<span class="pN">691</span>Pañcamaṁ.</div>
</html>
