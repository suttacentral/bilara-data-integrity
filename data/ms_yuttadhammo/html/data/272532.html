<html>
<div class="i">11.8 Aṭṭha dhammā</div>
<div class="h">Dasuttarasutta</div>
<div class="q" id="h_8D_1261"> <h2 class="paliSectionName">
<span class="pN">1261</span>Aṭṭha dhammā </h2>
</div>
<div class="q" id="p_8D_1262"> <div class="divNumber">358.</div> <div class="p">
<span class="pN">1262</span>Aṭṭha dhammā bahukārā…pe…  aṭṭha dhammā sacchikātabbā. </div>
</div>
<div class="q" id="p_8D_1263"> <div class="p">
<span class="pN">1263</span>Katame aṭṭha dhammā <span class="bold">bahukārā?</span> Aṭṭha hetū aṭṭha paccayā ādibrahmacariyikāya paññāya appaṭiladdhāya paṭilābhāya paṭiladdhāya bhiyyobhāvāya vepullāya bhāvanāya pāripūriyā saṁvattanti. Katame aṭṭha? Idhāvuso, bhikkhu satthāraṁ upanissāya viharati aññataraṁ vā garuṭṭhāniyaṁ sabrahmacāriṁ, yatthassa tibbaṁ hirottappaṁ paccupaṭṭhitaṁ hoti pemañca gāravo ca. Ayaṁ paṭhamo hetu paṭhamo paccayo ādibrahmacariyikāya paññāya appaṭiladdhāya paṭilābhāya, paṭiladdhāya bhiyyobhāvāya vepullāya bhāvanāya pāripūriyā saṁvattati. (1.1) </div>
</div>
<div class="q" id="p_8D_1264"> <div class="p">
<span class="pN">1264</span>Taṁ kho pana satthāraṁ upanissāya viharati aññataraṁ vā garuṭṭhāniyaṁ sabrahmacāriṁ, yatthassa tibbaṁ hirottappaṁ paccupaṭṭhitaṁ hoti pemañca gāravo ca. Te kālena kālaṁ upasaṅkamitvā paripucchati paripañhati—  ‘idaṁ, bhante, kathaṁ? Imassa ko attho’ti? Tassa te āyasmanto avivaṭañceva vivaranti, anuttānīkatañca uttānīkaronti , anekavihitesu ca kaṅkhāṭṭhāniyesu dhammesu kaṅkhaṁ paṭivinodenti. Ayaṁ dutiyo hetu dutiyo paccayo ādibrahmacariyikāya paññāya appaṭiladdhāya paṭilābhāya, paṭiladdhāya bhiyyobhāvāya, vepullāya bhāvanāya pāripūriyā saṁvattati. (1.2) </div>
</div>
<div class="q" id="p_8D_1265"> <div class="p">
<span class="pN">1265</span>Taṁ kho pana dhammaṁ sutvā dvayena vūpakāsena sampādeti—  kāyavūpakāsena ca cittavūpakāsena ca. Ayaṁ tatiyo hetu tatiyo paccayo ādibrahmacariyikāya paññāya appaṭiladdhāya paṭilābhāya, paṭiladdhāya bhiyyobhāvāya vepullāya bhāvanāya pāripūriyā saṁvattati. (1.3) </div>
</div>
<div class="q" id="p_8D_1266"> <div class="p">
<span class="pN">1266</span>Puna caparaṁ, āvuso, bhikkhu sīlavā hoti, pātimokkhasaṁvarasaṁvuto viharati ācāragocarasampanno, aṇumattesu vajjesu bhayadassāvī samādāya sikkhati sikkhāpadesu. Ayaṁ catuttho hetu catuttho paccayo ādibrahmacariyikāya paññāya appaṭiladdhāya paṭilābhāya, paṭiladdhāya bhiyyobhāvāya vepullāya bhāvanāya pāripūriyā saṁvattati. (1.4) </div>
</div>
<div class="q" id="p_8D_1267"> <div class="p">
<span class="pN">1267</span>Puna caparaṁ, āvuso, bhikkhu bahussuto hoti sutadharo sutasannicayo. Ye te dhammā ādikalyāṇā majjhekalyāṇā pariyosānakalyāṇā sātthā sabyañjanā kevalaparipuṇṇaṁ parisuddhaṁ brahmacariyaṁ abhivadanti, tathārūpāssa dhammā bahussutā honti dhātā vacasā paricitā manasānupekkhitā diṭṭhiyā suppaṭividdhā. Ayaṁ pañcamo hetu pañcamo paccayo ādibrahmacariyikāya paññāya appaṭiladdhāya paṭilābhāya, paṭiladdhāya bhiyyobhāvāya vepullāya bhāvanāya pāripūriyā saṁvattati. (1.5) </div>
</div>
<div class="q" id="p_8D_1268"> <div class="p">
<span class="pN">1268</span>Puna caparaṁ, āvuso, bhikkhu āraddhavīriyo viharati akusalānaṁ dhammānaṁ pahānāya, kusalānaṁ dhammānaṁ upasampadāya, thāmavā daḷhaparakkamo anikkhittadhuro kusalesu dhammesu. Ayaṁ chaṭṭho hetu chaṭṭho paccayo ādibrahmacariyikāya paññāya appaṭiladdhāya paṭilābhāya, paṭiladdhāya bhiyyobhāvāya vepullāya bhāvanāya pāripūriyā saṁvattati. (1.6) </div>
</div>
<div class="q" id="p_8D_1269"> <div class="p">
<span class="pN">1269</span>Puna caparaṁ, āvuso, bhikkhu satimā hoti paramena satinepakkena samannāgato. Cirakatampi cirabhāsitampi saritā anussaritā. Ayaṁ sattamo hetu sattamo paccayo ādibrahmacariyikāya paññāya appaṭiladdhāya paṭilābhāya, paṭiladdhāya bhiyyobhāvāya vepullāya bhāvanāya pāripūriyā saṁvattati. (1.7) </div>
</div>
<div class="q" id="p_8D_1270"> <div class="p">
<span class="pN">1270</span>Puna caparaṁ, āvuso, bhikkhu pañcasu upādānakkhandhesu, udayabbayānupassī viharati—  ‘iti rūpaṁ iti rūpassa samudayo iti rūpassa atthaṅgamo; iti vedanā iti vedanāya samudayo iti vedanāya atthaṅgamo; iti saññā iti saññāya samudayo iti saññāya atthaṅgamo; iti saṅkhārā iti saṅkhārānaṁ samudayo iti saṅkhārānaṁ atthaṅgamo; iti viññāṇaṁ iti viññāṇassa samudayo iti viññāṇassa atthaṅgamo’ti. Ayaṁ aṭṭhamo hetu aṭṭhamo paccayo ādibrahmacariyikāya paññāya appaṭiladdhāya paṭilābhāya, paṭiladdhāya bhiyyobhāvāya vepullāya bhāvanāya pāripūriyā saṁvattati. Ime aṭṭha dhammā bahukārā. (1.8) </div>
</div>
<div class="q" id="p_8D_1271"> <div class="p">
<span class="pN">1271</span>Katame aṭṭha dhammā <span class="bold">bhāvetabbā?</span> Ariyo aṭṭhaṅgiko maggo seyyathidaṁ—  sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi. Ime aṭṭha dhammā bhāvetabbā. (2) </div>
</div>
<div class="q" id="p_8D_1272"> <div class="p">
<span class="pN">1272</span>Katame aṭṭha dhammā <span class="bold">pariññeyyā?</span> Aṭṭha lokadhammā—  lābho ca, alābho ca, yaso ca, ayaso ca, nindā ca, pasaṁsā ca, sukhañca, dukkhañca. Ime aṭṭha dhammā pariññeyyā. (3) </div>
</div>
<div class="q" id="p_8D_1273"> <div class="p">
<span class="pN">1273</span>Katame aṭṭha dhammā <span class="bold">pahātabbā?</span> Aṭṭha micchattā—  micchādiṭṭhi, micchāsaṅkappo, micchāvācā, micchākammanto, micchāājīvo, micchāvāyāmo, micchāsati, micchāsamādhi. Ime aṭṭha dhammā pahātabbā. (4) </div>
</div>
<div class="q" id="p_8D_1274"> <div class="p">
<span class="pN">1274</span>Katame aṭṭha dhammā <span class="bold">hānabhāgiyā?</span> Aṭṭha kusītavatthūni. Idhāvuso, bhikkhunā kammaṁ kātabbaṁ hoti, tassa evaṁ hoti—  ‘kammaṁ kho me kātabbaṁ bhavissati, kammaṁ kho pana me karontassa kāyo kilamissati, handāhaṁ nipajjāmī’ti. So nipajjati, na vīriyaṁ ārabhati appattassa pattiyā anadhigatassa adhigamāya asacchikatassa sacchikiriyāya. Idaṁ paṭhamaṁ kusītavatthu. (5.1) </div>
</div>
<div class="q" id="p_8D_1275"> <div class="p">
<span class="pN">1275</span>Puna caparaṁ, āvuso, bhikkhunā kammaṁ kataṁ hoti. Tassa evaṁ hoti—  ‘ahaṁ kho kammaṁ akāsiṁ, kammaṁ kho pana me karontassa kāyo kilanto, handāhaṁ nipajjāmī’ti. So nipajjati, na vīriyaṁ ārabhati…pe…  idaṁ dutiyaṁ kusītavatthu. (5.2) </div>
</div>
<div class="q" id="p_8D_1276"> <div class="p">
<span class="pN">1276</span>Puna caparaṁ, āvuso, bhikkhunā maggo gantabbo hoti. Tassa evaṁ hoti—  ‘maggo kho me gantabbo bhavissati, maggaṁ kho pana me gacchantassa kāyo kilamissati, handāhaṁ nipajjāmī’ti. So nipajjati, na vīriyaṁ ārabhati…pe…  idaṁ tatiyaṁ kusītavatthu. (5.3) </div>
</div>
<div class="q" id="p_8D_1277"> <div class="p">
<span class="pN">1277</span>Puna caparaṁ, āvuso, bhikkhunā maggo gato hoti. Tassa evaṁ hoti—  ‘ahaṁ kho maggaṁ agamāsiṁ, maggaṁ kho pana me gacchantassa kāyo kilanto, handāhaṁ nipajjāmī’ti. So nipajjati, na vīriyaṁ ārabhati…pe…  idaṁ catutthaṁ kusītavatthu. (5.4) </div>
</div>
<div class="q" id="p_8D_1278"> <div class="p">
<span class="pN">1278</span>Puna caparaṁ, āvuso, bhikkhu gāmaṁ vā nigamaṁ vā piṇḍāya caranto na labhati lūkhassa vā paṇītassa vā bhojanassa yāvadatthaṁ pāripūriṁ. Tassa evaṁ hoti—  ‘ahaṁ kho gāmaṁ vā nigamaṁ vā piṇḍāya caranto nālatthaṁ lūkhassa vā paṇītassa vā bhojanassa yāvadatthaṁ pāripūriṁ, tassa me kāyo kilanto akammañño, handāhaṁ nipajjāmī’ti…pe…  idaṁ pañcamaṁ kusītavatthu. (5.5) </div>
</div>
<div class="q" id="p_8D_1279"> <div class="p">
<span class="pN">1279</span>Puna caparaṁ, āvuso, bhikkhu gāmaṁ vā nigamaṁ vā piṇḍāya caranto labhati lūkhassa vā paṇītassa vā bhojanassa yāvadatthaṁ pāripūriṁ. Tassa evaṁ hoti—  ‘ahaṁ kho gāmaṁ vā nigamaṁ vā piṇḍāya caranto alatthaṁ lūkhassa vā paṇītassa vā bhojanassa yāvadatthaṁ pāripūriṁ, tassa me kāyo garuko akammañño, māsācitaṁ maññe, handāhaṁ nipajjāmī’ti. So nipajjati…pe…  idaṁ chaṭṭhaṁ kusītavatthu. (5.6) </div>
</div>
<div class="q" id="p_8D_1280"> <div class="p">
<span class="pN">1280</span>Puna caparaṁ, āvuso, bhikkhuno uppanno hoti appamattako ābādho, tassa evaṁ hoti—  ‘uppanno kho me ayaṁ appamattako ābādho atthi kappo nipajjituṁ, handāhaṁ nipajjāmī’ti. So nipajjati…pe…  idaṁ sattamaṁ kusītavatthu. (5.7) </div>
</div>
<div class="q" id="p_8D_1281"> <div class="p">
<span class="pN">1281</span>Puna caparaṁ, āvuso, bhikkhu gilānāvuṭṭhito hoti aciravuṭṭhito gelaññā. Tassa evaṁ hoti—  ‘ahaṁ kho gilānāvuṭṭhito aciravuṭṭhito gelaññā. Tassa me kāyo dubbalo akammañño, handāhaṁ nipajjāmī’ti. So nipajjati…pe…  idaṁ aṭṭhamaṁ kusītavatthu. Ime aṭṭha dhammā hānabhāgiyā. (5.8) </div>
</div>
<div class="q" id="p_8D_1282"> <div class="p">
<span class="pN">1282</span>Katame aṭṭha dhammā <span class="bold">visesabhāgiyā?</span> Aṭṭha ārambhavatthūni. Idhāvuso, bhikkhunā kammaṁ kātabbaṁ hoti, tassa evaṁ hoti—  ‘kammaṁ kho me kātabbaṁ bhavissati, kammaṁ kho pana me karontena na sukaraṁ buddhānaṁ sāsanaṁ manasikātuṁ, handāhaṁ vīriyaṁ ārabhāmi appattassa pattiyā anadhigatassa adhigamāya asacchikatassa sacchikiriyāyā’ti. So vīriyaṁ ārabhati appattassa pattiyā anadhigatassa adhigamāya asacchikatassa sacchikiriyāya. Idaṁ paṭhamaṁ ārambhavatthu. (6.1) </div>
</div>
<div class="q" id="p_8D_1283"> <div class="p">
<span class="pN">1283</span>Puna caparaṁ, āvuso, bhikkhunā kammaṁ kataṁ hoti. Tassa evaṁ hoti—  ‘ahaṁ kho kammaṁ akāsiṁ, kammaṁ kho panāhaṁ karonto nāsakkhiṁ buddhānaṁ sāsanaṁ manasikātuṁ, handāhaṁ vīriyaṁ ārabhāmi…pe…  idaṁ dutiyaṁ ārambhavatthu. (6.2) </div>
</div>
<div class="q" id="p_8D_1284"> <div class="p">
<span class="pN">1284</span>Puna caparaṁ, āvuso, bhikkhunā maggo gantabbo hoti. Tassa evaṁ hoti—  ‘maggo kho me gantabbo bhavissati, maggaṁ kho pana me gacchantena na sukaraṁ buddhānaṁ sāsanaṁ manasikātuṁ, handāhaṁ vīriyaṁ ārabhāmi…pe…  idaṁ tatiyaṁ ārambhavatthu. (6.3) </div>
</div>
<div class="q" id="p_8D_1285"> <div class="p">
<span class="pN">1285</span>Puna caparaṁ, āvuso, bhikkhunā maggo gato hoti. Tassa evaṁ hoti—  ‘ahaṁ kho maggaṁ agamāsiṁ, maggaṁ kho panāhaṁ gacchanto nāsakkhiṁ buddhānaṁ sāsanaṁ manasikātuṁ, handāhaṁ vīriyaṁ ārabhāmi…pe…  idaṁ catutthaṁ ārambhavatthu. (6.4) </div>
</div>
<div class="q" id="p_8D_1286"> <div class="p">
<span class="pN">1286</span>Puna caparaṁ, āvuso, bhikkhu gāmaṁ vā nigamaṁ vā piṇḍāya caranto na labhati lūkhassa vā paṇītassa vā bhojanassa yāvadatthaṁ pāripūriṁ. Tassa evaṁ hoti—  ‘ahaṁ kho gāmaṁ vā nigamaṁ vā piṇḍāya caranto nālatthaṁ lūkhassa vā paṇītassa vā bhojanassa yāvadatthaṁ pāripūriṁ, tassa me kāyo lahuko kammañño, handāhaṁ vīriyaṁ ārabhāmi…pe…  idaṁ pañcamaṁ ārambhavatthu. (6.5) </div>
</div>
<div class="q" id="p_8D_1287"> <div class="p">
<span class="pN">1287</span>Puna caparaṁ, āvuso, bhikkhu gāmaṁ vā nigamaṁ vā piṇḍāya caranto labhati lūkhassa vā paṇītassa vā bhojanassa yāvadatthaṁ pāripūriṁ. Tassa evaṁ hoti—  ‘ahaṁ kho gāmaṁ vā nigamaṁ vā piṇḍāya caranto alatthaṁ lūkhassa vā paṇītassa vā bhojanassa yāvadatthaṁ pāripūriṁ. Tassa me kāyo balavā kammañño, handāhaṁ vīriyaṁ ārabhāmi…pe…  idaṁ chaṭṭhaṁ ārambhavatthu. (6.6) </div>
</div>
<div class="q" id="p_8D_1288"> <div class="p">
<span class="pN">1288</span>Puna caparaṁ, āvuso, bhikkhuno uppanno hoti appamattako ābādho. Tassa evaṁ hoti—  ‘uppanno kho me ayaṁ appamattako ābādho ṭhānaṁ kho panetaṁ vijjati, yaṁ me ābādho pavaḍḍheyya, handāhaṁ vīriyaṁ ārabhāmi…pe…  idaṁ sattamaṁ ārambhavatthu. (6.7) </div>
</div>
<div class="q" id="p_8D_1289"> <div class="p">
<span class="pN">1289</span>Puna caparaṁ, āvuso, bhikkhu gilānā vuṭṭhito hoti aciravuṭṭhito gelaññā. Tassa evaṁ hoti—  ‘ahaṁ kho gilānā vuṭṭhito aciravuṭṭhito gelaññā, ṭhānaṁ kho panetaṁ vijjati, yaṁ me ābādho paccudāvatteyya, handāhaṁ vīriyaṁ ārabhāmi appattassa pattiyā anadhigatassa adhigamāya asacchikatassa sacchikiriyāyā’ti. So vīriyaṁ ārabhati appattassa pattiyā anadhigatassa adhigamāya asacchikatassa sacchikiriyāya. Idaṁ aṭṭhamaṁ ārambhavatthu. Ime aṭṭha dhammā visesabhāgiyā. (6.8) </div>
</div>
<div class="q" id="p_8D_1290"> <div class="p">
<span class="pN">1290</span>Katame aṭṭha dhammā <span class="bold">duppaṭivijjhā?</span> Aṭṭha akkhaṇā asamayā brahmacariyavāsāya. Idhāvuso, tathāgato ca loke uppanno hoti arahaṁ sammāsambuddho, dhammo ca desiyati opasamiko parinibbāniko sambodhagāmī sugatappavedito. Ayañca puggalo nirayaṁ upapanno hoti. Ayaṁ paṭhamo akkhaṇo asamayo brahmacariyavāsāya. (7.1) </div>
</div>
<div class="q" id="p_8D_1291"> <div class="p">
<span class="pN">1291</span>Puna caparaṁ, āvuso, tathāgato ca loke uppanno hoti arahaṁ sammāsambuddho, dhammo ca desiyati opasamiko parinibbāniko sambodhagāmī sugatappavedito. Ayañca puggalo tiracchānayoniṁ upapanno hoti. Ayaṁ dutiyo akkhaṇo asamayo brahmacariyavāsāya. (7.2) </div>
</div>
<div class="q" id="p_8D_1292"> <div class="p">
<span class="pN">1292</span>Puna caparaṁ…pe…  pettivisayaṁ upapanno hoti. Ayaṁ tatiyo akkhaṇo asamayo brahmacariyavāsāya. (7.3) </div>
</div>
<div class="q" id="p_8D_1293"> <div class="p">
<span class="pN">1293</span>Puna caparaṁ…pe…  aññataraṁ dīghāyukaṁ devanikāyaṁ upapanno hoti. Ayaṁ catuttho akkhaṇo asamayo brahmacariyavāsāya. (7.4) </div>
</div>
<div class="q" id="p_8D_1294"> <div class="p">
<span class="pN">1294</span>Puna caparaṁ…pe…  paccantimesu janapadesu paccājāto hoti milakkhesu aviññātāresu, yattha natthi gati bhikkhūnaṁ bhikkhunīnaṁ upāsakānaṁ upāsikānaṁ. Ayaṁ pañcamo akkhaṇo asamayo brahmacariyavāsāya. (7.5) </div>
</div>
<div class="q" id="p_8D_1295"> <div class="p">
<span class="pN">1295</span>Puna caparaṁ…pe…  ayañca puggalo majjhimesu janapadesu paccājāto hoti, so ca hoti micchādiṭṭhiko viparītadassano—  ‘natthi dinnaṁ, natthi yiṭṭhaṁ, natthi hutaṁ, natthi sukatadukkaṭānaṁ kammānaṁ phalaṁ vipāko, natthi ayaṁ loko, natthi paro loko, natthi mātā, natthi pitā, natthi sattā opapātikā, natthi loke samaṇabrāhmaṇā sammaggatā sammāpaṭipannā ye imañca lokaṁ parañca lokaṁ sayaṁ abhiññā sacchikatvā pavedentī’ti. Ayaṁ chaṭṭho akkhaṇo asamayo brahmacariyavāsāya. (7.6) </div>
</div>
<div class="q" id="p_8D_1296"> <div class="p">
<span class="pN">1296</span>Puna caparaṁ…pe…  ayañca puggalo majjhimesu janapadesu paccājāto hoti, so ca hoti duppañño jaḷo eḷamūgo, nappaṭibalo subhāsitadubbhāsitānamatthamaññātuṁ. Ayaṁ sattamo akkhaṇo asamayo brahmacariyavāsāya. (7.7) </div>
</div>
<div class="q" id="p_8D_1297"> <div class="p">
<span class="pN">1297</span>Puna caparaṁ…pe…  ayañca puggalo majjhimesu janapadesu paccājāto hoti, so ca hoti paññavā ajaḷo aneḷamūgo, paṭibalo subhāsitadubbhāsitānamatthamaññātuṁ. Ayaṁ aṭṭhamo akkhaṇo asamayo brahmacariyavāsāya. Ime aṭṭha dhammā duppaṭivijjhā. (7.8) </div>
</div>
<div class="q" id="p_8D_1298"> <div class="p">
<span class="pN">1298</span>Katame aṭṭha dhammā <span class="bold">uppādetabbā?</span> Aṭṭha mahāpurisavitakkā—  appicchassāyaṁ dhammo, nāyaṁ dhammo mahicchassa. Santuṭṭhassāyaṁ dhammo, nāyaṁ dhammo asantuṭṭhassa. Pavivittassāyaṁ dhammo, nāyaṁ dhammo saṅgaṇikārāmassa. Āraddhavīriyassāyaṁ dhammo, nāyaṁ dhammo kusītassa. Upaṭṭhitasatissāyaṁ dhammo, nāyaṁ dhammo muṭṭhassatissa. Samāhitassāyaṁ dhammo, nāyaṁ dhammo asamāhitassa. Paññavato ayaṁ dhammo, nāyaṁ dhammo duppaññassa. Nippapañcassāyaṁ dhammo, nāyaṁ dhammo papañcārāmassāti ime aṭṭha dhammā uppādetabbā. (8) </div>
</div>
<div class="q" id="p_8D_1299"> <div class="p">
<span class="pN">1299</span>Katame aṭṭha dhammā <span class="bold">abhiññeyyā?</span> Aṭṭha abhibhāyatanāni—  ajjhattaṁ rūpasaññī eko bahiddhā rūpāni passati parittāni suvaṇṇadubbaṇṇāni, ‘tāni abhibhuyya jānāmi passāmī’ti—  evaṁsaññī hoti. Idaṁ paṭhamaṁ abhibhāyatanaṁ. (9.1) </div>
</div>
<div class="q" id="p_8D_1300"> <div class="p">
<span class="pN">1300</span>Ajjhattaṁ rūpasaññī eko bahiddhā rūpāni passati appamāṇāni suvaṇṇadubbaṇṇāni, ‘tāni abhibhuyya jānāmi passāmī’ti—  evaṁsaññī hoti. Idaṁ dutiyaṁ abhibhāyatanaṁ. (9.2) </div>
</div>
<div class="q" id="p_8D_1301"> <div class="p">
<span class="pN">1301</span>Ajjhattaṁ arūpasaññī eko bahiddhā rūpāni passati parittāni suvaṇṇadubbaṇṇāni, ‘tāni abhibhuyya jānāmi passāmī’ti—  evaṁsaññī hoti. Idaṁ tatiyaṁ abhibhāyatanaṁ. (9.3) </div>
</div>
<div class="q" id="p_8D_1302"> <div class="p">
<span class="pN">1302</span>Ajjhattaṁ arūpasaññī eko bahiddhā rūpāni passati appamāṇāni suvaṇṇadubbaṇṇāni, ‘tāni abhibhuyya jānāmi passāmī’ti—  evaṁsaññī hoti. Idaṁ catutthaṁ abhibhāyatanaṁ. (9.4) </div>
</div>
<div class="q" id="p_8D_1303"> <div class="p">
<span class="pN">1303</span>Ajjhattaṁ arūpasaññī eko bahiddhā rūpāni passati nīlāni nīlavaṇṇāni nīlanidassanāni nīlanibhāsāni. Seyyathāpi nāma umāpupphaṁ nīlaṁ nīlavaṇṇaṁ nīlanidassanaṁ nīlanibhāsaṁ, seyyathā vā pana taṁ vatthaṁ bārāṇaseyyakaṁ ubhatobhāgavimaṭṭhaṁ nīlaṁ nīlavaṇṇaṁ nīlanidassanaṁ nīlanibhāsaṁ; evameva ajjhattaṁ arūpasaññī eko bahiddhā rūpāni passati nīlāni nīlavaṇṇāni nīlanidassanāni nīlanibhāsāni, ‘tāni abhibhuyya jānāmi passāmī’ti evaṁsaññī hoti. Idaṁ pañcamaṁ abhibhāyatanaṁ. (9.5) </div>
</div>
<div class="q" id="p_8D_1304"> <div class="p">
<span class="pN">1304</span>Ajjhattaṁ arūpasaññī eko bahiddhā rūpāni passati pītāni pītavaṇṇāni pītanidassanāni pītanibhāsāni. Seyyathāpi nāma kaṇikārapupphaṁ pītaṁ pītavaṇṇaṁ pītanidassanaṁ pītanibhāsaṁ, seyyathā vā pana taṁ vatthaṁ bārāṇaseyyakaṁ ubhatobhāgavimaṭṭhaṁ pītaṁ pītavaṇṇaṁ pītanidassanaṁ pītanibhāsaṁ; evameva ajjhattaṁ arūpasaññī eko bahiddhā rūpāni passati pītāni pītavaṇṇāni pītanidassanāni pītanibhāsāni, ‘tāni abhibhuyya jānāmi passāmī’ti evaṁsaññī hoti. Idaṁ chaṭṭhaṁ abhibhāyatanaṁ. (9.6) </div>
</div>
<div class="q" id="p_8D_1305"> <div class="p">
<span class="pN">1305</span>Ajjhattaṁ arūpasaññī eko bahiddhā rūpāni passati lohitakāni lohitakavaṇṇāni lohitakanidassanāni lohitakanibhāsāni. Seyyathāpi nāma bandhujīvakapupphaṁ lohitakaṁ lohitakavaṇṇaṁ lohitakanidassanaṁ lohitakanibhāsaṁ, seyyathā vā pana taṁ vatthaṁ bārāṇaseyyakaṁ ubhatobhāgavimaṭṭhaṁ lohitakaṁ lohitakavaṇṇaṁ lohitakanidassanaṁ lohitakanibhāsaṁ; evameva ajjhattaṁ arūpasaññī eko bahiddhā rūpāni passati lohitakāni lohitakavaṇṇāni lohitakanidassanāni lohitakanibhāsāni, ‘tāni abhibhuyya jānāmi passāmī’ti evaṁsaññī hoti. Idaṁ sattamaṁ abhibhāyatanaṁ. (9.7) </div>
</div>
<div class="q" id="p_8D_1306"> <div class="p">
<span class="pN">1306</span>Ajjhattaṁ arūpasaññī eko bahiddhā rūpāni passati odātāni odātavaṇṇāni odātanidassanāni odātanibhāsāni. Seyyathāpi nāma osadhitārakā odātā odātavaṇṇā odātanidassanā odātanibhāsā, seyyathā vā pana taṁ vatthaṁ bārāṇaseyyakaṁ ubhatobhāgavimaṭṭhaṁ odātaṁ odātavaṇṇaṁ odātanidassanaṁ odātanibhāsaṁ; evameva ajjhattaṁ arūpasaññī eko bahiddhā rūpāni passati odātāni odātavaṇṇāni odātanidassanāni odātanibhāsāni, ‘tāni abhibhuyya jānāmi passāmī’ti evaṁsaññī hoti. Idaṁ aṭṭhamaṁ abhibhāyatanaṁ. Ime aṭṭha dhammā abhiññeyyā. (9.8) </div>
</div>
<div class="q" id="p_8D_1307"> <div class="p">
<span class="pN">1307</span>Katame aṭṭha dhammā <span class="bold">sacchikātabbā?</span> Aṭṭha vimokkhā—  rūpī rūpāni passati. Ayaṁ paṭhamo vimokkho. (10.1) </div>
</div>
<div class="q" id="p_8D_1308"> <div class="p">
<span class="pN">1308</span>Ajjhattaṁ arūpasaññī eko bahiddhā rūpāni passati. Ayaṁ dutiyo vimokkho. (10.2) </div>
</div>
<div class="q" id="p_8D_1309"> <div class="p">
<span class="pN">1309</span>Subhanteva adhimutto hoti. Ayaṁ tatiyo vimokkho. (10.3) </div>
</div>
<div class="q" id="p_8D_1310"> <div class="p">
<span class="pN">1310</span>Sabbaso rūpasaññānaṁ samatikkamā paṭighasaññānaṁ atthaṅgamā nānattasaññānaṁ amanasikārā ‘ananto ākāso’ti ākāsānañcāyatanaṁ upasampajja viharati. Ayaṁ catuttho vimokkho. (10.4) </div>
</div>
<div class="q" id="p_8D_1311"> <div class="p">
<span class="pN">1311</span>Sabbaso ākāsānañcāyatanaṁ samatikkamma ‘anantaṁ viññāṇan’ti viññāṇañcāyatanaṁ upasampajja viharati. Ayaṁ pañcamo vimokkho. (10.5) </div>
</div>
<div class="q" id="p_8D_1312"> <div class="p">
<span class="pN">1312</span>Sabbaso viññāṇañcāyatanaṁ samatikkamma ‘natthi kiñcī’ti ākiñcaññāyatanaṁ upasampajja viharati. Ayaṁ chaṭṭho vimokkho. (10.6) </div>
</div>
<div class="q" id="p_8D_1313"> <div class="p">
<span class="pN">1313</span>Sabbaso ākiñcaññāyatanaṁ samatikkamma nevasaññānāsaññāyatanaṁ upasampajja viharati. Ayaṁ sattamo vimokkho. (10.7) </div>
</div>
<div class="q" id="p_8D_1314"> <div class="p">
<span class="pN">1314</span>Sabbaso nevasaññānāsaññāyatanaṁ samatikkamma saññāvedayitanirodhaṁ upasampajja viharati. Ayaṁ aṭṭhamo vimokkho. Ime aṭṭha dhammā sacchikātabbā. (10.8) </div>
</div>
<div class="q" id="p_8D_1315"> <div class="p">
<span class="pN">1315</span>Iti ime asīti dhammā bhūtā tacchā tathā avitathā anaññathā sammā tathāgatena abhisambuddhā. </div>
</div>
</html>
