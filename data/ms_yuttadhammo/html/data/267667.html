<html>
<div class="i">54.3 Mahākappinattheraapadāna</div>
<div class="h">Kaccāyanavagga</div>
<div class="h">Mahākappinattheraapadāna</div>
<div class="q" id="p_20Ap1_7017"> <div class="divNumber">66.</div> <div class="p"> <table class="singleColumn"> <tr> <td> <div class="pN">7017</div> <div class="G">“Padumuttaro nāma jino,</div> </td> </tr> <tr> <td> <div class="G">sabbadhammāna pāragū;</div> </td> </tr> <tr> <td> <div class="G">Udito ajaṭākāse,</div> </td> </tr> <tr> <td> <div class="G">ravīva saradambare.</div> </td> </tr> </table> </div>
</div>
<div class="q" id="p_20Ap1_7018"> <div class="divNumber">67.</div> <div class="p"> <table class="singleColumn"> <tr> <td> <div class="pN">7018</div> <div class="G">Vacanābhāya bodheti,</div> </td> </tr> <tr> <td> <div class="G">veneyyapadumāni so;</div> </td> </tr> <tr> <td> <div class="G">Kilesapaṅkaṁ soseti,</div> </td> </tr> <tr> <td> <div class="G">matiraṁsīhi nāyako.</div> </td> </tr> </table> </div>
</div>
<div class="q" id="p_20Ap1_7019"> <div class="divNumber">68.</div> <div class="p"> <table class="singleColumn"> <tr> <td> <div class="pN">7019</div> <div class="G">Titthiyānaṁ yase hanti,</div> </td> </tr> <tr> <td> <div class="G">khajjotābhā yathā ravi;</div> </td> </tr> <tr> <td> <div class="G">Saccatthābhaṁ pakāseti,</div> </td> </tr> <tr> <td> <div class="G">ratanaṁva divākaro.</div> </td> </tr> </table> </div>
</div>
<div class="q" id="p_20Ap1_7020"> <div class="divNumber">69.</div> <div class="p"> <table class="singleColumn"> <tr> <td> <div class="pN">7020</div> <div class="G">Guṇānaṁ āyatibhūto,</div> </td> </tr> <tr> <td> <div class="G">ratanānaṁva sāgaro;</div> </td> </tr> <tr> <td> <div class="G">Pajjunnoriva bhūtāni,</div> </td> </tr> <tr> <td> <div class="G">dhammameghena vassati.</div> </td> </tr> </table> </div>
</div>
<div class="q" id="p_20Ap1_7021"> <div class="divNumber">70.</div> <div class="p"> <table class="singleColumn"> <tr> <td> <div class="pN">7021</div> <div class="G">Akkhadasso tadā āsiṁ,</div> </td> </tr> <tr> <td> <div class="G">nagare haṁsasavhaye;</div> </td> </tr> <tr> <td> <div class="G">Upecca dhammamassosiṁ,</div> </td> </tr> <tr> <td> <div class="G">jalajuttamanāmino.</div> </td> </tr> </table> </div>
</div>
<div class="q" id="p_20Ap1_7022"> <div class="divNumber">71.</div> <div class="p"> <table class="singleColumn"> <tr> <td> <div class="pN">7022</div> <div class="G">Ovādakassa bhikkhūnaṁ,</div> </td> </tr> <tr> <td> <div class="G">sāvakassa katāvino;</div> </td> </tr> <tr> <td> <div class="G">Guṇaṁ pakāsayantassa,</div> </td> </tr> <tr> <td> <div class="G">tappayantassa me manaṁ.</div> </td> </tr> </table> </div>
</div>
<div class="q" id="p_20Ap1_7023"> <div class="divNumber">72.</div> <div class="p"> <table class="singleColumn"> <tr> <td> <div class="pN">7023</div> <div class="G">Sutvā patīto sumano,</div> </td> </tr> <tr> <td> <div class="G">nimantetvā tathāgataṁ;</div> </td> </tr> <tr> <td> <div class="G">Sasissaṁ bhojayitvāna,</div> </td> </tr> <tr> <td> <div class="G">taṁ ṭhānamabhipatthayiṁ.</div> </td> </tr> </table> </div>
</div>
<div class="q" id="p_20Ap1_7024"> <div class="divNumber">73.</div> <div class="p"> <table class="singleColumn"> <tr> <td> <div class="pN">7024</div> <div class="G">Tadā haṁsasamabhāgo,</div> </td> </tr> <tr> <td> <div class="G">haṁsadundubhinissano;</div> </td> </tr> <tr> <td> <div class="G">‘Passathetaṁ mahāmattaṁ,</div> </td> </tr> <tr> <td> <div class="G">vinicchayavisāradaṁ.</div> </td> </tr> </table> </div>
</div>
<div class="q" id="p_20Ap1_7025"> <div class="divNumber">74.</div> <div class="p"> <table class="singleColumn"> <tr> <td> <div class="pN">7025</div> <div class="G">Patitaṁ pādamūle me,</div> </td> </tr> <tr> <td> <div class="G">samuggatatanūruhaṁ;</div> </td> </tr> <tr> <td> <div class="G">Jīmūtavaṇṇaṁ pīṇaṁsaṁ,</div> </td> </tr> <tr> <td> <div class="G">pasannanayanānanaṁ.</div> </td> </tr> </table> </div>
</div>
<div class="q" id="p_20Ap1_7026"> <div class="divNumber">75.</div> <div class="p"> <table class="singleColumn"> <tr> <td> <div class="pN">7026</div> <div class="G">Parivārena mahatā,</div> </td> </tr> <tr> <td> <div class="G">rājayuttaṁ mahāyasaṁ;</div> </td> </tr> <tr> <td> <div class="G">Eso katāvino ṭhānaṁ,</div> </td> </tr> <tr> <td> <div class="G">pattheti muditāsayo.</div> </td> </tr> </table> </div>
</div>
<div class="q" id="p_20Ap1_7027"> <div class="divNumber">76.</div> <div class="p"> <table class="singleColumn"> <tr> <td> <div class="pN">7027</div> <div class="G">Iminā paṇipātena,</div> </td> </tr> <tr> <td> <div class="G">cāgena paṇidhīhi ca;</div> </td> </tr> <tr> <td> <div class="G">Kappasatasahassāni,</div> </td> </tr> <tr> <td> <div class="G">nupapajjati duggatiṁ.</div> </td> </tr> </table> </div>
</div>
<div class="q" id="p_20Ap1_7028"> <div class="divNumber">77.</div> <div class="p"> <table class="singleColumn"> <tr> <td> <div class="pN">7028</div> <div class="G">Devesu devasobhaggaṁ,</div> </td> </tr> <tr> <td> <div class="G">manussesu mahantataṁ;</div> </td> </tr> <tr> <td> <div class="G">Anubhotvāna sesena,</div> </td> </tr> <tr> <td> <div class="G">nibbānaṁ pāpuṇissati.</div> </td> </tr> </table> </div>
</div>
<div class="q" id="p_20Ap1_7029"> <div class="divNumber">78.</div> <div class="p"> <table class="singleColumn"> <tr> <td> <div class="pN">7029</div> <div class="G">Satasahassito kappe,</div> </td> </tr> <tr> <td> <div class="G">okkākakulasambhavo;</div> </td> </tr> <tr> <td> <div class="G">Gotamo nāma gottena,</div> </td> </tr> <tr> <td> <div class="G">satthā loke bhavissati.</div> </td> </tr> </table> </div>
</div>
<div class="q" id="p_20Ap1_7030"> <div class="divNumber">79.</div> <div class="p"> <table class="singleColumn"> <tr> <td> <div class="pN">7030</div> <div class="G">Tassa dhammesu dāyādo,</div> </td> </tr> <tr> <td> <div class="G">oraso dhammanimmito;</div> </td> </tr> <tr> <td> <div class="G">Kappino nāma nāmena,</div> </td> </tr> <tr> <td> <div class="G">hessati satthu sāvako’.</div> </td> </tr> </table> </div>
</div>
<div class="q" id="p_20Ap1_7031"> <div class="divNumber">80.</div> <div class="p"> <table class="singleColumn"> <tr> <td> <div class="pN">7031</div> <div class="G">Tatohaṁ sukataṁ kāraṁ,</div> </td> </tr> <tr> <td> <div class="G">katvāna jinasāsane;</div> </td> </tr> <tr> <td> <div class="G">Jahitvā mānusaṁ dehaṁ,</div> </td> </tr> <tr> <td> <div class="G">tusitaṁ agamāsahaṁ.</div> </td> </tr> </table> </div>
</div>
<div class="q" id="p_20Ap1_7032"> <div class="divNumber">81.</div> <div class="p"> <table class="singleColumn"> <tr> <td> <div class="pN">7032</div> <div class="G">Devamānusarajjāni,</div> </td> </tr> <tr> <td> <div class="G">sataso anusāsiya;</div> </td> </tr> <tr> <td> <div class="G">Bārāṇasiyamāsanne,</div> </td> </tr> <tr> <td> <div class="G">jāto keniyajātiyaṁ.</div> </td> </tr> </table> </div>
</div>
<div class="q" id="p_20Ap1_7033"> <div class="divNumber">82.</div> <div class="p"> <table class="singleColumn"> <tr> <td> <div class="pN">7033</div> <div class="G">Sahassaparivārena,</div> </td> </tr> <tr> <td> <div class="G">sapajāpatiko ahaṁ;</div> </td> </tr> <tr> <td> <div class="G">Pañca paccekabuddhānaṁ,</div> </td> </tr> <tr> <td> <div class="G">satāni samupaṭṭhahiṁ.</div> </td> </tr> </table> </div>
</div>
<div class="q" id="p_20Ap1_7034"> <div class="divNumber">83.</div> <div class="p"> <table class="singleColumn"> <tr> <td> <div class="pN">7034</div> <div class="G">Temāsaṁ bhojayitvāna,</div> </td> </tr> <tr> <td> <div class="G">pacchādamha ticīvaraṁ;</div> </td> </tr> <tr> <td> <div class="G">Tato cutā mayaṁ sabbe,</div> </td> </tr> <tr> <td> <div class="G">ahumha tidasūpagā.</div> </td> </tr> </table> </div>
</div>
<div class="q" id="p_20Ap1_7035"> <div class="divNumber">84.</div> <div class="p"> <table class="singleColumn"> <tr> <td> <div class="pN">7035</div> <div class="G">Puno sabbe manussattaṁ,</div> </td> </tr> <tr> <td> <div class="G">agamimha tato cutā;</div> </td> </tr> <tr> <td> <div class="G">Kukkuṭamhi pure jātā,</div> </td> </tr> <tr> <td> <div class="G">himavantassa passato.</div> </td> </tr> </table> </div>
</div>
<div class="q" id="p_20Ap1_7036"> <div class="divNumber">85.</div> <div class="p"> <table class="singleColumn"> <tr> <td> <div class="pN">7036</div> <div class="G">Kappino nāmahaṁ āsiṁ,</div> </td> </tr> <tr> <td> <div class="G">rājaputto mahāyaso;</div> </td> </tr> <tr> <td> <div class="G">Sesāmaccakule jātā,</div> </td> </tr> <tr> <td> <div class="G">mameva parivārayuṁ.</div> </td> </tr> </table> </div>
</div>
<div class="q" id="p_20Ap1_7037"> <div class="divNumber">86.</div> <div class="p"> <table class="singleColumn"> <tr> <td> <div class="pN">7037</div> <div class="G">Mahārajjasukhaṁ patto,</div> </td> </tr> <tr> <td> <div class="G">sabbakāmasamiddhimā;</div> </td> </tr> <tr> <td> <div class="G">Vāṇijehi samakkhātaṁ,</div> </td> </tr> <tr> <td> <div class="G">buddhuppādamahaṁ suṇiṁ.</div> </td> </tr> </table> </div>
</div>
<div class="q" id="p_20Ap1_7038"> <div class="divNumber">87.</div> <div class="p"> <table class="singleColumn"> <tr> <td> <div class="pN">7038</div> <div class="G">‘Buddho loke samuppanno,</div> </td> </tr> <tr> <td> <div class="G">asamo ekapuggalo;</div> </td> </tr> <tr> <td> <div class="G">So pakāseti saddhammaṁ,</div> </td> </tr> <tr> <td> <div class="G">amataṁ sukhamuttamaṁ.</div> </td> </tr> </table> </div>
</div>
<div class="q" id="p_20Ap1_7039"> <div class="divNumber">88.</div> <div class="p"> <table class="singleColumn"> <tr> <td> <div class="pN">7039</div> <div class="G">Suyuttā tassa sissā ca,</div> </td> </tr> <tr> <td> <div class="G">sumuttā ca anāsavā’;</div> </td> </tr> <tr> <td> <div class="G">Sutvā nesaṁ suvacanaṁ,</div> </td> </tr> <tr> <td> <div class="G">sakkaritvāna vāṇije.</div> </td> </tr> </table> </div>
</div>
<div class="q" id="p_20Ap1_7040"> <div class="divNumber">89.</div> <div class="p"> <table class="singleColumn"> <tr> <td> <div class="pN">7040</div> <div class="G">Pahāya rajjaṁ sāmacco,</div> </td> </tr> <tr> <td> <div class="G">nikkhamiṁ buddhamāmako;</div> </td> </tr> <tr> <td> <div class="G">Nadiṁ disvā mahācandaṁ,</div> </td> </tr> <tr> <td> <div class="G">pūritaṁ samatittikaṁ.</div> </td> </tr> </table> </div>
</div>
<div class="q" id="p_20Ap1_7041"> <div class="divNumber">90.</div> <div class="p"> <table class="singleColumn"> <tr> <td> <div class="pN">7041</div> <div class="G">Appatiṭṭhaṁ anālambaṁ,</div> </td> </tr> <tr> <td> <div class="G">duttaraṁ sīghavāhiniṁ;</div> </td> </tr> <tr> <td> <div class="G">Guṇaṁ saritvā buddhassa,</div> </td> </tr> <tr> <td> <div class="G">sotthinā samatikkamiṁ.</div> </td> </tr> </table> </div>
</div>
<div class="q" id="p_20Ap1_7042"> <div class="divNumber">91.</div> <div class="p"> <table class="singleColumn"> <tr> <td> <div class="pN">7042</div> <div class="G">‘Bhavasotaṁ sace buddho,</div> </td> </tr> <tr> <td> <div class="G">tiṇṇo lokantagū vidū;</div> </td> </tr> <tr> <td> <div class="G">Etena saccavajjena,</div> </td> </tr> <tr> <td> <div class="G">gamanaṁ me samijjhatu.</div> </td> </tr> </table> </div>
</div>
<div class="q" id="p_20Ap1_7043"> <div class="divNumber">92.</div> <div class="p"> <table class="singleColumn"> <tr> <td> <div class="pN">7043</div> <div class="G">Yadi santigamo maggo,</div> </td> </tr> <tr> <td> <div class="G">mokkho caccantikaṁ sukhaṁ;</div> </td> </tr> <tr> <td> <div class="G">Etena saccavajjena,</div> </td> </tr> <tr> <td> <div class="G">gamanaṁ me samijjhatu.</div> </td> </tr> </table> </div>
</div>
<div class="q" id="p_20Ap1_7044"> <div class="divNumber">93.</div> <div class="p"> <table class="singleColumn"> <tr> <td> <div class="pN">7044</div> <div class="G">Saṁgho ce tiṇṇakantāro,</div> </td> </tr> <tr> <td> <div class="G">puññakkhetto anuttaro;</div> </td> </tr> <tr> <td> <div class="G">Etena saccavajjena,</div> </td> </tr> <tr> <td> <div class="G">gamanaṁ me samijjhatu’.</div> </td> </tr> </table> </div>
</div>
<div class="q" id="p_20Ap1_7045"> <div class="divNumber">94.</div> <div class="p"> <table class="singleColumn"> <tr> <td> <div class="pN">7045</div> <div class="G">Saha kate saccavare,</div> </td> </tr> <tr> <td> <div class="G">maggā apagataṁ jalaṁ;</div> </td> </tr> <tr> <td> <div class="G">Tato sukhena uttiṇṇo,</div> </td> </tr> <tr> <td> <div class="G">nadītīre manorame.</div> </td> </tr> </table> </div>
</div>
<div class="q" id="p_20Ap1_7046"> <div class="divNumber">95.</div> <div class="p"> <table class="singleColumn"> <tr> <td> <div class="pN">7046</div> <div class="G">Nisinnaṁ addasaṁ buddhaṁ,</div> </td> </tr> <tr> <td> <div class="G">udentaṁva pabhaṅkaraṁ;</div> </td> </tr> <tr> <td> <div class="G">Jalantaṁ hemaselaṁva,</div> </td> </tr> <tr> <td> <div class="G">dīparukkhaṁva jotitaṁ.</div> </td> </tr> </table> </div>
</div>
<div class="q" id="p_20Ap1_7047"> <div class="divNumber">96.</div> <div class="p"> <table class="singleColumn"> <tr> <td> <div class="pN">7047</div> <div class="G">Sasiṁva tārāsahitaṁ,</div> </td> </tr> <tr> <td> <div class="G">sāvakehi purakkhataṁ;</div> </td> </tr> <tr> <td> <div class="G">Vāsavaṁ viya vassantaṁ,</div> </td> </tr> <tr> <td> <div class="G">desanājaladantaraṁ.</div> </td> </tr> </table> </div>
</div>
<div class="q" id="p_20Ap1_7048"> <div class="divNumber">97.</div> <div class="p"> <table class="singleColumn"> <tr> <td> <div class="pN">7048</div> <div class="G">Vanditvāna sahāmacco,</div> </td> </tr> <tr> <td> <div class="G">ekamantamupāvisiṁ;</div> </td> </tr> <tr> <td> <div class="G">Tato no āsayaṁ ñatvā,</div> </td> </tr> <tr> <td> <div class="G">buddho dhammamadesayi.</div> </td> </tr> </table> </div>
</div>
<div class="q" id="p_20Ap1_7049"> <div class="divNumber">98.</div> <div class="p"> <table class="singleColumn"> <tr> <td> <div class="pN">7049</div> <div class="G">Sutvāna dhammaṁ vimalaṁ,</div> </td> </tr> <tr> <td> <div class="G">avocumha mayaṁ jinaṁ;</div> </td> </tr> <tr> <td> <div class="G">‘Pabbājehi mahāvīra,</div> </td> </tr> <tr> <td> <div class="G">nibbindāmha mayaṁ bhave’.</div> </td> </tr> </table> </div>
</div>
<div class="q" id="p_20Ap1_7050"> <div class="divNumber">99.</div> <div class="p"> <table class="singleColumn"> <tr> <td> <div class="pN">7050</div> <div class="G">‘Svākkhāto bhikkhave dhammo,</div> </td> </tr> <tr> <td> <div class="G">dukkhantakaraṇāya vo;</div> </td> </tr> <tr> <td> <div class="G">Caratha brahmacariyaṁ’,</div> </td> </tr> <tr> <td> <div class="G">iccāha munisattamo.</div> </td> </tr> </table> </div>
</div>
<div class="q" id="p_20Ap1_7051"> <div class="divNumber">100.</div> <div class="p"> <table class="singleColumn"> <tr> <td> <div class="pN">7051</div> <div class="G">Saha vācāya sabbepi,</div> </td> </tr> <tr> <td> <div class="G">bhikkhuvesadharā mayaṁ;</div> </td> </tr> <tr> <td> <div class="G">Ahumha upasampannā,</div> </td> </tr> <tr> <td> <div class="G">sotāpannā ca sāsane.</div> </td> </tr> </table> </div>
</div>
<div class="q" id="p_20Ap1_7052"> <div class="divNumber">101.</div> <div class="p"> <table class="singleColumn"> <tr> <td> <div class="pN">7052</div> <div class="G">Tato jetavanaṁ gantvā,</div> </td> </tr> <tr> <td> <div class="G">anusāsi vināyako;</div> </td> </tr> <tr> <td> <div class="G">Anusiṭṭho jinenāhaṁ,</div> </td> </tr> <tr> <td> <div class="G">arahattamapāpuṇiṁ.</div> </td> </tr> </table> </div>
</div>
<div class="q" id="p_20Ap1_7053"> <div class="divNumber">102.</div> <div class="p"> <table class="singleColumn"> <tr> <td> <div class="pN">7053</div> <div class="G">Tato bhikkhusahassāni,</div> </td> </tr> <tr> <td> <div class="G">anusāsimahaṁ tadā;</div> </td> </tr> <tr> <td> <div class="G">Mamānusāsanakarā,</div> </td> </tr> <tr> <td> <div class="G">tepi āsuṁ anāsavā.</div> </td> </tr> </table> </div>
</div>
<div class="q" id="p_20Ap1_7054"> <div class="divNumber">103.</div> <div class="p"> <table class="singleColumn"> <tr> <td> <div class="pN">7054</div> <div class="G">Jino tasmiṁ guṇe tuṭṭho,</div> </td> </tr> <tr> <td> <div class="G">etadagge ṭhapesi maṁ;</div> </td> </tr> <tr> <td> <div class="G">Bhikkhuovādakānaggo,</div> </td> </tr> <tr> <td> <div class="G">kappinoti mahājane.</div> </td> </tr> </table> </div>
</div>
<div class="q" id="p_20Ap1_7055"> <div class="divNumber">104.</div> <div class="p"> <table class="singleColumn"> <tr> <td> <div class="pN">7055</div> <div class="G">Satasahasse kataṁ kammaṁ,</div> </td> </tr> <tr> <td> <div class="G">phalaṁ dassesi me idha;</div> </td> </tr> <tr> <td> <div class="G">Pamutto saravegova,</div> </td> </tr> <tr> <td> <div class="G">kilese jhāpayiṁ mama.</div> </td> </tr> </table> </div>
</div>
<div class="q" id="p_20Ap1_7056"> <div class="divNumber">105.</div> <div class="p"> <table class="singleColumn"> <tr> <td> <div class="pN">7056</div> <div class="G">Kilesā jhāpitā mayhaṁ,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">viharāmi anāsavo.</div> </td> </tr> </table> </div>
</div>
<div class="q" id="p_20Ap1_7057"> <div class="divNumber">106.</div> <div class="p"> <table class="singleColumn"> <tr> <td> <div class="pN">7057</div> <div class="G">Svāgataṁ vata me āsi,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ.</div> </td> </tr> </table> </div>
</div>
<div class="q" id="p_20Ap1_7058"> <div class="divNumber">107.</div> <div class="p"> <table class="singleColumn"> <tr> <td> <div class="pN">7058</div> <div class="G">Paṭisambhidā catasso,</div> </td> </tr> <tr> <td> <div class="G">…pe…</div> </td> </tr> <tr> <td> <div class="G">kataṁ buddhassa sāsanaṁ”.</div> </td> </tr> </table> </div>
</div>
<div class="q" id="p_20Ap1_7059"> <div class="p">
<span class="pN">7059</span>Itthaṁ sudaṁ āyasmā mahākappino thero imā gāthāyo abhāsitthāti. </div>
</div>
<div class="CENTER" id="p_20Ap1_7060">
<span class="pN">7060</span>Mahākappinattherassāpadānaṁ tatiyaṁ.</div>
</html>
