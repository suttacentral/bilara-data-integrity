<html>
<div class="i">16.1 Kathinaatthatādi</div>
<div class="h">Kathinabheda</div>
<div class="h">Kathinaatthatādi</div>
<div class="q" id="p_5V_1880"> <div class="divNumber">403.</div> <div class="p">
<span class="pN">1880</span>Kassa kathinaṁ anatthataṁ? Kassa kathinaṁ atthataṁ? Kinti kathinaṁ anatthataṁ? Kinti kathinaṁ atthataṁ? </div>
</div>
<div class="q" id="p_5V_1881"> <div class="p">
<span class="pN">1881</span><span class="bold">Kassa kathinaṁ anatthatan</span>ti? Dvinnaṁ puggalānaṁ anatthataṁ hoti kathinaṁ—  anatthārakassa ca ananumodakassa ca. Imesaṁ dvinnaṁ puggalānaṁ anatthataṁ hoti kathinaṁ. </div>
</div>
<div class="q" id="p_5V_1882"> <div class="p">
<span class="pN">1882</span><span class="bold">Kassa kathinaṁ atthatan</span>ti? Dvinnaṁ puggalānaṁ atthataṁ hoti kathinaṁ—  atthārakassa ca anumodakassa ca. Imesaṁ dvinnaṁ puggalānaṁ atthataṁ hoti kathinaṁ. </div>
</div>
<div class="q" id="p_5V_1883"> <div class="p">
<span class="pN">1883</span><span class="bold">Kinti kathinaṁ anatthatan</span>ti? Catuvīsatiyā ākārehi anatthataṁ hoti kathinaṁ, na ullikhitamattena atthataṁ hoti kathinaṁ, na dhovanamattena atthataṁ hoti kathinaṁ, na cīvaravicāraṇamattena atthataṁ hoti kathinaṁ, na chedanamattena atthataṁ hoti kathinaṁ, na bandhanamattena atthataṁ hoti kathinaṁ, na ovaṭṭiyakaraṇamattena atthataṁ hoti kathinaṁ, na kaṇḍusakaraṇamattena atthataṁ hoti kathinaṁ, na daḷhīkammakaraṇamattena atthataṁ hoti kathinaṁ, na anuvātakaraṇamattena atthataṁ hoti kathinaṁ, na paribhaṇḍakaraṇamattena atthataṁ hoti kathinaṁ, na ovaddheyyakaraṇamattena atthataṁ hoti kathinaṁ, na kambalamaddanamattena atthataṁ hoti kathinaṁ, na nimittakatena atthataṁ hoti kathinaṁ, na parikathākatena atthataṁ hoti kathinaṁ, na kukkukatena atthataṁ hoti kathinaṁ, na sannidhikatena atthataṁ hoti kathinaṁ, na nissaggiyena atthataṁ hoti kathinaṁ, na akappakatena atthataṁ hoti kathinaṁ, na aññatra saṅghāṭiyā atthataṁ hoti kathinaṁ, na aññatra uttarāsaṅgena atthataṁ hoti kathinaṁ, na aññatra antaravāsakena atthataṁ hoti kathinaṁ, na aññatra pañcakena vā atirekapañcakena vā tadaheva sañchinnena samaṇḍalīkatena atthataṁ hoti kathinaṁ, na aññatra puggalassa atthārā atthataṁ hoti kathinaṁ, sammā ce atthataṁ hoti kathinaṁ, tañce nissīmaṭṭho anumodati. Evampi anatthataṁ hoti kathinaṁ. </div>
</div>
<div class="q" id="p_5V_1884"> <div class="p">
<span class="pN">1884</span>Nimittakammaṁ nāma nimittaṁ karoti—  “iminā dussena kathinaṁ attharissāmī”ti. Parikathā nāma parikathaṁ karoti—  “imāya parikathāya kathinadussaṁ nibbattessāmī”ti. Kukkukataṁ nāma anādiyadānaṁ vuccati. Sannidhi nāma dve sannidhiyo—  karaṇasannidhi vā nicayasannidhi vā. Nissaggiyaṁ nāma kayiramāne aruṇaṁ uṭṭhahati. Imehi catuvīsatiyā ākārehi anatthataṁ hoti kathinaṁ. </div>
</div>
<div class="q" id="p_5V_1885"> <div class="p">
<span class="pN">1885</span><span class="bold">Kinti kathinaṁ atthatan</span>ti? Sattarasahi ākārehi atthataṁ hoti kathinaṁ. Ahatena atthataṁ hoti kathinaṁ, ahatakappena atthataṁ hoti kathinaṁ, pilotikāya atthataṁ hoti kathinaṁ, paṁsukūlena atthataṁ hoti kathinaṁ, pāpaṇikena atthataṁ hoti kathinaṁ, animittakatena atthataṁ hoti kathinaṁ, aparikathākatena atthataṁ hoti kathinaṁ, akukkukatena atthataṁ hoti kathinaṁ, asannidhikatena atthataṁ hoti kathinaṁ, anissaggiyena atthataṁ hoti kathinaṁ, kappakatena atthataṁ hoti kathinaṁ, saṅghāṭiyā atthataṁ hoti kathinaṁ, uttarāsaṅgena atthataṁ hoti kathinaṁ, antaravāsakena atthataṁ hoti kathinaṁ, pañcakena vā atirekapañcakena vā tadaheva sañchinnena samaṇḍalīkatena atthataṁ hoti kathinaṁ, puggalassa atthārā atthataṁ hoti kathinaṁ, sammā ce atthataṁ hoti kathinaṁ, tañce sīmaṭṭho anumodati, evampi atthataṁ hoti kathinaṁ. Imehi sattarasahi ākārehi atthataṁ hoti kathinaṁ. </div>
</div>
<div class="q" id="p_5V_1886"> <div class="p">
<span class="pN">1886</span>Saha kathinassa atthārā kati dhammā jāyanti? Saha kathinassa atthārā pannarasa dhammā jāyanti—  aṭṭha mātikā, dve palibodhā, pañcānisaṁsā. Saha kathinassa atthārā ime pannarasa dhammā jāyanti. </div>
</div>
</html>
