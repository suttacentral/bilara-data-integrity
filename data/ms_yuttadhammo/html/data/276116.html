<html>
<div class="i">1.5.3 Iṇasutta</div>
<div class="h">Paṭhamapaṇṇāsaka</div>
<div class="h">Dhammikavagga</div>
<div class="h">Iṇasutta</div>
<div class="q" id="p_16A6_322"> <div class="divNumber">45.</div> <div class="p">
<span class="pN">322</span>“Dāliddiyaṁ, bhikkhave, dukkhaṁ lokasmiṁ kāmabhogino”ti? “Evaṁ, bhante”. (1) </div>
</div>
<div class="q" id="p_16A6_323"> <div class="p">
<span class="pN">323</span>“Yampi, bhikkhave, daliddo assako anāḷhiko iṇaṁ ādiyati, iṇādānampi, bhikkhave, dukkhaṁ lokasmiṁ kāmabhogino”ti? “Evaṁ, bhante”. (2) </div>
</div>
<div class="q" id="p_16A6_324"> <div class="p">
<span class="pN">324</span>“Yampi, bhikkhave, daliddo assako anāḷhiko iṇaṁ ādiyitvā vaḍḍhiṁ paṭissuṇāti, vaḍḍhipi, bhikkhave, dukkhā lokasmiṁ kāmabhogino”ti? “Evaṁ, bhante”. (3) </div>
</div>
<div class="q" id="p_16A6_325"> <div class="p">
<span class="pN">325</span>“Yampi, bhikkhave, daliddo assako anāḷhiko vaḍḍhiṁ paṭissuṇitvā kālābhataṁ vaḍḍhiṁ na deti, codentipi naṁ; codanāpi, bhikkhave, dukkhā lokasmiṁ kāmabhogino”ti? “Evaṁ, bhante”. (4) </div>
</div>
<div class="q" id="p_16A6_326"> <div class="p">
<span class="pN">326</span>“Yampi, bhikkhave, daliddo assako anāḷhiko codiyamāno na deti, anucarantipi naṁ; anucariyāpi, bhikkhave, dukkhā lokasmiṁ kāmabhogino”ti? “Evaṁ, bhante”. (5) </div>
</div>
<div class="q" id="p_16A6_327"> <div class="p">
<span class="pN">327</span>“Yampi, bhikkhave, daliddo assako anāḷhiko anucariyamāno na deti, bandhantipi naṁ; bandhanampi, bhikkhave, dukkhaṁ lokasmiṁ kāmabhogino”ti? “Evaṁ, bhante”. (6) </div>
</div>
<div class="q" id="p_16A6_328"> <div class="p">
<span class="pN">328</span>“Iti kho, bhikkhave, dāliddiyampi dukkhaṁ lokasmiṁ kāmabhogino, iṇādānampi dukkhaṁ lokasmiṁ kāmabhogino, vaḍḍhipi dukkhā lokasmiṁ kāmabhogino, codanāpi dukkhā lokasmiṁ kāmabhogino, anucariyāpi dukkhā lokasmiṁ kāmabhogino, bandhanampi dukkhaṁ lokasmiṁ kāmabhogino; evamevaṁ kho, bhikkhave, yassa kassaci saddhā natthi kusalesu dhammesu, hirī natthi kusalesu dhammesu, ottappaṁ natthi kusalesu dhammesu, vīriyaṁ natthi kusalesu dhammesu, paññā natthi kusalesu dhammesu— ayaṁ vuccati, bhikkhave, ariyassa vinaye daliddo assako anāḷhiko. </div>
</div>
<div class="q" id="p_16A6_329"> <div class="p">
<span class="pN">329</span>Sa kho so, bhikkhave, daliddo assako anāḷhiko saddhāya asati kusalesu dhammesu, hiriyā asati kusalesu dhammesu, ottappe asati kusalesu dhammesu, vīriye asati kusalesu dhammesu, paññāya asati kusalesu dhammesu, kāyena duccaritaṁ carati, vācāya duccaritaṁ carati, manasā duccaritaṁ carati. Idamassa iṇādānasmiṁ vadāmi. </div>
</div>
<div class="q" id="p_16A6_330"> <div class="p">
<span class="pN">330</span>So tassa kāyaduccaritassa paṭicchādanahetu pāpikaṁ icchaṁ paṇidahati. ‘Mā maṁ jaññū’ti icchati, ‘mā maṁ jaññū’ti saṅkappati, ‘mā maṁ jaññū’ti vācaṁ bhāsati, ‘mā maṁ jaññū’ti kāyena parakkamati. So tassa vacīduccaritassa paṭicchādanahetu…pe… so tassa manoduccaritassa paṭicchādanahetu…pe… ‘mā maṁ jaññū’ti kāyena parakkamati. Idamassa vaḍḍhiyā vadāmi. </div>
</div>
<div class="q" id="p_16A6_331"> <div class="p">
<span class="pN">331</span>Tamenaṁ pesalā sabrahmacārī evamāhaṁsu— ‘ayañca so āyasmā evaṁkārī evaṁsamācāro’ti. Idamassa codanāya vadāmi. </div>
</div>
<div class="q" id="p_16A6_332"> <div class="p">
<span class="pN">332</span>Tamenaṁ araññagataṁ vā rukkhamūlagataṁ vā suññāgāragataṁ vā vippaṭisārasahagatā pāpakā akusalavitakkā samudācaranti. Idamassa anucariyāya vadāmi. </div>
</div>
<div class="q" id="p_16A6_333"> <div class="p">
<span class="pN">333</span>Sa kho so, bhikkhave, daliddo assako anāḷhiko kāyena duccaritaṁ caritvā vācāya duccaritaṁ caritvā manasā duccaritaṁ caritvā kāyassa bhedā paraṁ maraṇā nirayabandhane vā bajjhati tiracchānayonibandhane vā. Nāhaṁ, bhikkhave, aññaṁ ekabandhanampi samanupassāmi evaṁdāruṇaṁ evaṁkaṭukaṁ evaṁantarāyakaraṁ anuttarassa yogakkhemassa adhigamāya, yathayidaṁ, bhikkhave, nirayabandhanaṁ vā tiracchānayonibandhanaṁ vāti. </div>
</div>
<div class="q" id="p_16A6_334"> <div class="p"> <table class="singleColumn"> <tr> <td> <div class="pN">334</div> <div class="G">Dāliddiyaṁ dukkhaṁ loke,</div> </td> </tr> <tr> <td> <div class="G">iṇādānañca vuccati;</div> </td> </tr> <tr> <td> <div class="G">Daliddo iṇamādāya,</div> </td> </tr> <tr> <td> <div class="G">bhuñjamāno vihaññati.</div> </td> </tr> </table> </div>
</div>
<div class="q" id="p_16A6_335"> <div class="p"> <table class="singleColumn"> <tr> <td> <div class="pN">335</div> <div class="G">Tato anucaranti naṁ,</div> </td> </tr> <tr> <td> <div class="G">bandhanampi nigacchati;</div> </td> </tr> <tr> <td> <div class="G">Etañhi bandhanaṁ dukkhaṁ,</div> </td> </tr> <tr> <td> <div class="G">kāmalābhābhijappinaṁ.</div> </td> </tr> </table> </div>
</div>
<div class="q" id="p_16A6_336"> <div class="p"> <table class="singleColumn"> <tr> <td> <div class="pN">336</div> <div class="G">Tatheva ariyavinaye,</div> </td> </tr> <tr> <td> <div class="G">saddhā yassa na vijjati;</div> </td> </tr> <tr> <td> <div class="G">Ahirīko anottappī,</div> </td> </tr> <tr> <td> <div class="G">pāpakammavinibbayo.</div> </td> </tr> </table> </div>
</div>
<div class="q" id="p_16A6_337"> <div class="p"> <table class="singleColumn"> <tr> <td> <div class="pN">337</div> <div class="G">Kāyaduccaritaṁ katvā,</div> </td> </tr> <tr> <td> <div class="G">vacīduccaritāni ca;</div> </td> </tr> <tr> <td> <div class="G">Manoduccaritaṁ katvā,</div> </td> </tr> <tr> <td> <div class="G">‘mā maṁ jaññū’ti icchati.</div> </td> </tr> </table> </div>
</div>
<div class="q" id="p_16A6_338"> <div class="p"> <table class="singleColumn"> <tr> <td> <div class="pN">338</div> <div class="G">So saṁsappati kāyena,</div> </td> </tr> <tr> <td> <div class="G">vācāya uda cetasā;</div> </td> </tr> <tr> <td> <div class="G">Pāpakammaṁ pavaḍḍhento,</div> </td> </tr> <tr> <td> <div class="G">tattha tattha punappunaṁ.</div> </td> </tr> </table> </div>
</div>
<div class="q" id="p_16A6_339"> <div class="p"> <table class="singleColumn"> <tr> <td> <div class="pN">339</div> <div class="G">So pāpakammo dummedho,</div> </td> </tr> <tr> <td> <div class="G">jānaṁ dukkaṭamattano;</div> </td> </tr> <tr> <td> <div class="G">Daliddo iṇamādāya,</div> </td> </tr> <tr> <td> <div class="G">bhuñjamāno vihaññati.</div> </td> </tr> </table> </div>
</div>
<div class="q" id="p_16A6_340"> <div class="p"> <table class="singleColumn"> <tr> <td> <div class="pN">340</div> <div class="G">Tato anucaranti naṁ,</div> </td> </tr> <tr> <td> <div class="G">saṅkappā mānasā dukhā;</div> </td> </tr> <tr> <td> <div class="G">Gāme vā yadi vāraññe,</div> </td> </tr> <tr> <td> <div class="G">yassa vippaṭisārajā.</div> </td> </tr> </table> </div>
</div>
<div class="q" id="p_16A6_341"> <div class="p"> <table class="singleColumn"> <tr> <td> <div class="pN">341</div> <div class="G">So pāpakammo dummedho,</div> </td> </tr> <tr> <td> <div class="G">jānaṁ dukkaṭamattano;</div> </td> </tr> <tr> <td> <div class="G">Yonimaññataraṁ gantvā,</div> </td> </tr> <tr> <td> <div class="G">niraye vāpi bajjhati.</div> </td> </tr> </table> </div>
</div>
<div class="q" id="p_16A6_342"> <div class="p"> <table class="singleColumn"> <tr> <td> <div class="pN">342</div> <div class="G">Etañhi bandhanaṁ dukkhaṁ,</div> </td> </tr> <tr> <td> <div class="G">yamhā dhīro pamuccati;</div> </td> </tr> <tr> <td> <div class="G">Dhammaladdhehi bhogehi,</div> </td> </tr> <tr> <td> <div class="G">dadaṁ cittaṁ pasādayaṁ.</div> </td> </tr> </table> </div>
</div>
<div class="q" id="p_16A6_343"> <div class="p"> <table class="singleColumn"> <tr> <td> <div class="pN">343</div> <div class="G">Ubhayattha kaṭaggāho,</div> </td> </tr> <tr> <td> <div class="G">saddhassa gharamesino;</div> </td> </tr> <tr> <td> <div class="G">Diṭṭhadhammahitatthāya,</div> </td> </tr> <tr> <td> <div class="G">samparāyasukhāya ca;</div> </td> </tr> <tr> <td> <div class="G">Evametaṁ gahaṭṭhānaṁ,</div> </td> </tr> <tr> <td> <div class="G">cāgo puññaṁ pavaḍḍhati.</div> </td> </tr> </table> </div>
</div>
<div class="q" id="p_16A6_344"> <div class="p"> <table class="singleColumn"> <tr> <td> <div class="pN">344</div> <div class="G">Tatheva ariyavinaye,</div> </td> </tr> <tr> <td> <div class="G">saddhā yassa patiṭṭhitā;</div> </td> </tr> <tr> <td> <div class="G">Hirīmano ca ottappī,</div> </td> </tr> <tr> <td> <div class="G">paññavā sīlasaṁvuto.</div> </td> </tr> </table> </div>
</div>
<div class="q" id="p_16A6_345"> <div class="p"> <table class="singleColumn"> <tr> <td> <div class="pN">345</div> <div class="G">Eso kho ariyavinaye,</div> </td> </tr> <tr> <td> <div class="G">‘sukhajīvī’ti vuccati;</div> </td> </tr> <tr> <td> <div class="G">Nirāmisaṁ sukhaṁ laddhā,</div> </td> </tr> <tr> <td> <div class="G">upekkhaṁ adhitiṭṭhati.</div> </td> </tr> </table> </div>
</div>
<div class="q" id="p_16A6_346"> <div class="p"> <table class="singleColumn"> <tr> <td> <div class="pN">346</div> <div class="G">Pañca nīvaraṇe hitvā,</div> </td> </tr> <tr> <td> <div class="G">niccaṁ āraddhavīriyo;</div> </td> </tr> <tr> <td> <div class="G">Jhānāni upasampajja,</div> </td> </tr> <tr> <td> <div class="G">ekodi nipako sato.</div> </td> </tr> </table> </div>
</div>
<div class="q" id="p_16A6_347"> <div class="p"> <table class="singleColumn"> <tr> <td> <div class="pN">347</div> <div class="G">Evaṁ ñatvā yathābhūtaṁ,</div> </td> </tr> <tr> <td> <div class="G">sabbasaṁyojanakkhaye;</div> </td> </tr> <tr> <td> <div class="G">Sabbaso anupādāya,</div> </td> </tr> <tr> <td> <div class="G">sammā cittaṁ vimuccati.</div> </td> </tr> </table> </div>
</div>
<div class="q" id="p_16A6_348"> <div class="p"> <table class="singleColumn"> <tr> <td> <div class="pN">348</div> <div class="G">Tassa sammā vimuttassa,</div> </td> </tr> <tr> <td> <div class="G">ñāṇañce hoti tādino;</div> </td> </tr> <tr> <td> <div class="G">‘Akuppā me vimuttī’ti,</div> </td> </tr> <tr> <td> <div class="G">bhavasaṁyojanakkhaye.</div> </td> </tr> </table> </div>
</div>
<div class="q" id="p_16A6_349"> <div class="p"> <table class="singleColumn"> <tr> <td> <div class="pN">349</div> <div class="G">Etaṁ kho paramaṁ ñāṇaṁ,</div> </td> </tr> <tr> <td> <div class="G">etaṁ sukhamanuttaraṁ;</div> </td> </tr> <tr> <td> <div class="G">Asokaṁ virajaṁ khemaṁ,</div> </td> </tr> <tr> <td> <div class="G">etaṁ ānaṇyamuttaman”ti.</div> </td> </tr> </table> </div>
</div>
<div class="CENTER" id="p_16A6_350">
<span class="pN">350</span>Tatiyaṁ.</div>
</html>
