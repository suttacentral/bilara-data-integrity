<html>
<div class="i">18.11 Rūpaduka</div>
<div class="h">Dhammahadayavibhaṅga</div>
<div class="h">Rūpaduka</div>
<div class="q" id="p_30Vbh_3251"> <div class="divNumber">1043.</div> <div class="p">
<span class="pN">3251</span>Pañcannaṁ khandhānaṁ kati rūpā, kati arūpā…pe… sattannaṁ cittānaṁ kati rūpā, kati arūpā? </div>
</div>
<div class="q" id="p_30Vbh_3252"> <div class="p">
<span class="pN">3252</span>Rūpakkhandho rūpaṁ. Cattāro khandhā arūpā. Dasāyatanā rūpā. Manāyatanaṁ arūpaṁ. Dhammāyatanaṁ siyā rūpaṁ, siyā arūpaṁ. Dasa dhātuyo rūpā. Satta dhātuyo arūpā. Dhammadhātu siyā rūpā, siyā arūpā. Tīṇi saccāni arūpā. Dukkhasaccaṁ siyā rūpaṁ, siyā arūpaṁ. Sattindriyā rūpā. Cuddasindriyā arūpā. Jīvitindriyaṁ siyā rūpaṁ, siyā arūpaṁ. Nava hetū arūpā. Kabaḷīkāro āhāro rūpaṁ. Tayo āhārā arūpā. Satta phassā arūpā. Satta vedanā…pe… satta saññā…pe… satta cetanā satta cittā arūpā. </div>
</div>
</html>
