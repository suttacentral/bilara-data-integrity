<html>
<div class="i">1.2.5.10 Aniccasaññāsutta</div>
<div class="h">Khandhasaṁyutta</div>
<div class="h">Majjhimapaṇṇāsaka</div>
<div class="h">Pupphavagga</div>
<div class="h">Aniccasaññāsutta</div>
<div class="q" id="p_13S3_636"> <div class="divNumber">102.</div> <div class="p">
<span class="pN">636</span>Sāvatthinidānaṁ. “Aniccasaññā, bhikkhave, bhāvitā bahulīkatā sabbaṁ kāmarāgaṁ pariyādiyati, sabbaṁ rūparāgaṁ pariyādiyati, sabbaṁ bhavarāgaṁ pariyādiyati, sabbaṁ avijjaṁ pariyādiyati, sabbaṁ asmimānaṁ samūhanati. </div>
</div>
<div class="q" id="p_13S3_637"> <div class="p">
<span class="pN">637</span>Seyyathāpi, bhikkhave, saradasamaye kassako mahānaṅgalena kasanto sabbāni mūlasantānakāni sampadālento kasati; evameva kho, bhikkhave, aniccasaññā bhāvitā bahulīkatā sabbaṁ kāmarāgaṁ pariyādiyati, sabbaṁ rūparāgaṁ pariyādiyati, sabbaṁ bhavarāgaṁ pariyādiyati, sabbaṁ avijjaṁ pariyādiyati, sabbaṁ asmimānaṁ samūhanati. </div>
</div>
<div class="q" id="p_13S3_638"> <div class="p">
<span class="pN">638</span>Seyyathāpi, bhikkhave, pabbajalāyako pabbajaṁ lāyitvā agge gahetvā odhunāti niddhunāti nicchoṭeti; evameva kho, bhikkhave, aniccasaññā bhāvitā bahulīkatā sabbaṁ kāmarāgaṁ pariyādiyati…pe…  sabbaṁ asmimānaṁ samūhanati. </div>
</div>
<div class="q" id="p_13S3_639"> <div class="p">
<span class="pN">639</span>Seyyathāpi, bhikkhave, ambapiṇḍiyā vaṇṭacchinnāya yāni tattha ambāni vaṇṭapaṭibandhāni sabbāni tāni tadanvayāni bhavanti; evameva kho, bhikkhave, aniccasaññā bhāvitā…pe…  sabbaṁ asmimānaṁ samūhanati. </div>
</div>
<div class="q" id="p_13S3_640"> <div class="p">
<span class="pN">640</span>Seyyathāpi, bhikkhave, kūṭāgārassa yā kāci gopānasiyo sabbā tā kūṭaṅgamā kūṭaninnā kūṭasamosaraṇā, kūṭaṁ tāsaṁ aggamakkhāyati; evameva kho, bhikkhave, aniccasaññā bhāvitā…pe…  sabbaṁ asmimānaṁ samūhanati. </div>
</div>
<div class="q" id="p_13S3_641"> <div class="p">
<span class="pN">641</span>Seyyathāpi, bhikkhave, ye keci mūlagandhā kāḷānusārigandho tesaṁ aggamakkhāyati; evameva kho, bhikkhave, aniccasaññā…pe…  sabbaṁ asmimānaṁ samūhanati. </div>
</div>
<div class="q" id="p_13S3_642"> <div class="p">
<span class="pN">642</span>Seyyathāpi, bhikkhave, ye keci sāragandhā, lohitacandanaṁ tesaṁ aggamakkhāyati; evameva kho, bhikkhave, aniccasaññā…pe…  sabbaṁ asmimānaṁ samūhanati. </div>
</div>
<div class="q" id="p_13S3_643"> <div class="p">
<span class="pN">643</span>Seyyathāpi, bhikkhave, ye keci pupphagandhā, vassikaṁ tesaṁ aggamakkhāyati; evameva kho, bhikkhave, aniccasaññā…pe…  sabbaṁ asmimānaṁ samūhanati. </div>
</div>
<div class="q" id="p_13S3_644"> <div class="p">
<span class="pN">644</span>Seyyathāpi, bhikkhave, ye keci kuṭṭarājāno, sabbete rañño cakkavattissa anuyantā bhavanti, rājā tesaṁ cakkavatti aggamakkhāyati; evameva kho, bhikkhave, aniccasaññā…pe…  sabbaṁ asmimānaṁ samūhanati. </div>
</div>
<div class="q" id="p_13S3_645"> <div class="p">
<span class="pN">645</span>Seyyathāpi, bhikkhave, yā kāci tārakarūpānaṁ pabhā, sabbā tā candimappabhāya kalaṁ nāgghanti soḷasiṁ, candappabhā tāsaṁ aggamakkhāyati; evameva kho, bhikkhave, aniccasaññā…pe…  sabbaṁ asmimānaṁ samūhanati. </div>
</div>
<div class="q" id="p_13S3_646"> <div class="p">
<span class="pN">646</span>Seyyathāpi, bhikkhave, saradasamaye viddhe vigatavalāhake deve ādicco nataṁ abbhussakkamāno, sabbaṁ ākāsagataṁ tamagataṁ abhivihacca bhāsate ca tapate ca virocate ca; evameva kho, bhikkhave, aniccasaññā bhāvitā bahulīkatā sabbaṁ kāmarāgaṁ pariyādiyati, sabbaṁ rūparāgaṁ pariyādiyati, sabbaṁ bhavarāgaṁ pariyādiyati, sabbaṁ avijjaṁ pariyādiyati, sabbaṁ asmimānaṁ samūhanati. </div>
</div>
<div class="q" id="p_13S3_647"> <div class="p">
<span class="pN">647</span>Kathaṁ bhāvitā ca, bhikkhave, aniccasaññā kathaṁ bahulīkatā sabbaṁ kāmarāgaṁ pariyādiyati…pe…  sabbaṁ asmimānaṁ samūhanati? ‘Iti rūpaṁ, iti rūpassa samudayo, iti rūpassa atthaṅgamo; iti vedanā…  iti saññā…  iti saṅkhārā…  iti viññāṇaṁ, iti viññāṇassa samudayo, iti viññāṇassa atthaṅgamo’ti—  evaṁ bhāvitā kho, bhikkhave, aniccasaññā evaṁ bahulīkatā sabbaṁ kāmarāgaṁ pariyādiyati, sabbaṁ rūparāgaṁ pariyādiyati, sabbaṁ bhavarāgaṁ pariyādiyati, sabbaṁ avijjaṁ pariyādiyati, sabbaṁ asmimānaṁ samūhanatī”ti. </div>
</div>
<div class="CENTER" id="p_13S3_648">
<span class="pN">648</span>Dasamaṁ.</div>
<div class="CENTER" id="p_13S3_649">
<span class="pN">649</span>Pupphavaggo pañcamo.</div>
<div class="SUMMARY" id="p_13S3_650">
<span class="pN">650</span><span class="firstLetter">T</span>assuddānaṁ</div>
<div class="q" id="p_13S3_651"> <div class="p"> <table class="singleColumn"> <tr> <td> <div class="pN">651</div> <div class="G">Nadī pupphañca pheṇañca,</div> </td> </tr> <tr> <td> <div class="G">gomayañca nakhāsikhaṁ;</div> </td> </tr> <tr> <td> <div class="G">Suddhikaṁ dve ca gaddulā,</div> </td> </tr> <tr> <td> <div class="G">vāsījaṭaṁ aniccatāti.</div> </td> </tr> </table> </div>
</div>
<div class="CENTER" id="p_13S3_652">
<span class="pN">652</span>Majjhimapaṇṇāsako samatto.</div>
<div class="SUMMARY" id="p_13S3_653">
<span class="pN">653</span><span class="firstLetter">T</span>assa <span class="firstLetter">m</span>ajjhimapaṇṇāsakassa <span class="firstLetter">v</span>agguddānaṁ</div>
<div class="q" id="p_13S3_654"> <div class="p"> <table class="singleColumn"> <tr> <td> <div class="pN">654</div> <div class="G">Upayo arahanto ca,</div> </td> </tr> <tr> <td> <div class="G">khajjanī therasavhayaṁ;</div> </td> </tr> <tr> <td> <div class="G">Pupphavaggena paṇṇāsa,</div> </td> </tr> <tr> <td> <div class="G">dutiyo tena vuccatīti.</div> </td> </tr> </table> </div>
</div>
</html>
